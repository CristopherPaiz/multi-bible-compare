{
  "1": "Psalmus Cantici filiis Core secunda sabbati.",
  "2": "Magnus Dominus, et laudabilis nimis in civitate Dei nostri, in monte sancto eius.",
  "3": "Fundatur exultatione universæ terræ mons Sion, latera Aquilonis, civitas Regis magni.",
  "4": "Deus in domibus eius cognoscetur, cum suscipiet eam.",
  "5": "Quoniam ecce reges terræ congregati sunt: convenerunt in unum.",
  "6": "Ipsi videntes sic admirati sunt, conturbati sunt, commoti sunt:",
  "7": "tremor apprehendit eos. Ibi dolores ut parturientis,",
  "8": "in spiritu vehementi conteres naves Tharsis.",
  "9": "Sicut audivimus, sic vidimus in civitate Domini virtutum, in civitate Dei nostri: Deus fundavit eam in æternum.",
  "10": "Suscepimus Deus misericordiam tuam, in medio templi tui.",
  "11": "Secundum nomen tuum Deus, sic et laus tua in fines terræ: iustitia plena est dextera tua.",
  "12": "Lætetur mons Sion, et exultent filiæ Iudæ, propter iudicia tua Domine.",
  "13": "Circumdate Sion, et complectimini eam: narrate in turribus eius.",
  "14": "Ponite corda vestra in virtute eius: et distribuite domos eius, ut enarretis in progenie altera.",
  "15": "Quoniam hic est Deus, Deus noster in æternum, et in sæculum sæculi: ipse reget nos in sæcula."
}