{
  "1": "Canticum ipsi David, Quando domus ædificabatur post captivitatem. Cantate Domino canticum novum: cantate Domino omnis terra.",
  "2": "Cantate Domino, et benedicite nomini eius: annunciate de die in diem salutare eius.",
  "3": "Annunciate inter Gentes gloriam eius, in omnibus populis mirabilia eius.",
  "4": "Quoniam magnus Dominus, et laudabilis nimis: terribilis est super omnes deos.",
  "5": "Quoniam omnes dii Gentium dæmonia: Dominus autem cælos fecit.",
  "6": "Confessio, et pulchritudo in conspectu eius: sanctimonia, et magnificentia in sanctificatione eius.",
  "7": "Afferte Domino patriæ gentium, afferte Domino gloriam et honorem:",
  "8": "afferte Domino gloriam nomini eius. Tollite hostias, et introite in atria eius:",
  "9": "adorate Dominum in atrio sancto eius. Commoveatur a facie eius universa terra:",
  "10": "dicite in Gentibus quia Dominus regnavit. Etenim correxit orbem terræ qui non commovebitur: iudicabit populos in æquitate.",
  "11": "Lætentur cæli, et exultet terra, commoveatur mare, et plenitudo eius:",
  "12": "gaudebunt campi, et omnia quæ in eis sunt. Tunc exultabunt omnia ligna silvarum",
  "13": "a facie Domini, quia venit: quoniam venit iudicare terram. Iudicabit orbem terræ in æquitate, et populos in veritate sua."
}