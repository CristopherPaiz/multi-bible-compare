{
  "1": "Quare fremuerunt Gentes, et populi meditati sunt inania?",
  "2": "Astiterunt reges terræ, et principes convenerunt in unum adversus Dominum, et adversus Christum eius.",
  "3": "Dirumpamus vincula eorum: et proiiciamus a nobis iugum ipsorum.",
  "4": "Qui habitat in cælis irridebit eos: et Dominus subsannabit eos.",
  "5": "Tunc loquetur ad eos in ira sua, et in furore suo conturbabit eos.",
  "6": "Ego autem constitutus sum rex ab eo super Sion montem sanctum eius, prædicans præceptum eius.",
  "7": "Dominus dixit ad me: Filius meus es tu, ego hodie genui te.",
  "8": "Postula a me, et dabo tibi Gentes hereditatem tuam, et possessionem tuam terminos terræ.",
  "9": "Reges eos in virga ferrea, et tamquam vas figuli confringes eos.",
  "10": "Et nunc reges intelligite: erudimini qui iudicatis terram.",
  "11": "Servite Domino in timore: et exultate ei cum tremore.",
  "12": "Apprehendite disciplinam nequando irascatur Dominus, et pereatis de via iusta.",
  "13": "Cum exarserit in brevi ira eius, beati omnes, qui confidunt in eo."
}