{
  "1": "Psalmus David Adversus Goliath. Benedictus Dominus Deus meus, qui docet manus meas ad prælium, et digitos meos ad bellum.",
  "2": "Misericordia mea, et refugium meum: susceptor meus, et liberator meus: Protector meus, et in ipso speravi: qui subdit populum meum sub me.",
  "3": "Domine quid est homo, quia innotuisti ei? aut filius hominis, quia reputas eum?",
  "4": "Homo vanitati similis factus est: dies eius sicut umbra prætereunt.",
  "5": "Domine inclina cælos tuos, et descende: tange montes, et fumigabunt.",
  "6": "Fulgura coruscationem, et dissipabis eos: emitte sagittas tuas, et conturbabis eos:",
  "7": "Emitte manum tuam de alto, eripe me, et libera me de aquis multis: de manu filiorum alienorum.",
  "8": "Quorum os locutum est vanitatem: et dextera eorum, dextera iniquitatis.",
  "9": "Deus canticum novum cantabo tibi: in psalterio, decachordo psallam tibi.",
  "10": "Qui das salutem regibus: qui redemisti David servum tuum de gladio maligno:",
  "11": "eripe me. Et erue me de manu filiorum alienorum, quorum os locutum est vanitatem: et dextera eorum, dextera iniquitatis:",
  "12": "Quorum filii, sicut novellæ plantationes in iuventute sua. Filiæ eorum compositæ: circumornatæ ut similitudo templi.",
  "13": "Promptuaria eorum plena, eructantia ex hoc in illud. Oves eorum fœtosæ, abundantes in egressibus suis:",
  "14": "boves eorum crassæ. Non est ruina maceriæ, neque transitus: neque clamor in plateis eorum.",
  "15": "Beatum dixerunt populum, cui hæc sunt: beatus populus, cuius Dominus Deus eius."
}