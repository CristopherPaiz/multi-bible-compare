{
  "1": "Laus Cantici ipsi David. Venite, exultemus Domino: iubilemus Deo salutari nostro:",
  "2": "Præoccupemus faciem eius in confessione: et in psalmis iubilemus ei.",
  "3": "Quoniam Deus magnus Dominus: et rex magnus super omnes deos.",
  "4": "Quia in manu eius sunt omnes fines terræ: et altitudines montium ipsius sunt.",
  "5": "Quoniam ipsius est mare, et ipse fecit illud: et siccam manus eius formaverunt.",
  "6": "Venite adoremus, et procidamus: et ploremus ante Dominum, qui fecit nos.",
  "7": "Quia ipse est Dominus Deus noster: et nos populus pascuæ eius, et oves manus eius.",
  "8": "Hodie si vocem eius audieritis, nolite obdurare corda vestra;",
  "9": "Sicut in irritatione secundum diem tentationis in deserto: ubi tentaverunt me patres vestri, probaverunt me, et viderunt opera mea.",
  "10": "Quadraginta annis offensus fui generationi illi, et dixi: Semper hi errant corde.",
  "11": "Et isti non cognoverunt vias meas: ut iuravi in ira mea: Si introibunt in requiem meam."
}