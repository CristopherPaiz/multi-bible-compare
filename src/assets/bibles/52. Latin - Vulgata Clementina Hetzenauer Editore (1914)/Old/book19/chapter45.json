{
  "1": "In finem, filiis Core pro arcanis, Psalmus.",
  "2": "Deus noster refugium, et virtus: adiutor in tribulationibus, quæ invenerunt nos nimis.",
  "3": "Propterea non timebimus dum turbabitur terra: et transferentur montes in cor maris.",
  "4": "Sonuerunt, et turbatæ sunt aquæ eorum: conturbati sunt montes in fortitudine eius.",
  "5": "Fluminis impetus lætificat civitatem Dei: sanctificavit tabernaculum suum Altissimus.",
  "6": "Deus, in medio eius, non commovebitur: adiuvabit eam Deus mane diluculo.",
  "7": "Conturbatæ sunt gentes, et inclinata sunt regna: dedit vocem suam, mota est terra.",
  "8": "Dominus virtutum nobiscum: susceptor noster Deus Iacob.",
  "9": "Venite, et videte opera Domini, quæ posuit prodigia super terram:",
  "10": "auferens bella usque ad finem terræ. Arcum conteret, et confringet arma: et scuta comburet igni:",
  "11": "Vacate, et videte quoniam ego sum Deus: exaltabor in gentibus, et exaltabor in terra.",
  "12": "Dominus virtutum nobiscum: susceptor noster Deus Iacob."
}