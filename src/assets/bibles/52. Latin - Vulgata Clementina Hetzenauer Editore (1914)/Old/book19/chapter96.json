{
  "1": "Huic David, Quando terra eius restituta est. Dominus regnavit, exultet terra: lætentur insulæ multæ.",
  "2": "Nubes, et caligo in circuitu eius: iustitia, et iudicium correctio sedis eius.",
  "3": "Ignis ante ipsum præcedet, et inflammabit in circuitu inimicos eius.",
  "4": "Illuxerunt fulgura eius orbi terræ: vidit, et commota est terra.",
  "5": "Montes, sicut cera fluxerunt a facie Domini: a facie Domini omnis terra.",
  "6": "Annunciaverunt cæli iustitiam eius: et viderunt omnes populi gloriam eius.",
  "7": "Confundantur omnes, qui adorant sculptilia: et qui gloriantur in simulacris suis. Adorate eum omnes angeli eius:",
  "8": "audivit, et lætata est Sion. Et exultaverunt filiæ Iudæ, propter iudicia tua Domine:",
  "9": "Quoniam tu Dominus altissimus super omnem terram: nimis exaltatus es super omnes deos.",
  "10": "Qui diligitis Dominum, odite malum: custodit Dominus animas sanctorum suorum, de manu peccatoris liberabit eos.",
  "11": "Lux orta est iusto, et rectis corde lætitia.",
  "12": "Lætamini iusti in Domino: et confitemini memoriæ sanctificationis eius."
}