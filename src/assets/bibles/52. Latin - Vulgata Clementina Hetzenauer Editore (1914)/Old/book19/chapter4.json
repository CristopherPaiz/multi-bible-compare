{
  "1": "In finem in carminibus, Psalmus David.",
  "2": "Cum invocarem exaudivit me Deus iustitiæ meæ: in tribulatione dilatasti mihi. Miserere mei, et exaudi orationem meam.",
  "3": "Filii hominum usquequo gravi corde? ut quid diligitis vanitatem, et quæritis mendacium?",
  "4": "Et scitote quoniam mirificavit Dominus sanctum suum: Dominus exaudiet me cum clamavero ad eum.",
  "5": "Irascimini, et nolite peccare: quæ dicitis in cordibus vestris, in cubilibus vestris compungimini.",
  "6": "Sacrificate sacrificium iustitiæ, et sperate in Domino. multi dicunt: Quis ostendit nobis bona?",
  "7": "Signatum est super nos lumen vultus tui Domine: dedisti lætitiam in corde meo.",
  "8": "A fructu frumenti, vini, et olei sui multiplicati sunt.",
  "9": "In pace in idipsum dormiam, et requiescam;",
  "10": "Quoniam tu Domine singulariter in spe constituisti me."
}