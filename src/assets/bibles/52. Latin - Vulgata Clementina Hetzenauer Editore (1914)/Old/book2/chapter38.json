{
  "1": "Fecit et altare holocausti de lignis setim, quinque cubitorum per quadrum, et trium in altitudine:",
  "2": "cuius cornua de angulis procedebant, operuitque illum laminis æneis.",
  "3": "Et in usus eius paravit ex ære vasa diversa, lebetes, forcipes, fuscinulas, uncinos, et ignium receptacula.",
  "4": "Craticulamque eius in modum retis fecit æneam, et subter eam in altaris medio arulam,",
  "5": "fusis quattuor annulis per totidem retiaculi summitates, ad immittendos vectes ad portandum:",
  "6": "quos et ipsos fecit de lignis setim, et operuit laminis æneis:",
  "7": "induxitque in circulos, qui in lateribus altaris eminebant. Ipsum autem altare non erat solidum, sed cavum ex tabulis, et intus vacuum.",
  "8": "Fecit et labrum æneum cum basi sua de speculis mulierum, quæ excubabant in ostio tabernaculi.",
  "9": "Fecit et atrium, in cuius australi plaga erant tentoria de bysso retorta, cubitorum centum,",
  "10": "columnæ æneæ viginti cum basibus suis, capita columnarum, et tota operis cælatura, argentea.",
  "11": "Æque ad septentrionalem plagam tentoria, columnæ, basesque et capita columarum eiusdem mensuræ, et operis ac metalli, erant.",
  "12": "In ea vero plaga, quæ ad Occidentem respicit, fuerunt tentoria cubitorum quinquaginta, columnæ decem cum basibus suis æneæ, et capita columnarum, et tota operis cælatura, argentea.",
  "13": "Porro contra orientem quinquaginta cubitorum paravit tentoria:",
  "14": "e quibus, quindecim cubitos columnarum trium, cum basibus suis unum tenebat latus:",
  "15": "et in parte altera (quia inter utraque introitum tabernaculi fecit) quindecim æque cubitorum erant tentoria, columnæque tres, et bases totidem.",
  "16": "Cuncta atrii tentoria byssus retorta texuerat.",
  "17": "Bases columnarum fuere æneæ, capita autem earum cum cunctis cælaturis suis argentea: sed et ipsas columnas atrii vestivit argento.",
  "18": "Et in introitu eius opere plumario fecit tentorium ex hyacintho, purpura, vermiculo, ac bysso retorta, quod habebat viginti cubitos in longitudine, altitudo vero quinque cubitorum erat iuxta mensuram, quam cuncta atrii tentoria habebant.",
  "19": "Columnæ autem in ingressu fuere quattuor cum basibus æneis, capitaque earum et cælaturæ argenteæ.",
  "20": "Paxillos quoque tabernaculi et atrii per gyrum fecit æneos.",
  "21": "Hæc sunt instrumena tabernaculi testimonii, quæ enumerata sunt iuxta præceptum Moysi in cæremoniis Levitarum per manum Ithamar filii Aaron sacerdotis:",
  "22": "quæ Beseleel filius Uri filii Hur de tribu Iuda, Domino per Moysen iubente, compleverat,",
  "23": "iuncto sibi socio Ooliab filio Achisamech de tribu Dan: qui et ipse artifex lignorum egregius fuit, et polymitarius atque plumarius ex hyacintho, purpura, vermiculo, et bysso.",
  "24": "Omne aurum quod expensum est in opere Sanctuarii, et quod oblatum est in donariis, viginti novem talentorum fuit, et septingentorum triginta siclorum ad mensuram Sanctuarii.",
  "25": "Oblatum est autem ab his qui transierunt ad numerum a viginti annis et supra, de sexcentis tribus millibus, et quingentis quinquaginta, armatorum.",
  "26": "Fuerunt præterea centum talenta argenti, e quibus conflatæ sunt bases Sanctuarii, et introitus ubi velum pendet.",
  "27": "Centum bases factæ sunt de talentis centum, singulis talentis per bases singulas supputatis.",
  "28": "De mille autem septingentis, et septuaginta quinque fecit capita columnarum, quas et ipsas vestivit argento.",
  "29": "Æris quoque oblata sunt talenta septuaginta duo millia, et quadringenti supra sicli,",
  "30": "ex quibus fusæ sunt bases in introitu tabernaculi testimonii, et altare æneum cum craticula sua, omniaque vasa, quæ ad usum eius pertinent,",
  "31": "et bases atrii tam in circuitu quam in ingressu eius, et paxilli tabernaculi atque atrii, per gyrum."
}