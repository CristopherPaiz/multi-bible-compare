{
  "1": "Hæc dicit Dominus: Super tribus sceleribus Moab, et super quattuor non convertam eum: eo quod incenderit ossa regis Idumææ usque ad cinerem.",
  "2": "Et mittam ignem in Moab, et devorabit ædes Carioth: et morietur in sonitu Moab, in clangore tubæ:",
  "3": "et disperdam iudicem de medio eius, et omnes principes eius interficiam cum eo, dicit Dominus.",
  "4": "Hæc dicit Dominus: Super tribus sceleribus Iuda, et super quattuor non convertam eum: eo quod abiecerit legem Domini, et mandata eius non custodierit: deceperant enim eos idola sua, post quæ abierant patres eorum.",
  "5": "Et mittam ignem in Iuda, et devorabit ædes Ierusalem.",
  "6": "Hæc dicit Dominus: Super tribus sceleribus Israel, et super quattuor non convertam eum: pro eo quod vendiderit pro argento iustum, et pauperem pro calceamentis.",
  "7": "Qui conterunt super pulverem terræ capita pauperum, et viam humilium declinant: et filius ac pater eius ierunt ad puellam, ut violarent nomen sanctum meum.",
  "8": "Et super vestimentis pignoratis accubuerunt iuxta omne altare: et vinum damnatorum bibebant in domo Dei sui.",
  "9": "Ego autem exterminavi Amorrhæum a facie eorum: cuius altitudo, cedrorum altitudo eius, et fortis ipse quasi quercus: et contrivi fructum eius desuper, et radices eius subter.",
  "10": "Ego sum, qui ascendere vos feci de Terra Ægypti, et duxi vos in deserto quadraginta annis ut possideretis terram Amorrhæi.",
  "11": "Et suscitavi de filiis vestris in prophetas, et de iuvenibus vestris nazaræos: numquid non ita est filii Israel dicit Dominus?",
  "12": "Et propinabitis nazaræis vinum: et prophetis mandabitis, dicentes: Ne prophetetis.",
  "13": "Ecce ego stridebo subter vos, sicut stridet plaustrum onustum fœno.",
  "14": "Et peribit fuga a veloce, et fortis non obtinebit virtutem suam, et robustus non salvabit animam suam:",
  "15": "et tenens arcum non stabit, et velox pedibus suis non salvabitur, et ascensor equi non salvabit animam suam:",
  "16": "et robustus corde inter fortes nudus fugiet in illa die, dicit Dominus."
}