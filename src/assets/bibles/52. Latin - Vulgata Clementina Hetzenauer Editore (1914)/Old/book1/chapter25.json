{
  "1": "Abraham vero aliam duxit uxorem nomine Ceturam:",
  "2": "quæ peperit ei Zamran et Iecsan, et Madam, et Madian, et Iesboc, et Sue.",
  "3": "Iecsan quoque genuit Saba, et Dadan. Filii Dadan fuerunt Assurim, et Latusim, et Loomin.",
  "4": "At vero ex Madian ortus est Epha, et Opher, et Henoch, et Abida, et Eldaa: omnes hi filii Ceturæ.",
  "5": "Deditque Abraham cuncta quæ possederat, Isaac:",
  "6": "filiis autem concubinarum largitus est munera, et separavit eos ab Isaac filio suo, dum adhuc ipse viveret, ad plagam orientalem.",
  "7": "Fuerunt autem dies vitæ Abrahæ, centum septuaginta quinque anni.",
  "8": "Et deficiens mortuus est in senectute bona, provectæque ætatis, et plenus dierum: congregatusque est ad populum suum.",
  "9": "Et sepelierunt eum Isaac et Ismael filii sui in spelunca duplici, quæ sita est in agro Ephron filii Seor Hethæi, e regione Mambre,",
  "10": "quem emerat a filiis Heth: ibi sepultus est ipse, et Sara uxor eius.",
  "11": "Et post obitum illius benedixit Deus Isaac filio eius, qui habitabat iuxta puteum nomine Viventis et videntis.",
  "12": "Hæ sunt generationes Ismael filii Abrahæ, quem peperit ei Agar Ægyptia, famula Saræ: et",
  "13": "hæc nomina filiorum eius in vocabulis et generationibus suis. Primogenitus Ismaelis Nabaioth, deinde Cedar, et Adbeel, et Mabsam,",
  "14": "Masma quoque, et Duma, et Massa,",
  "15": "Hadar, et Thema, et Iethur, et Naphis, et Cedma.",
  "16": "Isti sunt filii Ismaelis: et hæc nomina per castella et oppida eorum, duodecim principes tribuum suarum.",
  "17": "Et facti sunt anni vitæ Ismaelis centum triginta septem, deficiensque mortuus est, et appositus ad populum suum.",
  "18": "Habitavit autem ab Hevila usque Sur, quæ respicit Ægyptum introeuntibus Assyrios. coram cunctis fratribus suis obiit.",
  "19": "Hæ quoque sunt generationes Isaac filii Abraham: Abraham genuit Isaac:",
  "20": "qui cum quadraginta esset annorum, duxit uxorem Rebeccam filiam Bathuelis Syri de Mesopotamia, sororem Laban.",
  "21": "Deprecatusque est Isaac Dominum pro uxore sua, eo quod esset sterilis: qui exaudivit eum, et dedit conceptum Rebeccæ.",
  "22": "Sed collidebantur in utero eius parvuli; quæ ait: Si sic mihi futurum erat, quid necesse fuit concipere? Perrexitque ut consuleret Dominum.",
  "23": "Qui respondens, ait: Duæ gentes sunt in utero tuo, et duo populi ex ventre tuo dividentur, populusque populum superabit, et maior serviet minori.",
  "24": "Iam tempus pariendi advenerat, et ecce gemini in utero eius reperti sunt.",
  "25": "Qui prior egressus est, rufus erat, et totus in morem pellis hispidus: vocatumque est nomen eius Esau. Protinus alter egrediens, plantam fratris tenebat manu: et idcirco appellavit eum Iacob.",
  "26": "Sexagenarius erat Isaac quando nati sunt ei parvuli.",
  "27": "Quibus adultis, factus est Esau vir gnarus venandi, et homo agricola: Iacob autem vir simplex habitabat in tabernaculis.",
  "28": "Isaac amabat Esau, eo quod de venationibus illius vesceretur: et Rebecca diligebat Iacob.",
  "29": "Coxit autem Iacob pulmentum: ad quem cum venisset Esau de agro lassus,",
  "30": "ait: Da mihi de coctione hac rufa, quia oppido lassus sum. Quam ob causam vocatum est nomen eius Edom.",
  "31": "Cui dixit Iacob: Vende mihi primogenita tua.",
  "32": "Ille respondit: En morior, quid mihi proderunt primogenita?",
  "33": "Ait Iacob: Iura ergo mihi. Iuravit ei Esau, et vendidit primogenita.",
  "34": "Et sic accepto pane et lentis edulio, comedit, et bibit, et abiit; parvipendens quod primogenita vendidisset."
}