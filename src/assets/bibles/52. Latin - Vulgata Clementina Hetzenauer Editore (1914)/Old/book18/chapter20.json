{
  "1": "Respondens autem Sophar Naamathites, dixit:",
  "2": "Idcirco cogitationes meæ variæ succedunt sibi, et mens in diversa rapitur.",
  "3": "Doctrinam, qua me arguis, audiam, et spiritus intelligentiæ meæ respondebit mihi.",
  "4": "Hoc scio a principio, ex quo positus est homo super terram,",
  "5": "Quod laus impiorum brevis sit, et gaudium hypocritæ ad instar puncti.",
  "6": "Si ascenderit usque ad cælum superbia eius, et caput eius nubes tetigerit:",
  "7": "Quasi sterquilinium in fine perdetur: et qui eum viderant, dicent: Ubi est?",
  "8": "Velut somnium avolans non invenietur, transiet sicut visio nocturna.",
  "9": "Oculus, qui eum viderat, non videbit, neque ultra intuebitur eum locus suus.",
  "10": "Filii eius atterentur egestate, et manus illius reddent ei dolorem suum.",
  "11": "Ossa eius implebuntur vitiis adolescentiæ eius, et cum eo in pulvere dormient.",
  "12": "Cum enim dulce fuerit in ore eius malum, abscondet illud sub lingua sua.",
  "13": "Parcet illi, et non derelinquet illud, et celabit in gutture suo.",
  "14": "Panis eius in utero illius vertetur in fel aspidum intrinsecus.",
  "15": "Divitias, quas devoravit, evomet, et de ventre illius extrahet eas Deus.",
  "16": "Caput aspidum suget, et occidet eum lingua viperæ.",
  "17": "(Non videat rivulos fluminis, torrentes mellis, et butyri.)",
  "18": "Luet quæ fecit omnia, nec tamen consumetur: iuxta multitudinem adinventionum suarum, sic et sustinebit.",
  "19": "Quoniam confringens nudavit pauperes: domum rapuit, et non ædificavit eam.",
  "20": "Nec est satiatus venter eius: et cum habuerit quæ concupierat, possidere non poterit.",
  "21": "Non remansit de cibo eius, et propterea nihil permanebit de bonis eius.",
  "22": "Cum satiatus fuerit, arctabitur, æstuabit, et omnis dolor irruet super eum.",
  "23": "Utinam impleatur venter eius, ut emittat in eum iram furoris sui, et pluat super illum bellum suum.",
  "24": "Fugiet arma ferrea, et irruet in arcum æreum.",
  "25": "Eductus, et egrediens de vagina sua, et fulgurans in amaritudine sua: vadent, et venient super eum horribiles.",
  "26": "Omnes tenebræ absconditæ sunt in occultis eius: devorabit eum ignis, qui non succenditur, affligetur relictus in tabernaculo suo.",
  "27": "Revelabunt cæli iniquitatem eius, et terra consurget adversus eum.",
  "28": "Apertum erit germen domus illius, detrahetur in die furoris Dei.",
  "29": "Hæc est pars hominis impii a Deo, et hereditas verborum eius a Domino."
}