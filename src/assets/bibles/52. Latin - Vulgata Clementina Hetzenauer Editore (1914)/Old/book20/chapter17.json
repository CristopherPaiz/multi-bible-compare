{
  "1": "Melior est buccella sicca cum gaudio, quam domus plena victimis cum iurgio.",
  "2": "Servus sapiens dominabitur filiis stultis, et inter fratres hereditatem dividet.",
  "3": "Sicut igne probatur argentum, et aurum camino: ita corda probat Dominus.",
  "4": "Malus obedit linguæ iniquæ: et fallax obtemperat labiis mendacibus.",
  "5": "Qui despicit pauperem, exprobrat factori eius: et qui ruina lætatur alterius, non erit impunitus.",
  "6": "Corona senum filii filiorum: et gloria filiorum patres eorum.",
  "7": "Non decent stultum verba composita: nec principem labium mentiens.",
  "8": "Gemma gratissima, expectatio præstolantis: quocumque se vertit, prudenter intelligit.",
  "9": "Qui celat delictum, quærit amicitias: qui altero sermone repetit, separat fœderatos.",
  "10": "Plus proficit correptio apud prudentem, quam centum plagæ apud stultum.",
  "11": "Semper iurgia quærit malus: angelus autem crudelis mittetur contra eum.",
  "12": "Expedit magis ursæ occurrere raptis fœtibus, quam fatuo confidenti in stultitia sua.",
  "13": "Qui reddit mala pro bonis, non recedet malum de domo eius.",
  "14": "Qui dimittit aquam, caput est iurgiorum: et antequam patiatur contumeliam, iudicium deserit.",
  "15": "Qui iustificat impium, et qui condemnat iustum, abominabilis est uterque apud Deum.",
  "16": "Quid prodest stulto habere divitias, cum sapientiam emere non possit? Qui altum facit domum suam, quærit ruinam: et qui evitat discere, incidet in mala.",
  "17": "Omni tempore diligit qui amicus est: et frater in angustiis comprobatur.",
  "18": "Stultus homo plaudet manibus cum spoponderit pro amico suo.",
  "19": "Qui meditatur discordias, diligit rixas: et qui exaltat ostium, quærit ruinam.",
  "20": "Qui perversi cordis est, non inveniet bonum: et qui vertit linguam, incidet in malum.",
  "21": "Natus est stultus in ignominiam suam: sed nec pater in fatuo lætabitur.",
  "22": "Animus gaudens ætatem floridam facit: spiritus tristis exiccat ossa.",
  "23": "Munera de sinu impius accipit, ut pervertat semitas iudicii.",
  "24": "In facie prudentis lucet sapientia: oculi stultorum in finibus terræ.",
  "25": "Ira patris, filius stultus: et dolor matris quæ genuit eum.",
  "26": "Non est bonum, damnum inferre iusto: nec percutere principem, qui recta iudicat.",
  "27": "Qui moderatur sermones suos, doctus et prudens est: et pretiosi spiritus vir eruditus.",
  "28": "Stultus quoque si tacuerit, sapiens reputabitur: et si compresserit labia sua, intelligens."
}