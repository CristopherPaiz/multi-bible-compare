{
  "1": "Et factum est verbum Domini ad me, dicens:",
  "2": "Fili hominis propheta, et dic: Hæc dicit Dominus Deus: Ululate, væ, væ diei:",
  "3": "quia iuxta est dies, et appropinquat dies Domini: dies nubis, tempus Gentium erit.",
  "4": "Et veniet gladius in Ægyptum: et erit pavor in Æthiopia, cum ceciderint vulnerati in Ægypto, et ablata fuerit multitudo illius, et destructa fundamenta eius.",
  "5": "Æthiopia, et Libya, et Lydi, et omne reliquum vulgus, et Chub, et filii terræ fœderis, cum eis gladio cadent.",
  "6": "Hæc dicit Dominus Deus: Et corruent fulcientes Ægyptum, et destruetur superbia imperii eius: a turre Syenes gladio cadent in ea, ait Dominus Deus exercituum.",
  "7": "et dissipabuntur in medio terrarum desolatarum, et urbes eius in medio civitatum desertarum erunt.",
  "8": "Et scient quia ego Dominus: cum dedero ignem in Ægypto, et attriti fuerint omnes auxiliatores eius.",
  "9": "In die illa egredientur nuncii a facie mea in trieribus ad conterendam Æthiopiæ confidentiam, et erit pavor in eis in die Ægypti, quia absque dubio veniet.",
  "10": "Hæc dicit Dominus Deus: cessare faciam multitudinem Ægypti in manu Nabuchodonosor regis Babylonis.",
  "11": "Ipse et populus eius cum eo fortissimi Gentium adducentur ad disperdendam terram: et evaginabunt gladios suos super Ægyptum: et implebunt terram interfectis.",
  "12": "Et faciam alveos fluminum aridos, et tradam terram in manus pessimorum: et dissipabo terram, et plenitudinem eius manu alienorum, ego Dominus locutus sum.",
  "13": "Hæc dicit Dominus Deus: Et disperdam simulachra, et cessare faciam idola de Memphis: et dux de Terra Ægypti non erit amplius: et dabo terrorem in Terra Ægypti.",
  "14": "Et disperdam terram Phathures, et dabo ignem in Taphnis, et faciam iudicia in Alexandria.",
  "15": "Et effundam indignationem meam super Pelusium robur Ægypti, et interficiam multitudinem Alexandriæ,",
  "16": "et dabo ignem in Ægypto: quasi parturiens dolebit Pelusium, et Alexandria erit dissipata, et in Memphis angustiæ quotidianæ.",
  "17": "Iuvenes Heliopoleos, et Bubasti gladio cadent, et ipsæ captivæ ducentur.",
  "18": "Et in Taphnis nigrescet dies, cum contrivero ibi sceptra Ægypti, et defecerit in ea superbia potentiæ eius: ipsam nubes operiet, filiæ autem eius in captivitatem ducentur.",
  "19": "Et iudicia faciam in Ægypto: et scient quia ego Dominus.",
  "20": "Et factum est in undecimo anno, in primo mense, in septima mensis, factum est verbum Domini ad me, dicens:",
  "21": "Fili hominis brachium Pharaonis regis Ægypti confregi: et ecce non est obvolutum ut restitueretur ei sanitas, ut ligaretur pannis, et fasciaretur linteolis, ut recepto robore posset tenere gladium.",
  "22": "Propterea hæc dicit Dominus Deus: Ecce ego ad Pharaonem regem Ægypti, et comminuam brachium eius forte, sed confractum: et deiiciam gladium de manu eius:",
  "23": "et dispergam Ægyptum in Gentibus, et ventilabo eos in terris.",
  "24": "Et confortabo brachia regis Babylonis, daboque gladium meum in manu eius: et confringam brachia Pharaonis, et gement gemitibus interfecti coram facie eius.",
  "25": "Et confortabo brachia regis Babylonis, et brachia Pharaonis concident: et scient quia ego Dominus, cum dedero gladium meum in manu regis Babylonis, et extenderit eum super Terram Ægypti.",
  "26": "Et dispergam Ægyptum in nationes, et ventilabo eos in terras, et scient quia ego Dominus."
}