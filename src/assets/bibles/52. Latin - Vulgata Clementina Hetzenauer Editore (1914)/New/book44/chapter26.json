{
  "1": "Agrippa vero ad Paulum ait: Permittitur tibi loqui pro temetipso. Tunc Paulus extenta manu cœpit rationem reddere.",
  "2": "De omnibus, quibus accusor a Iudæis, rex Agrippa, æstimo me beatum, apud te cum sim defensurus me hodie,",
  "3": "maxime te sciente omnia, et quæ apud Iudæos sunt consuetudines, et quæstiones: propter quod obsecro patienter me audias.",
  "4": "Et quidem vitam meam a iuventute, quæ ab initio fuit in gente mea in Ierosolymis, noverunt omnes Iudæi:",
  "5": "præscientes me ab initio (si velint testimonium perhibere) quoniam secundum certissimam sectam nostræ religionis vixi Pharisæus.",
  "6": "Et nunc in spe, quæ ad patres nostros repromissionis facta est a Deo, sto iudicio subiectus:",
  "7": "in quam duodecim tribus nostræ nocte ac die deservientes, sperant devenire. De qua spe accusor a Iudæis, rex.",
  "8": "Quid incredibile iudicatur apud vos, si Deus mortuos suscitat?",
  "9": "Et ego quidem existimaveram, me adversus nomen Iesu Nazareni debere multa contraria agere.",
  "10": "quod et feci Ierosolymis, et multos sanctorum ego in carceribus inclusi, a principibus sacerdotum potestate accepta: et cum occiderentur, detuli sententiam.",
  "11": "Et per omnes synagogas frequenter puniens eos, compellebam blasphemare: et amplius insaniens in eos, persequebar usque in exteras civitates.",
  "12": "In quibus dum irem Damascum cum potestate, et permissu principum sacerdotum,",
  "13": "die media in via, vidi, rex, de cælo supra splendorem solis circumfulsisse me lumen, et eos, qui mecum simul erant.",
  "14": "Omnesque nos cum decidissemus in terram, audivi vocem loquentem mihi Hebraica lingua: Saule, Saule, quid me persequeris? durum est tibi contra stimulum calcitrare.",
  "15": "Ego autem dixi: Quis es Domine? Dominus autem dixit: Ego sum Iesus, quem tu persequeris.",
  "16": "Sed exurge, et sta super pedes tuos: ad hoc enim apparui tibi, ut constituam te ministrum, et testem eorum, quæ vidisti, et eorum, quibus apparebo tibi,",
  "17": "eripiens te de populo, et gentibus, in quas nunc ego mitto te,",
  "18": "aperire oculos eorum, ut convertantur a tenebris ad lucem, et de potestate satanæ ad Deum, ut accipiant remissionem peccatorum, et sortem inter sanctos per fidem, quæ est in me.",
  "19": "Unde rex Agrippa, non fui incredulus cælesti visioni:",
  "20": "sed his, qui sunt Damasci primum, et Ierosolymis, et in omnem regionem Iudææ, et Gentibus annunciabam, ut pœnitentiam agerent, et converterentur ad Deum, digna pœnitentiæ opera facientes.",
  "21": "Hac ex causa me Iudæi, cum essem in templo, comprehensum tentabant interficere.",
  "22": "Auxilio autem adiutus Dei usque in hodiernum diem sto, testificans minori, atque maiori, nihil extra dicens quam ea, quæ Prophetæ locuti sunt futura esse, et Moyses,",
  "23": "si passibilis Christus, si primus ex resurrectione mortuorum, lumen annunciaturus est populo, et Gentibus.",
  "24": "Hæc loquente eo, et rationem reddente, Festus magna voce dixit: Insanis Paule: multæ te litteræ ad insaniam convertunt.",
  "25": "Et Paulus: Non insanio (inquit) optime Feste, sed veritatis, et sobrietatis verba loquor.",
  "26": "Scit enim de his rex, ad quem et constanter loquor: latere enim eum nihil horum arbitror. Neque enim in angulo quidquam horum gestum est.",
  "27": "Credis rex Agrippa prophetis? Scio quia credis.",
  "28": "Agrippa autem ad Paulum: In modico suades me Christianum fieri.",
  "29": "Et Paulus: Opto apud Deum, et in modico, et in magno, non tantum te, sed etiam omnes, qui audiunt, hodie fieri tales, qualis et ego sum, exceptis vinculis his.",
  "30": "Et exurrexit rex, et præses, et Bernice, et qui assidebant eis.",
  "31": "Et cum secessissent, loquebantur ad invicem, dicentes: Quia nihil morte, aut vinculis dignum quid fecit homo iste.",
  "32": "Agrippa autem Festo dixit: Dimitti poterat homo hic, si non appellasset Cæsarem."
}