{
  "1": "O insensati Galatæ, quis vos fascinavit non obedire veritati, ante quorum oculos Iesus Christus præscriptus est, in vobis crucifixus?",
  "2": "Hoc solum a vobis volo discere: Ex operibus legis Spiritum accepistis, an ex auditu fidei?",
  "3": "Sic stulti estis, ut cum spiritu cœperitis, nunc carne consummemini?",
  "4": "Tanta passi estis sine causa? si tamen sine causa.",
  "5": "Qui ergo tribuit vobis Spiritum, et operatur virtutes in vobis: ex operibus legis, an ex auditu fidei?",
  "6": "Sicut scriptum est: Abraham credidit Deo, et reputatum est illi ad iustitiam.",
  "7": "Cognoscite ergo quia qui ex fide sunt, ii sunt filii Abrahæ.",
  "8": "Providens autem Scriptura quia ex fide iustificat Gentes Deus, prænunciavit Abrahæ: Quia benedicentur in te omnes Gentes.",
  "9": "Igitur qui ex fide sunt, benedicentur cum fideli Abraham.",
  "10": "Quicumque enim ex operibus legis sunt, sub maledicto sunt. Scriptum est enim: Maledictus omnis, qui non permanserit in omnibus, quæ scripta sunt in Libro legis ut faciat ea.",
  "11": "Quoniam autem in lege nemo iustificatur apud Deum, manifestum est: quia iustus ex fide vivit.",
  "12": "Lex autem non est ex fide, sed, Qui fecerit ea, vivet in illis.",
  "13": "Christus nos redemit de maledicto legis, factus pro nobis maledictum: quia scriptum est: Maledictus omnis qui pendet in ligno:",
  "14": "ut in Gentibus benedictio Abrahæ fieret in Christo Iesu, ut pollicitationem Spiritus accipiamus per fidem.",
  "15": "Fratres (secundum hominem dico) tamen hominis confirmatum testamentum nemo spernit, aut superordinat.",
  "16": "Abrahæ dictæ sunt promissiones, et semini eius. Non dicit: Et seminibus, quasi in multis: sed quasi in uno: Et semini tuo, qui est Christus.",
  "17": "Hoc autem dico, testamentum confirmatum a Deo: quæ post quadringentos et triginta annos facta est Lex, non irritum facit ad evacuandam promissionem.",
  "18": "Nam si ex lege hereditas, iam non ex promissione. Abrahæ autem per repromissionem donavit Deus.",
  "19": "Quid igitur lex? Propter transgressiones posita est donec veniret semen, cui promiserat, ordinata per angelos in manu mediatoris.",
  "20": "Mediator autem unius non est: Deus autem unus est.",
  "21": "Lex ergo adversus promissa Dei? Absit. Si enim data esset lex, quæ posset vivificare, vere ex lege esset iustitia.",
  "22": "Sed conclusit Scriptura omnia sub peccato, ut promissio ex fide Iesu Christi daretur credentibus.",
  "23": "Prius autem quam veniret fides, sub lege custodiebamur conclusi in eam fidem, quæ revelanda erat.",
  "24": "Itaque lex pædagogus noster fuit in Christo, ut ex fide iustificemur.",
  "25": "At ubi venit fides, iam non sumus sub pædagogo.",
  "26": "Omnes enim filii Dei estis per fidem, quæ est in Christo Iesu.",
  "27": "Quicumque enim in Christo baptizati estis, Christum induistis.",
  "28": "Non est Iudæus, neque Græcus: non est servus, neque liber: non est masculus, neque femina. Omnes enim vos unum estis in Christo Iesu.",
  "29": "Si autem vos Christi: ergo semen Abrahæ estis, secundum promissionem heredes."
}