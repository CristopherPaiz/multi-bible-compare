{
  "1": "Dico autem: Quanto tempore heres parvulus est, nihil differt a servo, cum sit dominus omnium:",
  "2": "sed sub tutoribus, et actoribus est usque ad præfinitum tempus a patre:",
  "3": "ita et nos cum essemus parvuli, sub elementis mundi eramus servientes.",
  "4": "At ubi venit plenitudo temporis, misit Deus Filium suum factum ex muliere, factum sub lege,",
  "5": "ut eos, qui sub lege erant, redimeret, ut adoptionem filiorum reciperemus.",
  "6": "Quoniam autem estis filii, misit Deus Spiritum filii sui in corda vestra clamantem: Abba, Pater.",
  "7": "Itaque iam non est servus, sed filius: Quod si filius: et heres per Deum.",
  "8": "Sed tunc quidem ignorantes Deum, iis, qui natura non sunt dii, serviebatis.",
  "9": "Nunc autem cum cognoveritis Deum, immo cogniti sitis a Deo: quomodo convertimini iterum ad infirma, et egena elementa, quibus denuo servire vultis?",
  "10": "Dies observatis, et menses, et tempora, et annos.",
  "11": "Timeo vos, ne forte sine causa laboraverim in vobis.",
  "12": "Estote sicut ego, quia et ego sicut vos: fratres obsecro vos. Nihil me læsistis.",
  "13": "Scitis autem quia per infirmitatem carnis evangelizavi vobis iampridem: et tentationem vestram in carne mea",
  "14": "non sprevistis, neque respuistis: sed sicut Angelum Dei excepistis me, sicut Christum Iesum.",
  "15": "Ubi est ergo beatitudo vestra? Testimonium enim perhibeo vobis, quia, si fieri posset, oculos vestros eruissetis, et dedissetis mihi.",
  "16": "Ergo inimicus vobis factus sum, verum dicens vobis?",
  "17": "Æmulantur vos non bene: sed excludere vos volunt, ut illos æmulemini.",
  "18": "Bonum autem æmulamini in bono semper: et non tantum cum præsens sum apud vos.",
  "19": "Filioli mei, quos iterum parturio, donec formetur Christus in vobis.",
  "20": "Vellem autem esse apud vos modo, et mutare vocem meam: quoniam confundor in vobis.",
  "21": "Dicite mihi qui sub lege vultis esse: legem non legistis?",
  "22": "Scriptum est enim: Quoniam Abraham duos filios habuit: unum de ancilla, et unum de libera.",
  "23": "Sed qui de ancilla, secundum carnem natus est: qui autem de libera, per repromissionem:",
  "24": "quæ sunt per allegoriam dicta. Hæc enim sunt duo testamenta. Unum quidem in monte Sina, in servitutem generans: quæ est Agar:",
  "25": "Sina enim mons est in Arabia, qui coniunctus est ei, quæ nunc est Ierusalem, et servit cum filiis suis.",
  "26": "Illa autem, quæ sursum est Ierusalem, libera est, quæ est mater nostra.",
  "27": "Scriptum est enim: Lætare sterilis, quæ non paris: erumpe, et clama, quæ non parturis: quia multi filii desertæ, magis quam eius, quæ habet virum.",
  "28": "Nos autem fratres secundum Isaac promissionis filii sumus.",
  "29": "Sed quomodo tunc is, qui secundum carnem natus fuerat, persequebatur eum, qui secundum spiritum: ita et nunc.",
  "30": "Sed quid dicit Scriptura? Eiice ancillam, et filium eius: non enim heres erit filius ancillæ cum filio liberæ.",
  "31": "Itaque, fratres, non sumus ancillæ filii, sed liberæ: qua libertate Christus nos liberavit."
}