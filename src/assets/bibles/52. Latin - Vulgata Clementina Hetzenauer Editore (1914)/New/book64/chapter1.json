{
  "1": "Senior Gaio charissimo, quem ego diligo in veritate.",
  "2": "Charissime, de omnibus orationem facio prospere te ingredi, et valere, sicut prospere agit anima tua.",
  "3": "Gavisus sum valde venientibus fratribus, et testimonium perhibentibus veritati tuæ, sicut tu in veritate ambulas.",
  "4": "Maiorem horum non habeo gratiam, quam ut audiam filios meos in veritate ambulare.",
  "5": "Charissime, fideliter facis quidquid operaris in fratres, et hoc in peregrinos,",
  "6": "qui testimonium reddiderunt charitati tuæ in conspectu Ecclesiæ: quos, benefaciens, deduces digne Deo.",
  "7": "Pro nomine enim eius profecti sunt, nihil accipientes a Gentibus.",
  "8": "Nos ergo debemus suscipere huiusmodi, ut cooperatores simus veritatis.",
  "9": "Scripsissem forsitan Ecclesiæ: sed is, qui amat primatum genere in eis, Diotrephes, non recipit nos.",
  "10": "propter hoc si venero, commonebo eius opera, quæ facit: verbis malignis garriens in nos: et quasi non ei ista sufficient: neque ipse suscipit fratres: et eos, qui suscipiunt, prohibet, et de Ecclesia eiicit.",
  "11": "Charissime, noli imitari malum, sed quod bonum est. Qui benefacit, ex Deo est: qui malefacit, non vidit Deum.",
  "12": "Demetrio testimonium redditur ab omnibus, et ab ipsa veritate, sed et nos testimonium perhibemus: et nosti quoniam testimonium nostrum verum est.",
  "13": "Multa habui tibi scribere: sed nolui per atramentum et calamum scribere tibi.",
  "14": "Spero autem protinus te videre, et os ad os loquemur. Pax tibi. Salutant te amici. Saluta amicos nominatim."
}