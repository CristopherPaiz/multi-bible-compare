{"1": "<pb/>C'o jun k'ij xbe ri Sanson pa ri tinimit Gaz. Chila' xril wi jun ixok quech nim ch'utin, xoc pa ri rachoch che roc'owisaxic ri chak'ab ruc'.", "2": "<pb/><f>[19]</f>Aretak xoc pa qui jolom ri aj Gaz chi c'o ri Sanson pa ri tinimit, xquisutij rij; ronojel ri jun k'ij xecanaj can che u chajixic ri u chi' ri tinimit. Aretak c'u xnajtin ri chak'ab xebewarok, xquichomaj chi c'äte cäquicämisaj aretak cäsakaric.", "3": "<pb/>Are c'u ri Sanson xa niq'uiaj ak'ab xwaric, pa ri jok'otaj ri' xwalijic xebubok ri u xak ri u chi' ri tinimit xukuje' tak ri rapalil xukuje' ri c'opibal rech, ronojel c'u wa' xuq'uiak puwi' u teleb xuc'am bic puwi' ri u chicajil ri juyub ri c'o chuwäch ri Hebron.", "4": "<pb/>Xbe c'u ranima' ri Sanson che jun ixok Dalil u bi', ri c'o rachoch pa ri beya' ri c'o pa Sorec.", "5": "<pb/>Are c'u ri c'amal tak qui be ri aj pilisteyib xebe cho rachoch ri Dalil, xquibij c'u che: “Chasubu' ri Sanson, chatzucuj u ch'obic jawije' cäpe wi ri mayibalalaj u chuk'ab, xukuje' jas cäkabano rech cujcuin che u ch'äquic; cujcuin ta c'u che u ximic, cäkaj ta c'u pa ka k'ab. Chkajujunal c'ut cäkaya' jun mil sient (1,100) rakan sak puak chawe, che u tojic ri tok'ob ri caban chke.”", "6": "<pb/>Xubij c'u ri Dalil che ri Sanson: “Chabana' tok'ob, chabij chwe jawije' cäpe wi ri mayibalalaj a chuk'ab ¿jas c'u ri cäban che a ximic ri ma ta cuya' catzokopij awib?”", "7": "<pb/>Ri Sanson xubij che ri Dalil: “We quinxim cuc' wukub tanibal q'uiakbal ch'ab ri c'ä maja' quechaki'jaric, quintzak na ri nu chuk'ab, quinux na jacha' jun apachique achi ri man c'o ta u chuk'ab.”", "8": "<pb/>Ri c'amal tak qui be ri aj pilisteyib xequic'am bic ri wukub tanibal q'uiakbal ch'ab ri c'ä e räx xquiya' che ri Dalil, ri Dalil xucoj ri wukub tanibal q'uiakbal ch'ab che u yutic ri Sanson.", "9": "<pb/>E u c'u'm chi c'u jujun achijab pa ri u warabal, xurak u chi' xubij: “¡Sanson, xepe ri aj pilisteyib chawij!” <pb/>Ri Sanson xebut'okopij ri e tanibal q'uiakbal ch'ab jacha' ri u t'okopixic jun ximibal ri kawinak. Ri aj pilisteyib man xecuin ta che u ch'obic jawije' cäpe wi ri u chuk'ab.", "10": "<pb/>Ri Dalil xubij che: “¡Xinasubu! ¡E a bim banoj tak tzij chwe! Are c'u ri camic, chabana' tok'ob, chabij chwe jas rajawaxic cäban chawe rech catximitajic.”", "11": "<pb/>Xubij ri Sanson: “We quinyut cuc' c'ac' tak colob ri mawi jumul e cojom, quintzak na ri nu chuk'ab, quinux na jacha' jun apachique achi ri man c'o ta u chuk'ab.”", "12": "<pb/>Ri Dalil xuyut ri Sanson ruc' jujun colob c'ac', xurak c'u u chi', xubij: “¡Sanson, xepe ri aj pilisteyib chawij!” <pb/>Xukuje' che we jumul ri' e u c'u'm jujun achijab pa ri u warabal; are c'u ri Sanson xebut'okopij ri colob jacha' ri qui t'okopixic jisic tak bätz'.", "13": "<pb/><f>[20]</f>Ri Dalil xubij che ri Sanson: “¡C'ä a takem nu subic! ¡C'ä cätajin caban banoj tzij chwe!: ¡Chabij chwe jas rajawaxic cäban chawe rech catximitajic!” <pb/>Ri Sanson xutzelej u bixic che: “Ri rajawaxic u banic awumal chi caquem wukub nu puch'bal ri nu wi' chuxo'l ri bätz' ri caquemic utz c'u u ch'iquic ri ch'ic cabano. Jeri' quintzak na ri nu chuk'ab quinux na jacha' jun apachique achi ri man c'o ta u chuk'ab.” <pb/>Ri Dalil xuwartasaj ri Sanson, xuc'am ri wukub u puch'bal ri u wi' xebuquem chquixo'l ri bätz',", "14": "<pb/>aretak xbantaj wa' rumal, utz u ch'iquic ri ch'ic xubano xurak c'u u chi', xubij: “¡Sanson, xepe ri aj pilisteyib chawij!” <pb/>Xwalij c'u ri Sanson, xubok ri ch'ic ri ch'iquil pa ri ulew rachil ri quemabal.", "15": "<pb/>Xubij c'u ri Dalil che: “¡Banal tzij! ¿Jasche cachajij anima' cabij chi quinawaj? Ox mul chic awetz'bem nu wäch, maja' c'u cabij chwe jawije' cäpe wi ri a chuk'ab.”", "16": "<pb/>Rumal c'u rech chi sibalaj cucoj u chuk'ab ri Dalil, xak amak'el cuban we c'otoj chi'aj ri' che, ri Sanson q'uistajinak chi c'u u c'u'x c'o chi c'ut u rayinic cäcämic;", "17": "<pb/>je c'u ri' chuq'uisbalil xuk'alajisaj chuwäch ri Dalil ri rawam: “Man c'o ta jun kopininak ta ri nu wi', kas c'ä majok chinalaxok xintas che u patanixic ri Dios jacha' nazarey. We cäkopix ri nu wi', quintzak na ri nu chuk'ab, quinux na sibalaj tuka'r jacha' jun apachique achi ri man c'o ta u chuk'ab.”", "18": "<pb/>Aretak ri Dalil xretamaj chi kas xuk'alajisaj chuwäch jawije' cäpe wi ri u chuk'ab, xtakan che u bixic chque ri c'amal tak qui be ri aj pilisteyib: “¡Chixpet ba camic, ri Sanson u k'alajisam chnuwäch jawije' cäpe wi ri u chuk'ab!” <pb/>Xebe c'u cho rachoch ri Dalil cuc'am bic ri puak pa qui k'ab.", "19": "<pb/>Ri Dalil xuya' ri u jolom ri Sanson paquiwi' ri quieb u ch'ec xuwartasaj c'ut, xusiq'uij jun achi che u kopixic ri wukub u pach' ri u wi'. Ri ixok xuchaplej c'u u banic c'ax che.", "20": "<pb/>Xurak u chi' che: “¡Sanson, xepe ri aj pilisteyib chawij!” <pb/>Ri Sanson xc'astajic, are pa u c'u'x cäcuinic cuto' rib jas ri xuban can nabe, man reta'm ta c'ut chi yo'm chi can rumal ri Ajawaxel.", "21": "<pb/>Ri aj pilisteyib xepetic xquichapo, xequic'otij ri e u bak'wäch, xquic'am bic pa Gaz, chila' c'u xquiyut wi cuc' tikom ch'ich' re k'an ch'ich', xquicoj che quienic pa ri che'.", "22": "<pb/>Nojimal c'ut xeq'uiy chi jumul ri u wi'.", "23": "<pb/>Ri c'amal tak qui be ri aj pilisteyib xquimulij quib, xquiban nimak'ij rumal ri qui ch'äcanic xukuje' xequiya' tabal tak tok'ob chuwäch ri qui dios Dagon. Xebixon c'ut: <pb/><t>“Ri ka dios u jachom ri Sanson</t> <t>pa ka k'ab,</t> <t>ri Sanson ri ka c'ulel.”</t>", "24": "<pb/>Aretak c'u xquil ri winak, xukuje' xebixonic xek'ijilan c'u che ri qui dios, je xquibij wa': <pb/><t>“Ri ka dios u jachom</t> <t>ri Sanson pa ka k'ab,</t> <t>ri Sanson ri ka c'ulel,</t> <t>ri xuchupisaj qui wäch</t> <t>tak ri e ka tico'n,</t> <t>e q'ui c'ut ri e ka winakil</t> <t>ri Sanson xebucämisaj.”</t>", "25": "<pb/>Sibalaj c'u xequicotic, aretak xquito chi cäc'am bic ri Sanson chquiwäch rech cäquetz'bej u wäch. Xquesaj c'u ulok ri Sanson pa ri che', xquitac'aba' chuxo'l ri quieb rakan ja, xequicot c'u che retz'bexic u wäch.", "26": "<pb/>Xubij c'u ri Sanson che ri ala ri yukeninak che ri u k'ab: “Chinaya' chila' jawije' cuya' quebenchap wi ri rakan tak ja ri e tok'eninak ri rachoch ri Dagon. Quinwaj quintok'ej wib chque.”", "27": "<pb/>Conojel ri e c'amal tak qui be ri aj pilisteyib e c'o pa ri rachoch ri Dagon, ri nojinak chque achijab xukuje' ixokib. Craj c'u ne e c'o chi na chuwäch oxib mil (3000) achijab xukuje' ixokib pa ri u cawik ri rachoch ri Dagon, ri cätajin cäquil ulok ri cäban che retz'bexic u wäch ri Sanson.", "28": "<pb/>Ri Sanson xutz'onoj tok'ob che ri Ajawaxel, xubij che: “Quintz'onoj tok'ob che la Ajawaxel, chi chinnataj che la xuwi ta chi ne jumul, chya' c'u la nu chuk'ab rech cäquitoj ri aj pilisteyib ri quieb nu bak'wäch.”", "29": "<pb/>Xebutzucuj c'u ri quieb rakan ja ri e c'o pa ri u niq'uiajil, ri tok'eninak ronojel ri rachoch ri Dagon, xebuc'opij c'u ri quieb u k'ab chque,", "30": "<pb/>xurak u chi', xubij: “¡Checäm ri aj pilisteyib junam wuc'!” <pb/>Xebuch'icmij c'u ri quieb rakan ja ruc' ronojel ri u chuk'ab, xtzak c'u ri rachoch ri Dagon paquiwi' ri c'amal tak qui be ri aj pilisteyib xukuje' paquiwi' conojel ri e c'o chila'. Are e q'ui na ri xebucämisaj ri Sanson aretak xcämic chuwäch ri xebucämisaj aretak c'aslic.", "31": "<pb/>Xepe c'u ri rachalal xukuje' conojel ri rachalaxic ri Sanson, xquic'am bic ri u cuerp xequimuku chuxo'l ri Zor ruc' ri Estaol, pa ri u mukubal ri Mano ri u tat. Ri Sanson juwinak (20) junab xuc'am qui be ri aj israelib."}