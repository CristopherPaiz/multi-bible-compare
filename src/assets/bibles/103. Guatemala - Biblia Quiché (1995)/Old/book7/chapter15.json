{"1": "<pb/>Oc'owinak chi quieb oxib ic' pa ri u k'ijol ri k'atoj, ri Sanson xbe che u solixic ri rixokil, xuc'am bic jun alaj q'uisic' che. Aretak xopanic, xubij: “Quinoc che rilic ri wixokil pa ri u warabal.” <pb/>Are c'u ri u tat ri rixokil, man xuya' ta be che chi coquic,", "2": "<pb/>xane' xubij che: “In xinchomaj chi xaxutuj canok, xinya' c'u che jun chque ri xec'oji' awuc'. ¿La ma ta c'u are' sibalaj je'l na ri u chak' chuwäch are'? Chac'ama' che u q'uexwäch ri nabeal.”", "3": "<pb/>Ri Sanson xutzelej u bix che: “¡Camic, man c'o ta nu mac che ri c'ax ri quenbana' chque ri aj pilisteyib!”", "4": "<pb/>Xbe c'ut xebuchapa' oxib sient yac, xebuxim ri qui je' pa cacabil, xuxim c'u jun c'olbal k'ak' chque ri qui ije';", "5": "<pb/>xut'ika' k'ak' chque ri c'olbal k'ak' xebutzokopij c'u bic ri yac pa tak ri qui tico'n ri aj pilisteyib. Xc'at ri trico ri nutum chic xukuje' ri c'ä maja' cäk'atic, xukuje' ri juwi' tak uva, xukuje' tak ri u che'al aseitun.", "6": "<pb/>Ri aj pilisteyib xquichaplej u tatabelaxic jachin ri xbanowic, aretak xquetamaj chi are ri Sanson xbanowic, che u tojic u q'uexel che ri u ji' ri aj Timnat chi u tokim ri rixokil xuya' c'u che jun chque ri alabom ri xec'oji' ruc', xebec, xquiporoj ri ixok rachil ri u tat.", "7": "<pb/>Xubij c'u ri Sanson chque: “We c'u jewa' ri xibano, ¡quinban ri chi'nic ri kas cäban na chiwe chi man quinuxlan ta na we ta ma ta quinya' na rajil u q'uexel chiwe!”", "8": "<pb/>Ruc' c'u ronojel royowal xbe chquij, chi man c'o ta jun bak xuya' la ta can chque ri ma ta xuk'ajo. Xejekel c'u chupam ri pec ri c'o che ri xäk aj Etam.", "9": "<pb/><f>[16]</f>Ri aj pilisteyib xepetic, xebelkaj pa Juda che u banic ch'o'j xopan ri qui tza'm c'ä pa Lehi,", "10": "<pb/>ri aj Juda xquita' chque: “¿Jasche xixpe che u banic ch'o'j kuc'?” <pb/>Ri e are' xquibij: “Uj uj petinak che u chapic ri Sanson, rech cutoj ri c'ax ri u banom chke.”", "11": "<pb/>Aretak xquita' wa', e oxib mil (3,000) achijab ri e aj ramak' ri Juda xebe chuchi' ri pec ri c'o che ri nimalaj xäk ri c'o pa Etam, xquibij c'u che ri Sanson: “¿La ma ta aweta'm chi ri aj pilisteyib sibalaj c'o na qui chuk'ab chkawäch uj? ¿Jasche uj a yo'm pa we c'ax ri'?” <pb/>Ri Sanson xutzelej u bixic chque: “In man c'o ta nu banom, xuwi nu yo'm rajil u q'uexel ri qui banom chwe.”", "12": "<pb/>Xquibij c'u che: “Ri uj uj petinak che a chapic rech catkajach pa qui k'ab ri aj pilisteyib.” <pb/>Ri Sanson xubij chque: “Kastzij chixchok chwe chi ri ix man quinicämisaj taj.”", "13": "<pb/>Ri e are' xquijiquiba' u bixic che: “Jayi', man catkacämisaj taj. Xuwi cäkaj catkachapo catkajach c'u pa qui k'ab ri aj pilisteyib.” <pb/>Quieb c'u colob c'ac' xquiyutubej rech, xquesaj c'u ulok pa ri c'olbal ri u c'u'm wi rib.", "14": "<pb/>Aretak xebopan pa Lehi, ri aj pilisteyib xebel ulok che u c'ulaxic, cäquirak qui chi' rumal ri qui quicotemal. Xakaj c'u ri ruxlabal ri Ajawaxel ruc' cuinem, puwi' ri Sanson ri xebut'okopij c'ut ri colob ri e ximowinak ri e u k'ab xukuje' ri e u kul tak u k'ab, ri e je ta ne ximibal re lino ri e kawinak;", "15": "<pb/>xuc'am c'u apan jun u cacate' bur ri c'ä co na ri c'o apan jela', are c'u xucoj che qui cämisaxic jun mil aj pilisteyib.", "16": "<pb/>Xubij c'ut: <pb/><t>“Ruc' ri u cacate' jun bur</t> <t>xinban jun mulaj xukuje' camulaj;</t> <t>ruc' ri u cacate' jun bur</t> <t>jun mil achijab xebencämisaj.”</t>", "17": "<pb/><f>[17]</f>Xuq'uiak c'u apan ri u cacate' ri bur, rumal ri' we c'olbal ri' cäbix Ramat-lehi che.", "18": "<pb/>Xpe jun nimalaj chaki'j chi' che ri Sanson, xutz'onoj c'u tok'ob che ri Ajawaxel xubij: “¿La takalic chi yo'm la we nimalaj ch'äcanic ri' chwe, quinya' ta c'u la canok camic chi quincäm rumal chaki'j chi' in c'o c'u pa qui k'ab we winak ri' ri e k'ijilal tak diosib?”", "19": "<pb/><f>[18]</f>Xujak c'ut ri Dios ri jul ri c'o pa Lehi, xutij c'u ri Sanson ri ja' ri xel ulok pa ri jul, xuna' c'ut chi c'o chic u chuk'ab. Rumal ri', ri u q'uiyibal ja' ri c'ä c'o camic pa Lehi, xcoj “En-acor” che u bi'.", "20": "<pb/>Ri Sanson, juwinak (20) junab xc'oji' che c'amal qui be ri aj israelib, pa ri k'ijol aretak xetakan ri aj pilisteyib paquiwi' ri aj israelib."}