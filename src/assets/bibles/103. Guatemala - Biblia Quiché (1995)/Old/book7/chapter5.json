{"1": "<pb/>Pa ri k'ij ri', ri Debora rachil ri Barac (u c'ojol ri Abinoam), je xebixon wa':", "2": "<pb/><t><f>[10]</f>“Iwonojel chiya' u k'ij ri Ajawaxel,</t> <t>c'ä e c'o c'u achijab pa Israel</t> <t>ri cäcaj cäquiban ch'o'j;</t> <t>c'ä e c'o na achijab</t> <t>pa ri tinimit ri quenimanic</t> <t>aretak quesiq'uix</t> <t>che u banic ri ch'o'j.</t>", "3": "<t>¡Chinitatabej, ix ri ix ajawinelab!</t> <t>¡Chinitatabej,</t> <t>ix ri ix k'atal tak tzij!</t> <t>¡Quinbixoj ri u bi' ri Ajawaxel!</t> <t>¡quinbixoj ri u bi'</t> <t>ri u Dios ri Israel!</t>", "4": "<t>Ajawaxel, aretak xel la ulok</t> <t>pa tak ri juyub re Seir;</t> <t>aretak xebeya' la can ri ulew re Edom,</t> <t>xyicop ri ulew, xbirbob ri caj,</t> <t>ri sutz' xquitzokopij ulok ri jäb.</t>", "5": "<t>Chwäch la Ajawaxel,</t> <t>chwäch la, u Dios ri Israel,</t> <t>xeyicop ri juyub,</t> <t>xyicop ri Sinai.</t>", "6": "<t>Pa tak ri u k'ijol ri Samgar,</t> <t>(u c'ojol ri Anat),</t> <t>pa tak ri u k'ijol ri Jael,</t> <t>ri binelab xequitzak can tak ri be</t> <t>xebin c'u pa alaj tak be ri e julujak;</t>", "7": "<t>ri alaj tak tinimit ri e c'o pa Israel</t> <t>xetz'ini canok.</t> <t>Chi' c'ut xinwalijic in,</t> <t>¡in, Debora, qui nan ri aj israelib!</t>", "8": "<t>Cätajin c'u ne quequicha'</t> <t>c'ac' tak qui diosib</t> <t>aretak cätajin cätijchuk'ab</t> <t>chuchi' ri nimalaj tinimit,</t> <t>man quilitaj ta c'u</t> <t>jun quetequic ch'ich'</t> <t>mawi jun tz'imaj ch'ich' chquixo'l</t> <t>cawinak mil (40,000) aj israelib.</t>", "9": "<t>¡Ri in quinya' ri wanima'</t> <t>che qui q'uexwäch</t> <t>ri c'amal tak qui be ri aj israelib</t> <t>ri e nimak qui k'ij,</t> <t>che qui q'uexwäch ri winak</t> <t>aj nu tinimit</t> <t>ri xenimanic aretak xesiq'uix</t> <t>che ri ch'o'j!</t> <t>¡Iwonojel chiya' u k'ij ri Ajawaxel!</t>", "10": "<t>Chibij ix,</t> <t>ri quebiquiejej ati'tab tak bur</t> <t>ri tz'iltz'oj tak quij;</t> <t>xukuje' ri ix,</t> <t>ri quixt'uyi' paquiwi' tak c'ul;</t> <t>xukuje' ri ix ri ix binelab:</t>", "11": "<t>¡Chila',</t> <t>jawije' quebuq'uian wi ri awaj,</t> <t>ri u ch'äcanic ri Ajawaxel,</t> <t>ruc' qui tzinilajem tak tzojtzoj,</t> <t>ri qui ch'äcanic ri alaj tak tinimit</t> <t>ri e c'o pa Israel!</t>", "12": "<t>¡Chatc'astajok, Debora,</t> <t>chatc'astajok, chatc'astajok,</t> <t>chabixoj jun bix!</t> <t>¡Xukuje' ri at Barac,</t> <t>u c'ojol ri Abinoam,</t> <t>chatwalijok,</t> <t>chebac'ama' bic,</t> <t>e kajinak pa k'ab!</t>", "13": "<t>Xekaj c'u ulok ri aj israelib</t> <t>che u banic ch'o'j</t> <t>cuc' ri c'o qui chuk'ab,</t> <t>xekaj ulok</t> <t>wumal ri e rajch'ojab ri Ajawaxel</t> <t>che u tijic qui chuk'ab</t> <t>cuc' ri achijab ri e banal ch'o'j.</t>", "14": "<t><f>[11]</f>Jujun achijab aj Eprain</t> <t>xekaj ulok pa ri beya',</t> <t>xeteri chi c'u ulok</t> <t>ri rajch'ojab ri Benjamin.</t> <t>Xekaj ulok ri c'amal tak qui be</t> <t>ri aj Maquir, xukuje'</t> <t>ri e u k'atal tak tzij ri Zabulon.</t>", "15": "<t>Xukuje' xachilax bic ri Debora</t> <t>cumal ri c'amal tak u be ri Isacar;</t> <t>ri e aj Isacar</t> <t>are xeyo'w u chuk'ab ri Barac,</t> <t>xteri' c'u bic chrij pa ri beya'. <pb/>We chquixo'l ri e rajch'ojab ri Ruben</t> <t>e c'o nimak tak achijab</t> <t>ri e chajil tak anima',</t>", "16": "<t>¿jasche xecanaj can cuc' tak ri chij,</t> <t>quebequitatabej ri ajyuk'ab</t> <t>quequisiq'uij ri qui chij?</t> <t>¡Chquixo'l ri e rajch'ojab ri Ruben</t> <t>e c'o nimak tak achijab</t> <t>ri xibirib canima'!</t>", "17": "<t>Ri aj Galaad xecanaj can ch'käp</t> <t>che ri nima' Jordan;</t> <t>ri Dan xcanaj can cuc' ri jucub,</t> <t>are c'u ri Aser xcanaj can pa ri tak'aj</t> <t>man xebuya' ta can</t> <t>tak ri oquibal chupam ri plo;</t>", "18": "<t>are c'u ri aj Zabulon</t> <t>xukuje' ri aj Neptali</t> <t>ri e aj u wi' juyub,</t> <t>xquijach ri qui c'aslemal pa cämical.</t>", "19": "<t>Xebopan c'u tak ri ajawinelab</t> <t>pa Taanac, chuchi' ri ja' aj Meguid;</t> <t>ri ajawinelab aj cananeyib</t> <t>xepe che u banic ch'o'j,</t> <t>man xquirik ta c'u sak puak</t> <t>mawi k'inomal.</t>", "20": "<t>Kas pa ri caj,</t> <t>kas pa ri qui c'olbal</t> <t>ri ch'imil xquitij wi ulok qui chuk'ab</t> <t>che u ch'äquic ri Sisara;</t>", "21": "<t>ri nima', ri ojer nima',</t> <t>ri nima' re Sison xebumes bic conojel.</t> <t>¡At caxak'alej na</t> <t>ri qui kul ri c'o qui chuk'ab!</t>", "22": "<t>¡Cäpoc'naj ri u pa cakan ri quiej!</t> <t>¡Quejububic,</t> <t>quejububic ri chomak tak quiej!</t>", "23": "<t>Are' c'u ri aj cajalaj</t> <t>u tako'n ri Ajawaxel xuya' u bixic:</t> <t>‘¡Chakaj jun cowilaj c'okobal</t> <t>puwi' ri Meroz</t> <t>xukuje' paquiwi' ri e u winak!’</t> <t>Man xebopan ta c'ut</t> <t>jacha' ri c'o qui chuk'ab</t> <t>che ri to'banic aj Ajawaxel.</t>", "24": "<t>¡Tewichital ri Jael</t> <t>chquixo'l ri ixokib,</t> <t>ri rixokil ri Heber ri aj quenit!</t> <t>¡Tewichital chquixo'l ri ixokib</t> <t>ri e c'o pa ri kajebal!</t>", "25": "<t>Joron xutz'onoj ri Sisara,</t> <t>leche xuya' ri Jael che.</t> <t>U k'anil ri leche xuya' che</t> <t>pa jun je'lalaj lak ri pakal rajil.</t>", "26": "<t>Xuc'am c'u jun ch'ic ruc' ri u mox,</t> <t>ri wi't xuc'am ruc' ri u wiquiak'ab,</t> <t>xuk'osij c'u pa u xaxol ri Sisara</t> <t>xk'ax che ri juperaj chic.</t>", "27": "<t>Ri Sisara cubak'tila' rib</t> <t>pa rakan ri Jael;</t> <t>cubak'tila' rib che ri k'oxom</t> <t>xcanaj cho ri ulew,</t> <t>jawije' c'u ri c'o wi,</t> <t>chila' xcäm wi.</t>", "28": "<t>Ri u nan ri Sisara,</t> <t>cäbisonic cäca'y apan</t> <t>pa ri wenta'n, cubij:</t> <t>‘¿Jasche sibalaj cäbeytaj</t> <t>ri rulic ri u carwaj?</t> <t>¿Jasche man cu'l ta</t> <t>ri u carwaj re ch'o'j chanim?’</t>", "29": "<t>Jujun ixokib ri cäquiban quib</t> <t>chi queta'm ronojel,</t> <t>caquitzelej u bixic che,</t> <t>xukuje' ri are' je cubij chbil rib:</t>", "30": "<t>‘Xa cätajin cäquijach ri'</t> <t>ri xquich'äc chupam ri ch'o'j.</t> <t>Jun aj ixok lok'om pataninel</t> <t>o craj ne e quieb chque</t> <t>jujun ajch'ojab; che ri Sisara,</t> <t>ri quem tak ri q'ui qui ca'yebal:</t> <t>jun quem, xukuje' ne quieb,</t> <t>ri e tz'otom ri e c'o q'ui qui ca'yebal,</t> <t>¡che ri rij u wi' ri ch'äcanel!’</t>", "31": "<t>¡Ajawaxel je ta u sachic qui wäch wa',</t> <t>conojel ri e c'ulel la,</t> <t>quejulk'in ta c'u na</t> <t>ri quelok'ok'en che la,</t> <t>jacha' ri k'ij</t> <t>aretak sibalaj cätununic!”</t> <pb/>Aretak xbantaj wa', cawinak junab xc'oji' jamaril pa Israel."}