{"1": "<pb/>Ri aj israelib xquiban chi jumul ri etzelal chuwäch ri Ajawaxel, rumal ri' xebujach pa qui k'ab ri aj pilisteyib cawinak (40) junab.", "2": "<pb/>Pa Zor, u tz'akatil ri ramak' ri Dan, c'o jun achi Mano u bi'. Ri rixokil mawi jumul c'olinak ral, kas rech c'u wi chi man c'o ta ral.", "3": "<pb/>Are' c'u ri aj cajalaj u tako'n ri Ajawaxel xuc'ut rib chuwäch, xubij c'u che: “Ri at mawi jumul e c'olinak awal, catcanaj c'u can yawab winak, cäc'oji' c'u na jun awal ala.", "4": "<pb/>Matij c'u u wa'l uva, mawi jun uq'uia' chic ri cäk'abarisanic, mawi matij jun jasach ri tz'il,", "5": "<pb/>cäc'oji' c'u na jun awal ala ri man cäkopix ta ri u wi'. Rumal rech chi we alaj ala ri' cätastaj na che u patanixic ri Dios jacha' nazarey, c'ä majok calaxic, rech are' ri cächaplen ri qui to'tajisaxic ri aj israelib pa qui k'ab ri aj pilisteyib.”", "6": "<pb/>Ri ixok xbe che u bixic che ri rachajil, xubij c'u che: “Jun achi ri pataninel rech ri Dios xopan wuc' jawije' ri in c'o wi, sibalaj c'u xinna' wib chuwäch, ri u bantajic je ta ne ri u bantajic jun aj cajalaj u tako'n ri Ajawaxel. Mawi c'u xinta' ta che jachinok, mawi ri are' xubij chwe jachinok.", "7": "<pb/>Are c'u ri xubij chwe chi cäc'oji' na jun wal ala, kas c'u camic cächapletaj bic man quintij ta chi u wa'l uva, mawi jun uq'uia' ri cäk'abarisanic, mawi jun jasach ri tz'il, rumal chi ri alaj ala cätastaj na che u patanixic ri Dios jacha' nazarey kas c'ä majok chalaxok c'ä cäcäm na.”", "8": "<pb/>Xubij c'u ri Mano che ri Ajawaxel: “Pa ch'awem quinbochi'n che la Ajawaxel chi catak chi la ulok jumul we achi ri' kuc', rech cubij chke ri rajawaxic cäkaban che ri alaj ala ri quebalaxok.”", "9": "<pb/>Ri Dios je xubano jas ri xutz'onoj ri Mano, ri aj cajalaj tako'n xuc'ut chi rib jumul chuwäch ri ixok aretak c'o pa ri juyub. Rumal c'u rech chi man c'o ta apan ri Mano chila',", "10": "<pb/>ri are' cäxiq'uinic xbe che u bixic che: “¡Ampe', ri achi ri wilom canok, xuc'ut chi rib chnuwäch!”", "11": "<pb/>Ri Mano xwalijic, xuterenej bic ri rixokil, xebe pa ri c'olbal ri c'o wi ri achi, xubij c'u che: “¿La lal ri' ri xtzijon la can ruc' ri wixokil?” <pb/>Ri achi xubij che: “Je, in ri'.”", "12": "<pb/>Xubij c'u ri Mano che: “Aretak cäc'ulmataj ri bim la chke, ¿jas cäkaban che u q'uiyisaxic ri ac'al? ¿Jas rajawaxic cäkaban che ri ac'al?”", "13": "<pb/>Ri aj cajalaj u tako'n ri Ajawaxel xubij: “Chubana' ri awixokil ronojel ri nu bim che:", "14": "<pb/>Chi mutij u wa'l uva mawi jun jasach chic ri quesax che ri uva, mawi jun uq'uia' chic ri cäk'abarisanic, mawi jun jasach ri tz'il. Xuwi chubana' ri nu bim che chi cubano.”", "15": "<pb/>Ri Mano man cuch'ob taj chi ri achi ri' are ri aj cajalaj u tako'n ri Ajawaxel, xubij che: “Quinta' tok'ob che la chi cäcanaj na la can jubik' kuc' che u tijic jun alaj q'uisic' ri cäkasuc'umaj che la.” <pb/>Ri aj cajalaj tako'n xubij che: “Pune' quincanaj canok, man cuya' taj quintij we ri caya' chwe. Cuya' c'ut caya' ri alaj q'uisic' che tabal tok'ob ri cächajirisaxic chuwäch ri Ajawaxel.”", "16": "", "17": "<pb/>Xubij c'u ri Mano che ri aj cajalaj tako'n: “Bij ba' la can chke jas ri bi' la, rech cäkamaltioxij che la aretak cäc'ulmataj ri bim la chke.”", "18": "<pb/>Are c'u ri aj cajala tako'n xubij: “¿Jas che cawaj cawetamaj ri nu bi'? Jun c'utalic wa' ri man etamatal taj.”", "19": "<pb/>Ri Mano xuc'am ri alaj q'uisic' xukuje' ri sipanic re c'äj, xuya' puwi' jun abaj, xuya' che tabal tok'ob ri cächajirisaxic chuwäch ri Ajawaxel. Are c'u ri Ajawaxel xuban jun mayibal chuwäch ri Mano rachil ri rixokil:", "20": "<pb/>Aretak xwalij ri k'ak' puwi' ri porobal, ri Mano rachil ri rixokil xquil ri aj cajala u tako'n ri Ajawaxel xpaki' chicaj xel bic pa u niq'uiajil ri rak' k'ak'. Xquimej c'u quib c'ä xequiya' na ri qui palaj cho ri ulew.", "21": "<pb/>Xuch'ob c'u ri Mano chi ri achi ri' are ri aj cajala u tako'n ri Ajawaxel, man xuc'ut ta chi c'u rib chuwäch ri Mano mawi chuwäch ri rixokil;", "22": "<pb/>xubij c'u ri Mano che ri rixokil: “Kas jic cujcäm na, kilom c'ut u wäch ri Dios.”", "23": "<pb/>Are c'u ri chuchu' xutzelej u bixic che: “We ta ri Ajawaxel xraj xujucämisaj, ma ta xuc'am ri' ri ka tabal tok'ob ri cächajirisaxic mawi ri ka sipanic, mawi ma ta xuya' ri' chke chi xekil tak we jastak ri'. Mawi ma ta xuya' qui bixic ronojel wa' chke.”", "24": "<pb/>Pa ri u k'ijol, ri ixok xc'oji' jun ral ala ri xucoj Sanson che u bi'. Ri ac'al xq'uiyic, cätewichi'x c'u rumal ri Ajawaxel.", "25": "<pb/>C'o jun k'ij aretak ri Sanson c'o chupam ri tinimit Dan, ri c'o chuxo'l ri Zar ruc' ri Estaol, ri ruxlabal ri Ajawaxel xuchaplej u c'utic rib pa ri u c'aslemal."}