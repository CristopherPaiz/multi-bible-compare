{"1": "<pb/>Ri e aj ramak' ri Eprain xpe coyowal, xquich'a' che ri Jedeon jasche man xebusiq'uij taj aretak xuchaplej ri ch'o'j cuc' ri aj madianib.", "2": "<pb/>Xubij c'u ri Jedeon chque: “¿La ma ta quich'obo chi nim na ri i banom ix chuwäch ri nu banom in? ri jubik' ri i banom ix nim na u banic chuwäch ri ka banom uj pune' nim.", "3": "<pb/>Ri Dios xujach ri Oreb xukuje' ri Zeeb pa i k'ab, ri e qui nimal ri aj madianib. ¿Jas ri nu banom in ri cäjunamataj ta ruc' ri i banom ix?” <pb/>Aretak ri aj Eprain xquita' ri tzij ri xubij ri Jedeon chque, xoc'ow ri coyowal chrij.", "4": "<pb/>Ri Jedeon e rachil ri oxib sient achijab xebopan chuchi' ri nima' Jordan, xek'ax chupam pune' sibalaj e cosinak chic rumal ri cokataxic ri qui c'ulel.", "5": "<pb/>Pa Sucot e c'o wi aretak ri Jedeon xuta' chque ri e c'o chila': “Chibana' tok'ob, chiya' juba' qui wa ri e teren chwij, rumal chi sibalaj e cosinak. Cätajin quekokataj ri e cajawinelab ri aj madianib, ri Zeb xukuje' ri Zalmun.”", "6": "<pb/>E are' c'u ri c'amal qui be ri aj Sucot xquibij: “¿A xchaptaj pu ri Zeb, xukuje' ri Zalmun awumal, rech cäkaya' qui wa ri e awajch'ojab?”", "7": "<pb/>Ri Jedeon xubij chque: “¡Aretak e u jachom chi ri Ajawaxel ri Zeb xukuje' ri Zalmun pa nu k'ab, quintzelej ulok, quinban c'ax che ri i ti'jal cuc' tak q'uix ri e c'o pa ri chaki'j uwo sak!”", "8": "<pb/>Xel chi bic chila' xbe pa Penuel, ri xukuje' xutz'onoj jas ri xutz'onoj pa Sucot. Are c'u ri aj Penuel je xquibij che jas ri xquibij ri aj Sucot,", "9": "<pb/>ri Jedeon xubij chque: “¡Aretak quintzelej ulok in ch'äcaninak chic, quinwulij we tz'ak ri'!”", "10": "<pb/>Ri Zeb xukuje' ri Zalmun e c'o pa Carcor e cachil olajuj mil (15,000) achijab, xuwi c'u wa' e canajinak can chque ri ajch'ojab ri e petinak pa elebal k'ij, e cäminak chi c'u jun sient ruc' juwinak mil (120,000) chque.", "11": "<pb/>Ri Jedeon xutakej ri u be pa ri be ri cusutij rij ri chaki'j uwo sak, pa elebal k'ij che ri Noba xukuje' ri Jogbe, xbe c'u chquij aretak ri e are' man c'o ta cäquinabej.", "12": "<pb/>Ri Zeb xukuje' ri Zalmun xebanimajic, are' c'u ri Jedeon xerokataj, xebuchapo, xebunojisaj c'ut conojel ri ajch'ojab che xe'n ib.", "13": "<pb/>Aretak ri Jedeon xtzelej ulok che u banic ri ch'o'j xoc'ow pa ri k'axebal ri c'o pa Hers,", "14": "<pb/>xuchap jun c'ojol ala aj Sucot, xuc'ot c'u u chi'; ri c'ojol ala xuya' ri u tz'ibal ri qui bi' ri oxc'al wuklajuj (77) c'amal tak be xukuje' ri nimak tak tatayib aj Sucot.", "15": "<pb/>Xbe c'u ri Jedeon pa Sucot, xubij chque ri aj chila': “¿A cänataj chiwe chi xitze'j nu wäch rumal rech ri Zeb, xukuje' ri Zalmun? ¿La cänataj chiwe chi man xiwaj taj xiya' qui caxlanwa ri achijab ri e wachil, ri sibalaj e cosinak chic, xibij chke chi c'ä maja' cujcuin che qui chapic ri e ka c'ulel? ¡E c'o c'u chiwäch camic!”", "16": "<pb/>Ri Jedeon xebuc'am q'uix pa ri chaki'j uwo sak, ruc' wa' xuban c'ax chque ri nimak tak tatayib aj Sucot.", "17": "<pb/>Xukuje' xuwulij ri tz'ak re Penuel, xebucämisaj c'ut ri winak re we tinimit ri'.", "18": "<pb/>Xuc'ot c'u qui chi' ri Zeb xukuje' ri Zalmun xubij chque: “¿Jachin je quepe ri achijab ri xebicämisaj pa Tabor?” Ri e are' xquibij che: “Je quepetic jas ri at. Chquijujunal je ta ne quepe jujun qui c'ojol ajawinelab.”", "19": "<pb/>Ri Jedeon xurak u chi', xubij: “¡Ri' e wachalal! ¡Xebicämisaj ri kas e wachalal! Kastzij jacha' ri u c'asal ri Ajawaxel, we ta ri ix ma ta xebicämisaj ri e wachalal, ri in xukuje' ma ta quixincämisaj ri' camic.”", "20": "<pb/>C'äte c'u ri' xutak ri Jeter ri nabeal u c'ojol, xubij che: “¡Chatwalijok, chebacämisaj!” <pb/>Sibalaj c'u c'ojol na ri Jeter, man xuchajij ta c'u anima' che qui jusaxic ri qui ch'ich' re ch'o'j che qui cämisaxic.", "21": "<pb/>Ri Zeb xukuje' ri Zalmun xquibij che ri Jedeon: “¡Chujacämisaj at! ¡Ri achi quetamax u wäch rumal ri u chuk'ab!” <pb/>Xwalij ri Jedeon, xebucämisaj, xebuc'am c'u ri wikbal ri e c'o chukul ri u camey ri Zeb, xukuje' ri e c'o chukul ri rech ri Zalmun.", "22": "<pb/>Xquibij c'u ri aj israelib che ri Jedeon: “At ya' ri xujato' pa qui k'ab ri aj madianib, ri cäkaj camic chi ri at xukuje' ri e awija'lil quixtakan pakawi'.”", "23": "<pb/>Ri Jedeon xubij chque: “Mawi ri in mawi ri e nu c'ojol cujtakan ta na piwi', ri Ajawaxel are ri cätakan na piwi'.", "24": "<pb/>Are c'u ri quinwaj quintz'onoj chiwe, chi quebiya' tak ri mulk'ab chwe ri e i majom.” <pb/>We mulk'ab tak ri' ri e re tak k'an puak, e are ri quequicoj ri winak ri e c'ulel, u mac rech chi we achijab ri' e aj chaki'j uwo sak.", "25": "<pb/>Ri aj israelib xquilic' jun atz'iak cho ri ulew, xequiya' ri mulk'ab chuwäch ri e qui majom, xquibij c'u che ri Jedeon: “E c'o we mulk'ab ri'.”", "26": "<pb/>Ronojel ri k'an puak que ri mulk'ab craj xpajan cawinak quieb (42) libra, man xecoj ta c'u pa ajilabal ri wikbal, mawi ri je'lalaj tak atz'iak ri qui cojom ri ajawinelab aj madianib, mawi ri qui chachal ri qui camey.", "27": "<pb/>Ruc' we k'an puak ri', ri Jedeon xuban jun atz'iak nim u k'ij, ri xucoj pa Opra ri u tinimit, conojel c'u ri aj israelib xejech'ob chuwäch ri Ajawaxel u mac rech ri atz'iak nim u k'ij, xux c'u jun c'amibal wa' che ri Jedeon xukuje' chque ri ralc'ual.", "28": "<pb/>Je xc'ulmataj wa' aretak ri aj madianib xecanaj chuxe' ri qui takanic ri aj israelib, mawi c'u jumul xquiwalijisaj chi quib. Pa ronojel ri cawinak (40) junab ri xc'asi' ri Jedeon, xc'oji' jamaril pa Israel.", "29": "<pb/>Ri Jerobaal, o are' ri Jedeon, xbec xejekel cho rachoch, xec'oji' c'u oxc'al lajuj (70) u c'ojol, e q'ui c'ut ri rixokil.", "30": "", "31": "<pb/>Jun ixok ri man kas ta rixokil ri xc'oji' ruc' pa Siquem xc'oji' jun u c'ojol ruc' ri xucoj Abimelec che u bi'.", "32": "<pb/>Ri Jedeon xcämic aretak sibalaj nim winak chic, xmuk chila' jawije' mukum wi ri Joas ri u tat, pa Opra, qui tinimit ri aj Abiezerib.", "33": "<pb/>Aretak cäminak chi ri Jedeon ri aj israelib xquixutuj chi can jumul ri Dios, che qui k'ijilaxic ri jalajoj tak u wächbal ri Baal, are xquicha' ri Baal-berit che qui dios.", "34": "<pb/>Xsach ri Ajawaxel pa qui jolom, ri xeto'w pa qui k'ab conojel ri e qui c'ulel ri e c'o chquinakaj,", "35": "<pb/>man xquiya' ta c'u utzalaj rajil q'uexelal chque ri e ralc'ual ri Jerobaal o ri Jedeon, che ronojel ri utzil ri u banom ri are' chque."}