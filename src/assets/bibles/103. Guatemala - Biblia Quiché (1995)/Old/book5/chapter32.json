{"1": "<pb/><t>“Chatatabej, caj, chi quinech'awok;</t> <t>chatoc il, ulew,</t> <t>chque tak ri e nu tzij.</t>", "2": "<t>Ri nu tijonic cäkaj na jacha' ri jäb,</t> <t>ri nu tzijonem junam ruc' ri räxk'ab,</t> <t>jacha' ri musmul ri cäkaj</t> <t>paquiwi' tak ri k'ayes,</t> <t>jacha' ri jujun tak tz'ut ja'</t> <t>paquiwi' tak ri k'ayes.</t>", "3": "<pb/><t>Quinya' na u k'ij ri u bi' ri Ajawaxel.</t> <t>¡Nim chiwila' wi ri u nimalil ri ka Dios!</t>", "4": "<pb/><t>Ri are' are to'l kech;</t> <t>e tz'akat ri e u chac, e suc' ri e u banoj.</t> <t>Are' ri Dios re ri kastzij.</t> <t>Pa ri are man c'o ta ri mat suq'uilal;</t> <t>¡ri are' suc' xukuje' aj kastzij!</t>", "5": "<pb/><t>E itzel tak winak xukuje' e lawalo,</t> <t>ri e yok'oninak che ri Dios,</t> <t>ri man takal ta chque chi quebux ralc'ual:</t>", "6": "<t>¿La jewa' ri rajil q'uexel</t> <t>ri quiya' che ri Ajawaxel?</t> <t>Tinimit con, ri man c'o ta u no'j,</t> <t>¿la ma ta are' a tat ri q'uiyisal awech?</t> <t>Are' xatq'uiyisanic</t> <t>xukuje' are' xattac'abanic.</t>", "7": "<pb/><t>Chatca'y jubik' chawij,</t> <t>chebachomaj tak ri junab ri e k'axenak;</t> <t>chatz'onoj che ri a tat chi chubij chawe</t> <t>xukuje' chque ri ri'jab tak tatayib</t> <t>chi chquitzijoj chawe:</t>", "8": "<t>C'o jumul ri aj chicajil</t> <t>xujach qui wäch ri e winak tak</t> <t>xukuje' xujach qui wäch</t> <t>ri e nimak tak tinimit</t> <t>xucoj c'u ri qui c'ulbatil</t> <t>ri e tinimit tak</t> <t>Man c'u xesach ta ri aj israelib</t> <t>pa u jolom,</t>", "9": "<t>ri rechbal ri Ajawaxel,</t> <t>ri winak ri e rech,</t> <t>are ri u tinimit ri Jacob.</t>", "10": "<t>Xeburik pa ri chaki'j uwo sak,</t> <t>pa ri chaki'j tak ulew</t> <t>banom c'ax chque rumal ri quiakik',</t> <t>xebusutij ruc' ri u k'ab,</t> <t>xuya' qui no'j,</t> <t>xebuchajij jacha' ta ne</t> <t>ri e u c'u'x ri e u bak'wäch.</t>", "11": "<t>Jacha' ri cot</t> <t>ri cärapap puwi' ri u soc</t> <t>quebutakchi'j ri ral che rapapem,</t> <t>je xuban ri Ajawaxel xebulic' ri u xic',</t> <t>xebuc'amo xerekaj bic.</t>", "12": "<pb/><t>Ri Ajawaxel are xc'amow qui be,</t> <t>man c'o ta jun chic;</t> <t>man c'o ta jun dios chic</t> <t>ri etamatal ta u wäch ri xto' ta rumal.</t>", "13": "<t>Xebuc'am bic ruc' ch'äcanic paquiwi'</t> <t>ri nimak tak juyub rech ri ulew,</t> <t>xebutzuk cuc'</t> <t>tak ri qui wächinic ri juyub;</t> <t>xuban chque chi xquikumuj juyubal räx cab</t> <t>che ri nim abaj</t> <t>xukuje' xuya' caseit</t> <t>ri xil che ri räx abaj;</t>", "14": "<t>xya' qui leche cumal ri qui wacax</t> <t>xukuje' xya' qui quexu,</t> <t>xequitij ri alaj ama'ib tak chij</t> <t>ri e chomak na,</t> <t>ama'ib tak chij re Basan</t> <t>xukuje' ama'ib tak q'uisic';</t> <t>xquiwe'j ri trico ri sibalaj utz na,</t> <t>xcuq'uiaj c'u u wa'l uva,</t> <t>ri u quiq'uel ri uva.</t>", "15": "<pb/><t><f>[3]</f>Xchomar c'ut ri Jesurun,</t> <t>xuchaplej c'u yak'anic</t> <t>(sibalaj xchomaric)</t> <t>xuxutuj c'u can ri Dios ri xq'uiyisanic;</t> <t>xretzelaj u wäch ri to'l rech</t> <t>xukuje' colol rech.</t>", "16": "<t>Xquiyac ri rachixomanic</t> <t>xukuje' ri royowal ri Dios</t> <t>aretak xequik'ijilaj xibibal tak diosib;</t>", "17": "<t>xequichi'j tabal tak tok'ob</t> <t>chquiwäch tak ri c'axtoc</t> <t>itzel tak uxlabal,</t> <t>chquiwäch tak diosib ri xa e subunelab,</t> <t>ri mawi jumul quetamam ta qui wäch nabe;</t> <t>c'ac' tak diosib, ri c'äte culic,</t> <t>ri mawi jumul xek'ijilax ta</t> <t>cumal ri e qui mam.</t>", "18": "<pb/><t>Israel, a xsach ri a tat pa a jolom,</t> <t>ri xukuje' to'l awech;</t> <t>xsach ri Dios pa a jolom</t> <t>ri xyo'w a c'aslemal.</t>", "19": "<t>Xyactaj c'u royowal</t> <t>ri Dios aretak xril wa',</t> <t>xretzelaj c'u qui wäch ri e qui c'ojol</t> <t>xukuje' tak ri e qui mia'l;</t>", "20": "<t>xubij c'ut:</t> <t>‘Quintzalc'atij na can ri wij chquiwäch,</t> <t>¡quebenwil c'u na jas quebel na!</t> <t>Kastzij e itzel tak winak,</t> <t>alc'ualaxelab</t> <t>ri man c'o ta u cu'lbal c'u'x chquij.</t>", "21": "<t>Xquiyac ri wächixomanic</t> <t>rumal jun dios ri man dios taj,</t> <t>xinquik'ak'arisaj cumal</t> <t>tak ri qui diosib ri xak e subunelab.</t> <t>Ri in xukuje' quinyac na ri cachixomanic</t> <t>rumal jun tinimit ri man tinimit taj,</t> <t>quinyac na coyowal rumal jun tinimit</t> <t>ri man cäraj ta c'o cuch'obo.</t>", "22": "<t>Nicowinak ri woyowal jacha' jun k'ak',</t> <t>copan na ri u nicowem pa tak ri c'olbal</t> <t>ri naj e kajinak</t> <t>cusachisaj na u wäch ri ulew</t> <t>xukuje' tak ri u wächinic,</t> <t>cucoj na k'ak' chquixe' tak ri juyub.</t>", "23": "<t>Paquiwi' quebenq'uiak wi na</t> <t>conojel ri etzelal,</t> <t>conojel ri nu ch'ab</t> <t>quebenq'uiak na chquij;</t>", "24": "<t>xa wi'jal quecämisan na</t> <t>xukuje' nimalaj k'ak';</t> <t>jun c'ayilaj yabil cämisanel;</t> <t>casachow na qui wäch quebentak na ulok</t> <t>juyubal tak awaj chquij,</t> <t>xukuje' cämisanel tak cumätz.</t>", "25": "<t>Quek'ok'ex na tak ri e qui c'ojol</t> <t>xo'l tak ri ja,</t> <t>are quebajawin na ri xibinelab</t> <t>pa tak ri cachoch;</t> <t>quecäm na ri alabom xukuje' ri alitomab,</t> <t>ri ri'jab xukuje' ri c'a quetu'nic.</t>", "26": "<t>In xinchomaj qui jabuxic,</t> <t>quinsach c'u u wäch ri natabal quech</t> <t>cho ri uwächulew,</t>", "27": "<t>man xinwaj ta c'ut xincoch' ta</t> <t>ri etz'ben wächaj ri cuban ri c'ulel;</t> <t>man xinwaj ta</t> <t>chi caquiban nimal ri nu c'ulel,</t> <t>cäquibij ta c'ut:</t> <t>Man are ta ri Ajawaxel xbanow wa';</t> <t>uj xujbanow ruc' ri ka chuk'ab.’</t>", "28": "<pb/><t>Ri Israel are jun tinimit</t> <t>ri sachinak u no'j.</t> <t>Man c'o ta u ch'obonic.</t>", "29": "<t>We ta c'o qui no'j,</t> <t>cäquich'ob ta ri';</t> <t>cäquetamaj ta ri' jas quebel na.</t>", "30": "<t>¿Jas c'u che chi xa jun xcuin</t> <t>che cokataxic jun mil?</t> <t>¿Jas c'u che chi xa e quieb xecuin</t> <t>che cokataxic lajuj mil?</t> <t>Xa rumal rech chi ri Ajawaxel,</t> <t>ri to'l iwech,</t> <t>xuchomaj qui jachic ri c'ulel pa i k'ab.</t>", "31": "<pb/><t>Sibalaj queta'm ri ka c'ulel</t> <t>chi ri to'l quech man junam ta</t> <t>ruc' ri kech uj.</t>", "32": "<t>Ri e are' quejunamataj</t> <t>ruc' ri c'alaj tak uva</t> <t>ri quecämisanic e aj Sodom</t> <t>xukuje' e aj Gomor;</t>", "33": "<t>ri u wa'l qui uva,</t> <t>u wa'l cumätz cämisanel,</t> <t>¡cämisanelalaj u wa'l cumätz!</t>", "34": "<pb/><t>Ronojel wa'</t> <t>cätajin quincanajisaj wuc';</t> <t>cätajin quinc'olo jacha' jun k'inomal,</t>", "35": "<t>che ri k'ij</t> <t>ri quinya' na rajil u q'uexel chque,</t> <t>quinya' c'u ri takal chque,</t> <t>aretak copan ri k'ij re ri qui tzakic,</t> <t>nakaj chi c'u c'o wi</t> <t>ri k'ij re ri u sachic qui wäch,</t> <t>xa co'l man cänakajin ri k'ijol chque.</t>", "36": "<pb/><t>Ri Ajawaxel quel na ulok</t> <t>che u to'ic ri u tinimit</t> <t>aretak cärilo</t> <t>chi man c'o ta chic u chuk'ab;</t> <t>ri Ajawaxel quel na u c'u'x</t> <t>chque ri e u pataninelab aretak cärilo</t> <t>chi man e c'o ta chi tukarib,</t> <t>mawi e c'o ta qui chuk'ab.</t>", "37": "<t>Cubij c'u na chque:</t> <t>‘¿Jawije' e c'o wi tak ri e i diosib,</t> <t>ri to'banelab tak ri'</t> <t>ri i cuban i c'u'x chquij,</t>", "38": "<t>ri quetijow tak ri qui xepoyil</t> <t>ri e i tabal tak tok'ob,</t> <t>quecuq'uiaj c'u ri u wa'l uva</t> <t>ri quichi'j chque?</t> <t>Chewalij che i to'ic.</t> <t>Chepet che iwesaxic</t> <t>pa qui k'ab ri i c'ulel.</t>", "39": "<t>Xuwi ri in in Dios;</t> <t>man e c'o ta niq'uiaj chic chnuwäch in.</t> <t>In quinyo'w ri c'aslemal</t> <t>xukuje' in quinesan ri c'aslemal;</t> <t>in quinbanow ri socotajic</t> <t>xukuje' in quincunanic.</t> <t>Man c'o ta jachin jun cacuinic</t> <t>cuto'tajisaj ta rib pa ri nu k'ab.</t>", "40": "<t>Quinyac ri nu k'ab chicaj,</t> <t>quinban na ri chi'nic ri kas cäban na</t> <t>rumal ri nu junaliquil</t>", "41": "<t>chi aretak quinban u ware</t> <t>ri nu ch'ich' re ch'o'j,</t> <t>ri sibalaj cäjulwic,</t> <t>quinchaplej c'u u k'atic tzij,</t> <t>quinya' na ri rajil u q'uexel</t> <t>chque ri nu c'ulel,</t> <t>quinya' na ri c'äjisabal qui wäch</t> <t>ri cäquetzelaj nu wäch,</t> <t>jas ri takal chque.</t>", "42": "<t>Quebenmuba' na ri nu ch'ab</t> <t>chupam ri quic',</t> <t>ri nu ch'ich' re ch'o'j</t> <t>cuq'uis na tzij paquiwi';</t> <t>¡qui quiq'uel socotajinak</t> <t>xukuje' quech ri quech'äctajic!</t> <t>¡quech c'amal tak be ri e c'ulel,</t> <t>ri nimak tak qui wi'!’</t>", "43": "<pb/><t>Chixquicotok nimak tak tinimit</t> <t>ruc' ri u tinimit ri Dios,</t> <t>Ri are' cuya' na rajil u q'uexel</t> <t>ri qui cämisaxic</t> <t>ri e pataninel tak rech,</t> <t>cuya' na ri rajil q'uexel</t> <t>chque ri e u c'ulel,</t> <t>cusach na u mac ri rulew</t> <t>xukuje' ri e u tinimit.”</t>", "44": "<pb/>Ri Moises xtaq'ui chquiwäch conojel ri tinimit re Israel, rachil ri Josue (u c'ojol ri Nun), xubixoj c'u we bix ri', xuchaplej pa ri u chaplebal c'ä chuq'uisbalil.", "45": "", "46": "<pb/>Xubij c'u chque ri aj israelib: “Kas ronojel ri nu bim chiwe camic, chiya' c'u takanic chque ri e iwalc'ual chi cäquinimaj ronojel ri cubij we pixab ri'.", "47": "<pb/>Man jun jasach ta c'ut ri xak ta quic'amala ruc' aninakil; we pixab ri' c'aslemal wa' chiwe, rumal we pixab ri' naj quixc'asi' na pa ri ulew ri c'o ch'akäp che ri Jordan, ri quixoc che rechbexic.”", "48": "<pb/>Kas pa ri k'ij ri' ri Ajawaxel xutzijobej ri Moises xubij che:", "49": "<pb/>“Jät pa tak ri c'ache'laj re Abarim, chatpakal c'u puwi' ri juyub Neb, ri c'o pa ri ulew Moab ri c'o chuwäch ri Jerico, chila' c'ut chca'yej wi apanok ri ulew Canaan, ri quinya' che quechbal ri aj israelib.", "50": "<pb/>Chila' c'ut catcäm wi canok, puwi' ri juyub ri catpaki' wi na, quebarika' na ri k'etz tak awachalaxic jas ri xuban ri Aaron ri xcäm puwi' ri juyub Hor, xeburika' c'u ri k'etz tak rachalaxic.", "51": "<pb/>Ix quieb ix man jic ta xixbin chnuwäch chquiwäch ri aj israelib, aretak ix c'o chuchi' ri ja' re Merib-cades, pa ri chaki'j uwo sak re Zin, man nim ta xiniwil wi chquiwäch ri aj israelib.", "52": "<pb/>Rumal c'u ri', chinaj caca'yej wi apan ri ulew ri quinya' na chque tak ri camak' ri aj israelib, man c'u catoc ta na chupam.”"}