{"1": "<pb/>“Chitampe', aj israelib: Xopan ri k'ij ri quix k'ax pa ri Jordan, quichaplej c'u qui ch'äquic ri nimak tak tinimit ri e nimak na xukuje' ri c'o na qui chuk'ab chiwäch ix, xukuje' tak tinimit ri e nimak c'ut ri e sutim tapia chquij ri sibalaj e elinak chicaj.", "2": "<pb/>Ri winak ri e c'o tak chquipam e nimak cakan xukuje' e jujun tak tac'aj e jacha' ri e rija'lil ri tac'atic Anac, ri ix iweta'm chic ri cäbixic: ‘¿Jachin ta lo ri cäcuinic cutac'aba' ta rib chquiwäch ri e rija'lil ri tac'atic Anac?’", "3": "<pb/>Are c'u ri camic rajawaxic quiwetamaj chi ri Ajawaxel ri i Dios are ri cänabej na chiwäch ix, ri xak junam ruc' jun k'ak' jarisanel, quebusachisaj na qui wäch xukuje' quebumach'irisaj na we nimak tak tinimit ri'. Ri ix quebiwesaj na bic, xukuje' qui sachisaj na qui wäch pa jun u jakic xukuje' pa jun u tz'apixic bak'wächaj, jacha' ri chi'nic ri u banom ri Ajawaxel chiwe.", "4": "<pb/>Aretak c'ut ri Ajawaxel ri i Dios e resam chi bic chiwäch, michomaj: ‘Rumal chi nim ka banic uj ri Ajawaxel u yo'm we ulew ri' che kechbal; we c'u ri e are' quebesax bic rumal ri Ajawaxel, xa rumal rech ri etzelal ri cäquibano.’", "5": "<pb/>Jayi', man rumal ta rech chi nim i banic mawi rumal ri utzil ri quibano quixoc che rechbexic ri ulew; ri Ajawaxel queresaj bic chiwäch rumal rech ri etzelal che c'u u tz'akatisaxic ri chi'nic rech je quelic jas ri xubij che ri Abraham, ri Isaac xukuje' ri Jacob ri e i mam.", "6": "<pb/>Ya'talic quiwetamaj chi man rumal ta rech chi nim i banic u yo'm ri Ajawaxel ri utzalaj ulew che iwechbal, are c'u ri ix ix jun tinimit ri sibalaj ix tac.”", "7": "<pb/>“Mawi jubik' mäsach pa i jolom chi i c'ulelam ulok ri Ajawaxel ri i Dios pa ri chaki'j uwo sak. Kas aretak xixel ulok pa Ejipt c'ä ix ulinak waral, amak'el ix uxinak man nimanelab ta che.", "8": "<pb/>Xiyac royowal ri Ajawaxel pa ri juyub Horeb, sibalaj nim c'u ri royowal xiyaco chi xa co'l man xusach i wäch iwonojel.", "9": "<pb/>Ri in xinpaki' puwi' ri juyub che qui c'amic ulok ri tz'alam tak abaj, ri tz'ibatal wi ri lajuj pixab, xinbeytaj c'u cawinak k'ij, cawinak ak'ab chila', man c'o ta wa xintijo mawi c'o xinwuq'uiaj.", "10": "<pb/>Ri Ajawaxel xuya' ri quieb tz'alam tak abaj chwe, ri e tz'ibatal kas rumal are', ri e tz'ibatal wi conojel tak ri tzij ri xubij chiwe pa ri juyub, pa u niq'uiajil ri k'ak', pa ri k'ij aretak xkamulij kib konojel.", "11": "<pb/>E oc'owinak chic ri cawinak (40) k'ij, ri cawinak (40) ak'ab, ri Ajawaxel xuya' ri quieb tz'alam tak abaj chwe, ri tz'alam tak re ri c'ulwächinic,", "12": "<pb/>xubij c'u chwe: ‘Chatkaj bic ruc' aninakil, rumal rech chi e macuninak ri winak ri xebawesaj ulok pa Ejipt. Sibalaj chanim xquitastaj quib chrij ri takanic ri xinya' chque, xquiban jun qui dios re ch'ich'.’", "13": "<pb/>Xukuje' xubij ri Ajawaxel chwe; ‘Wilom chic chi we tinimit ri' sibalaj tac.", "14": "<pb/>Chatel pa ri nu be, quinbe c'u che u sachic qui wäch, quinchup ri qui nataxic cho ri ulew; quinban c'u na chawe jun nim tinimit ri c'o na u chuk'ab xukuje' c'o na chquiwäch rajilabal.’", "15": "<pb/>Aretak xinkaj ulok puwi' ri juyub, ri cätajin canicowic, e wuc'am ulok pa nu k'ab ri quieb tz'alam tak abaj re ri c'ulwächinic.", "16": "<pb/>Aretak c'ut xinwilo chi ri ix ix macuninak che u c'ulelaxic ri Ajawaxel, i banom c'u jun alaj ama' wacax re ch'ich', xiya' can ri be ri xubij ri Ajawaxel chiwe chi quitakej,", "17": "<pb/>xebenq'uiak ri quieb tz'alam tak abaj ri e wuc'am pa nu k'ab, xinban ch'akatak chque chiwäch.", "18": "<pb/>Xenmeja' c'u wib chuwäch ri Ajawaxel jacha' ri xinban nabe; cawinak k'ij cawinak ak'ab man c'o ta wa xintijo mawi c'o xinwuq'uiaj, u mac rech ri mac ri xibano, ri xiyacbej royowal ri Ajawaxel, xinicowisaj c'ut ri royowal.", "19": "<pb/>Ri in xinxe'j wib chuwäch ri royowal ri Ajawaxel xukuje' chuwäch ri u k'ak'al ri xuc'ut che u banic c'ax chiwe; xa jubik' man xuq'uis tzij piwi'; jumul chi c'ut xinutatabej ri Ajawaxel.", "20": "<pb/>Xukuje' sibalaj xyactaj royowal ri Ajawaxel chrij ri Aaron, are ta xraj xusach u wäch, in c'ut ri xinch'aw puwi';", "21": "<pb/>xinc'am c'ut ri alaj ama' wacax ri i banom, ri xixmacun wi, xinq'uiak pa ri k'ak', aretak quietajinak chic, c'ä xux na puc'uc' ulew, xinjopij pa ri alaj nima' ri cäkaj ulok cho ri juyub.", "22": "<pb/>Xukuje' pa Taber, pa Masaj xukuje' pa Kibrot-hataab, xiyac ri royowal ri Ajawaxel.", "23": "<pb/>Aretak c'ut ri Ajawaxel xuya' takanic chiwe chi quixel bic pa Cades-barney che rechbexic ri ulew ri cuya' chiwe, xic'ulelaj, man xinimaj ta ri xubij chiwe, man xixcojon ta che mawi xiwaj xixniman che.", "24": "<pb/>¡Kas aretak wetamam ulok i wäch, ri ix ix c'ulelaninak ulok che ri Ajawaxel!", "25": "<pb/>Aretak ri Ajawaxel xubij chi cusach i wäch, cawinak k'ij, cawinak ak'ab xinxuqui' chuwäch ri Ajawaxel,", "26": "<pb/>cuc' bochi'nic xinbij che: ‘Ajawaxel, masach la u wäch we tinimit ri', ri ech la, ri xtor la ruc' ri nimalaj chuk'ab la xesaj c'u la ulok pa Ejipt ruc' nimalaj cuinem.", "27": "<pb/>Chenataj ri pataninel tak ech la che la, ri Abraham, ri Isaac xukuje' ri Jacob. Macoj la ri u taquil ri ranima' we tinimit ri' pa ajilabal, mawi ri retzelal xukuje' ri u mac,", "28": "<pb/>rech man cätzijox ta pa ri ulew ri xujesaj wi la ulok: —Ri Ajawaxel man xcuin ta che qui cojic pa ri ulew ri xuchi'j chque, u mac rech chi c'o c'ax cuna' chquij rumal ri' xeresaj bic waral che qui cämisaxic pa ri chaki'j uwo sak.", "29": "<pb/>E tinimit c'u la xukuje' e ech la; xebesaj c'u la ulok pa Ejipt ruc' ri nimalaj cuinem la ri xc'ut la.’ ”"}