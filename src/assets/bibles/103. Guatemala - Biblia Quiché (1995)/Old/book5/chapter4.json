{"1": "<pb/>“Camic c'ut aj israelib, chitatabej ri pixab, ri takanic, ri e nu c'utum chic chiwäch, chebinimaj rech quixc'asi'c quixoc c'u che rechbexic ri ulew ri cuya' ri Ajawaxel chiwe ri qui Dios ri e i mam.", "2": "<pb/>Miya' u wi' mawi c'o miwesaj che ri quixintak wi; chixoc che qui nimaxic ri e u takomal ri Ajawaxel ri i Dios, ri quixintak wi.", "3": "<pb/>Kas iwilom ri xuban ri Ajawaxel pa Baal-peor, ri xuban chixo'l che u sachisaxic qui wäch conojel ri xek'ijilan che ri dios re ri c'olbal ri',", "4": "<pb/>are c'u ri ix xequel che ri Ajawaxel ri i Dios, iwonojel c'ä ix c'aslic.", "5": "<pb/>Ix ix nu tijom che ri pixab xukuje' tak che ri pixab ri e tz'ibatalic ri xuya' wi takanic ri Ajawaxel ri nu Dios chiwe chi quebibana' pa ri ulew ri quebilatz'obej.", "6": "<pb/>Chebitz'akatisaj ri quequibij chebibana' ri quequibij we c'u je qui ban wa', ri tinimit tak caquich'ob na chi c'o no'j iwuc' xukuje' ch'obonic, aretak c'u quetamam chic tak we pixab ri' man cuya' ta chic chiquibij: ‘¡Sibalaj aj no'j xukuje' c'o u ch'obonic we nim tinimit ri' ri nim u k'ij!’", "7": "<pb/>¿Jachin ta c'ut ri nim tinimit ri c'olic ri nim u k'ij ri e c'o u diosib sibalaj ta nakaj che?, ¿jacha' ri u c'olem ri Ajawaxel ri ka Dios kuc' amak'el aretak cujtz'onon che?", "8": "<pb/>Xukuje' ¿jachin ta c'u ri nim tinimit c'olic pixab ri e tz'ibatal tak ri sibalaj ta e suc' jacha' ronojel ri tijonic ri' ri quinya' chiwäch camic?", "9": "<pb/>Rumal ri' sibalaj chixoc il chi mebisach ri jastak pa i jolom ri iwilom, mawi chebel ta pa iwanima'; xane' chebik'alajisaj chquiwäch ri iwalc'ual xukuje' chquiwäch ri u wi' tak i mam.”", "10": "<pb/>“Pa ri k'ij aretak ri ix xixc'oji' chuwäch ri Ajawaxel ri i Dios chuxe' ri juyub Horeb, ri Ajawaxel xubij chwe: ‘Chebamulij conojel ri winak rech cäquitatabej ri nu tzij, cäquetamaj c'u u ya'ic nu k'ij conojel ri k'ij rech ri qui c'aslemal, chequitijoj c'ut ri calc'ual chi je chquibana'.’", "11": "<pb/>Ix xixkeb chuxe' ri juyub, ri quebel wi rak' tak k'ak' ri sibalaj naj quebel chicaj, ri xebux jun tzatzalaj k'ekalaj sutz'.", "12": "<pb/>Xixch'abex c'u ulok rumal ri Ajawaxel pa u niq'uiajil ri k'ak'. Ri ix xita' ri u tzij, pune' c'u xita' ri u tzij, man c'o ta jun wächbal xiwilo.", "13": "<pb/>Ri Ajawaxel xuya' retamaxic ri u c'ulwächinic chiwe, e lajuj takomal c'ut ri xebutz'ibaj chuwäch quieb tz'alam tak abaj ri xixutak wi ri caquibij.", "14": "<pb/>Xuya' takanic chwe chi quebentijoj tak ri pixab chiwe xukuje' tak pixab ri tz'ibatal tak ri quebitz'akatisaj qui banic pa ri ulew ri qui latz'obej na.”", "15": "<pb/>“Pa ri k'ij aretak ri Ajawaxel xch'aw iwuc' pa u niq'uiajil ri k'ak', puwi' ri juyub Horeb, man c'o ta jun wächbal xiwilo. Rumal ba ri' sibalaj chichajij iwib", "16": "<pb/>mixkaj pa ri mac che qui banic tak wächbal ri junam ta u bantajic ruc' jun achi o jun ixok,", "17": "<pb/>mawi qui bantajic awaj, chicop ri e aj xic',", "18": "<pb/>awaj ri cäquijururej quib o cär.", "19": "<pb/>Xukuje' aretak quixca'y cho ri caj, quiwil c'u ri k'ij, ri ic', xukuje' conojel tak ri ch'imil ri e c'o chicaj, mixtzak c'u chupam ri takchibal macaj, che qui k'ijilaxic. Are c'u ri Ajawaxel ri i Dios xebuq'uiyisaj tak ri ch'imil chque conojel ri tinimit cho ri uwächulew.", "20": "<pb/>Are c'u ri ix xixuc'am ri Ajawaxel, xixresaj chupam ri jorno ri cäjarisax wi ch'ich', are wa' ri Ejipt, rech quixux u tinimit jas ri i banom camic.", "21": "<pb/>Xpe c'u ne royowal ri Ajawaxel chwe u mac iwech, xuban ri chi'nic ri kas cäban na chi man quink'ax ta chupam ri nima' Jordan, mawi quinoc pa ri utzalaj ulew ri cuya' che iwechbal.", "22": "<pb/>Je c'u ri', pune' ri in quinecäm pa we ulew ri', man quink'ax ta c'u chupam ri nima' Jordan; ri ix c'ut quixk'ax na chupam, quiwechbej na ri utzalaj ulew.", "23": "<pb/>Chichajij ba iwib, mäsach pa i jolom ri c'ulwächinic ri u banom ri Ajawaxel ri i Dios iwuc'. Miban jun dios mawi jun wächbal ri e u bim tak ri Ajawaxel chiwe chi man quebiban taj,", "24": "<pb/>rumal rech chi ri Ajawaxel ri i Dios, are' jun Dios achixomanel, jun k'ak' ri cujarisaj ronojel.", "25": "<pb/>Aretak ri ix e c'o chic iwalc'ual xukuje' e u wi' tak i mam, ix ri'jobinak chic pa we ulew ri', we c'u quiwetzelaj iwib, quebiban c'u tak wächbal o ca'yebal ri quequic'ut apachique jasach, mac c'u ri' ri quiban chuwäch ri Ajawaxel ri i Dios, quiyac c'u royowal ri',", "26": "<pb/>ri in camic quincoj ri caj xukuje' ri ulew che k'alajisanel chiwij, chi chanim cäsach na i wäch iwonojel cho ri ulew ri quiwechbej na ch'akäp che ri nima' Jordan. Man q'ui junab ta quixc'oji' na cho ri ulew, xane' quixokatax na bic iwonojel.", "27": "<pb/>Ri Ajawaxel quixujabuj na pa conojel ri nimak tak tinimit, xa c'u ix quieb oxib quixto'taj na chquipam ri nimak tak tinimit.", "28": "<pb/>Chila' c'ut quebipatanij wi na ri diosib ri xa e banom cumal winak, wächbal re tak che', re abaj ri man queca'y taj, ri man quetan taj, ri man quewa' taj mawi quebuxlabic,", "29": "<pb/>we c'u quitzucuj ri Ajawaxel ri i Dios chila' ruc' ronojel iwanima' xukuje' ruc' ronojel i c'aslibal quirik na.", "30": "<pb/>Aretak c'u quixoc'ow chquipam tak we c'axc'olil ri' xukuje' tak bis, we c'u quixtzelej ruc' ri Ajawaxel ri i Dios, quixniman c'u che, are', ri sibalaj utz ranima',", "31": "<pb/>man quixutzak ta canok mawi cusachisaj i wäch, mawi casach ta ri c'ulwächinic pa u jolom ri xuban cuc' ri e i mam aretak xuban ri chi'nic ri kas cäban na.", "32": "<pb/>Chebitzucuj chquipam ri ojer tak k'ijol ri e oc'owinak can chiwäch, kas pa ri ojer tak k'ijol, aretak ri Dios xuwinakirisaj ri winak cho ri uwächulew; jix cho ronojel ri uwächulew, chixc'otow chi'aj we c'o jumul c'ulmatajinak o tatajinak u tzijol jun jasach ri sibalaj ta nim u banic ri junam ta ruc' wa'.", "33": "<pb/>¿La c'o ta lo jun tinimit ri u tom ta ri u ch'abal ri Dios jas ri i tom ix ri cäch'aw pa u niq'uiajil ri k'ak', ri ma ta c'u u sachom ri u c'aslemal?", "34": "<pb/>¿La c'o lo jun dios ri u cha'om ta jun u tinimit chquixo'l ri niq'uiaj tak tinimit chic, cuc' tak c'ambejenic, etal, mayibal xukuje' tak ch'o'j, ri xuc'ut ta ri nimalaj u chuk'ab chuwäch, xebuban ta xibibalalaj tak jastak jas jacha' ri xebuban xukuje' chiwe ri Ajawaxel pa Ejipt?", "35": "<pb/>C'utum wa' chiwäch rech quiwetamaj chi ri Ajawaxel are ri kas Dios, chi man c'o ta chi c'u jun chuwäch ri are'.", "36": "<pb/>Ri are' xixuch'abej ulok kas pa ri caj che i jiq'uic, chuwäch c'ut ri uwächulew xuc'ut wi ri nimalaj u k'ak' chiwäch, xita' c'u ri u tzij pa u niq'uiajil ri k'ak'.", "37": "<pb/>Ri are' xebulok'ok'ej ri e i mam, xebucha' c'ut ri e quija'lil, xeresaj c'ut pa u k'ab ri Ejipt rumal ri nimalaj u cuinem.", "38": "<pb/>Xebuq'uiak bic chiwäch ix nimak tak tinimit ri e c'o na cajilabal xukuje' qui cuinem chiwäch ix, rech ri ix quixoc pa tak ri culew quebic'am c'u che iwechbal, jacha' ri cätajin cac'ulmataj camic.", "39": "<pb/>Kas ba' chiwetamaj camic, chicojo' c'u chupam ri iwanima' chi ri Ajawaxel are' Dios, pa ri caj, xukuje' cho ri uwächulew; man c'o ta chi jun.", "40": "<pb/>Chixoc ba che qui nimaxic ri u pixab, xukuje' tak ri e u takomal ri quinya' chiwe pa we k'ij ri', utz c'u quixel na xukuje' tak ri e iwija'lil, q'ui junab c'ut quixc'asi' na pa ri ulew ri cuya' na ri Ajawaxel ri i Dios chiwe kas xa jumul.”", "41": "<pb/>“Ri Moises xebucha' c'ut oxib tinimit pa ri elebal k'ij che ri nima' Jordan,", "42": "<pb/>che ri xak c'ätetal cucämisaj jun winak ri mawi jumul nabe xch'ojin ta ruc' cuya' c'u ri' cuto' rib chupam jun chque cato'taj ta c'ut.", "43": "<pb/>We tak tinimit ri' e are': ri Beser, ri c'o pa ri lianic pa ri chaki'j uwo sak, are wa' ri rech ri ramak' ri Ruben; ri Ramot ri c'o pa Galaad quech ri amak' aj Gad; xukuje' ri Golan ri c'o pa Basan rech ri pa niq'uiaj ramak' ri Manases.”", "44": "<pb/>“Are tijonic wa' ri xujach ri Moises chque ri aj israelib,", "45": "<pb/>xukuje' tak ri takanic, pixab ri e tz'ibatal tak ri xuya' u bixic chque aretak e elinak chi ulok pa Ejipt,", "46": "<pb/>aretak c'ä e c'o chunakaj ri nima' Jordan, pa ri beya' ri c'o chuwäch ri Bet-peor, pa ri rulew ri Sehon cajawinel ri aj amoreyib. Ri Sehon jekel pa Hesbon xch'äc c'u rumal ri Moises e rachil ri aj israelib ri e elinak ulok pa Ejipt.", "47": "<pb/>Ri aj israelib xeboc che rechbexic ri culew xukuje' ri rulew ri Og ri ajawinel ri c'o pa Basan, e quieb ajawinel wa' aj amoreyib ri e jekel pa elebal k'ij che ri Jordan.", "48": "<pb/><f>[1]</f>Ri rulew cächapletaj bic pa Aroer, quetakal chuchi' ri nima' Arnon copan c'ä ruc' ri juyub Sirion, ri xukuje' cäbix Hermon che,", "49": "<pb/>coc'ow pa ronojel ri Araba, pa ri elebal k'ij che ri nima' Jordan, quetakal c'ä chuchi' ri Cäminak Cho, chuxe' ri juyub Pisga.”"}