{"1": "<pb/>“Aretak curik ri ic' Abib, quinimak'ijaj ri Oc'owem che u ya'ic u k'ij ri Ajawaxel ri i Dios, pa jun chak'ab c'ut re we ic' ri', ri Ajawaxel ri i Dios xixresaj ulok pa Ejipt.", "2": "<pb/>Pa ri nimak'ij re ri Oc'owem quebiya' wacax xukuje' tak chij che tabal tok'ob chuwäch ri Ajawaxel ri i Dios, pa ri c'olbal ri cucha' na ri Ajawaxel che u jekelibal ri u bi'.", "3": "<pb/>Ri awaj ri capilic quitijo, cärachilaj caxlanwa ri man caya' ta ch'am ruc'. Wukub k'ij quitij ri caxlanwa ri man caya' ta ch'am ruc', are c'u caxlanwa wa' re ri rikoj c'ax, ruc' aninakil c'ut xixel ulok pa Ejipt; jeri' joropa' k'ij quixc'asi'c, cänataj na ri k'ij chiwe ri xixel ulok pa Ejipt.", "4": "<pb/>Pa we wukub k'ij ri' man c'o ta jubik' ch'am cäc'oji' pa ronojel ri iwulew, are c'u ri ti'j ri cächi'x che tabal tok'ob pa ri benak k'ij re ri nabe k'ij, c'o mäcanaj can che ri re ucab k'ij.", "5": "<pb/>Man cuya' ta qui chi'j ri tabal tok'ob re ri oc'owem pa apachique tinimit ri cuya' ri Ajawaxel ri i Dios chiwe,", "6": "<pb/>xane' xuwi pa ri c'olbal ri u cha'om ri are' che u jekelibal ri u bi'. Rajawaxic qui chi'j pa ri xk'ekal, aretak cäkaj ri k'ij, je c'u xk'ekal wa' xixel ulok pa Ejipt.", "7": "<pb/>Ri ti'j ri chi'm quitzaco xukuje' quitij pa ri c'olbal ri cucha' na ri Ajawaxel ri i Dios. Chucab k'ij c'ut quixtzelej cho iwachoch.", "8": "<pb/>Wakib k'ij c'ut quitij ri caxlanwa ri man caya' ta ch'am ruc', pa ri uwuk k'ij quiban jun mulin ib ri nim u banic che u ya'ic u k'ij ri Ajawaxel ri i Dios; pa ri k'ij ri' man c'o ta jun u wäch chac quibano.", "9": "<pb/>Aretak oc'owinak chic wukub wukutak k'ij, ri cächapletaj rajilaxic pa ri k'ij ri cächapletaj qui k'atic ri trico,", "10": "<pb/>quiwoc'owisaj ri nimak'ij que ri Wukub Wukutak K'ij che u ya'ic u k'ij ri Ajawaxel ri i Dios, xukuje' quiya' ri i sipanic ri cäpe pa iwanima', jas ri e u tewichi'xic ri jastak iwech rumal ri Ajawaxel ri i Dios.", "11": "<pb/>Quiban c'u nimak'ij chuwäch ri Ajawaxel ri i Dios, pa ri c'olbal ri u cha'om che u jekelibal ri u bi', junam cuc' ri e iwalc'ual, ri pataninel tak iwech ri e lok'om, ri aj levitib, ri man e i winakil ta, ri minorib xukuje' ri malca'nib ri e jekel pa ri i tinimit.", "12": "<pb/>Chnataj chiwe chi xukuje' ri ix xixux na lok'om pataninelab pa Ejipt; rumal ri' chixoc che qui nimaxic tak we pixab ri'.", "13": "<pb/>Aretak i q'uisom chic u k'atic ri i trico xukuje' u pitz'ic ri i uva, wukub k'ij quiwoc'owisaj ri nimak'ij que tak ri Cäbal.", "14": "<pb/>Quixquicot c'u pa we nimak'ij ri' junam cuc' ri e iwalc'ual, ri e i pataninelab tak iwech ri e lok'om, xukuje' ri aj levitib, ri man e i winakil taj, ri minorib xukuje' ri malca'nib ri e jekel pa tak ri e i tinimit.", "15": "<pb/>We nimak'ij ri' wukub k'ij quiwoc'owisaj che u ya'ic u k'ij ri Ajawaxel ri i Dios, pa ri c'olbal ri u cha'om; rumal rech chi ri Ajawaxel ri i Dios quixutewichi'j na pa conojel ri e i k'atoj xukuje' pa conojel ri e i chac, sibalaj c'u utz quixel na.", "16": "<pb/>Conojel ri achijab, oxmul che ri jun junab rajawaxic quebopan chuwäch ri Ajawaxel ri i Dios, pa ri c'olbal ri u cha'om, pa tak we nimak'ij ri': ri quech ri Caxlanwa ri man caya' ta ch'am cuc', ri nimak'ij que ri Wukub Wukutak K'ij, xukuje' ri nimak'ij que tak ri Cäbal. Man c'o ta jun ri ma ta c'o jas c'o pa u k'ab copan chuwäch ri Ajawaxel,", "17": "<pb/>xane' chquijujunal quequic'am bic ri qui sipanic jas ri qui tewichi'xic ri jastak quech banom rumal ri Ajawaxel.”", "18": "<pb/>“Chebicojo' k'atal tak tzij xukuje' takanelab paquiwi' conojel ri tinimit tak ri cuya' ri Ajawaxel ri i Dios chiwe chque jujun tak amak', rech cäquik'at tzij paquiwi' ri tinimit ruc' kas suq'uilal.", "19": "<pb/>Mijech'ba' ri suq'uil; jalan mebiwil wi ri winak, mic'am u pa k'abaj, ri u pa k'abaj cuban moy chque ri c'o qui no'j, xukuje' cujech'ba' ri qui tzij ri suc'alaj tak winak.", "20": "<pb/>Ri suq'uil xuwi ri suq'uil, are wa' ri rajawaxic quitakej, rech quixc'asi'c, xukuje' quebiwechbej ri ulew ri cuya' ri Ajawaxel ri i Dios chiwe.", "21": "<pb/>C'o juwi' che' mitico che u ya'ic u k'ij jun dios, mawi miya' chunakaj ri porobal ri rech Ajawaxel ri i Dios.", "22": "<pb/>Mebitac'aba' ri abaj ri xek'ijilan wi ri e k'ijilal tak diosib, sibalaj c'u itzel quil wa' rumal ri Ajawaxel ri i Dios.”"}