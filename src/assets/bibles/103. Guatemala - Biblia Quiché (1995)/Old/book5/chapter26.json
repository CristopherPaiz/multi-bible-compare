{"1": "<pb/>“Aretak at oquinak chic pa ri ulew ri cuya' ri Ajawaxel ri a Dios chawe che awechbal, at jekel chi c'u chupam,", "2": "<pb/>quebac'am ri nabe tak qui wächinic ri tico'n ri cuya' ri ulew chawe, quebaya' pa jun chicäch quebac'am bic pa ri c'olbal ri u cha'om ri Ajawaxel che u jekelibal ri u bi'.", "3": "<pb/>Catoc chuwäch ri cojol tabal tok'ob ri cäpatanij chila', cabij c'u na che: ‘Ri in quink'alajisaj camic chuwäch ri Ajawaxel ri nu Dios, chi in c'o chic pa ri ulew ri xcha' ri Ajawaxel chque ri e ka mam chi cuya' na chke aretak xuban ri chi'nic ri kas cäban na.’", "4": "<pb/>Ri cojol tabal tok'ob cuc'am ri chicäch ri cajach pa u k'ab, cuya' c'u chuwäch ri porobal ri rech ri Ajawaxel ri a Dios.", "5": "<pb/>Quebabij c'u na we tzij ri' chuwäch ri Ajawaxel ri a Dios: <pb/>‘Ri e nu mam xak e quieb oxib aj arameyib ri xak xebinic, xecokxanij quib pa Ejipt, xejeki' c'u can chila', xebux c'u jun nim tinimit ri xc'oji' qui chuk'ab xukuje' man quebajilataj taj.", "6": "<pb/>Xquiban c'u c'ax ri aj ejiptib chke, xujquich'ayo xukuje' xujquicoj pa c'axalaj tak chac.", "7": "<pb/>Xkatz'onoj c'u che ri Ajawaxel ri qui Dios ri e ka mam chi cujuto', xuta' c'u ri ka ch'awem, xril ri ka mebayil, ri c'axalaj tak chac xukuje' ri c'ax ri cäban chke;", "8": "<pb/>xulic' ri nimalaj u cuinem, chupam c'ut nimalaj xibriquil xukuje' tak c'ulmatajic ri man e c'o ta c'o wi, xujresaj ulok chupam ri Ejipt", "9": "<pb/>xujuc'am ulok pa we ulew ri', xuya' we ulew ri' chke jawije' cätixin wi ri leche xukuje' ri juyubal räx cab jacha' ri ja'.", "10": "<pb/>Rumal ri' xebenc'am ulok ri nabe tak qui wächinic ri nu tico'n ri u yo'm ri Ajawaxel chwe.’ <pb/>Caya' c'u ri chicäch chuwäch ri Ajawaxel ri a Dios, catxuqui' c'u chuwäch.", "11": "<pb/>C'äte ri' cuya' caban a nimak'ij rumal quech conojel ri k'inomal ri u yo'm ri Ajawaxel ri a Dios chawe xukuje' chque ri awalc'ual. Quebamulij c'u ri aj levitib xukuje' ri man e a winakil ta ri e jekel chixo'l rech quepe pa ri a nimak'ij.”", "12": "<pb/>“Aretak cätz'akat ri urox junab, ri cäya' ri lajujil re ronojel; xukuje' aretak a tasom chic ronojel ri lajujil re ronojel ri u wächinic ri a tico'n, a yo'm chi c'u chque ri aj levitib xukuje' chque ri man e a winakil ta ri e jekel pa ri awulew, xukuje' ri minorib xukuje' ri malca'nib, rech cäquitij ronojel ri cäcaj pa tak ri a tinimit,", "13": "<pb/>caban na we k'alajisanic ri' chuwäch ri Ajawaxel ri a Dios: <pb/>‘Nu tasom chic che ri wachoch ri u tz'akatil ri qui wächinic ri nu tico'n ri takal u tasic, nu jachom c'u chquixo'l ri aj levitib xukuje' chquixo'l ri man e nu winakil ta ri e jekel pa tak ri ka tinimit, xukuje' chquixo'l ri minorib xukuje' ri malca'nib, nu banom ronojel ri in takom la che u banic man c'o ta jun chque ri takomal la ri ma ta nu nimam u banic mawi xsach pa nu jolom.", "14": "<pb/>Man c'o ta nu tijom che aretak in c'o pa bis o pa ok'ej o aretak in tz'ilobitajinak, mawi c'o nu yo'm che qui mukic cäminakib. Ajawaxel nu Dios, lal nu nimam xukuje' nu banom ronojel ri in takom la che u banic.", "15": "<pb/>Chäca'y ba la ulok kas chicaj, pa ri tastalicalaj c'olbal la, chatewichi'j c'u la ri tinimit la Israel xukuje' ri ulew ri yo'm la chke, jawije' cätixin wi ri leche xukuje' ri juyubal räx cab jacha' ri ja', jas ri xchi'j la chque ri e ka mam.’ ”", "16": "<pb/>“Ri Ajawaxel ri a Dios catutak camic chi quebanimaj qui banic tak we pixab ri' xukuje' tak we takomal ri'; chatoc che qui banic ruc' ronojel ri awanima' xukuje' ruc' ronojel ri a c'aslibal.", "17": "<pb/>Ri at a k'alajisam camic chi ri Ajawaxel are a Dios, a chi'm c'ut chi caterenej ri u be xukuje' chi quebanimaj ri e u pixab, takomal tak, xukuje' tak ri pixab ri e tz'ibam, amak'el c'ut chanimaj ri caquibij.", "18": "<pb/>Xukuje' ri Ajawaxel u yo'm u bixic camic chi ri at, Israel, at ri tinimit ri at rech, jacha' ri u chi'm ulok chawe, catoc c'u che qui nimaxic tak ri e u takomal.", "19": "<pb/>Ri are' cuban na jun nim tinimit chawe ri nim u k'ij, ri utz u tzijol, ri cäya' na u k'ij chquiwäch conojel ri nimak tak tinimit ri xebubano, je c'u catux na jas ri u bim, jun tinimit ri u jachom rib pa u k'ab ri Ajawaxel ri a Dios.”"}