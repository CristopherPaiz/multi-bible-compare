{"1": "<pb/>“Aretak ri Ajawaxel ri i Dios u sachom chi qui wäch ri nimak tak tinimit cujach c'u ri culew pa i k'ab ri e quech camic quixoc c'u pa tak ri qui tinimit xukuje' pa tak ri cachoch;", "2": "<pb/>quebitas na oxib tinimit pa ri ulew ri quebuya' ri Ajawaxel ri i Dios chiwe.", "3": "<pb/>Quisuc'umaj tak ri be ri quebe pa tak ri tinimit ri'. Quiban oxib che ri nimalaj ulew ri cuya' ri Ajawaxel ri i Dios chiwe che iwechbal, rech apachin ri cucämisaj jun rachwinak, cäcuinic cuto' rib pa jun chque ri oxib tinimit re to'bal ib.", "4": "<pb/>Ri xucämisaj ri rajil u tz'akat, cuya' canimajic, cuto' c'u rib chila', we cuc'utu' chi ri xubano man xak ta chubanic xukuje' man rumal ta ch'o'j chquixo'l.", "5": "<pb/>Je c'u xc'ulmataj wa', we c'o jachin jun achilatal bic cäbe pa juyub che u banic si', aretak c'u cucoj ri icäj, cäjolquien ri icäj che ri rakan cataki' c'u che ri rachil cucämisaj ta c'ut, cuya' canimajic cäbe chupam jun chque we tinimit ri', je chubana' wa' che u to'tajisaxic ri u c'aslemal.", "6": "<pb/>We man jewa', we naj ri be, c'o c'u jun rachalaxic ri cäminak ri craj cuya' rajil u q'uexel che ri xbanow ri cämisanic, cärokataj c'u ruc' ch'ujilal, we cäcuin che u rikic cucämisaj, are c'u man ya'tal ta cäcämisaxic, mawi qui c'ulel ta quib nabe.", "7": "<pb/>Rumal ri' quixintako chi quitas oxib tinimit,", "8": "<pb/>aretak c'u ri Ajawaxel ri i Dios cunimarisaj ri iwulew, jas ri xubij chque ri e i mam,", "9": "<pb/>quitas chi na oxib tinimit chic re to'bal ib, c'o c'u wi ri' ri oxib ri e c'o chic (mäsach c'u pa i jolom ri qui nimaxic ri takomal ri quinya' chiwe camic: o are', ri u lok'ok'exic ri Ajawaxel ri i Dios chebiterenej c'ut ri e u be amak'el).", "10": "<pb/>Jewa' cäbanic rech man cätix ta ri quic' ri man c'o ta u mac pa we ulew ri' ri quebuya' ri Ajawaxel ri i Dios chiwe che iwechbal, man cäkaj ta c'ut puwi' ri ekle'n re ri u cämisaxic jun winak.", "11": "<pb/>We c'u c'o jun achi u c'ulel jun chic, cuterenej c'u pa rakan, cäkaj c'u pa u k'ab, cuchaplej u ch'ayic, cucämisaj c'ut, canimaj c'ut cäbe pa jun chque ri tinimit re to'bal ib,", "12": "<pb/>e are' c'ut ri nimak tak tatayib ri e c'o pa ri tinimit, cäquiya' na takanic chi coquisax pa che', cäjach c'u bic pa u k'ab ri rachalaxic ri cäminak ri nakaj na c'o che rech cäc'okox na che cämical.", "13": "<pb/>Mitok'obisaj u wäch. We je quiban wa' man c'o ta jun winak ri' ri man c'o ta u mac cäcämisax pa Israel. Conojel c'ut ri jastak utz quel na chiwäch.", "14": "<pb/>Pa ri ulew ri cuya' ri Ajawaxel ri i Dios chiwe, man quixoc ta chquipam ri e qui c'ulbat ri e i c'ulja, chiya' canok jas ri u banom ulok ojer.”", "15": "<pb/>“Ri tzujunic ri cuya' xa jun k'alajisanel man c'ot u chuk'ab che u c'utic chi jun winak u banom jun cämisanic o apachique mac. Xuwi c'o u chuk'ab ri tzujunic we cäban cumal quieb o oxib k'alajisanelab.", "16": "<pb/>We c'o jun banal etzelal cutac'aba' rib che k'alajisanel ri quieb u palaj chrij jachin jun, cubij c'ut chi u banom jun ilmacaj,", "17": "<pb/>ri quieb winak ri quech'ojinic, quec'am bic chuwäch ri Ajawaxel xukuje' chquiwäch ri e cojol tabal tok'ob xukuje' chquiwäch ri k'atal tak tzij ri quetakan pa tak ri k'ij ri'.", "18": "<pb/>Ri k'atal tak tzij utzalaj u chomaxic we c'ulmatajic ri' cäquiban na, we c'u man kastzij ri k'alajisanic ri u bim ri k'alajisanel chrij ri jun winak chic,", "19": "<pb/>are cäkajben na ri c'äjisabal wächaj ri xurayij chrij ri jun winak chic. We je quiban wa', cäsach na u wäch ri etzelal ri c'o chixo'l.", "20": "<pb/>Aretak c'u cäquetamaj ri niq'uiaj winak chic, cäquixe'j na quib che u banic jun etzelal ri junam ruc' wa'.", "21": "<pb/>Mitok'obisaj wächaj: chitok'ij c'aslemal che u q'uexwäch c'aslemal, bak'wächaj che u q'uexwäch bak'wächaj, wareaj che u q'uexwäch wareaj, k'abaj che u q'uexwäch k'abaj, akanaj che u q'uexwäch akanaj.”"}