{"1": "<pb/>“We pa ri ulew ri cuya' ri Ajawaxel ri i Dios chiwe che iwechbal cäriktaj pa ri juyub ri u cuerp jun winak ri cämisam ri man k'alaj ta jachin xcämisanic,", "2": "<pb/>ri nimak tak tatayib xukuje' ri k'atal tak tzij quebe na che retaxic ri u najil ri c'olbal ri c'o wi ri cäminak cuc' tak ri tinimit ri e c'o chunakaj.", "3": "<pb/>Ri nimak tak tatayib re ri tinimit ri c'o nakaj che ri cäminak, cäquic'am na jun alaj ati't wacax ri c'ä maja' cäcoj eka'bal chrij;", "4": "<pb/>cäquikasaj bic pa jun alaj nima' ri man tzajinak ta wi ri ja' xukuje' mawi jumul tajim ri ulew ri', mawi ticom u wäch, chila' c'u cäquik'aj wi ri rij u wi'.", "5": "<pb/>Quekeb c'u na ri e cojol tabal tok'ob aj levitib, e are c'u tak wa' e cojom rumal ri Ajawaxel che u banic ri k'ijilanic chetewichi'n c'u pa ri u bi' ri Ajawaxel. Pa ronojel ri cäc'ulmatajic we ch'o'j, o yajow ib, pa apachique ch'o'j o c'ulelam ib ri caquichomaj are', are ri cabanic.", "6": "<pb/>Conojel c'u ri nimak tak tatayib re ri tinimit cäquich'aj ri qui k'ab puwi' ri alaj wacax ri cäminak chic,", "7": "<pb/>c'äte ri' cäquibij we k'alajisanic ri': ‘Man uj ta xujcämisan we winak ri', mawi xkilo jas ri xban che u cämisaxic.", "8": "<pb/>Ajawaxel, sacha' la u mac ri tinimit la ri Israel, ri colotajinak umal la, maya' la c'olbal chi cätix ri u quiq'uel ri man c'o ta u mac.’ We je quiban wa', man cäbe ta ri u cämical ri winak ri' piwi'.", "9": "<pb/>Suc' c'ut ri quiban na chuwäch ri Ajawaxel ri i Dios, jeri' quiwesaj ri macaj ri c'o piwi' rumal we cämical ri'.”", "10": "<pb/>“Aretak quixoc pa ch'o'j cuc' ri e i c'ulel, quejach c'u pa i k'ab rumal ri Ajawaxel ri i Dios.", "11": "<pb/>We c'o jun chiwe cäril jun je'lalaj ixok, cäkaj c'u chuwäch, cuc'am che rixokil,", "12": "<pb/>rajawaxic cuc'am bic cho rachoch, cutolorisaj c'u na ri u jolom quebukopij ri rixq'uiak,", "13": "<pb/>caresaj ri ratz'iak ri u cojom aretak xchaptajic, cäcanaj c'u can pa ri rachoch. Jun ic' querok'ej na ri u nan u tat. C'äte ri' cuc'ax rumal ri aj israel. Ri achi c'u'x rachajil ri ixok, ri ixok cäcanaj che rixokil ri achi.", "14": "<pb/>We c'u man cäkaj chi ri ixok chuwäch ri achi, cuya' cutzokopij bic, man cuya' ta c'ut cuc'ayij che u q'uexwäch puak mawi cuya' cucoj ta che u lok'om pataninel, rumal rech chi resam chi u q'uixbal.”", "15": "<pb/>“We c'o jun achi e c'o quieb rixokil, xa c'u jun ri lok' chuwäch are c'u ri jun chic man lok' ta chuwäch. E c'o c'u u c'ojol cuc' ri quieb ixokib; are c'u ri c'ojolaxel, ri nabeal ral ri rixokil ri man lok' ta chuwäch,", "16": "<pb/>cäpe c'u ri k'ij aretak ri achi ri' cujach ri u k'inomal chquiwäch ri ralc'ual, man cuya' ta c'ut are ta cuban nabeal che ri ral ri ixok ri lok' chuwäch, cuc'axc'obisaj c'u na ri ral ri ixok ri etzalam u wäch, ri kas are' nabeal.", "17": "<pb/>Cuc'amowaj c'u na wa' che u nabeal cuya' c'ut ri u k'inomal ri takal u ya'ic che, are' c'ut ri nabe u wächinic ri u chuk'ab che are caya' wi ri ya'tal chque ri nabeal.”", "18": "<pb/>“We c'o jachin jun ri c'o jun u c'ojol ri man nimanel taj, xukuje' man tal ta tzij, ri man cuya' ta u xiquin che ri cäbix che cumal ri u nan u tat, pune' ta ne cäch'ayic man cäniman ta wi chque,", "19": "<pb/>ri u nan u tat rajawaxic cäquic'am bic chuwäch ri qui k'atbal tzij ri nimak tak tatayib re ri tinimit,", "20": "<pb/>cäquibij chque: ‘Ri kalc'ual man cäniman taj, man tal ta tzij; mawi jubik' cäniman ta chke, retzelam rib, xak k'abaric cupatanij.’", "21": "<pb/>Conojel c'u ri achijab re ri tinimit cäquicämisaj na, cäquibuc' na chabaj. <pb/>Je chibana' wa' rech cäsach u wäch ri etzelal ri cäban pa ri i tinimit; aretak c'u cäquetamaj ri aj israelib wa', cäquixe'j na quib.”", "22": "<pb/>We c'o jun achi k'atom tzij puwi' chi c'o u mac chi cäxequebex che juwi' che' che u cämisaxic, rumal chi u banom jun nimalaj mac,", "23": "<pb/>ri u cuerp man cäcanaj ta can ronojel ri jun ak'ab chila', rajawaxic cämuk kas pa ri k'ij ri xcämic, c'okotajinak c'ut rumal ri Dios ri cäcämic ri tzayabam cho jun che. Ri ix man cuya' ta quiban tz'il che ri c'olbal ri cuya' ri Ajawaxel ri i Dios chiwe che iwechbal.”"}