{"1": "<pb/>“E are tak takomal wa', pixab xukuje' tak ri pixab ri e tz'ibatalic, ri in u takom ri Ajawaxel ri i Dios chi quixintijoj che, rech quichaplej qui banic pa ri ulew ri quixoc che rechbexic.", "2": "<pb/>Jeri' quiya' na u k'ij ri Ajawaxel ri i Dios, pa ronojel c'u ri i c'aslemal quinimaj ri pixab xukuje' ri takomal ri quixintak che u banic, ri ix, ri e i c'ojol xukuje' ri e u wi' tak i mam; q'ui junab c'ut quixc'asi' na.", "3": "<pb/>Aj israelib, chixoc ba che qui nimaxic we pixab ri'. Utz c'u quixel na, quixux na jun tinimit re e q'uia winak pa we ulew ri' ri cätixin wi leche xukuje' juyubal räx cab jacha' ri ja', jas ri u bim ri Ajawaxel ri qui Dios ri e i mam.", "4": "<pb/><f>[2]</f>Chatatabej, Israel: Ri Ajawaxel ri ka Dios xuwi ri are' Ajawaxel.", "5": "<pb/>Chalok'ok'ej ri Ajawaxel ri a Dios ruc' ronojel awanima', ruc' ronojel a c'aslibal xukuje' ruc' ronojel a chuk'ab.", "6": "<pb/>Chacojo chupam ri a chomanic conojel ri jastak ri e nu bim chawe camic,", "7": "<pb/>amak'el chac'utu' chquiwäch ri awalc'ual; aretak at c'o cho awachoch, aretak at c'o pa ri be, aretak catk'oyic xukuje' aretak catwalijic.", "8": "<pb/>Chebaxima' we takomal ri' che ri a k'ab xukuje' cho ri a palaj e jacha' etal,", "9": "<pb/>chebatz'ibaj cho tak ri apal rech ri u chi' ri awachoch.”", "10": "<pb/>“Ri Ajawaxel i Dios c'ut ix cubana' na chiwe chi quixoc pa ri ulew; ri xubij ri Dios xuban ri chi'nic ri kas cäban na chque ri e i mam Abraham, Isaac xukuje' ri Jacob chi cuya' na chque. Are jun ulew ri e c'o je'lalaj tak tinimit ri nimak chupam ri man ix ta xixyicowic;", "11": "<pb/>ri e c'o wi ja ri e nojinak che utzalaj tak jastak ri man ix ta xixnojisanic; ri e c'o wi c'ua' ri man ix ta xixc'otowic; ri e ticom wi uva xukuje' aseitun ri man ix ta xixticowic, quitij c'u na ri qui wäch c'ä quixnoj na.", "12": "<pb/>Aretak cäc'ulmataj wa', chixoc il, mäsach ri Ajawaxel ri Dios pa i jolom ri xixelesan ulok pa Ejipt jawije' ri xixpatanin wi jacha' ri cäban chque ri lok'om tak pataninelab.", "13": "<pb/>Chik'ijilaj ri Ajawaxel ri i Dios, xuwi ri are' chipatanij. Aretak c'u rajawaxic quiban ri chi'nic ri kas cäban na, chibij xuwi pa ri u bi' ri Ajawaxel.", "14": "<pb/>Mixbe chquij ri diosib ri quequik'ijilaj ri tinimit ri e i c'ulja,", "15": "<pb/>rumal rech chi ri Ajawaxel ri i Dios ri c'o iwuc', are' jun Dios achixomanel, cuya' c'ut cäpe royowal chiwe cusachisaj c'u i wäch chnimalaj iwonojel.", "16": "<pb/>Mic'ambejej ri Ajawaxel ri i Dios, jas ri xiban pa Masa.", "17": "<pb/>Chixoc il che qui nimaxic ri e u takomal ri Ajawaxel ri i Dios, ri e takanic xukuje' tak ri pixab ri ix u takom che qui banic.", "18": "<pb/>Chibana' ri suc' xukuje' ri cäkaj chuwäch ri Ajawaxel, rech utz quixelic, quiwechbej c'u ri utzalaj ulew ri xcha' ri Ajawaxel chi cuya' chque ri e i mam;", "19": "<pb/>chibana' ri suc' rech xukuje' ri Ajawaxel querokataj bic ri i c'ulel chiwäch, jas ri u yo'm u bixic.", "20": "<pb/>Aretak cäpe jun k'ij ri e iwalc'ual caquic'ot i chi': ‘¿Jas quel caquibij tak we takanic ri', ri pixab tak ri uj u takom ri Ajawaxel ri ka Dios che qui banic?’", "21": "<pb/>Ix quitzelej na u bixic chque: ‘Uj xujc'oje che u patanixic ri ajawinel pa Ejipt, are c'u ri Ajawaxel xujresaj ulok chila' ruc' nimalaj cuinem.", "22": "<pb/>Ri uj xekil ri nimak xukuje' ri xibibalalaj tak cajmajibal xukuje' tak ri etal ri xebuban ri Ajawaxel pa Ejipt che u c'ulelaxic ri ajawinel xukuje' ronojel ri jun ja k'atal tak tzij;", "23": "<pb/>xujresaj c'u ulok uj chila', xujuc'am c'u ulok pa ri ulew ri xuchi'j chque ri e ka mam, xuya' c'u chke.", "24": "<pb/>Ri Ajawaxel ri ka Dios xujutak c'u na che qui banic tak we takomal ri' nim c'u chkila' wi, rech utz cujel na rech cutakej u ya'ic ka c'aslemal jacha' ri camic.", "25": "<pb/>Je c'u ri' utz ri quekaban na we quebekatz'akatisaj tak we takomal ri' ruc' tz'akatil chuwäch ri Ajawaxel ri ka Dios, je jacha' ri takanic ri u yo'm chke.’ ”"}