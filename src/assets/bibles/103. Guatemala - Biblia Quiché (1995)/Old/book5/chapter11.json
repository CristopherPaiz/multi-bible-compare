{"1": "<pb/>“Ix chilok'ok'ej ri Ajawaxel ri i Dios, chebinimaj ri u pixab ri e yo'm, ri pixab ri e banom, ri pixab ri e tz'ibam, xukuje' tak ri takomal.", "2": "<pb/>Chiya' u k'ij ri u pixbenic ri Ajawaxel ri i Dios camic, e are tak c'ut ri e i c'ojol ix man queta'm taj mawi quilom. Chiya' u k'ij ri u nimalil xukuje' ri nimalaj u liq'uic ri u cuinem,", "3": "<pb/>ri etal, xukuje' ri nimak tak mayibal ri xebuban pa Ejipt che u c'ulelaxic ri ajawinel xukuje' ruc' ronojel ri rulew,", "4": "<pb/>ri xuban cuc' ri ajch'ojab aj ejipt, cuc' tak ri e qui quiej, xukuje' tak ri qui carwaj re ch'o'j, ri xuban che quijik'isaxic pa u niq'uiajil ri Quiäk Plo aretak ix cokatam. Ri Ajawaxel xusach qui wäch chbe k'ij sak.", "5": "<pb/>Chnataj chiwe xukuje' ronojel ri xuban che i to'ic chupam ri chaki'j uwo sak, c'ä xixul na waral;", "6": "<pb/>xukuje' ri xuban che ri Datan, ri Abiram, ri e u c'ojol ri Eliab e rija'lil ri Ruben, ri xujak c'u rib ri ulew che qui bik'ic bic tak ri calc'ual xukuje' tak ri qui cäbal ri lic'om cachoch xukuje' ronojel ri c'o cuc', chquiwäch conojel ri aj israelib.", "7": "<pb/>Ri ix kas xiwil conojel ri nimak tak jastak ri xebuban ri Ajawaxel.”", "8": "<pb/>“Chebinimaj conojel ri takomal ri e nu yo'm chiwe camic, rech cäc'oji' i chuk'ab, quiwechbej c'u ri ulew ri quixoc che u ch'äquic,", "9": "<pb/>quixc'asi' c'u na q'ui junab cho we ulew ri' ri xubij ri Ajawaxel chi cuya' chque ri e i mam xukuje' chque ri calc'ual; ulew ri cätixin wi leche xukuje' juyubal räx cab jacha' ri ja'.", "10": "<pb/>Ri ulew ri quixoc che u ch'äquic, man junam ta ruc' ri Ejipt, ri xixel wi ulok; chila' xquitic ri ija' xquiban c'u u ja'xic ruc' ri iwakan jacha' ri cäban che qui ja'xic ri ticbal tak ichaj,", "11": "<pb/>are c'u ri ulew ri quixoc che rechbexic, are jun ulew ri e c'o wi k'ayes xukuje' u be tak ja', ri cäjax rumal ri jäb ri cäpe chicaj.", "12": "<pb/>Are jun ulew ri kas are' ri Ajawaxel quilinic; puwi' u yo'm wi ri e u bak'wäch ronojel ri junab.", "13": "<pb/>We ri ix quebinimaj tak ri takomal ri e nu yo'm chiwe pa we k'ij ri', quilok'ok'ej c'ut ri Ajawaxel, xukuje' quik'ijilaj ruc' ronojel iwanima' xukuje' ruc' ronojel i c'aslibal,", "14": "<pb/>ri are' cuban na chi cäkaj ri nabe tak jäb, xukuje' ri q'uisbal tak jäb, kas pa ri qui k'ijol, rech quik'at ri i trico, rech c'o u wa'l i uva xukuje' c'o iwaseit.", "15": "<pb/>Xukuje' cuban na chi queq'uiy tak ri k'ayes pa ri ulew che quecha' ri e i wacax, rech ri ix xukuje' c'o ronojel u wäch ri quitijo.", "16": "<pb/>Chichajij iwib, masubataj c'u ne ri iwanima', quitas ta c'u ne iwib che qui patanixic jule' tak diosib chic quebik'ijilaj ta c'ut.", "17": "<pb/>Coyowar c'u na ri Ajawaxel chiwij man cutak ta chi c'u ulok ri jäb piwi'; man cawächin ta chi c'u ri' ri ulew, aninak c'ut quixecäm c'u na chanim chuwäch we utzalaj ulew ri' ri cuya' na ri Ajawaxel chiwe.", "18": "<pb/>Chebitzoc'o we tzij ri' pa ri iwanima' xukuje' pa ri i chomabal; chebixima' che etal che tak ri i k'ab xukuje' cho ri i palaj.", "19": "<pb/>Chebitijoj tak ri e iwalc'ual chebiya' we pixab ri' chque aretak ix c'o cho iwachoch, aretak ix c'o pa tak ri be, aretak quixk'oyic xukuje' aretak quixwalijic.", "20": "<pb/>Chitz'ibaj cho tak ri rakan tak ja xukuje' chquiwäch tak ri e u chi' tak ri iwachoch", "21": "<pb/>rech ri i c'aslemal xukuje' ri e qui c'aslemal tak ri e i c'ojol cho ri ulew ri xuchi'j ri Ajawaxel chque ri e i mam, sibalaj naj quebeytaj na jacha' ri u beytajem ri caj puwi' ri uwächulew.", "22": "<pb/>We kas quebinimaj tak we takomal ri' ri quixintak che qui nimaxic camic, we quilok'ok'ej c'ut ri Ajawaxel ri i Dios, xukuje' jic c'ut u ternexic quiban pa conojel tak ri e u be,", "23": "<pb/>ri Ajawaxel queburokij na bic chiwäch ix conojel we nimak tak tinimit ri', are c'u ri ix quebich'äc na tak tinimit ri sibalaj man e ajilatal ta na ri e c'o na qui chuk'ab chiwäch ix.", "24": "<pb/>Jawije' ri quiya' wi ri iwakan, chila' quixcanaj wi. Ri e i c'ulbatil caquilic' quib kas chupam ri chaki'j uwo sak c'ä ruc' ri Libano, xukuje' kas chuchi' ri nima' Euprats c'ä ruc' ri Plo ri Mediteran.", "25": "<pb/>Man c'o ta jun winak cäcuin na che u k'atixic i wäch. Ri Ajawaxel ri i Dios cuya' na nimalaj xe'n ib, nimalaj xibriquil apawije' ta ne ri quixoc'ow wi, jacha' ri u chi'm chiwe.", "26": "<pb/>Camic quinya' chiwe chi quicha' ri tewichibal o ri c'okenic.", "27": "<pb/>Tewichibal, we quixoc che qui nimaxic ri u takomal ri Ajawaxel ri i Dios ri ix nu takom che camic.", "28": "<pb/>C'okonic, we quebiterenej, diosib ri man etamatal ta qui wäch, man quebinimaj ta c'ut ri e u takomal ri Ajawaxel, ri i Dios quitas c'u iwib quiya' can ri be ri ix nu takom che u ternexic camic.", "29": "<pb/>Aretak ri Ajawaxel ri i Dios ix u cojom chic pa ri ulew Canaan ri quixoc che u ch'äquic, cucoj na ri tewichibal puwi' ri juyub Jerizim, are c'u ri c'okonic puwi' ri juyub Ebal.", "30": "<pb/>We juyub ri' e c'o ch'käp che ri Jordan, chusuq'uil ri be ri c'o che u kajebal k'ij, pa ri culew ri aj Canaan ri e jekel pa ri lianic, chuwäch ri Jilgal xukuje' chquinakaj ri räx che' ri e c'o pa Mor.", "31": "<pb/>Ri ix xa pa quieb oxib k'ij chic quixk'ax pa ri nima' Jordan, quichaplej c'u u ch'äquic ri ulew Canaan ri cuya' ri Ajawaxel chiwe. Aretak c'u ch'äctajinak chi iwumal, ix jekel chi chupam,", "32": "<pb/>chixoc che qui nimaxic conojel tak ri pixab, xukuje' tak ri pixab ri e tz'ibam ri e nu jachom chiwe camic.”"}