{"1": "<pb/>“E are tak pixab wa' xukuje' tak ri pixab ri e tz'ibam ri rajawaxic qui banic iwumal pa ronojel ri i c'aslemal, pa ri ulew ri cujach ri Ajawaxel, qui Dios ri e i mam, pa i k'ab.", "2": "<pb/>Kas tz'akat qui sachisaxic qui wäch conojel tak ri c'olbal ri quequik'ijilaj wi diosib, ri tinimit ri quixbe che qui ch'äquic: pa tak ri juyub, paquiwi' ri alaj tak juyub xukuje' chquixe' tak ri che' ri k'eku'm qui xak.", "3": "<pb/>Chebiyojij tak ri e qui porobal, chebibana' ch'akatak chque tak ri abaj, chebiporoj c'u tak ri cuta'm ri quequik'ijilaj, chisacha' qui wäch tak ri e qui diosib chebichupisaj pa tak ri c'olbal ri' ri natabal quech.", "4": "<pb/>Je c'u miban wa' che u k'ijilaxic ri Ajawaxel ri i Dios:", "5": "<pb/>chquixo'l tak ri iwamak' ri Ajawaxel cucha' na jun c'olbal ri cäjeki' wi na ri u bi', chila' c'u quixbe wi na che u k'ijilaxic.", "6": "<pb/>Chila' quebipil wi na awaj, quebiporoj c'u na che u ya'ic u k'ij, chila' quebic'am c'u na bic ri e i lajujil, ri i cuchuj, ri i chi'm u ya'ic, xukuje' ri i sipanic ri cäpe pa iwanima', ri nabe tak cal ri e i wacax xukuje' ri nabe tak cal ri e i chij.", "7": "<pb/>Quixwa' na chila', chuwäch ri Ajawaxel ri i Dios quebiwachilaj tak ri e iwalc'ual quixquicot c'u na che ri u wächinic ri i chac ri ix u tewichi'm wi ri Ajawaxel ri i Dios.", "8": "<pb/>Chila' man cuya' ta chic quiban ta na ix ri cäkaban uj camic waral, jawije' ri chi ka jujunal chke cuban jachique ri utz carilo.", "9": "<pb/>Kastzij ri ix maja' quixopan pa ri c'olbal ri c'o wi uxlanem, ri cuya' ri Ajawaxel ri i Dios che iwechbal.", "10": "<pb/>Aretak c'ut ix k'axenak chic pa ri Jordan, ix c'u jekel chic pa ri ulew ri cujach na pa i k'ab, ix to'tajinak chic pa qui k'ab ri e i c'ulel ri quech'ojin iwuc', xukuje' man c'o ta chi jas quixe'j ta chi wi iwib,", "11": "<pb/>chupam c'ut ri c'olbal ri cucha' na ri Ajawaxel ri i Dios jacha' che u jekelibal ri u bi', quichi'j c'u na che ronojel ri nu takom u banic chi quibano: awaj tak ri quepilic xukuje' queporox tak che u ya'ic u k'ij, lajujil, tak cuchuj tak ri sipanic tak ri e cha'om chque tak ri chi'nic ri e i banom che ri Ajawaxel.", "12": "<pb/>Quiban c'u na nimak'ij chuwäch ri Ajawaxel ri i Dios, quebiwachilaj tak ri e i c'ojol, ri pataninel tak iwech, xukuje' ri aj levitib ri e jekel chixo'l, man c'o ta c'u ch'akap culew quechben che ri iwulew.", "13": "<pb/>Chichajij iwib, mebiporoj awaj chuwäch ri Ajawaxel pa apachique c'olbal ri quiriko;", "14": "<pb/>xane' xuwi pa ri c'olbal ri cucha' na ri Ajawaxel ri i Dios pa jun chque tak ri iwamak'. Chila' quiban wi na ronojel ri ix nu takom che u banic.", "15": "<pb/>Cuya' c'ut, quixpilonic xukuje' quitij ti'j pa tak ri e i tinimit pa apachique k'ijol, jacha' ri utzil ri e u yo'm ri Ajawaxel ri i Dios chiwe. Ix cuya' quitij iwonojel, we ix ch'ajch'oj, o jayi', jas ri nak'atisabal jacha' ta ne u ti'jal ronojel u wäch masat ri aj c'ache'laj o ri aj lianic.", "16": "<pb/>Mitij c'u ri u quiq'uel, xa chijamij pa ulew jacha' ja'.", "17": "<pb/>Ri lajujil re ri i trico, ri u wa'l i uva, ri iwaseit, xukuje' ri nabe tak cal ri i wacax, ri i chij, xukuje' apachique ri i chi'm u ya'ic che ri Ajawaxel, xukuje' ri sipanic ri cäpe pa iwanima', man cuya' ta quitij pa ri i tinimit.", "18": "<pb/>Xuwi cuya' quitij chuwäch ri Ajawaxel, pa ri c'olbal ri cucha' na ri are'; chila' chuwäch ri Ajawaxel ri i Dios quitij wi quebiwachilaj tak ri e iwalc'ual, ri pataninel tak iwech, xukuje' ri aj levitib ri e jekel chixo'l, quixquicot c'u na che u tijic ri u wächinic tak ri i tico'n.", "19": "<pb/>Joropa' k'ijol quixjeki' cho ri ulew mawi jubik' mebiwonoba' ri aj levitib.", "20": "<pb/>Aretak ri Ajawaxel ri i Dios u nimarisam chic ri iwulew, jas ri xuchi'j chiwe, we c'u ne quirayij u tijic ti'j, cuya' quitij pa apachique jok'otaj.", "21": "<pb/>We c'u ne sibalaj naj c'o wi ri c'olbal chiwe ri cucha' che u jekelibal ri u bi', cuya' quebipil wacax xukuje' ri chij ri e u yo'm ri Ajawaxel chiwe, quitij c'u ronojel ri quiwaj pa ri c'olbal ri ix jekel wi, jas ri takanic ri nu yo'm chiwe.", "22": "<pb/>Junam quiban che jas ri quiban che ronojel u wäch masat ri aj c'ache'laj o ri aj lianic, iwonojel cuya' quitijo, we ix ch'ajch'oj o ix tz'il.", "23": "<pb/>Mawi c'u jubik' mitij ri quic', are c'u c'aslemal ri quic'; mitij ba ri c'aslemal junam ruc' ri ti'j,", "24": "<pb/>ri rajawaxic u banic iwumal xa chijamij puwi' ri ulew jacha' ja'.", "25": "<pb/>Mitijo, utz c'u quixel na, ri ix xukuje' ri e iwalc'ual, rumal ri u banic ri suq'uilal chuwäch ri Ajawaxel.", "26": "<pb/>Ri jastak ri i tasom che u ya'ic che sipanic, xukuje' ri jastak ri i bim chi quiya' che ri Ajawaxel, quic'am bic pa ri c'olbal ri cucha' na ri Ajawaxel,", "27": "<pb/>chila' c'ut, puwi' ri porobal ri rech ri Ajawaxel ri i Dios, quichi'j wi na ri tabal tak tok'ob ri quechajirisaxic. Ri qui quiq'uel ri awaj ri quebichi'j quijamij na puwi' ri porobal ri rech ri Ajawaxel ri i Dios, are c'u ri ti'j cuya' quitijo.", "28": "<pb/>Chitatabej chitz'akatisaj c'u u banic ronojel ri ix nu takom wi, rech utz quixel na amak'el, ri ix xukuje' tak ri e iwalc'ual, rumal ri u banic ri suq'uilal xukuje' ri cäkaj chuwäch ri Ajawaxel ri i Dios.”", "29": "<pb/>“Aretak ri Ajawaxel ri i Dios u sachom chquiwäch ri nimak tak tinimit ri quixoc che qui ch'äquic, aretak c'u sachinak chic qui wäch ri ix qui majij ri culew, quixjeki' c'u chuwäch, chichajij iwib, miban iwe ri cäquiban we nimak tak tinimit ri', mebitzucuj tak ri e qui diosib ruc' ri chomanic che qui ya'ic k'ijilanic chque xukuje'.", "30": "", "31": "<pb/>Je miban wa' chuwäch ri Ajawaxel ri i Dios; conojel c'ut ri jastak ri man e ch'ijtajel taj, ri man quebucoch' ta ri Ajawaxel, e are' tak wa' ri quequiban we nimak tak tinimit ri'; quequiporoj c'u ne tak ri calc'ual pa ri k'ak'.", "32": "<pb/>Chitakej ba qui banic ronojel ri ix nu takom wi, c'o mit'ik che mawi c'o miwesaj che.”"}