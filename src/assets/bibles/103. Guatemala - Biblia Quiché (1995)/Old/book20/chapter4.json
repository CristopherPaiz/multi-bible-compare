{"1": "<pb/><t>Walc'ual,</t> <t>chixoc il</t> <t>che u tatabexic ri pixbenic</t> <t>ri cuya' ri i tat chiwe;</t> <t>kas chitatabej ri cubij chiwe,</t> <t>rech quirik utzalaj chomanic.</t>", "2": "<t>Nu yo'm jun utzalaj tijonic chiwe,</t> <t>jeri' chi ma ta mixoc il</t> <t>chque tak ri e nu tijonic.</t>", "3": "<t>In xukuje' in uxinak alc'ualaxel:</t> <t>sibalaj nim ri nu lok'al</t> <t>chuwäch ri nu nan,</t>", "4": "<t>ri nu tat je nu pixbexic wa' xubano:</t> <t>“Chebatz'ibaj pa ri a chomabal</t> <t>ri e nu tzij;</t> <t>chanimaj ri takanic ri quinya' chawe,</t> <t>catc'asi' c'u na.</t>", "5": "<t>Charika' ri no'j</t> <t>xukuje' utzalaj chomanic;</t> <t>mebasach ri nu tzij.</t>", "6": "<t>Lok' chawila' wi ri no'j</t> <t>maya' apan jela'</t> <t>cuya' c'u na ri u to'banic chawe.</t>", "7": "<t>Chuwäch apachique jun jasach chic</t> <t>charika' ri no'j</t> <t>xukuje' utzalaj chomanic.</t>", "8": "<t>Chalok'ok'ej</t> <t>cunimarisaj c'u na a k'ij:</t> <t>chalak'apuj, nim c'u catril wi na;</t>", "9": "<t>¡cusipaj na</t> <t>jun je'lalaj wikbal a jolom</t> <t>are' c'u a corona wa' cucoj chajolom!”</t>", "10": "<pb/><t>Chebatatabej tak ri e nu tzij,</t> <t>nu c'ojol,</t> <t>chabana' awech chque,</t> <t>catcasi' c'u na q'ui junab.</t>", "11": "<t>Ri in catinc'am na bic</t> <t>pa ri be re ri no'j:</t> <t>quinban na chawe chi catbin</t> <t>pa ri utzalaj be,</t>", "12": "<t>chupam ri utzalaj be</t> <t>man e c'o ta k'atibal cärik na,</t> <t>pune' ta ne catxiq'uinic</t> <t>man cachak'ij ta na awib.</t>", "13": "<t>Co chachapa' awib</t> <t>che ri tijonic matzokopij c'ut;</t> <t>chabana' jas ri cubij,</t> <t>c'aslemal c'u wa' chawe.</t>", "14": "<t>Matbe pa ri qui be</t> <t>ri e banal tak etzelal.</t> <t>Matakej u banic awe</t> <t>ri itzel qui c'aslemal.</t>", "15": "<t>Chak'ila' awib</t> <t>che ri awoc'owic pa ri qui be;</t> <t>chatasa' awib chquij,</t> <t>chatakej at ri a be,</t>", "16": "<t>man c'u quec'oji' ta pa jamaril</t> <t>we man caquiban ri lawaloyil;</t> <t>caquitzak ri qui waram</t> <t>we man caquibano</t> <t>chi c'o jachin cäkaj pa qui k'ab.</t>", "17": "<t>¡Ri qui wa xukuje' ri cuq'uia'</t> <t>are ri u banic ri etzelal</t> <t>xukuje' ri tokinic!</t>", "18": "<pb/><t>Ri qui be ri suc'alaj tak winak</t> <t>junam ruc' ri u sakaribal</t> <t>jun c'ac' k'ij:</t> <t>ri cäbe u q'uiyic c'ä cäjuluw na</t> <t>pa ronojel ri u juluwem.</t>", "19": "<t>Are' c'u ri qui be</t> <t>ri banal tak etzelal xa k'ekumalil;</t> <t>¡Mawi ne queta'm</t> <t>jas ruc' cäquipak'ij wi quib!</t>", "20": "<t>Chatoc il chque ri nu tzij,</t> <t>nu c'ojol;</t> <t>chebaya' a xiquin che qui tatabexic.</t>", "21": "<t>Mawi jubik' mebel chawäch,</t> <t>¡chebatz'ibaj pa ri a chomabal!</t>", "22": "<t>E are' queyo'w c'aslemal</t> <t>xukuje' rutzil wächaj</t> <t>che ronojel ri cärikowic.</t>", "23": "<t>Chachajij ri a chomabal</t> <t>chuwäch apachique</t> <t>jasach ri c'o cho ri uwächulew,</t> <t>che c'ut caq'uiy wi ri c'aslemal.</t>", "24": "<t>Chak'ila' awib</t> <t>che qui bixic jastak ri xa quesubunic;</t> <t>chanajtajisaj awib</t> <t>che u banic banoj tzij.</t>", "25": "<t>Amak'el chawäch chatca'y wi apanok,</t> <t>chatca'y amak'el chawäch.</t>", "26": "<t>Kas chawila' na</t> <t>jawije' quebe a ya' wi ri awakan,</t> <t>amak'el c'ut</t> <t>catac'alej na cowilaj ulew.</t>", "27": "<t>Majuluch'ij ri a be;</t> <t>chak'ila' awib che qui ya'ic</t> <t>ri itzel tak u xo'l awakan.</t>"}