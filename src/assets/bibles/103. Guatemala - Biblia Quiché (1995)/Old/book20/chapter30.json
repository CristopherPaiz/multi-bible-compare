{"1": "<pb/>U tijonic tak ri Agur, u c'ojol ri Jaque re Masa. Ri Agur xuch'abej ri Itiel xukuje' ri Ucal je xubij wa' chque:", "2": "<pb/><t>In ri in awaj na</t> <t>chquixo'l ri achijab,</t> <t>man c'o ta chomanic aj winak wuc'.</t>", "3": "<t>Man nu rikom ta no'j,</t> <t>mawi c'o weta'm</t> <t>chrij ri Jun ri Sibalaj Tastalic.</t>", "4": "<t>¿Jachin ri pakalinak</t> <t>kajinak c'u ulok chicaj?</t> <t>¿Jachin ri cäcuinic cumuk'ej</t> <t>ri quiakik' chupam u k'ab?</t> <t>¿Jachin ri capisow ri plo</t> <t>chupam ri u ku'?</t> <t>¿Jachin xejekeban</t> <t>tak ri u c'ulbatil ri ulew?</t> <t>¡Mabij chwe chi aweta'm ri u bi',</t> <t>xukuje' ne ri u bi' ri u c'ojol!</t>", "5": "<t>Ri Ajawaxel quebuto'</t> <t>ri cäquijiquiba' qui c'u'x chrij;</t> <t>conojel tak ri e u chi'nic</t> <t>takal c'u quijiquibaxic c'uxaj chquij.</t>", "6": "<t>C'o jas matik che ri cubij na are'</t> <t>we man je cabano cacuinic catuyajo,</t> <t>cuk'alajisaj chi catcanaj banal tzij.</t>", "7": "<pb/><t>Xa quieb jastak nu tz'onon</t> <t>che la nu Dios;</t> <t>cheya' ba' la chwe</t> <t>c'ä majok chincämok:</t>", "8": "<t>chnajtajisaj la ri cawächil</t> <t>xukuje' ri banoj tzij chwe,</t> <t>maban la k'inom chwe mawi meba';</t> <t>xuwi ya' la ri nu wa ri cajwatajic,</t>", "9": "<t>we c'u ne c'o u wi' cäto'tajic wuc';</t> <t>cuya' ri' cäsach la pa nu jolom,</t> <t>quinbij ta c'ut</t> <t>chi man weta'm ta wäch la;</t> <t>we c'u man cubana' chwe</t> <t>cuya' ri' quineläk'ic,</t> <t>quinya' c'u ri tastalicalaj bi' la</t> <t>pa yok'ic.</t>", "10": "<pb/><t>Mayok' ri lok'om pataninel</t> <t>chuwäch ri rajaw,</t> <t>matuc'okoj c'u ne wa' cakajbej c'u na</t> <t>ri c'äjisabal wächaj.</t>", "11": "<pb/><t>E c'o jachin tak</t> <t>quequic'okoj ri qui tat</t> <t>man quequitewichi'j ta c'ut ri qui nan.</t>", "12": "<t>E c'o jachin tak cäquichomaj quib</t> <t>chi sibalaj e ch'ajch'oj</t> <t>man qui ch'ajch'ojirisam ta c'u quib</t> <t>che ri qui tz'ilol.</t>", "13": "<t>E c'o jachin tak cäquichomaj quib</t> <t>chi sibalaj nim qui banic,</t> <t>cäquiban c'u nimal</t> <t>paquiwi' ri niq'uiaj chic.</t>", "14": "<t>E c'o jachin tak</t> <t>e c'o ch'ich' re ch'o'j cuc'</t> <t>che u q'uexwäch qui ware,</t> <t>xukuje' cuchilo</t> <t>che qui q'uexwäch tak qui ca',</t> <t>che kas u sachisaxic</t> <t>qui wäch ri mebayib</t> <t>ri e c'o pa ri ulew.</t>", "15": "<pb/><t>E quieb ral</t> <t>ri nimalaj q'uiak e c'olic</t> <t>ri xak xuwi queta'm quetz'onon</t> <t>che u ta'ic quic'. <pb/>E c'o oxib jastak,</t> <t>c'a e quiejeb c'u ne na</t> <t>ri mawi jubik' cänojic:</t>", "16": "<t>ri u jul cäminak,</t> <t>ri ixok ri man calam taj,</t> <t>ri ulew ri man u rikom ta ja',</t> <t>xukuje' ri k'ak'</t> <t>ri mawi jubik' cächupic.</t>", "17": "<pb/><t>Ri cäretzelaj u wäch ri u tat</t> <t>cäretz'bej c'u u wäch ri u nan</t> <t>ri nim winak chic,</t> <t>ya'tal che chi quec'otix</t> <t>ri e u bak'wäch cumal ri joj</t> <t>xukuje' chi cätij cumal ri cot.</t>", "18": "<pb/><t>E c'o oxib jastak,</t> <t>c'ä e quiejeb c'u ne na</t> <t>ri quebenmayij,</t> <t>ri xukuje' man quinrik ta</t> <t>ri qui ch'obic:</t>", "19": "<t>ri u be ri cot cho ri caj,</t> <t>ri u be ri sachoj cho ri abaj,</t> <t>ri u be ri jucub puwi' ri nimalaj plo,</t> <t>ri u be ri achi che ri ixok.</t>", "20": "<pb/><t>Ri ixok ri man jic taj</t> <t>je cuban wa' cäwa'ic,</t> <t>cusu' ri u chi' cujiquiba' c'u u bixic</t> <t>chi man c'o ta lawaloyil u banom.</t>", "21": "<pb/><t>E c'o oxib qui wäch winak,</t> <t>c'ä e quiejeb c'u ne na,</t> <t>ri man e ch'ijtajel taj</t> <t>cäquiyokopisaj c'ut jun ulew:</t>", "22": "<t>ri lok'om pataninel</t> <t>ri cäcuinic cux ajawinel,</t> <t>ri con ri cäto'taj ri cutijo.</t>", "23": "<t>Ri ixok ri etzelam u wäch</t> <t>ri curik rachajil,</t> <t>ri lok'om pataninel</t> <t>ri cumajij ri u c'olbal</t> <t>ri rixokil ri rajaw.</t>", "24": "<pb/><t>E c'o quiejeb ch'utik tak awaj</t> <t>cho ri uwächulew</t> <t>ri e ajno'jab na chquiwäch ri ajno'jab:</t>", "25": "<t>ri sanicab,</t> <t>nimalaj juk'at</t> <t>ri man c'o ta qui chuk'ab,</t> <t>cäquic'ol can ri qui wa</t> <t>pa ri sak'ij;</t>", "26": "<t>ri imulib,</t> <t>ri man kas ta quebuchuwic</t> <t>ri e jekel xo'l tak ri abaj;</t>", "27": "<t>ri saq'uib,</t> <t>ri pune' man c'o ta cajawinel</t> <t>pa tz'akatalaj cholajil querapinic;</t>", "28": "<t>ri xpa'chib,</t> <t>ri cuya' quemuk'exic quebopan</t> <t>c'ä chupam ri rachoch ri ajawinel.</t>", "29": "<pb/><t>E c'o oxib c'o qui chuk'ab</t> <t>c'ä e quiejeb c'u ne na,</t> <t>ri c'o jun qui binem xibibal:</t>", "30": "<t>ri coj,</t> <t>are' awaj wa' ri sibalaj xibibal,</t> <t>ri man canimaj ta chuwäch jun jasach</t> <t>mawi chuwäch jachin jun;</t>", "31": "<t>ri ama' ec'</t> <t>ri banal nimal,</t> <t>ri ama' q'uisic'</t> <t>xukuje' ri ajawinel ri cänabej</t> <t>chquiwäch ri rajch'ojab.</t>", "32": "<pb/><t>We xak ruc' conil a nimarisam a k'ij</t> <t>e a banom c'u itzel tak chomanic,</t> <t>chatchomanok.</t>", "33": "<t>We c'u cabak ri leche,</t> <t>cärik na mantequiy che,</t> <t>we c'u co cajisq'uej ri a tza'm,</t> <t>quel na u quiq'uel,</t> <t>we c'u catzur jun chic</t> <t>caq'uis na u tza'm pa jun ch'ojinic.</t>"}