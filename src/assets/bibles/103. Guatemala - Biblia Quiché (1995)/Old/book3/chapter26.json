{"1": "<pb/>“Mebiban tak i diosib mawi tak wächbal; mebiwalajisaj tastalicalaj tak abaj ri quetzoq'uic; mebimej tak iwib chquiwäch, in c'u ri' ri Ajawaxel ri i Dios.", "2": "<pb/>Chebichajij tak ri nu k'ij re uxlanem, nim chiwila' wi ri quink'ijilax wi. In ri' ri Ajawaxel.", "3": "<pb/>We quebitakej ri e nu pixab, we quebinimaj ri e nu takomal, quiban c'ut jas ri cäquibij,", "4": "<pb/>ri in quinkasaj na ri jäb pa ri u k'ijol, ri ulew sibalaj cäwächin na, xukuje' ri che' pa tak ri juyub cäquiya' na ri qui wächinic;", "5": "<pb/>c'ä c'o na qui trico aretak cäyac ri qui wäch ri uva xukuje' qui uva c'ä cäpe na ri ticonijic; caquitij na qui wa c'ä quenoj na, man c'o ta c'u quixslabesan na chupam ri iwulew.", "6": "<pb/>Quinya' na utzil cho ri uwächulew, quixwar c'u na pa utzil, man c'o ta jas quixxibin na, xukuje' quebenwesaj na ri itzel tak awaj pa tak ri iwulew, man c'o ta c'u ch'o'j cäpe na puwi' ri i tinimit.", "7": "<pb/>Quebiwokotaj ri e i c'ulel, quekaj c'u na pa u chi' ch'ich' re ch'o'j chiwäch;", "8": "<pb/>e job chiwe quecokataj na jun sient, jun sient chiwe quecokataj na lajuj mil, quekaj c'u na ri i c'ulel pa i k'ab pa u chi' ch'ich' re ch'o'j.", "9": "<pb/>Quinya' c'u na nu wäch chiwe, quinbano chi quixpok'colijic, quixq'uiyir c'u na, quinjekeba' na ri nu c'ulwächinic iwuc'.", "10": "<pb/>Quitij na ri junabir tak wächinic, xa c'u quebiq'uiak chi apanok aretak quepe chic ri c'ac' tak wächinic.", "11": "<pb/>Quinjekeba' na ri nu c'olbal chixo'l, mawi jubik' quinwetzelaj ta i wäch;", "12": "<pb/>amak'el quinbin na chixo'l, quinux na i Dios, xukuje' ri ix quixux na nu tinimit.", "13": "<pb/>In ri' ri Ajawaxel ri i Dios, ri xixinwesaj ulok pa ri qui tinimit ri aj ejiptib rech man quitakej iwuxic qui lok'om pataninelab, in xinwesaj ri eka'bal ri cojom piwi', xinwalijisaj ri i jolom rech jicom chic quixbinic.”", "14": "<pb/>“We c'u man quinitatabej, mawi quebinimaj tak we nu takomal ri',", "15": "<pb/>we c'u quebijech'obisaj ri nu takanic, man nim ta quiwil wi ri nu pixab, mawi quitz'akatisaj qui banic ri cäquibij ri e nu takomal, man quebitz'akatisaj taj ri nu c'ulwächinic we je quiban wa',", "16": "<pb/>ri in xukuje' quinc'am na ulok we jastak ri piwi': Quinc'am ulok xe'n ib piwi', tukaril, yabil quechaki'jar ri i bak'wäch rumal, cuban na c'ax che ri iwanima'; xak lok' quixticonij na rumal rech chi are ri i c'ulel quetijow na ri quitico.", "17": "<pb/>In quinoc na che i c'ulel, quixsoc c'u na cumal ri e i c'ulel; ri cäquetzelaj i wäch quetakan na piwi' quixanimaj c'u na pune man c'o ta quixokatanic.", "18": "<pb/>We c'u man quixoc che nu nimaxic cumal we jastak ri', wukub mul quinc'äjisaj chi na i wäch u mac rech ri i mac.", "19": "<pb/>Quinban na ch'akatak che ri nimal ri quixc'amowic; quinbano chi ri caj ri c'o piwi', man cajabin ta chic, xukuje' ri iwulew man cuya' ta chic ri u wächinic.", "20": "<pb/>Xak c'u lok' quiq'uis ri i chuk'ab, man cäwächin ta chi c'u ri iwulew, xukuje' ri che' ri e tiquitoj man cäquiya' ta chi ri qui wäch.", "21": "<pb/>We c'u quitakej nu c'ulelaxic, man quiwaj taj quitatabej ri nu tzij, quintik chi na wukub mul c'axc'ol piwi' jacha' ri u nimal ri i mac.", "22": "<pb/>Xukuje' quebentak na ulok juyubal tak awaj chiwij ri quequic'am na bic ri iwalc'ual, xukuje' cäquiq'uis tzij paquiwi' ri e iwawaj, quinchaplej c'u u sachic i wäch, ri e i be xak quetz'inow chi canok.", "23": "<pb/>We c'u man quiji'c' iwib che qui banic we jastak ri', xane' quitakej nu c'ulelaxic,", "24": "<pb/>xukuje' ri in quinoc na che i c'ulelaxic, quinc'äjisaj chi na i wäch wukub mul u mac rech ri i mac.", "25": "<pb/>Quinc'am na ulok cämical piwi', che u c'äjisaxic i wäch u mac rech chi man i tz'akatisam taj ri nu c'ulwächinic; we c'u quitzucuj u to'ic iwib pa tak ri i tinimit, ri in quintak na ulok yabil chixo'l, quixkaj c'u na pa u k'ab ri c'ulel.", "26": "<pb/>Aretak quink'ip ri u c'u'x ri i caxlanwa, lajuj ixokib quechak'ajisan na ri i caxlanwa pa jun ja', xak c'u pajtal chic ri quitijo; quixwa'ic man c'u quixnoj taj.", "27": "<pb/>We c'u man quixoc che nu nimaxic cumal we jastak ri', xane' quitakej nu c'ulelaxic,", "28": "<pb/>ri in quintakej i c'ulelaxic ruc' oyowal, quinc'äjisaj chi na i wäch wukub mul u mac rech ri i mac.", "29": "<pb/>Quitij na ri qui ti'jal ri e i c'ojol, quitij na ri qui ti'jal ri e i mia'l.", "30": "<pb/>In quebenc'äjij tak ri e i k'ijilabal ri e quech winak ri e k'ijilal tak diosib, quinban na cacab chque ri e i porobal quech c'oc' tak k'ol; quebenmulij na ri e i cuerp ri man c'o ta qui c'aslemal paquiwi' ri qui cuerp ri e i diosib ri man c'o ta qui c'aslemal, quinc'ut c'u na ri woyowal chiwäch.", "31": "<pb/>Quinban na chi quetz'inow can ri i tinimit tak, quinq'uis na tzij paquiwi' ri i k'ijilabal tak, man quebensik ta chic ri c'oc'alaj tak sipanic ri quichi'j tak chwe.", "32": "<pb/>Quintolorisaj na u wäch ri ulew, cäpe c'u na canima' ri e i c'ulel ri quebel jekel chupam.", "33": "<pb/>Are c'u ri ix quinxinjabuj na chquixo'l ri nimak tak tinimit, quintak c'u na bic ch'o'j chiwij; cujalwächij na can jun chaki'j uwo sak ri iwulew, quetz'ini can ri i tinimit tak.", "34": "<pb/>Ri ulew cäquicot na, cuxlan na canok conojel tak ri k'ij ri camali canok, aretak ri ix ix c'o pa ri culew ri e i c'ulel; c'äte ri' ri ulew cuxlan na canok, cäquicot c'u na pa ri ruxlanem.", "35": "<pb/>Ronojel ri k'ij ri camali canok, are k'ij ri' cuxlan na rumal rech chi man xuxlan taj pa tak ri k'ij re uxlanem aretak ix jekel chuwäch.", "36": "<pb/>E Are' c'ut ri quecanaj can chiwe, quinya' na nimalaj tukaril pa canima' chquiwäch ri qui c'ulel, xa c'u rumal ri u wojojem jun u xak che' ri cäsalabic quebanimaj na, je ta ne ri quebanimaj chuwäch jun cämisanel, quejupujubic man c'o ta c'u queboktanic.", "37": "<pb/>Cäquipuq'uila' tak na quib, je ta ne ri quebanimaj chquiwäch ajch'ojab, pune' man c'o jun quebokatanic; ¡man c'u quixcuin taj quito' ta iwib pa qui k'ab ri e i c'ulel!", "38": "<pb/>Cäsach na i wäch chquixo'l ri nimak tak tinimit, quixbik' na cumal ri culew ri e i c'ulel.", "39": "<pb/>E are' c'ut ri quec'asi'c canok pa ri culew ri e i c'ulel quecäm na u mac rech ri quetzelal; ¡quecäm na junam cuc' ri qui tat u mac rech ri quetzelal!", "40": "<pb/>Pune' ri ix quicoj na iwib chupam ri iwetzelal, xukuje' ri quetzelal ri e i mam, xukuje' ri man qui jiquil taj xukuje' ri qui c'ulelanic chwe,", "41": "<pb/>xukuje' c'u ri in quixinc'ulelaj na quixinc'am c'u bic pa ri culew ri e i c'ulel; c'ä chi' c'ut cäquimach' na ri canima' ri quebuk'ijilaj tak diosib, caquitoj c'u na ri qui mac.", "42": "<pb/>Cänataj c'u na ri nu c'ulwächinic chwe ri nu banom ruc' ri Jacob, ri Isaac, ri Abraham, cänataj na ri ulew chwe,", "43": "<pb/>ri qui tzokopim canok cuxlan c'u na aretak ri ix man ix c'o ta chi chuwäch; quebitoj c'u na ix ri e i mac, rumal rech chi man nim ta xebiwil wi ri e nu takanic xebixutuj c'ut ri e nu pixab.", "44": "<pb/>Pune' c'u je i c'ulmam wa', pune' c'u ri ix ix c'o chupam jun ulew c'ulel, man quinwetzelaj ta i wäch mawi quixinxutuj ta na; man quinsachisaj ta i wäch mawi ma ta chintz'akatisaj ri nu c'ulwächinic ri xinban cuc' ri e i mam, rumal rech chi in ri' ri Ajawaxel ri i Dios.", "45": "<pb/>Quenataj c'u na chwe ri c'ulwächinic ri xinban cuc' aretak xebenwesaj ulok pa Ejipt chquiwäch ri nimak tak tinimit rech quinux qui Dios. In ri' ri Ajawaxel.”", "46": "<pb/>Are tak wa' ri u takanic, ri pixab, ri pixbenic, ri xujekeba' ri Ajawaxel cuc' ri aj israelib puwi' ri juyub Sinai rumal ri Moises."}