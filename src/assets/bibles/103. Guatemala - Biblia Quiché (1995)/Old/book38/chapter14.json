{"1": "<pb/>Petem cuban ri u k'ij ri Ajawaxel, aretak ri quebatokij, Jerusalen, quejach na chawäch.", "2": "<pb/>Pa ri k'ij ri' ri Ajawaxel quebumulij na conojel tak ri nimak tak tinimit, rech quech'ojin ruc' ri Jerusalen. Cach'äc c'u na ri tinimit, catolobax na ri u pa tak cachoch, quek'oyi na ri achijab cuc' ri e ixokib, quec'am c'u na bic pa niq'uiaj chque conojel ri winak ri e c'o chupam ri tinimit. Xuwi ri quieb oxib quecanaj na canok chupam.", "3": "<pb/>Chanim c'ut quel na ulok ri Ajawaxel che u tijic u chuk'ab cuc' tak we nimak tak tinimit ri', jacha' ta ne ri cutij u chuk'ab chupam ri k'ij re ri ch'o'j.", "4": "<pb/>Pa ri k'ij ri' ri Ajawaxel quebutac'aba' na ri rakan puwi' ri qui Juyubal tak ri u Che'al Aseitun, ri c'o chuwäch ri Jerusalen, ri c'o chusuq'uil ri elebal k'ij. Jun c'u nimalaj beya', ri cataken pa ri elebal k'ij quetakal pa ri u kajebal k'ij, cuban na quieb che ri qui juyubal tak ri u Che'al Aseitun. Pa niq'uiaj che ri juyub cäk'ax na pa ri iquiak'ab ri jun pa niq'uiaj chic cak'ax na pa ri mox k'ab.", "5": "<pb/>Are c'u ri ix quixanimaj na quitakej na ri beya' ri cacanaj chquixo'l ri juyub, ri copan na c'ä pa Azal, ri c'o ch'käp. Quixanimaj na ix jacha' ri xquiban ri e i mam xebanimaj rumal rech ri nimalaj cabrakan ri xc'ulmatajic aretak ri ajawinel Uziy cajawin pa Juda. Cäpe c'u na ri Ajawaxel ri nu Dios achilatal cumal ri jic xebin chuwäch.", "6": "<pb/><f>[19]</f>Pa ri k'ij ri' man c'o ta tew mawi cäkaj sak tew.", "7": "<pb/>Are jun k'ij wa' ri man c'o ta chi jun ri cajunamataj ta ruc', etamatal u wäch xak xuwi rumal ri Dios. Pa ri k'ijol ri' man c'o ta cujalbej rib ri pa k'ij ruc' ri chak'ab, aretak coc ri ak'ab cutakej c'olem ri sakilal.", "8": "<pb/>Quebel c'u na ulok pa Jerusalen c'aslic tak ja', ri quebelel na pa sak'ij xukuje' pa k'alaj, pa niq'uiaj chque cäbe na chupam ri Cäminak Cho ri jun pa niq'uiaj chic cäbe che u suq'uil ri Plo Mediteran.", "9": "<pb/>Chupam ri k'ijol ri' ri Ajawaxel cajawin na puwi' ronojel ri uwächulew. Ri Ajawaxel xa' jun cux na' ri are' xa' jun cux na' ri u bi' xukuje'.", "10": "<pb/>Ronojel ri ulew cäjalwächitaj na pa jun lianic, kas pa Jeb c'ä pa Rimon, pa ri u mox ri Jerusalen. Ri Jerusalen cäcanaj na ajsic, quejeki' c'u na ri winak chupam chila', cachaptaj bic jawije' c'o wi ri Oquibal aj Benjamin c'ä ruc' ri Oquibal pa ri Xquina (Jawije' ri xc'oji' wi can ri Ojer Oquibal) kas ruc' c'ut ri tac'atic ja re Hananeel c'a ruc' ri capitz' wi ri raseit ri ajawinel.", "11": "<pb/>Je, ri Jerusalen quejeki' na winak chupam, man cäsachisax ta chi c'u na u wäch. Ri winak ri quejeki' chupam man c'o ta chi caquitaklebej na.", "12": "<pb/>E are' tak c'ut ri nimak tak tinimit ri e qui tijom qui chuk'ab e ch'ojaninak c'ut ruc' ri Jerusalen, ri Ajawaxel co ri u c'äjisaxic qui wäch cuban na: ri e u winak quek'ay na ri qui ti'jal, quebek'ay c'u na tak ri qui bak'wäch chquipam tak ri qui julil xukuje' ri cak' pa qui chi'.", "13": "<pb/>Chupam ri k'ijol ri' ri Ajawaxel quebunojisaj na che xe'n ib. Chquijujunal caquiyukela' na quib che ri qui k'ab ri cachil, quequiwalijisala' c'u na tak ri qui k'ab ri jun chrij ri jun chic.", "14": "<pb/>Cutij c'u na u chuk'ab ri Juda pa Jerusalen, quebequitokij c'u na tak chque tak ri c'ulja nimak tak tinimit telechi'm tak k'inomal re sak puak, k'an puak xukuje' tak atz'iak.", "15": "<pb/>Ri kas junam c'äjisabal wächaj ri cakaj na paquiwi' tak ri winak, cakaj na xukuje' paquiwi' tak ri quiej, ri mulayib, ri cameyib, ri bur tak xukuje' conojel ri cawaj ri c'ulel ri e c'o pa tak ri qui juyub.", "16": "<pb/>Chwi chi c'ut wa', ri xec'asi' can chque tak we tinimit ri' ri xquitij qui chuk'ab che u banic ch'o'j ruc' ri Jerusalen ronojel junab quepe na che u k'ijilaxic ri Ajawinel, ri Ajawaxel ri c'o ronojel u cuinem, cacoc'owisaj c'ut ri nimak'ij que tak ri cäbal.", "17": "<pb/>We c'u ne c'o jun chque ri nimak tak tinimit ri e c'o chuwäch ri uwächulew man cäbe ta pa Jerusalen che u k'ijilaxic ri Ajawinel, ri Ajawaxel ri c'o ronojel u cuinem, ri jäb man cäkaj ta na paquiwi' tak ri culew.", "18": "<pb/>We c'u ne ri e aj ejiptib man quebe taj, ri Ajawaxel cuc'äjisaj na qui wäch, jacha' ri u c'äjisaxic u wäch apachique nim tinimit ri man cabe ta che roc'owisaxic ri nimak'ij que tak ri cäbal.", "19": "<pb/>Are wa' ri c'äjisabal u wäch ri Ejipt xukuje' que conojel ri nimak tak tinimit ri man quebe ta che roc'owisaxic ri nimak'ij quetak ri cäbal.", "20": "<pb/>Chupam ri k'ijol ri', xukuje' ne tak ri e qui tzlintzlin tak ri quiej tz'ibatal we bi'aj ri' chque “Tasom che ri Ajawaxel.” E are tak c'ut ri t'uy ri e c'o chupam ri rachoch ri Dios sibalaj c'u e tastalic chic e jacha' ri nimak tak lak ri e c'o chuwäch ri porobal.", "21": "<pb/>Conojel tak ri t'uy ri c'o pa Jerusalen xukuje' pa Juda, quetastaj na che ri Ajawaxel ri c'o ronojel u cuinem. Jachin tak ri quebe che u ya'ic jun tabal tok'ob, quequicoj na, caquitzac c'u na ri qui ti'jal tak ri awaj ri e chi'm che tabal tok'ob chquipam. Chupam ri k'ijol ri' man quec'oji ta chi na ajc'ayib chupam ri rachoch ri Ajawaxel ri c'o ronojel u cuinem."}