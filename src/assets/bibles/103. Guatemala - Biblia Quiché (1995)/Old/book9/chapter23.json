{"1": "<pb/>Xpe jun k'ij aretak ri aj pilisteyib xewalij che ch'o'j chrij ri tinimit Keil, xqueläk'aj bic ri trico ri c'äte cäyak'tajic. Aretak c'u xya' u bixic wa' che ri David,", "2": "<pb/>ri are' xbec xutz'onoj u no'j che ri Ajawaxel, xubij che: “¿Jas cäbij la, a quinbe che qui ch'äquic ri aj pilisteyib?” <pb/>Ri Ajawaxel xutzelej u bixic che: “Je', chabana' c'ax chque chawesaj ri tinimit keil pa qui k'ab.”", "3": "<pb/>Ri rachijab c'ut ri David xquibij che: “We aretak uj c'o waral pa Juda cäkaxe'j kib, are c'u sibalaj cäkaxe'j chi na kib ri' we cujbe pa Keil che u tijic ka chuk'ab cuc' ri cajch'ojab ri aj pilisteyib.”", "4": "<pb/>Ri David xutz'onoj chi u no'j che ri Ajawaxel. Ri Ajawaxel xutzelej u bixic che: “Chatakej a be jät pa Keil, quebenjach na ri aj pilisteyib pa k'ab.”", "5": "<pb/>Ri David xukuje' ri rachijab xquitakej qui be xebe pa Keil, xquitij qui chuk'ab cuc' ri aj pilisteyib, kas xech'äcataj cumal xukuje' xequitokij ri cawaj. Je xuban ri David wa' che qui to'ic ri aj Keil.", "6": "<pb/>Xanimaj c'u bic ri Abiatar (u c'ojol ri Ahimelec), che u rikic rib ruc' ri David pa Keil, xuc'am bic ri atz'iak ri nim u k'ij.", "7": "<pb/>Xya' c'u u bixic che ri Saul chi c'o ri David pa Keil xuchomaj c'ut, xubij: “Ri Dios xjachow pa nu k'ab, we c'u xunim rib pa ri tinimit ri c'o tz'apibal u chi' u tz'apim ba rib chnuwäch.”", "8": "<pb/>Xtakan c'u ri Saul che qui siq'uixic ri rajch'ojab rech quebe pa Keil che u ch'äquic ri David xukuje' ri rachijab.", "9": "<pb/>Aretak c'u xretamaj ri David chi ri Saul cuchomaj u banic c'ax che, xubij che ri cojol tabal tok'ob Abiatar chi chuc'ama' ulok ri atz'iak ri nim u k'ij rech cutz'onoj u no'j che ri Ajawaxel.", "10": "<pb/>Xubij c'u ri David: “Ajawaxel xukuje' u Dios ri Israel, we pataninel ech la ri' reta'm chi ri Saul cuchomaj u petic pa Keil che u sachisaxic u wäch we tinimit ri' rumal wech in.", "11": "<pb/>¿La cäpe lo ri Saul che nu tzucuxic, jas ri wetamam? ¿A quinquijach lo ri aj Keil pu k'ab ri Saul? ¡Ajawaxel xukuje' u Dios ri Israel, we pataninel ech la ri' cäbochi'x la rumal chi chbij la che!” <pb/>Ri Ajawaxel xutzelej u bixic: “Ri Saul cäpe na.”", "12": "<pb/>Xuban c'u c'otoj chi'aj ri David: “¿La cujquijach lo ri aj Keil pu k'ab ri Saul, ri in xukuje' ri wachijab?” <pb/>Ri Ajawaxel xutzelej u bixic: “Quixquijach na.”", "13": "<pb/>Ri David xukuje' ri rachijab, ri craj e wakib sient (600), xebel bic pa Keil xquitok' qui be man q'uiakal taj ri xebe wi. Aretak c'u xopan u bixic ruc' ri Saul chi ri David xel bic pa Keil, man c'o ta chi jas xuban che u rikic.", "14": "<pb/>Xjeki' c'u can ri David pa jujun tak to'bal ib ri c'o pa ri chaki'j uwo sak pa Zip, pune' c'u xtzucux ronojel k'ij rumal ri Saul, ri Dios man xujach ta pu k'ab.", "15": "<pb/>Cuxe'j c'u ne rib ri David chuwäch ri Saul, rumal rech chi u terenem pa rakan che u cämisaxic. Rumal ri' xcanaj can pa Hors, pa ri chaki'j uwo sak ri c'o pa Zip.", "16": "<pb/>C'o jun k'ij aretak ri Jonatan (u c'ojol ri Saul), xbe che rilic ri David pa Hors, che u cu'bisaxic u c'u'x che, che u cowirisaxic ri u jiquibam c'uxaj chrij ri Dios.", "17": "<pb/>Xubij che: “Maxe'j awib, rumal rech chi ri Saul ri nu tat, man cäcuin ta che a rikic. At catux na rajawinel ri Israel, are c'u ri in, in ri ucab nim u k'ij. Ri Saul ri nu tat reta'm wa'.”", "18": "<pb/>Qui cabichal c'ut xquiban jun c'ulwächinic chquixo'l, xquicoj c'u ri Ajawaxel che k'alajisanel. Xuwi c'u xbantaj wa' cumal ri Jonatan xtzelej cho rachoch, are c'u ri David xcanaj can pa Hors.", "19": "<pb/>E are' c'u ri aj Zip xebe pa Gabaa che u ch'abexic ri Saul, xquibij c'u che: “Ri David u c'u'm rib pa ri kulew, pa jujun tak to'bal ib ri e c'o pa ri juyub Haquil, pa Hors, pa ri u mox ri chaki'j uwo sak.", "20": "<pb/>Rumal c'u ri' aretak cäj la cäpe la, pet la, ri uj cäkajach ulok pa k'ab la.”", "21": "<pb/>Ri Saul xutzelej u bixic chque: “¡Chixutewichi'j ba ri Dios rumal rech chi xel i c'u'x chwe!", "22": "<pb/>Quintz'onoj c'u jun tok'ob chiwe chi quixbec kas chich'obo' ruc' tz'atatil ri c'olbal jawije' ri cäriktaj wi, jachin c'u ri ilowinak chila', bim c'u ne chwe chi sibalaj nawinel.", "23": "<pb/>Kas utz quilic tak ri c'olbal chibana' jawije' tak ri cuc'u' wi rib, chixpet chi wuc' chiliya' u bixic chwe ruc' tz'akatil, quinbe c'u na iwuc'. We c'u kastzij chi chila' c'o wi, ri in quintzucuj na pa ronojel c'olbal chquixo'l ri e u k'ab tak rachalaxic ri Juda.”", "24": "<pb/>Ri e aj Zip xewalijic, cuyu' ba' la ka mac xecha' can che ri Saul, xebel bic chuwäch, xetzelej pa ri qui tinimit. Ri David xukuje' ri achijab ri e c'o ruc' queriktaj pa ri chaki'j uwo sak ri c'o pa Maon, pa ri lianic ri c'o pa ri u mox k'ab ri chaki'j uwo sak,", "25": "<pb/><f>[23]</f>are c'u ri Saul xukuje' ri e u winak xquitakej qui be che u tzucuxic. Aretak xya' u bixic wa' che ri David, ri are' xunima' rib xo'l tak ri abaj ri c'o pa ri chaki'j uwo sak ri c'o pa Maon. Aretak xretamaj ri Saul, xuq'uiak rib pa ri chaki'j uwo sak ri c'o pa Maon, che u tzucuxic ri David.", "26": "<pb/>Pa jun u xcut ri juyub benak wi ri Saul xukuje' ri e u winak, pa ri jun chi c'ut benak wi ri David xukuje' ri e rech, xa c'u jubik' man quekaj pa qui k'ab,", "27": "<pb/>xopan jun tako'n che u bixic che ri Saul: “¡Chtzelej la chanim, rumal rech chi ri aj pilisteyib e boquinak chupam ri ulew!”", "28": "<pb/>Rumal c'u ri' ri Saul xutanaba' u tzucuxic ri David xbe c'u che u banic ch'o'j cuc' ri aj pilisteyib. Rumal wa' we c'olbal ri' xcoj “Nimalaj Abaj re Jachow ib” che u bi'.", "29": "<pb/>Xel c'u bic ri David chila' xejekel pa tak ri cowilaj tak c'olbal ri e c'o pa En-gadi."}