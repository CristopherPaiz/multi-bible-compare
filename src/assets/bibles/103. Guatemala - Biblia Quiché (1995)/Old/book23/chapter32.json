{"1": "<pb/><t>Coc na jun ajawinel</t> <t>ri cajawin na</t> <t>ruc' jicomal xukuje' k'atal tak tzij</t> <t>ri cäquiban na suc'alaj k'atan tzij.</t>", "2": "<t>Chquijujunal wa' quebux na</t> <t>jun to'bal ib chuwäch ri quiakik',</t> <t>xukuje' jun panibal</t> <t>chuwäch ri quiakik' jäb,</t> <t>jacha' u be tak ja' re jabal</t> <t>pa chaki'j ulew,</t> <t>jacha' ri u mu'jal jun nimalaj abaj</t> <t>pa ri chaki'j uwo sak.</t>", "3": "<t>Sibalaj jaktal ri qui bak'wäch,</t> <t>sibalaj queboc na il che tatabenic;</t>", "4": "<t>man cäquiban ta</t> <t>ri jastak ruc' aninakil</t> <t>xane' cäquichomaj na ri cäquibano,</t> <t>utz qui bixic ri jastak cäquibij na.</t>", "5": "<t>Ri winak man cäquibij ta na</t> <t>utzalaj winak che ri k'an u chi,</t> <t>mawi cäquiya' na u k'ij ri chi' c'o wi.</t>", "6": "<t>Rumal rech chi ri k'an u chi'</t> <t>cäch'aw na jacha' jun ri k'an u chi',</t> <t>cuchomaj c'u qui banic etzelal</t> <t>cutzucuj u banic ri il cuban tzij</t> <t>chrij ri Ajawaxel</t> <t>man c'o ta cuya' bic che ri cänumic,</t> <t>man cuya' ta bic ruq'uia'</t> <t>ri cächaki'j u chi'.</t>", "7": "<t>Ri chi' c'o wi</t> <t>are quebucoj ri subunic,</t> <t>cuchomaj qui banic</t> <t>xibibalalaj tak jastak</t> <t>cuban c'ax chque ri mebayib</t> <t>cuc' banoj tak tzij</t> <t>xukuje' che ri cutz'onoj suq'uilal.</t>", "8": "<t>Are c'u ri utzalaj winak,</t> <t>cuchomaj qui banic utzalaj tak jastak,</t> <t>pa tak c'u we chomanic ri' cäjeki' wi.</t>", "9": "<t>Are c'u ri ix,</t> <t>ixokib ri man c'o ta jas quixoc ta wi il,</t> <t>chitampe' ri quinbij chiwe.</t> <t>Ixokib ri man c'o ta jas quibisoj,</t> <t>chitampe' ri nu tzij.</t>", "10": "<t>Camic man c'o ta jas quibisoj,</t> <t>pa jun junab c'ut</t> <t>ruc' jubik' quixel na ch'u'j,</t> <t>rumal chi man cäwächin ta chi na</t> <t>ri ulew,</t> <t>man c'o ta chi uva quebiyaco.</t>", "11": "<t>Ix ri man c'o ta jas quixoc ta wi il,</t> <t>chixbirbitok ix ri quina'</t> <t>chi man c'o ta jas quibisoj,</t> <t>chixel ch'u'j,</t> <t>chebiwesaj tal we atz'iak ri',</t> <t>chebicojo' wakwoj tak atz'iak</t> <t>che u c'utic ri i bis.</t>", "12": "<t>Chic'utu' iwib</t> <t>chi cäk'oxow ri iwanima'</t> <t>chque ri je'lalaj tak ulew,</t> <t>xukuje' ri sibalaj quewächin wi</t> <t>tak ri uva.</t>", "13": "<t>Q'uix xukuje' juyubal tak k'ayes</t> <t>ri c'o qui q'uixo'l queq'uiy na</t> <t>chupam ri wulew,</t> <t>pa conojel tak ri ja</t> <t>ri c'o wi quicotemal chupam ri tinimit,</t> <t>ri cäkaj ri nimak'ij chquiwäch.</t>", "14": "<t>Ri ja re k'atbal tzij</t> <t>cäwoni na canok;</t> <t>ri tinimit, ri e c'o wi q'uialaj winak,</t> <t>cäcanaj na chaki'j uwo sak;</t> <t>ri pimak tak tapia,</t> <t>xa jumul quewonobax na canok;</t> <t>chila' quequicot wi na</t> <t>ri juyubal tak bur,</t> <t>xukuje' cuya' cäquitij na</t> <t>qui k'ayes ri wacax chila'.</t>", "15": "<pb/><t>Are c'u ri u cuinem ri Ajawaxel</t> <t>ri winakirisanel</t> <t>c'ac' u petic cäpe chi na jumul pakawi',</t> <t>ri chaki'j uwo sak cäq'uextaj na</t> <t>pa utzalaj ulew re ticonijibal,</t> <t>ri ulew re ticonijibal</t> <t>sibalaj cäwächin chi na</t> <t>chuwäch ri nabe.</t>", "16": "<t>Ri jicomal xukuje' ri suq'uil</t> <t>cäjeki' na</t> <t>pa conojel c'olbal rech ri ulew.</t>", "17": "<t>Ri suq'uil cuya' na jamaril,</t> <t>jororemal</t> <t>xukuje' cu'lbal c'uxaj chbe k'ij sak.</t>", "18": "<t>Ri nu tinimit cäjeki' na</t> <t>pa jun c'olbal aj jamaril,</t> <t>pa tak ja ri co e jekelic,</t> <t>pa tak c'olbal</t> <t>ri man c'o ta wi elem ch'u'j,</t>", "19": "<t>pune' c'u cat'akix ri c'ache'laj</t> <t>camach'irisax c'u ri tinimit.</t>", "20": "<t>Ri ix quixjeki' na pa utzil,</t> <t>cäc'oji' na i ja'</t> <t>che u ja'xic ri i tico'n,</t> <t>xukuje' c'o q'ui k'ayes che ri bur</t> <t>xukuje' che ri wacax.</t>"}