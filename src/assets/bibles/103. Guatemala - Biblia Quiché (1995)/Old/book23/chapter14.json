{"1": "<pb/>Je, ri Ajawaxel quel na u c'u'x che ri Jacob. Cuc'am chi na ri Israel jumul jas ri nabe, cuban na chi ri aj israelib quetzelej chi na pa ri culew. Ri man aj israelib ta quepe na cuc', caquijunaj na quib ruc' ri u tinimit ri Jacob.", "2": "<pb/>E q'ui nimak tak tinimit quec'amow na ri aj israelib, quecachilaj c'u bic c'ä pa ri qui tinimit, are c'u ri aj israelib quequic'am na ri e are' che pataninelab quech pa ri rulew ri Ajawaxel. Ri aj israelib quequiyut na bic ri xeyutuw ri e are' nabe, quetakan na paquiwi' ri xetakan paquiwi' ri e are' nabe.", "3": "<pb/>Tinimit aj Israel, aretak ri Ajawaxel catresaj pa ri c'ax ri at c'o wi, pa tak ri a bis, xukuje' pa ri c'axalaj lok'om patanijic ri xatcoj wi,", "4": "<pb/>cabixoj na we bix ri' che retz'bexic u wäch ri rajawinel ri Babilon: <pb/><t>“¡Chiwilampe',</t> <t>jawije' xetac'al wi ri tokinel!</t> <t>¡Chiwilampe',</t> <t>jawije' xetac'al wi</t> <t>ri nimal ri cac'amowic!</t>", "5": "<t>Ri Ajawaxel u banom quieb</t> <t>che ri u cuinem ri banal etzelal,</t> <t>u banom ch'akatak</t> <t>che ri u ch'aybal ri banal c'ax</t>", "6": "<t>Ri cuc'äjisaj qui wäch</t> <t>ri nimak tak tinimit ruc' oyowal,</t> <t>ri man cutanaba' ta qui t'oquic,</t> <t>ri quebuxak'alej ri tinimit ruc' c'anal,</t> <t>man cutok'obisaj ta qui wäch</t> <t>amak'el cuban c'ax chque.</t>", "7": "<t>Ronojel ri uwächulew c'o pa jamaril,</t> <t>ri winak xak jun e c'o wi,</t> <t>cäquirak c'u qui chi' rumal quicotemal.</t>", "8": "<t>Xukuje' ne tak ri chäj,</t> <t>ri chacalte' ri e c'o pa ri Libano</t> <t>quequicotic chi xatch'äctajic,</t> <t>cäquibij c'ut:</t> <t>‘Kas aretak xatkajic</t> <t>man c'o ta jun uj t'akininak chic.’</t>", "9": "<t>Iquim, chquixo'l tak ri cäminakib</t> <t>c'o nimalaj elem ch'u'j rumal awech,</t> <t>quebel c'u ulok che a c'ulaxic.</t> <t>Ri qui nutub ri cäminakib quewalijic,</t> <t>conojel ri c'amal tak be</t> <t>cho ri uwächulew</t> <t>quebel c'u ulok che a c'ulaxic</t> <t>conojel ri ajawinel que tak ri tinimit</t> <t>quewalij chupam tak ri qui tem</t> <t>re ajawibal.</t>", "10": "<t>Conojel quech'aw na,</t> <t>cäquibij c'u chawe:</t> <t>‘Ri at xukuje' atzakom ri a chuk'ab,</t> <t>at uxinak junam kuc'.</t>", "11": "<t>C'ä waral xeltac'al wi</t> <t>ri nimarisabal awib,</t> <t>xukuje' ri rok'ibal ri a guita'r</t> <t>ri sibalaj q'ui ri qui c'amal.</t> <t>Ri a ch'at k'ayinakil,</t> <t>ri e a k'u' e xjutib.’</t>", "12": "<pb/><t>¡C'ax ri xac'ulmaj</t> <t>xattzak ulok chicaj</t> <t>ch'imil re ri u sakaric!</t> <t>Xatq'uiak ulok cho ri ulew,</t> <t>at ri quebach'äc ri nimak tak tinimit.</t>", "13": "<t>Xachomaj pa ri awanima':</t> <t>‘Quinpaki' c'ä chicaj</t> <t>quinya' ri nu tem re ajawibal paquiwi'</t> <t>ri e u ch'imil ri Dios</t> <t>quinet'uyul jela' naj</t> <t>pa ri riquiak'ab ri elebal k'ij,</t> <t>pa ri juyub</t> <t>ri cäquimulij wi quib ri diosib.</t>", "14": "<t>Quinpaki' c'ajela' chque ri sutz'</t> <t>ri sibalaj chicaj e c'o wi quinux na</t> <t>junam ruc' ri aj chicajil.’</t>", "15": "<t>¡Xa c'u kas at kajinak</t> <t>chquixo'l ri cäminakib,</t> <t>c'ä pa u c'u'x ri nimalaj siwan!</t>", "16": "<t>Ri catquilo naj qui wi' chawe,</t> <t>co catquica'yej,</t> <t>cäquibij:</t> <t>‘¿La are' achi wa' ri cubano</t> <t>chi cäsalab ri ulew,</t> <t>ri cusach qui wäch ri nimak tak tinimit,</t>", "17": "<t>ri xutz'iniba' can ri uwächulew</t> <t>jacha' jun chaki'j uwo sak,</t> <t>ri cusach qui wäch ri tinimit tak,</t> <t>man quebutor ta c'ut ri e c'o pa che'?’</t>", "18": "<t>Conojel tak ri cajawinelab</t> <t>ri nimak tak tinimit cäya' qui k'ij,</t> <t>quebuxlan pa tak ri qui mukubal</t>", "19": "<t>Are c'u ri at naj xatq'uiak wi apan</t> <t>che ri quemuk wi ri cäminakib</t> <t>jacha' ri mes ri cuya' muluw c'uxaj,</t> <t>jacha' ri cäminak ri xak'alem chic,</t> <t>chquixo'l ri winak ri xecämisaxic,</t> <t>ri xk'at qui kul,</t> <t>ri e q'uiakom pa ri siwan</t> <t>ri nojinak che abaj.</t>", "20": "<t>Man catmuk ta jacha' ri cäban</t> <t>chque ri niq'uiaj ajawinelab chic,</t> <t>rumal chi xasach u wäch ri a tinimit</t> <t>xebacämisaj ri e a winakil.</t> <t>Ri calc'ual ri itzel tak winak</t> <t>man naj ta quec'asi'c.</t>", "21": "<pb/><t>Chisuc'umaj iwib</t> <t>che qui cämisaxic ri alc'ualaxelab</t> <t>qui mac quech ri cämisanic</t> <t>ri xequiban ri qui tat,</t> <t>rech man cäquichomaj ta chic</t> <t>takanic cho ri uwächulew,</t> <t>mawi cäquinojisaj ri uwächulew</t> <t>chque tak tinimit.”</t>", "22": "<pb/>Ri Ajawaxel ri c'o ronojel u cuinem, cujiquiba' u bixic wa': <pb/><t>“Quinchaplej na u banic c'ax chque,</t> <t>quinsach na u wäch ri u bi' ri Babilon,</t> <t>xukuje' ri quecanaj can</t> <t>chque quecachilaj ri calc'ual</t> <t>xukuje' ri qui' tak qui mam.</t>", "23": "<t>Quinban na che chi cux jun suk,</t> <t>pa jun ulew ri nojinak chque xoch'.</t> <t>Quinmes na ruc' mesbal</t> <t>re sachbal wächaj.”</t> <t>Ri Ajawaxel ri c'o ronojel u cuinem</t> <t>cujiquiba' u bixic.</t>", "24": "<pb/>Ri Ajawaxel ri c'o ronojel u cuinem xuban ri chi'nic ri kas cäban na, chokinak: <pb/><t>“Jas ri nu chomam u banic je cäban na</t> <t>ri nu bim kas je quel wi na.</t>", "25": "<t>Quinsach na</t> <t>u wäch ri tinimit Asiriy pa ri wulew,</t> <t>quinxak'elej na pa tak ri nu juyub.</t> <t>Ri reka'bal cutanaba' na u banic c'ax</t> <t>che ri nu tinimit,</t> <t>man cäc'oji' ta chi</t> <t>ri c'axalaj u takanic</t> <t>puwi' ri u teleb ri nu tinimit.</t>", "26": "<t>Are wa' ri nu chomam u banic</t> <t>pa ronojel ri uwächulew.</t> <t>Ri nu k'ab cucoj qui xib</t> <t>conojel ri nimak tak tinimit.”</t>", "27": "<t>Ri Ajawaxel ri c'o ronojel u cuinem</t> <t>are chomaninak wa',</t> <t>man c'o ta jun cäk'atinic.</t> <t>Ri u k'ab cäxibinic,</t> <t>man c'o ta jun cäcuin</t> <t>che u q'uexic ri u chomam u banic.</t>", "28": "<pb/>Pa ri junab aretak xcäm ri ajawinel Acaz, ri Isaiy xutz'ibaj ri cäquic'ulmaj na ri aj pilisteyib:", "29": "<pb/><t>Matquicotic, nim tinimit pilistey,</t> <t>chi xk'ajisax ri che'</t> <t>ri cac'äjisabex a wäch,</t> <t>ri xel wi ulok jun cumätz</t> <t>chila' quel wi na ulok jun sachoj,</t> <t>xukuje' quel chi na ulok</t> <t>jun dragon ri cärapapic.</t>", "30": "<t>Pa ri nu juyub cäq'uiy na k'ayes</t> <t>che quecha' ri qui chij,</t> <t>ri mebayib,</t> <t>ri winak ri man c'o ta c'o cuc',</t> <t>quebuxlan na pa utzil.</t> <t>Are c'u ri in quinban na</t> <t>chi ri winak quecäm na</t> <t>rumal wi'jal,</t> <t>quincämisaj na</t> <t>conojel ri queto'taj canok.</t>", "31": "<t>¡Chiq'uisa' iwib</t> <t>che ok'ej winak aj pilisteyib,</t> <t>chiraka' i chi' rumal k'oxom,</t> <t>chixbirbob rumal xe'n ib!</t> <t>chuwiquiak'ab elebal k'ij</t> <t>quepe wi na jun sibalaj ajch'ojab</t> <t>jacha' jun k'ekalaj sutz',</t> <t>mawi ta c'u ne</t> <t>xa' ta jun achi quel ta na chquixo'l.</t>", "32": "<t>¿Jas ri cuya' cätzelex bic</t> <t>u bixic chque</t> <t>ri e qui takom we nim tinimit ri'?</t> <t>Chi ri Ajawaxel co u jekebam ri Sion</t> <t>e are' c'u ri e ch'ibatajinak</t> <t>che ri u tinimit caquito' na quib chila.</t>"}