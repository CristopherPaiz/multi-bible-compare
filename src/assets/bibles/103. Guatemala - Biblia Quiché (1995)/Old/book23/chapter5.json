{"1": "<pb/><t>Quinebixon na pa ri u bi'</t> <t>ri wanima' wib ruc' ri utz na,</t> <t>ri bix ri quinbixoj che ri ticbal u uva.</t> <t>Ri wanima' wib ruc' c'o jun ticbal u uva</t> <t>pa jun ulew ri sibalaj cäwächinic.</t>", "2": "<t>Xutajij ri ulew,</t> <t>xeresaj ri abaj chupam,</t> <t>xutic c'u qui k'ab utzalaj tak uva.</t> <t>Pa u niq'uiajil ri tico'n</t> <t>xuyac wi jun nimalaj tac'atic ja',</t> <t>xukuje' xusuc'umaj jun c'olbal</t> <t>ri capitz' wi ri u wa'l uva.</t> <t>Ri wanima' wib ruc' reye'm</t> <t>chi ri uva ri xebentico</t> <t>quequiya' na qui'laj tak uva,</t> <t>e are c'u ri uva ri xebuya'</t> <t>xa c'aylaj tak uva.</t>", "3": "<t>Camic c'ut aj Jerusalen,</t> <t>winak aj Juda,</t> <t>chibij jachin ri ajchak'mac,</t> <t>we are ri ticbal nu uva o in.</t>", "4": "<t>¿La c'o ta c'u lo</t> <t>ri rajawaxic xinban ta na</t> <t>che ri nu ticbal uva?</t> <t>¿La c'o ta c'u lo</t> <t>jun jasach ri ma ta xinban che?</t> <t>In weye'm chi xuya' ta qui'laj tak uva,</t> <t>¿jas c'u che c'aylaj tak uva xuya'?</t>", "5": "<t>Quinbij c'u na chiwe</t> <t>ri xinchomaj u banic</t> <t>che ri nu ticbal uva:</t> <t>quinwesaj ri coral ri c'o chrij,</t> <t>rech cäsachisax u wäch;</t> <t>quinwor ri tapia ri c'o chrij,</t> <t>rech cätac'alexic;</t>", "6": "<t>quinwonoba' na canok.</t> <t>Man cäjosk'ix ta chic</t> <t>mawi quebok ri k'ayes chupam,</t> <t>cänoj na che q'uix</t> <t>xukuje' che itzel tak k'ayes.</t> <t>Quinbij na chque ri sutz'</t> <t>chi man cäquitak ta</t> <t>chi ulok ri jäb puwi'.</t>", "7": "<t>Ri ticbal u uva ri Ajawaxel</t> <t>ri c'o ronojel u cuinem</t> <t>ri u tico'n ri sibalaj lok' chuwäch,</t> <t>are ri rulew ri Israel,</t> <t>u tinimit ri Juda.</t> <t>Ri Ajawaxel reye'm</t> <t>chi queniman che ri u pixab,</t> <t>xuwi c'u cämisanic curik</t> <t>cuc' reye'm suq'uilal,</t> <t>xuwi c'u cuta'</t> <t>rakoj tak chi'aj re k'oxom.</t>", "8": "<t>¡Tok'ob i wäch ix</t> <t>ri quebilok'ola' tak ja,</t> <t>ri quebilok'ola' tak ulew,</t> <t>man c'o ta jubik' c'olbal</t> <t>quiya' ta chi can che jun chic,</t> <t>quijekeba' iwib jacha' ta ne</t> <t>chi xak xuwi ri ix</t> <t>quixc'oji' chupam ri ulew!</t>", "9": "<t>Ri Ajawaxel ri c'o ronojel u cuinem</t> <t>xuban ri chi'nic</t> <t>ri kas cäban na chwe:</t> <t>“E q'ui ja queyojyob na;</t> <t>pune' ta ne e nimak xukuje' e je'lic,</t> <t>man c'o ta chi jun</t> <t>caraj cäc'oji' ta chquipam.</t>", "10": "<t>Cawinak lajuj c'am ulew</t> <t>ri ticom uva chuwäch,</t> <t>xa jun alaj bo'j u wa'l uva cuyao'.</t> <t>Lajuj coxtar ija'</t> <t>xa' jun coxtar trico cuya'.”</t>", "11": "<pb/><t>¡Tok'ob i wäch ix</t> <t>ri sibalaj ak'ab quixwalij</t> <t>che k'abaric,</t> <t>rumal ri u chuk'ab ri u wa'l uva</t> <t>quixcanaj can pa ri i c'olbal</t> <t>c'ä coc na ri ak'ab!</t>", "12": "<t>Xuwi k'ojom re arp, re nimalaj arp,</t> <t>re tum xukuje' re su' cätatajic,</t> <t>c'o sibalaj u wa'l uva pa ri i nimak'ij</t> <t>man quixoc ta c'u il</t> <t>che ri cuban ri Ajawaxel,</t> <t>mawi quicoj ri u chac pa ajilabal.</t>", "13": "<t>Rumal c'u rech chi</t> <t>man quiwaj taj quixch'obonic,</t> <t>ri nu tinimit quesax na bic pa ri rulew,</t> <t>conojel ri aj Israel</t> <t>xukuje' ri e c'amal tak qui be,</t> <t>quecäm na rumal wi'jal</t> <t>xukuje' chakij chi'.</t>", "14": "<t>Ri u jul cäminak cujakakej na</t> <t>ri u pa u chi' jacha' jun juyubal awaj,</t> <t>che qui bik'ic bic ri aj israelib</t> <t>xukuje' ri c'amal tak qui be</t> <t>we winak ri' ri e c'o pa jajatem</t> <t>xukuje' pa etzenem.</t>", "15": "<t>Conojel ri winak quemach'i na canok</t> <t>ri banal tak nimal xak queca'y chic.</t>", "16": "<t>Ri Ajawaxel ri c'o ronojel u cuinem</t> <t>cuc'ut na rib chi nim u banic,</t> <t>pa ri k'ij aretak cuk'at tzij</t> <t>ri Tastalicalaj Dios cuc'ut na</t> <t>ri u tastaliquil</t> <t>aretak cuban ri suq'uilal.</t>", "17": "<t>Conojel ri tinimit tak quewulix na,</t> <t>chquixo'l ri wulijinak tak ja</t> <t>queyuk'ux wi na ri chij</t> <t>xukuje' q'uisic'.</t>", "18": "<pb/><t>Tok'ob i wäch ix</t> <t>ri cuc' banoj tak tzij</t> <t>quijururej ri etzelal,</t> <t>quijururej ri mac</t> <t>jacha' ri cuban ri cujururej jun carwaj.</t>", "19": "<t>Ix ri quibij:</t> <t>“Chanim chubana' ri Dios</t> <t>ri jastak ri cubij, rech quekilo;</t> <t>chi ri Tastalicalaj u Dios ri Israel</t> <t>chutz'akatisaj chanim</t> <t>ri e u chomam qui banic</t> <t>rech cäketamaj qui wäch.”</t>", "20": "<t>¡Tok'ob i wäch ix</t> <t>ri quibij utz che ri man utz taj,</t> <t>man utz ta quixcha' c'u che ri utz;</t> <t>quijalwächij ri sakilal pa k'ekumalil,</t> <t>are c'u ri k'eku'm quiban sakilal che,</t> <t>ri quijalwächij ri c'ayil pa qui'al,</t> <t>ri quiban c'a che ri qui',</t> <t>are c'u ri qui' pa c'ayil!</t>", "21": "<pb/><t>¡Tok'ob i wäch ix</t> <t>ri quina' iwib chi c'o i no'j,</t> <t>xukuje' quina' iwib</t> <t>chi sibalaj c'o iwetamanic!</t>", "22": "<t>¡Tok'ob i wäch ix</t> <t>ri man c'o ta quixch'äcow</t> <t>che u tijic u wa'l uva,</t> <t>man c'o ta jun quixch'äcow</t> <t>che u suc'umaxic ri tzam!</t>", "23": "<t>Ix ri xa rumal puak ri cäya' chiwe,</t> <t>quibij chi man c'o ta u mac</t> <t>ri c'o u mac,</t> <t>man quel ta jubik' i c'u'x</t> <t>che ri man c'o ta u mac.</t>", "24": "<t>Rumal ri',</t> <t>jacha' ri k'ak' ri cuporoj ri pajo,</t> <t>xukuje' ri rak' k'ak'</t> <t>cuchajirisaj ri chaki'j tak u xak che',</t> <t>jewa' xukuje' ri u sachic i wäch,</t> <t>jacha' ri tico'n ri cäk'ay ri qui rab,</t> <t>cätuquin ri qui cotz'ijal</t> <t>jacha' ri puc'uc' ulew.</t> <t>Rumal rech chi</t> <t>man nim ta xiwil wi ri u tijonic</t> <t>xukuje' ri u takanic ri Ajawaxel</t> <t>ri c'o ronojel u cuinem,</t> <t>ri Tastalicalaj u Dios ri Israel.</t>", "25": "<t>Rumal ri' ri Ajawaxel</t> <t>xpe royowal che ri u tinimit,</t> <t>xuyac ri u k'ab</t> <t>che u c'äjisaxic u wäch.</t> <t>Ri juyub xebirbobic,</t> <t>ri cäminakib xejiljoxin canok</t> <t>jacha' mes pa tak ri be.</t> <t>Man oc'owinak ta</t> <t>c'u ri royowal ri Ajawaxel</t> <t>ri are' c'ä u takem u cojic xib.</t>", "26": "<pb/><t>Ri Ajawaxel cuyac jun etal,</t> <t>cuc' xulk'abem cusiq'uij apan</t> <t>jun nim tinimit ri naj c'o wi;</t> <t>che ri sibalaj naj na che ri uwächulew</t> <t>Cuban na che chi capetic.</t> <t>Capextax c'ut,</t> <t>copan ruc' nimalaj aninakil;</t>", "27": "<t>man c'o ta jun tukar</t> <t>mawi cosinak chquixo'l,</t> <t>man c'o ta jun ri ma ta sibalaj utz</t> <t>ri ma ta sibalaj utz u jakic</t> <t>ri u bak'wäch u banom,</t> <t>man c'o ta jun ri ma ta co u ximom</t> <t>ri u xe' u pam,</t> <t>mawi jun ri t'okopitajinak</t> <t>ri ximibal u xajäb.</t>", "28": "<t>Sibalaj t'ist'ak u wi'</t> <t>tak ri qui ch'ab,</t> <t>conojel ri qui q'uiakbal ch'ab</t> <t>sibalaj e utz qui tanixic qui banom.</t> <t>Ri quixq'uiak ri qui quiej</t> <t>sibalaj e co jacha' ri abaj,</t> <t>ri quetet rech ri qui carwaj</t> <t>e junam ruc' jun sulc'um:</t>", "29": "<t>Ri qui wunem</t> <t>je jas ri u wunem jun coj,</t> <t>ri cäjininic aretak cuchap ri u ti',</t> <t>cuc'am c'u bic man c'o ta jun</t> <t>cäcuinic cumaj ta che.</t>", "30": "<t>We nim tinimit ri',</t> <t>aretak copan ri k'ij ri c'utum,</t> <t>quejinin na jacha' ri plo,</t> <t>chrij ri Israel;</t> <t>we c'u c'o jun cäca'y che ri uwächulew</t> <t>cäril na chi ronojel c'o pa k'eku'm,</t> <t>k'ekumarinak c'u ri sakil cumal ri sutz'.</t>"}