{"1": "<pb/>Pa ri junab aretak xcäm ri ajawinel U, xinwil ri Ajawaxel, t'uyul pa jun tem re ajawinel ri sibalaj naj elinak chicaj, ri u chi' ri u k'u' u nojisam u pam ri rachoch Dios.", "2": "<pb/>Jujun chajinelab aj caj ri quejuluwic e c'o puwi' ri are. Chquijujunal c'o wakitak qui xic'. Ruc' quieb qui xic' caquich'uk ri qui palaj, ruc' quieb chic caquich'uk quib, ruc' quieb chic querapapic.", "3": "<pb/><t>Caquibij c'u chquibil tak quib:</t> <t>“Tastalic, tastalic,</t> <t>tastal ri Ajawaxel</t> <t>ri c'o ronojel u cuinem</t> <t>ronojel ri uwächulew</t> <t>nojinak che ri u juluwem.”</t>", "4": "<pb/>Aretak xxojlin we ch'abal ri', ri e oquibal tak chupam ri rachoch Dios xeyicopic xukuje' ri kas rachoch Dios xnoj che sib.", "5": "<pb/>Xinchomaj c'ut: “¡Tok'ob nu wäch, quinecämok! Wilom ri Ajawinel cuc' ri nu bak'wäch, ri Ajawaxel ri c'o ronojel u cuinem; in, ri in jun winak ri e tz'il ri u chi', in c'o chquixo'l ri winak ri e tz'il ri e qui chi'.”", "6": "<pb/>Pa ri jok'otaj ri' xpe jun chque ri chajinelab aj caj ri quejuluwic xrapapic xopan wuc'. Ri ruc'am ulok jun chapbal ri u cayem ulok jun rachak k'ak' ri u c'amom puwi' ri porobal,", "7": "<pb/>xunak ri nu chi' ruc' ri k'ak' xubij c'u chwe: <pb/><t>“Chawilampe',</t> <t>we rachak k'ak' ri'</t> <t>e u nakom ri a chi'.</t> <t>Ri awetzelal estajinak chic chawe,</t> <t>ri a mac e sachtajinak chic.”</t>", "8": "<pb/>Xinta' c'u ri u ch'abal ri Ajawaxel ri je cubij wa: <pb/><t>“¿Jachin ta ri quintak bic?</t> <t>¿Jachin ta ri cux ka tako'n?”</t> <pb/>Ri in xinbij: <pb/><t>“In c'olic ri'.</t> <t>Chinataka' la bic.”</t>", "9": "<pb/>Ri are' xubij chwe: <pb/><t>“Jät, jabij che we tinimit ri'</t> <t>ri quinbij chawe:</t> <t>‘Pune' sibalaj quetatabenic,</t> <t>man quenojin ta na;</t> <t>pune' queca'yic man quech'obon ta na'.’</t>", "10": "<t>Chatacarisaj</t> <t>ri u chomabal we tinimit ri'</t> <t>chach'uku' ri e qui xiquin,</t> <t>chatz'apij ri e qui bak'wäch,</t> <t>rech man quecuin ta queca'yic,</t> <t>mawi quech'obonic,</t> <t>rech man quetzelej ta wuc'</t> <t>quecunataj ta c'u ne.”</t>", "11": "<pb/>Ri in xinc'ot u chi': <pb/><t>“¿Joropa' k'ijol cabeytaj wa',</t> <t>Ajawaxel?”</t> <pb/>Ri are' xubij chwe: <pb/><t>“C'ä casach na</t> <t>qui wäch ri tinimit tak,</t> <t>man c'o ta jun u winakil cäcanajic,</t> <t>c'ä quecanaj na can ri ja qui tuquiel,</t> <t>ri ulew quejamajob canok,</t>", "12": "<t>ri Ajawaxel queresaj na bic</t> <t>ri winak ruc' okatanic,</t> <t>cätoli' c'u can ri ulew.</t>", "13": "<t>We c'u ne queto'taj can</t> <t>quieb oxib chque ri winak,</t> <t>cäsach na qui wäch</t> <t>xukuje' jacha' aretak cäram</t> <t>jun bakit, o jun räx che',</t> <t>xuwi c'u cäcanaj can ri u cuta'mil.”</t> <t>(Che c'u we cuta'm ri' quel wi na ulok</t> <t>jun tastalicalaj tuxaj).</t>"}