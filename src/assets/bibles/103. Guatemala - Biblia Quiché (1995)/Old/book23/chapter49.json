{"1": "<pb/><t>Chinitatabej,</t> <t>ulew re ri plo,</t> <t>chitatabej ri quinbij, naj nimak tak tinimit:</t> <t>Ri Ajawaxel xinusiq'uij</t> <t>c'ä majok chinalaxok;</t> <t>xubij ri nu bi' aretak c'ä in c'o</t> <t>pa ri u c'u'x ri nu nan.</t>", "2": "<t>Xubano chi ri wak'</t> <t>xux jun ch'ich' re ch'o'j</t> <t>ri sibalaj c'o u pu chi',</t> <t>xinuc'u' chuxe' ri u mu'jal ri u k'ab,</t> <t>xubano chi xinux jun t'ist'icalaj ch'ab,</t> <t>xinuc'ol chupam ri c'olbal ch'ab.</t>", "3": "<t>Xubij chwe:</t> <t>“Israel, at at pataninel wech,</t> <t>awumal at quinc'ut ri nu juluwem.</t>", "4": "<t>Nu bim c'u in: Xak lok' nu rikom c'ax,</t> <t>xak lok' nu q'uisom ri nu chuk'ab</t> <t>man c'o ta jas nu banom.”</t> <t>Kastzij ri chac ri nu banom</t> <t>pa u k'ab ri Ajawaxel c'o wi,</t> <t>Ri tojbal we pa ri u cuinem</t> <t>ri nu Dios c'o wi.</t>", "5": "<pb/><t>Nu c'amom c'u nimarisabal nu k'ij</t> <t>chuwäch ri Ajawaxel ri nu Dios,</t> <t>are' uxinak nu chuk'ab.</t> <t>Ri Ajawaxel ri xinunuc'u</t> <t>kas pa ri u c'u'x ri nu nan</t> <t>rech quinux pataninel rech,</t> <t>rech cubano chi ri Israel,</t> <t>ri u tinimit ri Jacob,</t> <t>cätzelejic cujunamaj c'u rib ruc',</t>", "6": "<t>jewa' cubij:</t> <t>“Man cuban ta wa'</t> <t>chi catux at pataninel wech</t> <t>xuwi rech quebawalijisaj</t> <t>ri e ramak' ri Jacob,</t> <t>xukuje' rech quebatzelej ulok</t> <t>ri aj israelib</t> <t>ri e to'tajinak canok;</t> <t>in quinban na chi catux chäj</t> <t>chque tak ri nimak tak tinimit,</t> <t>rech cac'am bic ri colobenic</t> <t>ri quinya'o c'ä</t> <t>pa tak ri c'olbal naj</t> <t>cho ri uwächulew.”</t>", "7": "<pb/><t>Ri Ajawaxel, ri toronel,</t> <t>ri Tastalicalaj u Dios ri Israel,</t> <t>cubij che ri tinimit</t> <t>ri sibalaj etzelam u wäch,</t> <t>ri quetzelax u wäch</t> <t>cumal ri niq'uiaj tinimit chic,</t> <t>ri uxinak qui lok'om pataninel</t> <t>ri itzel tak winak:</t> <t>“Aretak catquil ri ajawinelab</t> <t>xukuje' tak ri e qui c'ojol,</t> <t>quewalij na cäquimej na quib chawäch,</t> <t>rumal rech chi in, ri Ajawaxel,</t> <t>ri Tastalicalaj u Dios ri Israel,</t> <t>xatincha'o,</t> <t>quebentz'akatisaj c'u na</t> <t>ri e nu chi'm.”</t>", "8": "<pb/>Ri Ajawaxel cubij: <pb/><t>“Xurik ri k'ij ri quinc'ut ri wutzil,</t> <t>xintzelej c'u u wäch ri a tzij</t> <t>xopan ri k'ij re ri colobenic,</t> <t>xatinto' c'ut.</t> <t>In xatinto' rech awumal at quinjekeba'</t> <t>ri nu c'ulwächinic ruc' ri tinimit,</t> <t>rech cäban u banic ri ulew,</t> <t>rech queboc che quechbexic ri ulew</t> <t>ri e tolorisam canok,</t>", "9": "<t>rech cäbix chque ri e c'o pa che':</t> <t>‘Chixcanaj torotajinak,’</t> <t>chque c'u ri e c'o pa k'eku'm:</t> <t>‘Chiya' iwib chisak.’</t> <t>Chuchi' tak ri be quirik na k'ayes,</t> <t>pa apachique chaki'j juyub</t> <t>quirik na k'ayes chque tak ri iwawaj.</t>", "10": "<pb/><t>Man quina' ta na numic</t> <t>mawi chaki'j chi',</t> <t>mawi cubana' la c'ax ri k'ij chiwe</t> <t>mawi ri k'ak',</t> <t>quixinlok'ok'ej c'ut</t> <t>quinc'am c'u i be,</t> <t>quixinc'am bic</t> <t>jawije' queq'uiy wi tak ja'.</t>", "11": "<t>Quinjak na jun be</t> <t>pa tak ri c'ächelaj,</t> <t>quinban na chi quelilob</t> <t>ri alaj tak be.”</t>", "12": "<pb/><t>¡Chiwilampe'!</t> <t>Sibalaj naj e petinak wi:</t> <t>jujun pa u wiquiak'ab elebal k'ij,</t> <t>jujun chic pa u kajebal k'ij,</t> <t>niq'uiaj chic e elinak ulok pa Asuan.</t>", "13": "<t>¡Caj, charaka' a chi'</t> <t>rumal quicotemal!</t> <t>¡Ulew, chatnoj che quicotemal!</t> <t>¡C'ache'laj chiraka' i chi'</t> <t>rumal ri utzil ri i rikom!</t> <t>Ri Ajawaxel u cubisam c'ut u c'u'x</t> <t>ri u tinimit,</t> <t>u tok'obisam u wäch</t> <t>chupam ri c'ax ri cäriktaj wi.</t>", "14": "<pb/><t>“Ri Sion cubij:</t> <t>‘Ri Ajawaxel in u xutum canok,</t> <t>xinsach pa u jolom ri nu Dios.’</t>", "15": "<t>¿La cäsach pu lo ri ral</t> <t>jun nanaxel pa u jolom</t> <t>o cutanaba' u lok'ok'exic?</t> <t>Pune' c'u ri nanaxel</t> <t>cäsach ri ral pa u jolom,</t> <t>in man catinsach ta pa nu jolom.</t>", "16": "<t>In at nu tz'ibam pa ri nu k'ab,</t> <t>amak'el quenataj tak ri a tapia chwe.</t>", "17": "<t>Cäquicowij na</t> <t>ri cäbanow a banic</t> <t>chquiwäch ri xatyojinic</t> <t>e benak chic ri xatlilobisanic.</t>", "18": "<t>Chawalijisaj ri a bak'wäch,</t> <t>chatca'y pa tak a xcut,</t> <t>chawilampe' ri cäquiban</t> <t>che u mulixib quib conojel,</t> <t>quetzelej c'u awuc'.” <pb/>“In ri Ajawaxel,</t> <t>quinban ri chi'nic ri kas cäban na</t> <t>rumal ri nu c'aslemal,</t> <t>chi conojel ri e are' quebux na</t> <t>jacha' wikbal ri quebacojo,</t> <t>jacha' ri wikbal rib</t> <t>jun ali ri cäbe pa c'ulanem.</t>", "19": "<t>Ri awulew yojyobinak,</t> <t>etzelam, lilobisam</t> <t>are c'u ri camic ri awulew</t> <t>cux na ch'utin</t> <t>chque tak ri e a winak.</t> <t>Ri xatquiyojij, naj chic e c'o wi.</t>", "20": "<t>Ri alc'ualxelab</t> <t>ri cabij chi e sachinak,</t> <t>cäquibij na pa xiquin:</t> <t>‘We ulew ri' sibalaj ch'utin chke</t> <t>chatzucuj chi jun c'olbal</t> <t>chke ri cujc'oji' wi.’</t>", "21": "<t>Cabij c'u na at pa ri awanima':</t> <t>‘¿Jachin e yowinak</t> <t>we alc'ualxelab ri' chwe?</t> <t>Ri in man e c'o ta wal,</t> <t>mawi xincuin che qui ya'ic</t> <t>in esam bic pa ri nu tinimit,</t> <t>in c'amom bic pa jun ulew chic</t> <t>naj in c'o wi,</t> <t>¿jachin xeq'uiyisanic?</t> <t>In yo'm c'u can nu tuquel,</t> <t>¿jawije' xepe wi?’ ”</t>", "22": "<pb/>Ri Ajawaxel cubij: <pb/><t>“Quinya' takanic</t> <t>chque ri nimak tak tinimit</t> <t>quinya' jun etal</t> <t>chquiwäch tak ri tinimit,</t> <t>rech quequik'aluj ulok ri awal alabom,</t> <t>are c'u ri e awal alitomab</t> <t>quequic'am ulok</t> <t>puwi' tak qui teleb.</t>", "23": "<pb/><t>Ri ajawinelab</t> <t>caquiban na calc'ual chiwe</t> <t>e are' c'ut ri e qui mia'l</t> <t>e yuk'ul tak iwech.</t> <t>Cäquimej na quib chawäch</t> <t>c'ä cho ri ulew,</t> <t>cäquirik' na ri ulew</t> <t>ri c'o chque tak ri awakan.</t> <t>Cäquetamaj c'u na chi in ri Ajawaxel,</t> <t>chi ri cäcu'bi qui c'u'x chwij</t> <t>man quel ta na qui q'uixbal.”</t>", "24": "<t>¿La cuya' lo cätokix</t> <t>che jun cowilaj achi,</t> <t>ri u ch'äcom pa ri ch'o'j?</t> <t>¿o a cäcuin lo</t> <t>jun ajpache' cäresaj rib</t> <t>pa u k'ab jun banal c'ax?</t>", "25": "<t>Ri Ajawaxel cubij chi cuya':</t> <t>“Cätokix na che ri cowilaj achi</t> <t>ri u ch'äcom pa ri ch'o'j,</t> <t>xukuje' che ri banal c'ax cätokix na</t> <t>ri u ch'äcom.</t> <t>Ri in quintac'aba' na wib</t> <t>chquiwäch ri cäquitzucuj ch'o'j awuc'</t> <t>kas in quebencol na ri awal.</t>", "26": "<t>Quincoj na chuk'ab</t> <t>chque ri xebanow c'ax chawe</t> <t>che u tijic ri kas qui ti'jal,</t> <t>quek'abar c'u na ruc' ri qui quiq'uel</t> <t>jacha' u tijic u wa'l uva.</t> <t>Jeri',</t> <t>conojel ri winak cäquetamaj na</t> <t>chi in ri Ajawaxel,</t> <t>in a colonel;</t> <t>chi in, ri cuinelaj u Dios ri Jacob,</t> <t>in ri torol awech.”</t>"}