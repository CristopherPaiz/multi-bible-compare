{"1": "<pb/>Aretak ri ajawinel Ezequiy xuta' ri tzij ri xbix che, xujis ri ratz'iak chrij, xebucoj wokwoj tak atz'iak che u c'utic ri c'ax ri c'o pa ranima', xbe c'u pa ri rachoch Dios.", "2": "<pb/>Xutak c'u bic ri Eliaquim, ri cätan puwi' ri rachoch ri ajawinel, ri xquicoj bic wokwoj tak atz'iak che u c'utic ri qui bis, xebe che u tzijobexic ri Isaiy, k'axal tzij, u c'ojol ri Amoz,", "3": "<pb/>che u bixic che ri cubij ri ajawinel: “Camic uj c'o pa jun nimalaj bis, c'äjisabal wächaj, xukuje' mach'irisan ib, jacha' jun ixok ri xa co'l man quec'ol taj ri ral, cäq'uis c'u na ri u chuk'ab.", "4": "<pb/>C'o ta banom wi xuta' ta ri Ajawaxel ri a Dios ri tzij ri xubij ri qui nimal ajch'ojab ri xtak ulok rumal ri rajaw, ri ajawinel aj Asiriy, che u yok'ic ri c'aslic Dios. C'o ta banom wi cäc'äjisax u wäch rumal rech ri tzij ri kas xuta' ri Ajawaxel ri a Dios. Chabana' ba jun ch'awem ruc' Dios paquiwi' ri c'ä e c'o canok.”", "5": "<pb/>Xebe c'u ri e u pataninelab ri ajawinel Ezequiy che u tzijobexic ri Isaiy,", "6": "<pb/>ri Isaiy xubij chque: “Mal i k'ij je chibij wa' che ri iwajaw: ‘Ri Ajawaxel je cubij wa': Maxe'j awib chque ri c'axalaj tak tzij ri xquibij ri e u pataninelab ri ajawinel aj Asiriy.", "7": "<pb/>Cawilampe' na, quinbano chi copan u bixic jun c'ax ri cape puwi' ri are', rumal c'u wa' cätzelej na pa ri rulew, chila' c'u quintak wi na u cämisaxic.’ ”", "8": "<pb/>Ri qui nimal ajch'ojab xretamaj chi ri ajawinel aj Asiriy xel bic pa ri tinimit Lacs. Xel c'u bic pa Jerusalen, xbec, xurika' ri ajawinel re Asiriy cätajin cäch'ojin che u ch'äquic ri Libna.", "9": "<pb/>Chila' c'u xuta' wi u tzijol ri ajawinel re Asiriy chi ri ajawinel Tirac re Etiopiy u chaplem ch'o'j chrij are'. Ri ajawinel re Asiriy xebutak chi bic jumul pataninelab rech quebe ruc' ri ajawinel Ezequiy re Juda, che u bixic che:", "10": "<pb/>“Ri a Dios ri a cuban wi a c'u'x, cujiquiba' u bixic chawe chi ri Jerusalen man cäkaj ta pa nu k'ab matsubtaj c'u rumal.", "11": "<pb/>At a tom u tzijol ri qui banom tak ri ajawinelab re Asiriy cuc' conojel tak ri ulew ri xcaj xequisach qui wäch. ¿La catto'taj ta c'u lo at?", "12": "<pb/>¿La xecuin puch ri diosib xequito'tajisaj ri jule' tak tinimit chic, ri xsachisax qui wäch cumal ri e nu mam: ri Gozan, ri Haran, ri Resep, xukuje' ri winak aj Bet-eden ri e jekel pa Telasar?", "13": "<pb/>¿Jawije' e c'o wi tak ri ajawinelab re Hamat, re Arpad, re Separbaim, re Ena xukuje' re Ib?”", "14": "<pb/>Ri Ezequiy xuc'am ri wuj ri xjach che cumal ri e u takom ri ajawinel aj Asiriy, xusiq'uij c'ut. Xbe c'ut pa ri rachoch Dios xulic' c'u ri wuj chuwäch ri Ajawaxel,", "15": "<pb/>xch'aw ruc' Dios je xubij wa':", "16": "<pb/>“Ajawaxel ri c'o ronojel cuinem la, u Dios ri Israel, ri c'o ri tem la re ajawibal la paquiwi' ri aj cajalaj tak to'banelab ri e c'o qui xic', xuwi ri lal lal Dios paquiwi' conojel ri ajawibal rech ri uwächulew lal xbanow ri caj xukuje' ri ulew.", "17": "<pb/>Kas tatabem la, Ajawaxel, chtatabej c'u la. Chjaka' ri bak'wäch la Ajawaxel chila' c'u la. Chtatabej la ri tzij ri xutak ulok u bixic ri Senaquerib chwe, c'axalaj tak tzij ri xubij ulok ronojel che yok'ic la ri c'aslic Dios.", "18": "<pb/>Kastzij Ajawaxel chi ri ajawinelab re Asiriy e qui sachom qui wäch conojel ri nimak tak tinimit xukuje' tak ri culew,", "19": "<pb/>xukuje' e qui porom ri e qui diosib pa k'ak', rumal rech chi kastzij we e diosib ri', man c'o ta qui patan, xa e che' o e abaj ri e banom cumal ri winak. Rumal ri' xecuin che u sachixic qui wäch.", "20": "<pb/>Camic c'ut Ajawaxel ka Dios, chujto' la pa u k'ab rech conojel ri nimak tak tinimit cho ri uwächulew cäquetamaj chi ri lal, Ajawaxel, xuwi ri lal lal Dios.”", "21": "<pb/>Xutak c'u u bixic ri Isaiy che ri Ezequiy: “Are wa' ri cubij ri Ajawaxel ri u Dios ri Israel: ‘Ri in xinta' ri bochi'nic ri xabano, puwi' ri Senaquerib ri ajawinel aj Asiriy.’ ”", "22": "<pb/>E are tak tzij wa' ri xubij ri Ajawaxel chrij ri ajawinel aj Asiriy: <pb/><t>“Ri tinimit Sion,</t> <t>jacha' jun ali,</t> <t>cutze'j a wäch Senaquerib.</t> <t>Ri Jerusalen cusutisa' ri u jolom</t> <t>ruc' etz'ben wächaj</t> <t>aretak cattzelej pa wakan.”</t>", "23": "<t>¿Jachin ri a yok'om</t> <t>xukuje' a yacom royowal?</t> <t>¿Jachin che co a rakom wi a chi'</t> <t>xukuje' a yacom ri a bak'wäch</t> <t>chrij ruc' nimal?</t> <t>Chrij ri Tastalicalaj u Dios ri Israel.</t>", "24": "<t>Cumal ri a takom xayac royowal</t> <t>ri Ajawaxel.</t> <t>Xabij c'ut:</t> <t>“Xinpaki' paquiwi' tak ri juyub</t> <t>cuc' ri e nu carwaj re ch'o'j</t> <t>ri man quebajilataj taj,</t> <t>puwi' ri Libano</t> <t>ri sibalaj e nojinak che tak che'.</t> <t>Xebent'akij tak ri chacalte'</t> <t>ri e tiquitoj puwi',</t> <t>xukuje' tak ri chäj ri sibalaj e je'lic.</t> <t>Xincuinic xinpaki' kas c'ä puwi',</t> <t>xebenrika' tak ri c'ache'laj</t> <t>ri e je ta ne ticonijibal cotz'i'j.</t>", "25": "<t>Pa jule' tak ulew chic xebenc'ot c'ua',</t> <t>xintij c'u ri ja' ri',</t> <t>ruc' ri u pa tak wakan</t> <t>xebentzajisaj tak ri nima' pa Ejipt.”</t>", "26": "<t>¿La ma ta c'u aweta'm</t> <t>chi in ri Ajawaxel,</t> <t>ri u chomam qui banic we jastak ri'?</t> <t>Kas ojer ulok nu chomam ulok</t> <t>qui banic we jastak ri',</t> <t>camic c'ut nu banom ri nu chomam ulok</t> <t>rumal ri' ri at casach qui wäch</t> <t>ri tinimit tak</t> <t>ri sutim quij che nimak tak tapia</t> <t>caban can jutak mulaj</t> <t>ch'akatak tak xan chque.</t>", "27": "<t>Ri winak ri e c'o chquipam</t> <t>man c'o ta qui chuk'ab e xibirib</t> <t>man caquich'ob ta quib,</t> <t>e uxinak k'ayes re ri juyub,</t> <t>e jacha' räx tak echa',</t> <t>jacha' ri k'ayes ri queq'uiy</t> <t>paquiwi' tak ri u xotil ri ja</t> <t>ri quec'atisax rumal ri quiakik'</t> <t>ri cäpe pa elebal k'ij.</t>", "28": "<t>In weta'm ronojel ri cabano,</t> <t>xukuje' ronojel ri cachomaj qui banic</t> <t>in weta'm chi yactajinak awoyowal chwij.</t>", "29": "<t>Rumal c'u rech chi weta'm chi</t> <t>c'o nimalaj awoyowal,</t> <t>xukuje' chi caban nimal,</t> <t>quincoj na jun quetequic ch'ich'</t> <t>che ri a tza'm,</t> <t>xukuje' quincoj</t> <t>jun jiq'uibal rij a wi' pa chi',</t> <t>quinban c'ut chi cätzelej pa ri be</t> <t>ri at petinak wi.</t>", "30": "<pb/><t>Xubij c'u ri Isaiy che ri Ezequiy:</t> <t>“Are' jun etal wa'</t> <t>che ri quec'ulmatajok:</t> <t>Pa we junab ri'</t> <t>xukuje' pa ri junab ri cäpetic</t> <t>are quitij na ri trico</t> <t>ri cäq'uiy pa re wi,</t> <t>pa ri urox junab c'ut</t> <t>cuya' quixticonijic</t> <t>xukuje' quiyac u wäch ri i tico'n,</t> <t>quebitic uva</t> <t>xukuje' quebitij c'ut ri qui wäch.</t>", "31": "<t>Ri aj Juda ri quec'asi' canok</t> <t>quebux na jacha' tico'n:</t> <t>cäbe na ri qui rab pa ri ulew</t> <t>quewächin c'u na,</t>", "32": "<t>quecanaj c'u na can</t> <t>quieb oxib pa Jerusalen</t> <t>pa ri juyub Sion</t> <t>c'o ri quec'asi' na canok.</t> <t>Are cäbanow na</t> <t>ri nimalaj lok'ok'ebal u c'u'x</t> <t>ri Ajawaxel ri c'o ronojel u cuinem.</t>", "33": "<pb/><t>Are wa' ri cuc'ulmaj na</t> <t>ri ajawinel re Asiriy</t> <t>cächa ri Ajawaxel:</t> <t>‘Man coc ta na pa Jerusalen,</t> <t>mawi jun ch'ab cuq'uiak na</t> <t>chrij ri Jerusalen,</t> <t>man cäch'ojin ta na</t> <t>ruc' quetequic ch'ich'</t> <t>mawi cuyac na jun ch'ojibal</t> <t>chrij ri tinimit.</t>", "34": "<t>Pa ri be ri xpe wi,</t> <t>chila' cätzelej chi wi na</t> <t>man coc ta na</t> <t>chupam we tinimit ri'.</t> <t>In, ri Ajawaxel, quinya' ri nu tzij.</t>", "35": "<t>In quinto' na u wi' we tinimit ri'</t> <t>quincol c'u na,</t> <t>xa rumal u tok'obisaxic</t> <t>u wäch ri David ri pataninel wech,</t> <t>xukuje' rumal wech in.’ ”</t>", "36": "<pb/>Xkaj c'u ulok ri u takom ri Ajawaxel xebucämisaj jun sient jumuch' ruc' job mil (185,000) achijab ajch'ojab re Asiriy aretak xsakar chucab k'ij e cäminak chic conojel.", "37": "<pb/>Ri Senaquerib, ri ajawinel aj Asiriy, xebuc'am bic ri rajch'ojab ri man xecäm taj, xtzelej pa Ninibe.", "38": "<pb/>Pa jun k'ij c'ut aretak cätajin cak'ijilan chupam ri rachoch ri u dios Nisroc, ri quieb u c'ojol, ri Adramelec xukuje' ri Sarezer, xebopanic xquicämisaj c'ut, xebanimaj c'u bic xequic'u' quib pa tak ri ulew re Ararat. Are c'u xcanaj can ri Esaradon che ajawinel che u q'uexel."}