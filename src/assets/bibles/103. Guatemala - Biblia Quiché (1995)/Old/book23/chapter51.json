{"1": "<pb/>Cächa ri Ajawaxel: <pb/><t>“Chinitatabej iwonojel</t> <t>ri quiwaj quixjeki' ruc' colomal</t> <t>quinitzucuj c'ut.</t> <t>Chiwilampe'</t> <t>ri nimalaj abaj ri xixtasix wi,</t> <t>ri paxibal abaj ri xixelesax wi.</t>", "2": "<t>Chiwilampe' ri Abraham, ri i tat,</t> <t>xukuje' ri Sara, ri xyo'w i c'aslemal.</t> <t>Aretak xinsiq'uij xa jun u tuquelam rib,</t> <t>xintewichi'j c'ut xebenya'</t> <t>e q'ui rija'lil.</t>", "3": "<t>Ri in quinban na utzil che ri Sion,</t> <t>ri tinimit ri yojyobinak ronojel.</t> <t>Quebenjalwächij na chaki'j tak ulew</t> <t>ri e c'o pa ri chaki'j uwo sak</t> <t>pa jun ticbal cotz'i'j.</t> <t>Jacha' ri ticonijibal cotz'i'j</t> <t>ri xusuc'umaj ri Ajawaxel pa Eden.</t> <t>Chila' cäc'oji' wi na utzil,</t> <t>xukuje' quicotemal,</t> <t>bix re k'ijilanic</t> <t>xukuje' rok'ebal k'ojom.</t>", "4": "<pb/><t>Tinimit iwonojel,</t> <t>chiya' i xiquin che ri quinbij,</t> <t>chitatabej nimak tak tinimit:</t> <t>ri in quinwesaj u tzijol</t> <t>ri no'jibal ri quinya'o,</t> <t>are c'u ri nu takanic quebutunuj na</t> <t>tak ri tinimit.</t>", "5": "<t>Quinban na</t> <t>chi cänakajin ri nu colomal</t> <t>ri colobenic ri quinbano petinak</t> <t>chi pa ri be</t> <t>ruc' ri nu cuinem quink'at na tzij</t> <t>paquiwi' tak ri tinimit.</t> <t>Ri ulew tak ri e c'o chupam ri plo</t> <t>quebeyen na chwe,</t> <t>cäquicu'ba' na qui c'u'x</t> <t>chrij ri nu cuinem.</t>", "6": "<t>Chixca'y chicaj,</t> <t>chixca'y iquim, cho ri ulew:</t> <t>ri caj cäsach na u wäch jacha' ri sib,</t> <t>ri ulew cajar na jacha' jun atz'iak</t> <t>ri winak ri e c'o chuwäch quecäm na</t> <t>e jacha' ri us.</t> <t>Are c'u ri nu colonic</t> <t>cac'oji' na chbe k'ij sak,</t> <t>ri nu colobenic man caq'uis ta na.</t>", "7": "<pb/><t>Chinitatabej,</t> <t>ix ri iweta'm jachique ri suq'uilal,</t> <t>tinimit ri quixoc il</t> <t>che retamaxic ri no'jibal ri quinya'o.</t> <t>Mixe'j iwib</t> <t>chuwäch ri qui yok'onic ri winak,</t> <t>mawi mixk'itaj</t> <t>rumal ri itzel tak tzij ri cäquibij,</t>", "8": "<t>cäsach c'u na qui wäch</t> <t>jacha' jun atz'iak ri chicopirinak,</t> <t>jacha' ri rismal chij</t> <t>ri kuchum cumal xjut.</t> <t>Are c'u ri nu colomal</t> <t>re chbe k'ij sak,</t> <t>ri colobenic ri quinya'o</t> <t>quech k'ij junab.”</t>", "9": "<pb/><t>C'astaj la,</t> <t>c'astaj la u k'ab ri Ajawaxel,</t> <t>cojo' la ri chuk'ab la</t> <t>c'astaj la jacha' ri xban la can nabe,</t> <t>pa ri ojer tak k'ijol.</t> <t>Lal xbanow la ch'akatak che ri Rahab</t> <t>ri nimalaj awaj aj plo;</t>", "10": "<t>xtzajisaj la ri plo,</t> <t>ri u ja'il ri nimalaj siwan,</t> <t>xban la be che ri u pam ri plo</t> <t>rech queboc'ow ri e torotajinak ulok.</t>", "11": "<t>Jewa' xukuje' ri quitzelejic ulok</t> <t>ri quetorotaj na rumal ri Ajawaxel,</t> <t>queboc c'u na pa Sion</t> <t>ruc' rakoj tak chi'aj re quicotemal;</t> <t>ri qui palaj sibalaj cäja'jat na,</t> <t>cäquirik na utzil, quicotemal,</t> <t>ri k'oxomal</t> <t>xukuje' ri ok'ej cäsach na qui wäch.</t>", "12": "<pb/><t>“In, kas in,</t> <t>quinyo'w u chuk'ab ri awanima'.</t> <t>¿Jachin chquiwäch caxe'j ta wi awib?</t> <t>¿La chquiwäch ri winak?</t> <t>¿La chquiwäch ri winak ri xa quecämic</t> <t>ri xa e junam ruc' ri k'ayes?</t>", "13": "<t>¿La cäsach ri Ajawaxel</t> <t>pa a jolom ri xatwinakirisanic,</t> <t>ri xlic'ow ri caj</t> <t>xukuje' ri xjekeban ri uwächulew?</t> <t>¿La catbirbit na chi pa k'ij chi chak'ab,</t> <t>rumal ri coyowal ri banal tak c'ax</t> <t>ri xak at queyem</t> <t>jampa' quecuin che u sachisaxic a wäch?</t> <t>¿Jawije' ta c'u c'o wi we oyowal ri'?</t>", "14": "<t>Ri c'o pa ri c'ax</t> <t>chanim cätzokopitaj na;</t> <t>man cäcäm ta</t> <t>pa ri k'ekumalaj c'olbal</t> <t>mawi cuna' numic.</t>", "15": "<pb/><t>In ri Ajawaxel ri a Dios,</t> <t>ri nu bi' are Ajawaxel</t> <t>ri c'o ronojel u cuinem</t> <t>in xinslaban ri plo xewalij</t> <t>c'u ri e u rekbala',</t>", "16": "<t>xinlic' ri caj</t> <t>xukuje' xinjekeba' ri ulew.</t> <t>In xinya' ri nu tzij</t> <t>pa a chi' xatinchajij c'ut</t> <t>ruc' ri u to'banic ri nu k'ab.</t> <t>In xinbij che ri Sion:</t> <t>‘Ri at at nu tinimit.’ ”</t>", "17": "<pb/><t>Chatc'astajok,</t> <t>chatc'astajok Jerusalen, chatwalijok.</t> <t>Ri at xach'ij ri royowal ri Ajawaxel</t> <t>jacha' ri winak ri cukumuj</t> <t>ri c'o pa jun kumubal,</t> <t>cukumuj c'u ronojel ri c'o chupam,</t> <t>c'ä cäk'abar na.</t>", "18": "<t>Chquixo'l conojel ri awal ri e c'olic</t> <t>man c'o ta jun chque</t> <t>cäc'amow ta na a be</t> <t>chquixo'l conojel ri awal</t> <t>ri e a q'uiyisam</t> <t>man c'o ta jun chque catyuken ta na</t> <t>che ri a k'ab.</t>", "19": "<t>We quieb c'axc'ol ri' xepe pawi':</t> <t>ri a tinimit xyojixic</t> <t>xukuje' xeläk'ax bic ri c'o chupam,</t> <t>ri e a winak xecäm rumal ri wi'jal</t> <t>xukuje' rumal ri ch'o'j.</t> <t>¿Jachin ta ri cätok'obisan a wäch?</t> <t>¿Jachin ta ri cäcu'bisan a c'u'x?</t>", "20": "<t>At junam ruc' ri masat ri kajinak</t> <t>chupam ri c'amibal,</t> <t>ri e awal man c'o ta chi qui chuk'ab,</t> <t>xak apachique be chic e popoj wi,</t> <t>e socotajinak</t> <t>rumal ri royowal ri Ajawaxel,</t> <t>rumal ri c'äjisabal wächaj</t> <t>ri cuya' ri a Dios.</t>", "21": "<t>Rumal ri',</t> <t>tinimit ri at c'o pa quiäkasakil,</t> <t>chatatabej wa', at ri at k'abarel,</t> <t>man rumal ta c'u u wa'l uva;</t>", "22": "<t>ri Ajawaxel ri a Dios,</t> <t>ri cuto' u wi' ri u tinimit,</t> <t>cubij:</t> <t>“Quinwesaj ri kumubal pa a k'ab</t> <t>ri a k'abarisabem awib</t> <t>man cakumuj ta chi na</t> <t>ri c'o pa ri kumubal re ri woyowal.</t>", "23": "<t>Quinya' na</t> <t>chque ri xebanow c'ax chawe,</t> <t>ri xquibij chawe:</t> <t>‘Chapoba' awib cho ri ulew,</t> <t>cujoc'ow c'u na chawij;’</t> <t>ri at c'ut xapoba' awib cho ri ulew,</t> <t>rech catquitac'alej</t> <t>jacha' ri puc'uc' ulew.”</t>"}