{"1": "<pb/>Cäya' u bixic ri cäc'ulmataj na pa ri beya' re ri c'utwächinic: <pb/><t>¿Jas xc'ulmatajic</t> <t>chi conojel quepaki' puwi' tak ri cachoch?</t>", "2": "<t>Tinimit ri c'o wi tuquin ib</t> <t>xukuje' wojcorem,</t> <t>tinimit ri cäkaj ri ca'yem chuwäch,</t> <t>ri e a cäminak man ch'ich' re ch'o'j ta</t> <t>xecämisanic,</t> <t>man xecäm ta pa ri ch'o'j.</t>", "3": "<t>Ri c'amal tak a be conojel xebanimajic,</t> <t>aretak cätajin quebanimaj</t> <t>chquiwäch tak ri q'uiakbal ch'ab</t> <t>xekaj pa qui k'ab ri c'ulel.</t> <t>Ri cowilaj tak achijab re ri a tinimit</t> <t>naj xebanimaj wi bic,</t> <t>xekaj c'u pa qui k'ab ri c'ulel.</t>", "4": "<t>Rumal ri' xinbij:</t> <t>“Chitasa' iwib chwij,</t> <t>are quiwaj quinq'uis wib che ok'ej</t> <t>mitzucuj u cu'bisaxic nu c'u'x</t> <t>rumal ri cuc'ulmaj na ri nu tinimit.</t>", "5": "<t>Rumal rech chi ri Ajawaxel</t> <t>ri c'o ronojel u cuinem</t> <t>u yo'm u bixic</t> <t>chi cäpe na jun k'ij re xibin ib,</t> <t>re sachbal wächaj xukuje' elem ch'u'j</t> <t>pa ri beya' re ri c'utwächinic.</t> <t>Cätajin quewilix ri e nimak tak tapia</t> <t>cätataj ri rakoj chi'aj</t> <t>c'ä pa tak ri juyub.”</t>", "6": "<pb/><t>Ri aj elamib suc'umatal chic</t> <t>ri qui ch'ab,</t> <t>e c'o chi pa tak ri qui carwaj</t> <t>xukuje' e qui quiejem</t> <t>chi tak ri qui quiej</t> <t>ri aj Kir e quesan chi ulok</t> <t>ri qui quetecak ch'ich'.</t>", "7": "<t>Ri e je'lalaj tak a beya'</t> <t>e nojinak chi chque tak carwaj,</t> <t>ri ajquiejab</t> <t>cätajin cäquipaxij ri oquibal</t> <t>chupam ri tinimit.</t>", "8": "<t>Ri cuto' wi rib ri Juda</t> <t>cämalabax canok.</t> <pb/>Pa ri k'ij ri' quixoc na il che ri e tanim wi ri ch'ojibal ri e c'o pa ri Ja re ri C'ache'laj,", "9": "<pb/>xebiwil ri qui' pak'pobinak ri e c'o chupam ri u tinimit ri David xquinojisaj c'ut ri c'olbal ja' che ja',", "10": "<pb/>xequinic'oj tak ri ja ri e c'o pa Jerusalen, xequiwulij c'u jujun che u c'ojoxic ri nimalaj tapia.", "11": "<pb/>Chquixo'l ri quieb u tapia ri tinimit xquicoj na jun c'olbal ja' che ri ja' re ri k'el c'olbal ja'. Man xeboc ta c'u il che ri xbanow ronojel wa', ri xsuc'uman wa' ojer.", "12": "<pb/><t>Pa ri k'ij ri' ri Ajawaxel ri c'o ronojel u cuinem,</t> <t>xixusiq'uij che ok'ej che juyuwem,</t> <t>che u banic tol che ri i jolom</t> <t>xukuje' che u cojic</t> <t>wakwoj tak atz'iak chiwij</t> <t>che u c'utic chi quixbisonic.</t>", "13": "<t>Xa c'u xiban nimak'ij</t> <t>xukuje' xixquicotic,</t> <t>xebipil wacax xukuje' chij,</t> <t>xixoc che u tijic ti'j</t> <t>xukuje' che ruq'uiaxic u wa'l uva.</t> <t>“Chujwok xukuje' chujuq'uianok</t> <t>chwek c'ut cujcämic”,</t> <t>quixcha'.</t>", "14": "<t>Ri Ajawaxel ri c'o ronojel u cuinem</t> <t>xuc'ut rib chnuwäch</t> <t>xujiquiba' c'u u bixic chwe pa nu xiquin,</t> <t>xubij:</t> <t>“Man quincuy ta we mac ri' ri i banom</t> <t>c'ä mojok c'u cäc'ulmataj wa'</t> <t>quixcäm na ix.”</t> <t>U tzij ri Ajawaxel wa'</t> <t>ri c'o ronojel u cuinem.</t>", "15": "<pb/>Ri Ajawaxel ri c'o ronojel u cuinem xubij chwe: “Jät ruc' ri Sebna ri chajil re ri rachoch ri ajawinel, chabij c'u che:", "16": "<pb/><t>‘¿Jas ri awech at c'o waral,</t> <t>o jachin xyo'w pa k'ab</t> <t>chi cayac jun ja ri catmuk wi,</t> <t>chi caban jun a mukubal pa ri chicajil,</t> <t>xukuje' chi cac'ot jun c'olbal</t> <t>pa ri abaj ri catuxlan ta wi?</t>", "17": "<t>Ri Ajawaxel catuq'uiak na</t> <t>apan sibalaj naj,</t> <t>jacha' ri cuban jun cowilaj achi.</t> <t>Ruc' chuk'ab catumajij na,</t>", "18": "<t>catuwolkotij na</t> <t>jacha' jun c'oloq'uic catuq'uiak na bic</t> <t>pa jun ulew ri caribibic.</t> <t>Chila' catcäm wi na,</t> <t>chila' quebetac'al wi na</t> <t>tak ri carwaj</t> <t>ri canimarisabej wi awib nabe,</t> <t>cawesaj na u q'uixbal</t> <t>ri rachoch ri awajaw.</t>", "19": "<t>Ri in catinwesaj na pa ri awekle'n,</t> <t>catinwesaj na pa ri a chac.</t>", "20": "<pb/><t>Pa ri k'ij ri' quinsiq'uij na</t> <t>ri pataninel wech,</t> <t>are ri Eliaquim, u c'ojol ri Hilsiy;</t>", "21": "<t>quincoj na ri awatz'iak chrij,</t> <t>quincoj na ri ximibal a pam che,</t> <t>ri nim u banic,</t> <t>quinya' c'u na ri takanic che.</t> <t>Cux c'u na qui tat ri aj Jerusalen</t> <t>xukuje' ri aj Juda.</t>", "22": "<t>Quinya' na puwi' u teleb ri u laweyil</t> <t>ri rachoch ri David</t> <t>man c'o ta jun cäcuinic</t> <t>cutz'apij ri cujak ri are',</t> <t>mawi c'o jun cäcuinic</t> <t>cujak ri cutz'apij ri are'.</t>", "23": "<t>Ri are' cux na jun nimarisabal k'ij</t> <t>chque ri rachalaxic ri u tat.</t> <t>Ri in quinban na chi co cäjeki'</t> <t>pa ri u c'olbal,</t> <t>jacha' ta ne jun clawux</t> <t>ri co bajitalic.</t>", "24": "<t>Chrij cäxequebex wi na</t> <t>ri pakal rajil</t> <t>ri c'o cuc' ri rachalaxic ri u tat,</t> <t>xukuje' ri e c'o cuc' ri e rija'lil,</t> <t>ronojel qui wäch lak ch'utik,</t> <t>kumubal xukuje' alaj tak xaru'.</t>", "25": "<pb/><t>Pa ri k'ij ri',</t> <t>cabusbub na ri clawux</t> <t>ri co bajim pa ri u c'olbal</t> <t>cäbok na quetzak c'u na</t> <t>conojel ri jastak</t> <t>ri e xequexoj chrij quepax c'u na.’ ”</t> <pb/>Cujiquiba' u bixic ri Ajawaxel ri c'o ronojel u cuinem."}