{"1": "<pb/>Ri Ajawaxel xubij chwe: <pb/><t>“Co charaka' a chi' maxe'j awib,</t> <t>co charaka' a chi' jacha' jun trompet</t> <t>chayaja' ri nu tinimit</t> <t>qui mac ri e u chak'maquil,</t> <t>ri u tinimit ri Jacob</t> <t>qui mac ri e u mac.</t>", "2": "<t>K'ij chk'ij quinquitzucuj,</t> <t>cäcaj c'ut quequetamaj tak ri e nu be,</t> <t>caquiban quib chi e je ta ne</t> <t>jun tinimit ri cuban ri utzilal,</t> <t>ri man cäsach ta ri nu pixab pa u jolom</t> <t>cäquita' suc'alaj tak pixab chwe,</t> <t>cäquiban quib chi sibalaj quequicotic</t> <t>aretak quekeb wuc',</t>", "3": "<t>cäquibij c'ut:</t> <t>‘¿Jas u patan man cujwataj</t> <t>we ri Dios man cäril taj?</t> <t>¿Jas u patan cäkacämisaj kib,</t> <t>we ri Dios man cäril taj?’</t> <t>Ri k'ij ri man cäban ta wa'im</t> <t>quicoj ix che u banic i ch'äcoj</t> <t>xukuje' che queläk'axic</t> <t>ri e iwajchaquib;</t>", "4": "<t>ri k'ij ri man cäban ta wa'im</t> <t>quiwoc'owisaj pa yacoj tak ch'o'j</t> <t>xukuje' yajoj tak ib,</t> <t>quicämisala' iwib cuc' tak t'oconic.</t> <t>Jun k'ij re man u tijic ta wa'im</t> <t>ri jewa' quibano</t> <t>man quincuin ta ri' quintatabej</t> <t>ri i bochi'nic.</t>", "5": "<t>¿La are pa i c'u'x</t> <t>chi ri man u tijic ta wa'im</t> <t>ri cäkaj chnuwäch</t> <t>are ri u c'axc'obisaxic iwib,</t> <t>ri u pachbaxic ri i jolom</t> <t>jacha' jun xic'ay,</t> <t>qui k'oyoba' c'u iwib i cojom</t> <t>wakwoj tak atz'iak puwi' ri chaj?</t> <t>¿La are c'u wa'</t> <t>ri quibij ‘man u tijic ta wa'im’ che</t> <t>xukuje' ‘utzalaj k'ij che ri Ajawaxel’?</t>", "6": "<t>Man are ta wa'.</t> <t>Ri man u tijic ta wa'im</t> <t>ri cäkaj chnuwäch in,</t> <t>are wa':</t> <t>chi quebat'okopij</t> <t>ri tikom tak ch'ich'</t> <t>re ri man suq'uil taj,</t> <t>chi quebaquir ri t'ur</t> <t>ri e jat'ininak ri winak</t> <t>chi quebatzokopij bic ri winak</t> <t>ri qui rikom c'ax,</t> <t>xukuje' chi quitanaba' u banic c'ax;</t>", "7": "<t>xukuje' chi caya' u wa ri cänumic,</t> <t>chi cac'amowaj cho awachoch ri meba'</t> <t>ri man c'o ta rachoch</t> <t>chi caya' ratz'iak</t> <t>ri man c'o ta ratz'iak,</t> <t>chi man cak'il ta awib</t> <t>che u banic tok'ob</t> <t>chque ri awajil a tz'akat.</t>", "8": "<t>We je caban wa',</t> <t>cäjuluw na ri a chaj,</t> <t>jacha' aretak cäpe u sakaric,</t> <t>man cäbeytaj ta c'u qui cunatajic</t> <t>tak ri e a socotajic.</t> <t>Ri a suq'uil cänabej na chawäch</t> <t>cäteri c'u ri nu juluwem chawij.</t>", "9": "<t>We c'u quinasiq'uij,</t> <t>catinch'abej na we carak a chi'</t> <t>che u tz'onoxic ri nu to'banic,</t> <t>quinbij na chawe: ‘In c'olic ri'’.</t> <t>We catanaba' u banic c'ax</t> <t>chque ri awajil a tz'akat,</t> <t>we man quebatzur chic ri winak,</t> <t>mawi cawalijisaj jalum k'abam chquij,</t>", "10": "<t>we caya' awib che u tzukic</t> <t>ri cänumic,</t> <t>we cato' ri u rikom c'ax</t> <t>pa ri u rajawaxic,</t> <t>ri a chaj cäjuluw na pa ri k'eku'm,</t> <t>ri e a mujal cux na chäj</t> <t>jacha' ri tiq'uil k'ij.</t>", "11": "<t>Ri in quinc'am na a be amak'el,</t> <t>quintz'ebej na ri catijo</t> <t>chupam ri chaki'j uwo sak,</t> <t>quinya' na u chuk'ab</t> <t>ri a cuerp catux c'u na</t> <t>jacha' jun ticbal cotz'i'j</t> <t>ri utzalaj u ja'xic banom,</t> <t>jacha' jun u q'uiyibal ja'</t> <t>ri man cätzaj taj.</t>", "12": "<t>Ri a tinimit</t> <t>quebuban chi na qui banic</t> <t>ri ojer tak ja ri e wulijinak,</t> <t>quebuc'ojoj na tak ri tac'alibal</t> <t>ri e cojom sibalaj ojer.</t> <t>‘Yacal tzakinak tak tapia cuchi'x na</t> <t>ri a tinimit’,</t> <t>xukuje' ‘Banal qui banic wulijinak tak ja.’ ”</t>", "13": "<t>“Nim chawila' wi ri k'ij re uxlanem</t> <t>mebaban ch'äcoj</t> <t>chupam ri tastalicalaj nu k'ij.</t> <t>Chach'obo' chi we k'ij ri' k'ij wa'</t> <t>re quicotemal,</t> <t>jacha' jun tastalicalaj k'ij</t> <t>che ri Ajawaxel ri takal u ya'ic u k'ij</t> <t>nim chawila' wi mebaban</t> <t>ri jastak awech pa we k'ij ri',</t> <t>mawi are catzucuj ri utz chawe at</t> <t>ri c'o cach'äc chquij.</t>", "14": "<t>We je caban wa'</t> <t>cärik na quicotemal wuc' in,</t> <t>catinc'am c'u na bic pa ri ch'äcanic</t> <t>paquiwi' tak ri e u chicajil ri ulew,</t> <t>quinya' c'u na chawe chi catquicot</t> <t>chupam ri rechbal ri Jacob ri a mam.”</t> <t>Kas are ri Ajawaxel bininak wa'.</t>"}