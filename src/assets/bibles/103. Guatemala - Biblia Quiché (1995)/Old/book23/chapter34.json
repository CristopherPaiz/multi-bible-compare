{"1": "<pb/><t>Chixkeb ulok,</t> <t>tak tinimit,</t> <t>che tatabenic;</t> <t>nimak tak tinimit, chixoc il che tatabenic.</t> <t>Chutatabej ri ulew</t> <t>xukuje' ronojel ri c'o chuwäch,</t> <t>ri uwächulew</t> <t>xukuje' ronojel ri cuq'uiyisaj.</t>", "2": "<t>Rumal rech chi ri Ajawaxel</t> <t>yactajinak royowal</t> <t>cuc' ri nimak tak tinimit</t> <t>xukuje' cuc' tak ri e cajch'ojab,</t> <t>u k'atom c'u tzij</t> <t>paquiwi' chi cäsachisax qui wäch,</t> <t>chi quecämisaxic.</t>", "3": "<t>Ri cäminakib man c'o ta quemukuw na,</t> <t>cäwalij c'u na ri qui chuwil.</t> <t>Nima' re quic' quebin na</t> <t>pa tak ri c'ächelaj.</t>", "4": "<t>Conojel ri ch'imil</t> <t>ri e c'o chicaj quetuquin na,</t> <t>ri caj cubot na rib jacha' jun wuj,</t> <t>conojel ri ch'imil quechup na,</t> <t>jacha' ri u chaki'jaric</t> <t>xukuje' ri u tzakic jun xakaj</t> <t>ri ch'upch'ubinak che ri juwi' uva</t> <t>o che ri juwi' higo.</t>", "5": "<t>Je,</t> <t>ri u ch'ich' re ch'o'j ri Ajawaxel</t> <t>cäc'utun na chicaj,</t> <t>cäkaj c'u na puwi' ri Edom,</t> <t>tinimit ri k'atom chrij</t> <t>chi cäcämisaxic.</t>", "6": "<t>Ri u ch'ich' re ch'o'j ri Ajawaxel</t> <t>cäch'ukutaj na rij</t> <t>che quic' xukuje' che xepo,</t> <t>jacha' aretak quepil chij</t> <t>xukuje' q'uisic' che tabal tok'ob.</t> <t>Ri Ajawaxel cäcämisan na pa Bosra,</t> <t>cuban na jun nimalaj cämisanic pa Edom.</t>", "7": "<t>Quekaj c'u na e jacha' ta ne</t> <t>e juyubal tak wacax,</t> <t>c'ojol tak wacax, nimak tak wacax;</t> <t>ri culew canebnob na che quic',</t> <t>ri puc'uc' ulew cänoj na che xepo.</t>", "8": "<t>Je, are k'ij wa' re tojow q'uexel</t> <t>ri cuya' ri Ajawaxel,</t> <t>ri junab re u ya'ic rajil u c'äxel</t> <t>chque ri e ch'ojininak ruc' ri Sion.</t>", "9": "<t>Ri nima' ri e c'o pa Edom</t> <t>quebux na k'ol,</t> <t>ri puc'uc' ulew ri c'o chila'</t> <t>cux na asubre</t> <t>ri ulew cäc'at na jacha' k'ol.</t>", "10": "<t>Man cächup taj</t> <t>mawi pa k'ij mawi chak'ab</t> <t>ronojel k'ij cäbukuwic.</t> <t>Chbe k'ij sak junab cäwonobax na canok</t> <t>man c'o ta chi jun winak</t> <t>coc'ow ta chi chila'.</t>", "11": "<t>Chila' cäjeki' wi na ri tucur</t> <t>xukuje' ri xbuk,</t> <t>chila' cäquiban wi na qui soc ri joj</t> <t>xukuje' tak ri xoch'.</t> <t>Ri Ajawaxel cujalwächij na</t> <t>we nim tinimit ri'</t> <t>pa jun chaki'j uwo sak</t> <t>ri man c'o ta chi jun cäbin ta chupam.</t>", "12": "<t>Man cäc'oji ta chi na</t> <t>jun ajawinel ri cätakan ta puwi';</t> <t>conojel ri c'amal tak be</t> <t>cäsach na qui wäch.</t>", "13": "<t>Chupam tak ri cachoch ri ajawinelab</t> <t>queq'uiy na tak q'uix xukuje' la,</t> <t>xukuje' quiäkwok' queq'uiy na</t> <t>pa tak ri cachoch ri ch'ojinelab</t> <t>Cux na jun c'olbal</t> <t>ri quejeki' wi na ri juyubal tak awaj,</t> <t>chila' c'ut</t> <t>quebopan wi na ri abestrus.</t>", "14": "<t>Ri e u me's tak juyub</t> <t>cäcachilaj na quib</t> <t>cuc' ri juyubal tak awaj,</t> <t>ri juyubal tak q'uisic'</t> <t>cäquisiq'uila' na quib.</t> <t>Chila' cäc'oji' wi na</t> <t>ri subunel ri cäxibin chak'ab,</t> <t>curik c'u c'olbal ri cuxlan wi.</t>", "15": "<t>Chila' cuban wi na u soc ri tucur,</t> <t>chila' cäsic'ow wi na,</t> <t>chila' quepok' wi na ri alaj tak ral,</t> <t>quebumulij c'u na che qui chajixic.</t> <t>Xukuje' chila'</t> <t>cäquimulij wi na quib ri xic,</t> <t>chquijujunal ri ama'ib cäcachilaj na</t> <t>ri qui c'ulaj.</t>", "16": "<t>Chitzucuj i no'j</t> <t>chupam ri u wuj ri Ajawaxel,</t> <t>chisiq'uij u wäch:</t> <t>man c'o ta jun chque we awaj ri'</t> <t>ri ma ta quec'oji' chila',</t> <t>man c'o ta jun chque</t> <t>ri ma ta cärachilaj ri u c'ulaj,</t> <t>are' c'u ri Ajawaxel chomaninak,</t> <t>ruc' c'u ri ruxlab quebumulij na.</t>", "17": "<t>Chqui jujunal u c'utum</t> <t>ri u c'olbal ri cac'oji' wi,</t> <t>ruc' ri u k'ab u c'utum ri u jekelibal,</t> <t>chila' c'u quec'oji' wi na amak'el</t> <t>chbe k'ij sak junab quejeki' na chila'.</t>"}