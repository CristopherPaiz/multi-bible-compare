{"1": "<pb/>Ri Ajawaxel cubij: <pb/><t>“Xinya' wib pa rikic</t> <t>chque ri man quinquitatabej taj;</t> <t>xinya' wib pa rikic</t> <t>chque ri man quinquitzucuj taj.</t> <t>Jun tinimit ri man in u natam taj,</t> <t>che ri are xinbij wi: ‘In c'olic ri'.’</t>", "2": "<t>Ronojel k'ij xebenlic' ri nu k'ab</t> <t>che u c'ulaxic</t> <t>jun tinimit ri man tal ta tzij,</t> <t>ri u takem ri qui be ri itzel tak winak</t> <t>ri are cuban ri u no'j pa re wi;</t>", "3": "<t>jun tinimit ri cämacun</t> <t>kas chinupalaj amak'el</t> <t>quebuya' tabal tok'ob</t> <t>chquiwäch ri diosib</t> <t>ri e c'o pa tak ri ticbal cotz'i'j,</t> <t>caporoj c'oc' k'ol</t> <t>paquiwi' tak porobal</t> <t>re alaj tak porom xan;</t>", "4": "<t>ri cät'uyi xo'l tak ri mukubal,</t> <t>queroc'owisaj tak ri ak'ab</t> <t>chquixo'l tak ri mukubal</t> <t>ri cutij ti'j ak</t> <t>quebunojisaj c'u tak ri e u t'uy</t> <t>chque tz'ilalaj tak calto.</t>", "5": "<t>Je caquibij wa':</t> <t>‘Chatcanaj chi' minako</t> <t>sibalaj in tastalic</t> <t>man ya'tal ta quinachapo.’</t> <t>We winak ri' xak e junam ruc' ri k'ak'</t> <t>ri cänicow ronojel ri jun k'ij</t> <t>c'ax cäquiban chwe,</t> <t>cäbe ri qui c'ayil pa nu tza'm</t> <t>jacha' ri sib.</t>", "6": "<t>Ronojel c'u wa' tz'ibatal chnuwäch,</t> <t>man xak ta quebenk'aluj ta ri nu k'ab</t> <t>quinya' na ri c'äjisabal qui wäch</t> <t>ri takal chque,</t>", "7": "<t>tojbal rech ri qui il patan jacha'</t> <t>xukuje' chque ri quech ri e qui mam.</t> <t>We winak ri' xquiporoj c'oc' tak</t> <t>puwi' tak ri juyub,</t> <t>cäquiyac woyowal tza'm tak ri juyub.</t> <t>Quebenwajilaj na ri qui mac nabe,</t> <t>c'äte ri' quinya' ri c'äjisabal</t> <t>qui wäch ri takal chque.”</t> <t>Ri Ajawaxel are bininak.</t>", "8": "<pb/>Ri Ajawaxel cubij: <pb/><t>“Aretak sibalaj c'o qui wa'l ri uva</t> <t>ri winak man xak ta cäretzelaj,</t> <t>cuya' c'ut cäresaj</t> <t>rumal rech chi cuya' cäresaj q'ui u wal.</t> <t>Je c'u quinban in</t> <t>xukuje' rumal ri qui lok'al</t> <t>ri e pataninelab tak wech:</t> <t>man quinsach ta u wäch</t> <t>ronojel ri nim tinimit.</t>", "9": "<t>Quinban na chi queq'uiyir</t> <t>ri ralc'ual ri Jacob</t> <t>xukuje' chi quec'oji' na winak pa Juda</t> <t>ri quejeki' pa tak ri nu c'ache'laj.</t> <t>Ri e cha'tal wumal</t> <t>e are quebechben na ri ulew,</t> <t>ri e pataninelab tak</t> <t>wech quejeki' na chila'.</t>", "10": "<t>Ri beya' re Saron</t> <t>canoj na chque tak chij,</t> <t>pa ri u beya' c'ut ri Acor</t> <t>quebuyuk'uj wi na ri wacax</t> <t>ri c'o ruc' ri tinimit</t> <t>ri catzucun chwe.</t>", "11": "<t>Are c'u ri ix ri quitas iwib</t> <t>chrij ri Ajawaxel,</t> <t>ri man cänataj ta</t> <t>ri tastalicalaj nu juyub chiwe,</t> <t>ri quebiya' wa ja'</t> <t>xukuje' u wa'l uva chuwäch ri Gad</t> <t>xukuje' ri Meni</t> <t>ri e qui diosib ri k'inomal,</t>", "12": "<t>itzel c'aslemal quixeyenic:</t> <t>quinya' na be chi quixcämisax</t> <t>ruc' ch'ich' re ch'o'j.</t> <t>Rumal rech chi xixinsiq'uij</t> <t>man xixniman ta c'ut</t> <t>xixinch'abej man xinitatabej ta c'ut</t> <t>xiban ri man xkaj ta chnuwäch,</t> <t>xicha' ri xyacow woyowal.”</t>", "13": "<pb/>Rumal ri' cubij ri Ajawaxel: <pb/><t>“Ri e pataninelab tak</t> <t>wech c'o na cäquitijo,</t> <t>are c'u ri ix quina' na wi'jal</t> <t>ri e are c'o na cäcuq'uiaj,</t> <t>are c'u ri ix quina' na chakij chi'</t> <t>ri e are quequicot na,</t> <t>are c'ut ri ix quixcanaj pa q'uixbal;</t>", "14": "<t>ri e are quebixon na ruc' jajatem</t> <t>rumal ri quicotemal ri c'o pa canima',</t> <t>are c'u ri ix quirak na i chi',</t> <t>quixok' na rumal ri bis</t> <t>xukuje' ri c'axc'ol.</t>", "15": "<t>Ri e cha'tal</t> <t>wumal quequicoj na ri e i bi'</t> <t>che c'okonic</t> <t>xukuje' che u rayixic cämical</t> <t>paquiwi' niq'uiaj chic,</t> <t>are c'u ri e pataninelab tak wech</t> <t>quinq'uex na ri qui bi'.</t>", "16": "<t>Apachin ta ne ri c'o pa ri ulew</t> <t>ri cutz'onoj jun tewichibal,</t> <t>cutz'onoj na che ri Dios ri jic</t> <t>apachin ta ne ri c'o pa ri ulew</t> <t>ri cuban jun chi'nic ri kas cäban na,</t> <t>cuban na pa ri u bi' ri Dios ri jic.</t> <t>Ri c'axc'ol ri e re ojer xeboc'owic,</t> <t>man quec'utun ta chi chnuwäch.</t>", "17": "<pb/><t>Chiwilampe',</t> <t>in quinban na jun c'ac' caj</t> <t>xukuje' jun c'ac' ulew.</t> <t>Ri re ojer man cänatax ta chi na,</t> <t>man c'o ta chi jun cänatan chi na.</t>", "18": "<t>Nimalaj chixquicotok,</t> <t>chixquicot ronojel k'ij</t> <t>rumal rech ri quiban na,</t> <t>quinban c'u na jun Jerusalen je'lic,</t> <t>xukuje' jun tinimit ri cäquicotic</t> <t>ri cäjeki' chupam.</t>", "19": "<t>Kas in quinjajat na</t> <t>rumal ri Jerusalen,</t> <t>quinna' na quicotemal</t> <t>rumal ri nu tinimit.</t> <t>Chupam we tinimit ri'</t> <t>man cätataj ta chi na</t> <t>rakoj tak chi'aj mawi ok'ej.</t>", "20": "<t>Chila' man e c'o ta ac'alab</t> <t>ri quecäm taj</t> <t>ri xa' ta e re quieb oxib u k'ij,</t> <t>mawi nimak tak winak</t> <t>ri ma ta cätz'akat ri qui c'aslemal.</t> <t>Ri cäcämic aretak c'o chic</t> <t>jun sient u junab</t> <t>are' wa' ri c'ä ac'al cäcämic,</t> <t>we c'u man copan jun sient u junab</t> <t>are jun c'okonic.</t>", "21": "<t>Ri winak cäquiyac na</t> <t>cachoch quec'oji' c'u na chupam,</t> <t>quequitic na uva quequiyac c'u na</t> <t>ri qui wäch.</t>", "22": "<t>Man cäc'ulmataj ta na wa'</t> <t>chi jun winak cuyac jun ja</t> <t>jun ta chi c'u wi</t> <t>ri cäc'oji' chupam,</t> <t>o chi jun winak cutic u wäch ri rulew</t> <t>jun ta chi c'u wi</t> <t>ri cäyacow ri u wächinic ri tico'n.</t> <t>Ri nu tinimit sibalaj naj cäc'asi na</t> <t>jacha' ri u c'aslemal jun che';</t> <t>ri e chatal wumal</t> <t>qui quitij na quequicoj na</t> <t>ri jastak ri e qui banom</t> <t>ruc' ri qui k'ab.</t>", "23": "<t>Man xak ta lok' quechacun na</t> <t>mawi quec'oji' ta calc'ual</t> <t>ri quecämic</t> <t>c'ä maja' cätz'akat qui k'ij.</t> <t>Rumal rech chi e u k'ab tak cachalaxic</t> <t>ri e u tewichi'm ri Ajawaxel,</t> <t>xak c'u junam</t> <t>xukuje' ri e u k'ab tak cachalaxic.</t>", "24": "<t>C'ä maja' c'o jas cäquitz'onoj chwe,</t> <t>in nu yo'm chi chque ri cäcaj</t> <t>c'ä maja' cäq'uis ri qui tzij,</t> <t>ri in nu tom chic ri cäquibij.</t>", "25": "<t>Ri utiw xukuje' ri alaj ama' chij</t> <t>junam quewa' na,</t> <t>ri coj cutij na k'ayes jacha' ri wacax,</t> <t>are c'u ri cumätz ulew cutzukbej na rib.</t> <t>Pa ronojel ri tastalicalaj nu juyub,</t> <t>man c'o ta jachin cuban na winak chi'.”</t> <t>Ri Ajawaxel are bininak.</t>"}