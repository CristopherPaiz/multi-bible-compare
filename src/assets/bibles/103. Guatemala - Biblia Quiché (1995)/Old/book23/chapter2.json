{"1": "<pb/>Are wa' ri xuc'ut ri Dios chuwäch ri Isaiy, u c'ojol ri Amos, chrij ri cäril na ri Juda xukuje' ri Jerusalen:", "2": "<pb/><t>Pa ri q'uisbal tak k'ij junab,</t> <t>cäjiquibax na u bixic ri juyub</t> <t>ri cariktaj wi ri rachoch ri Ajawaxel.</t> <t>Are juyub wa'</t> <t>ri sibalaj naj quel na chicaj,</t> <t>ri sibalaj naj elinak chicaj</t> <t>chuwäch apachique jun juyub chic.</t> <t>Ronojel c'u qui wäch nimak tak tinimit</t> <t>quebopan na chila',</t>", "3": "<t>e q'uia tinimit winak quebopanic,</t> <t>cäquibij na:</t> <t>“Tisaj,</t> <t>chujpakal cho ri u juyub ri Ajawaxel,</t> <t>ri rachoch ri u Dios ri Jacob,</t> <t>rech are' quec'utuw</t> <t>tak ri u be chkawäch,</t> <t>cujcuin c'u che binem</t> <t>pa ri alaj tak u be.”</t> <t>Pa Sion quel wi na ulok</t> <t>ri u tijonic ri Ajawaxel,</t> <t>pa Jerusalen cäpe wi na ri u tzij.</t>", "4": "<t>Ri Ajawaxel cuk'at na tzij</t> <t>chquixo'l ri nimak tak tinimit,</t> <t>cujamarisaj na ri qui ch'o'j</t> <t>ri q'uialaj tak winak.</t> <t>Ri e qui ch'ich' re ch'o'j</t> <t>cäquiban na asaron chque,</t> <t>ri e qui tz'imaj ch'ich'</t> <t>cäquiban na jos chque.</t> <t>Man c'o ta jun tinimit</t> <t>quebumajij ta chic</t> <t>ri e u ch'ojibal chrij jun chic,</t> <t>mawi cätijox ta chi</t> <t>che u banic ch'o'j.</t>", "5": "<t>¡Jo', u tinimit ri Jacob,</t> <t>chujbin pa ri sakilal</t> <t>ri cuya' ri Ajawaxel!</t>", "6": "<t>Ajawaxel, yo'm la can ri tinimit la,</t> <t>ri u tinimit ri Jacob;</t> <t>ri culew nojinak</t> <t>chque ch'obonelab aj elebal k'ij,</t> <t>xukuje' ajk'ijab</t> <t>jacha' ri e c'o</t> <t>chquixo'l ri aj pilisteyib,</t> <t>cuc'ulaj c'u rib qui wäch</t> <t>cuc' ri man e qui winakil taj.</t>", "7": "<t>Pa ronojel c'olbal c'o wi k'an puak</t> <t>xukuje' sak puak,</t> <t>nojinak ri tinimit che nimalaj k'inomal</t> <t>pa ronojel c'olbal e c'o wi quiej</t> <t>xukuje' e c'o carwaj</t> <t>ri man quebajilataj taj.</t>", "8": "<t>¡Xukuje' e nojinak</t> <t>chque tak ri e diosib!</t> <t>Ri winak quequik'ijilaj ri diosib</t> <t>ri e qui banom ruc' ri qui k'ab,</t> <t>ri e qui banom</t> <t>cuc' ri u wi' tak qui k'ab.</t>", "9": "<t>Qui mejom quib qui mach'om quib,</t> <t>masach la ri qui mac.</t>", "10": "<pb/><t>Ri winak cäquinim na quib</t> <t>xo'l tak ri nimak tak abaj</t> <t>chuxe' ri ulew cäquic'u' na quib</t> <t>chuwäch ri xibibalalaj u wächbal</t> <t>ri Ajawaxel,</t> <t>chuwäch ri nimalaj u juluwem.</t>", "11": "<t>Ri e banal tak nimal,</t> <t>queyuxi na ri cäquiban quib</t> <t>chi nimak qui k'ij quemach'irisax na.</t> <t>Xuwi ri Ajawaxel cuc'ut na ri u nimalil</t> <t>pa ri k'ij ri',</t>", "12": "<t>pa ri k'ij aretak ri Ajawaxel</t> <t>ri c'o ronojel u cuinem cuyac rib</t> <t>chrij ronojel winak ri cuban nimal</t> <t>Xukuje' ri cunimarisaj rib,</t> <t>xukuje' chrij ronojel winak ri cuna' rib</t> <t>chi nim u banic,</t> <t>che u mach'irisaxic;</t>", "13": "<t>chquij conojel winak</t> <t>ri cäquina' quib</t> <t>chi e chacalte' ri e c'o pa ri Libano,</t> <t>nimak tak che' ri naj e elinak chicaj,</t> <t>o e bakit re Basan;</t>", "14": "<t>chquij conojel ri cäquina' quib</t> <t>chi e junam cuc' ri tac'atak tak juyub,</t> <t>o c'ache'laj ri naj e elinak chicaj,</t>", "15": "<t>chquij conojel ri cäquina' quib</t> <t>chi e junam cuc' ri e tac'atak tak ja</t> <t>o e pimak tak tapia,</t>", "16": "<t>chquij conojel ri cäquina' quib</t> <t>chi e junam cuc' ri jucub re Tarsis,</t> <t>o jucub ri sibalaj e rayibal.</t>", "17": "<t>Ri e banal tak nimal</t> <t>xukuje' ri cäquiban quib</t> <t>chi nimak qui k'ij,</t> <t>kas quemach'irisax na.</t> <t>Xuwi ri Ajawaxel cuc'ut na ri u nimalil</t> <t>pa ri k'ijol ri',</t>", "18": "<t>cusach c'u na qui wäch</t> <t>conojel ri diosib.</t>", "19": "<pb/><t>Aretak cäwalij ri Ajawaxel,</t> <t>cunojisaj c'u ronojel ri uwächulew</t> <t>che xibriquil,</t> <t>ri winak cäquinim na quib</t> <t>pa tak ri pec xo'l tak ri abaj,</t> <t>pa tak ri jul xe' tak ri ulew</t> <t>cäquic'u' na quib</t> <t>chuwäch ri xibibalalaj</t> <t>u wächbal ri Ajawaxel</t> <t>xukuje' chuwäch ri nimalaj u juluwem.</t>", "20": "<t>Pa ri k'ijol ri'</t> <t>ri winak quebuq'uiaka' na ri e u diosib</t> <t>chquiwäch tak ri ch'o</t> <t>xukuje' chquiwäch tak ri sotz',</t> <t>ri diosib ri e re k'an puak</t> <t>xukuje' e re sak puak,</t> <t>are' xebanowic che rech quebuk'ijilaj.</t>", "21": "<t>Cäquinim na quib</t> <t>pa tak ri pec xe' tak ri tanatak,</t> <t>pa tak ri jul xe' tak ri nimak tak abaj,</t> <t>che u c'u'ic quib chuwäch</t> <t>ri xibibalalaj u wächbal ri Ajawaxel,</t> <t>xukuje' chuwäch ri nimalaj u juluwem,</t> <t>aretak cäwalijic</t> <t>cunojisaj ri uwächulew che xibriquil.</t>", "22": "<t>Chitanaba' u cu'bisaxic i c'u'x</t> <t>chrij ri winak,</t> <t>ri man nim ta u k'ij,</t> <t>ri u c'aslemal ri winak xa' jun uxlabic.</t>"}