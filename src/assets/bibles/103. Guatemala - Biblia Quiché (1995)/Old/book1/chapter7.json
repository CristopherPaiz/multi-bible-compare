{"1": "<pb/>Chwi' chi c'ut ri Ajawaxel xubij che ri Noe: “Chquixo'l conojel ri winak re we k'ijol ri', xuwi ri at a banom ri nu rayibal. Rumal ri' chatoc chupam ri jucub quebawachilaj ri e awachalal.", "2": "<pb/>Chebamajij wukub ama'ib xukuje' wukub ati'tab che ronojel awaj ch'ajch'oj, xa c'u jun ama' xukuje' xa jun ati't chque ri e tz'il.", "3": "<pb/>Xukuje' quebacojo pa ri jucub wukutak c'ulaj chque ronojel qui wäch chicop ri c'o qui xic', rech man cäsach ta qui wäch we awaj ri' cho ri uwächulew.", "4": "<pb/>Xa c'u pa wukub k'ij quinkasaj jun k'ekal jäb re cawinak (40) k'ij, cawinak (40) ak'ab. ¡Quinsach na qui wäch conojel ri e c'aslic, ri e nu banom!”", "5": "<pb/>Xuban c'u ri Noe ronojel ri xtak che u banic rumal ri Ajawaxel.", "6": "<pb/>Wakib sient (600) u junab ri Noe aretak xnojisax ri uwächulew rumal ri ja' re ri k'ekal jäb.", "7": "<pb/>Ri Noe rachil ri rixokil, ri e u c'ojol xukuje' ri quixokil, xeboc pa ri jucub chuto'ic quib chuwäch ri k'ekal jäb.", "8": "<pb/>Xukuje' ri awaj ri e ch'ajch'oj xukuje' ri e tz'il, ri chicop ri c'o qui xic' xukuje' ri awaj ri cäquijururej quib,", "9": "<pb/>pa tak c'ulaj xeboc pa ri jucub ruc' ri Noe, jun ama' jun ati't jas ri takanic ri u yo'm ri Dios.", "10": "<pb/>Chuwuk k'ij ri k'ekal jäb xuchaplej u ch'ukic ri ulew.", "11": "<pb/>Pa ri uwuklajuj (17) rajilabal ri ucab ic'. Ri Noe c'o chic wakib sient (600) u junab. Kas pa ri k'ij ri', xetorotaj ulok ri plo pa ri ulew, xukuje' xetortaj ulok ri ja' pa ri caj.", "12": "<pb/>Cawinak (40) k'ij, cawinak (40) ak'ab xuban ri k'ekal jäb puwi' ri uwächulew.", "13": "<pb/>Kas pa ri k'ij ri' xoc ri Noe pa ri jucub e rachil ri Sem, Cam, Japet ri e u c'ojol, ri rixokil xukuje' ri e oxib ralib.", "14": "<pb/>Ronojel qui wäch juyubal tak awaj xeboc cuc' pa ri jucub, xukuje' ronojel qui wäch tak awaj ri e aj uwo ja ronojel qui wäch awaj ri cäquijururej quib xukuje' ronojel qui wäch chicop ri c'o qui xic'.", "15": "<pb/>Ronojel qui wäch awaj xeboc ruc' ri Noe pa ri jucub, pa tak c'ulaj.", "16": "<pb/>Jun ama' jun ati't chque ronojel qui wäch awaj, jas ri takanic ri xuya' ri Dios che ri Noe, xtz'apix c'u ri u chi' ri jucub rumal ri Ajawaxel.", "17": "<pb/>Cawinak (40) k'ij xuban ri k'ekal jäb. Aretak xq'uiy ri ja', ri ja' xuyac ri jucub puwi' ri ulew, xuchaplej c'u liowem.", "18": "<pb/>Sibalaj c'u xq'uiy na ri ja' xutakej pakalem, are c'u ri jucub xutakej c'u liowem.", "19": "<pb/>Sibalaj c'u naj xpaki' na ri ja' chi xebuch'uk na ri juyub ri sibalaj naj e elinak puwi' ri uwächulew;", "20": "<pb/>xpaki' chi c'u na wajxakib (8) bara' ri ja' paquiwi' tak ri juyub.", "21": "<pb/>Je u sachic qui wäch wa' conojel ri winak cho ri uwächulew, ronojel qui wäch chicop ri c'o qui xic', ri awaj ri e aj uwo ja, xukuje' ri awaj ri cäquijururej quib puwi' ri ulew.", "22": "<pb/>Xecäm conojel ri e c'o cho ri uwächulew, ri c'o qui c'aslemal, ri quebuxlabic.", "23": "<pb/>Xuwi ri Noe xukuje' ri xeboc ruc' pa ri jucub, xec'asi' canok; ri niq'uiaj chic xsach qui wäch: ri winak, ri awaj ri e aj uwo ja, ri chicop ri c'o qui xic' xukuje' ri awaj ri cäquijururej quib puwi' ri ulew;", "24": "<pb/>jun sient ruc' cawinak lajuj (150) k'ij xchemi ri ja' cho ri uwächulew."}