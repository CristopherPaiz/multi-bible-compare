{"1": "<pb/>Oc'owinak chi jun k'ijol, ri Dios xuc'ambejej ri u cojonic ri Abraham. Xucoj ri u bi' che u siq'uixic, ri are' xutzelej u bixic, “In c'o waral.”", "2": "<pb/>Ri Dios xubij che: “Chac'ama' ri Isaac, ri a c'ojol ri xa jun ri sibalaj lok' chawäch, jät pa ri ulew Mor. Aretak catopan chila', chachi'j che tabal tok'ob ri cächajirisaxic puwi' jun chque ri juyub ri quinc'ut na chawäch.”", "3": "<pb/>Chucab k'ij sibalaj ak'ab xwalij ri Abraham, xucoj reka'bal ri u bur; xuc'al ri si' ri cucojo che ri tabal tok'ob ri cächajirisaxic, xbe pa ri c'olbal ri xbix che rumal ri Dios, junam xebe ruc' ri Isaac ri u c'ojol. Xachilax bic cumal quieb pataninel tak rech.", "4": "<pb/>Churox k'ij ri Abraham xril apan ri c'olbal chi naj.", "5": "<pb/>Xubij chque ri e quieb pataninel tak rech: “Chixcanaj can waral ruc' ri bur. Ri ala xukuje' ri in cäkatakej na ri ka be, cujpaki na puwi' ri juyub cakak'ijilaj c'u na ri Dios chila', cujtzelej c'u na ulok.”", "6": "<pb/>Ri Abraham xuc'am ri si' ri cucoj che u poroxic ri tabal tok'ob ri cächajirisaxic, xuya' puwi' u teleb ri u c'ojol; are' c'u ri are xruc'aj bic ri cuchilo xukuje' ri k'ak' junam xebec.", "7": "<pb/>E bininak chi jubik' ri Isaac xubij che ri Abraham: “¡Tat!” <pb/>“¿Jas ri cawaj nu c'ojol?” xcha' ri Abraham che. <pb/>Ri Isaac xubij che: “Kuc'am ri si', kuc'am ri k'ak', ¿jawije' c'u c'o wi ri alaj ama' chij che ri tabal tok'ob ri cächajirisaxic?”", "8": "<pb/>“Ri Dios cäyo'w na ri chij ri cajwataj che ri tabal tok'ob ri cächajirisaxic, nu c'ojol,” xcha' ri u tat. <pb/>Xquitakej c'u binem junam.", "9": "<pb/>Aretak xebopan pa ri c'olbal ri u bim ri Dios, ri Abraham xuban ri porobal, xuban u banic ri si' puwi' ri porobal, xuyut ri u c'ojol xuya' puwi' ri si' ri c'o puwi' ri porobal;", "10": "<pb/>chupam c'ut ri jok'otaj aretak xuc'am ri cuchilo che u cämisaxic ri u c'ojol,", "11": "<pb/>ri u tako'n ri Ajawaxel xusiq'uij ulok kas pa ri caj: “¡Abraham! ¡Abraham!” <pb/>“In c'o waral,” xcha' ri are'.", "12": "<pb/>Ri tako'n aj caj xubij: “Maban jun c'ax che ri ala, xinwetamaj c'ut chi caxe'j awib chuwäch ri Dios, man xak'il ta c'u awib che u ya'ic ri a c'ojol chwe, ri xa jun.”", "13": "<pb/>Ri Abraham xtaki' apan u wäch xril jun chij ri ralital ri ruc'a' pa jun patzäpic k'ayes; xuc'ama' ri chij, xujach che tabal tok'ob ri cächajirisaxic che u q'uexwäch ri u c'ojol.", "14": "<pb/>Ri Abraham xucoj u bi' we c'olbal ri', ri u bi' ri xucojo are' wa': “Ri Ajawaxel cuya' ri cajwatajic.” Rumal ri' c'ä cäbixic: “Pa ri juyub, ri Ajawaxel cuya' ri rajawaxic.”", "15": "<pb/>Ri tako'n aj caj re ri Ajawaxel xusiq'uij chi ulok ri Abraham pa ri caj chucamul,", "16": "<pb/>xubij c'u che: “Ri Ajawaxel jewa' u bim: ‘Rumal chi xaban ri xinbij chawe, man xak'il ta c'u u ya'ic ri a c'ojol chwe, pune' ta ne xa jun, quinban ri chi'nic ri kas cäban na pa ri nu bi'. Sibalaj c'u catintewichi'j na.", "17": "<pb/>Quinbano chi sibalaj quepok' ri e awija'lil jacha' ri ch'imil cho ri caj, xukuje' e jacha' ri sanyeb ri c'o chuchi' ri plo. Amak'el c'ut quech'äcan na paquiwi' ri e qui c'ulel,", "18": "<pb/>conojel c'ut ri nimak tak tinimit cho ri uwächulew caquirik na tewichibal rumal quech. Rumal rech chi at nimaninak chwe.’ ”", "19": "<pb/>Xtzelej ri Abraham pa ri c'olbal jawije' e canajinak wi can ri e quieb pataninel tak rech, xetzelej c'u pa Beerseb cho rachoch ri Abraham.", "20": "<pb/>Oc'owinak chi jun k'ijol, xya' u bixic che ri Abraham chi ri Milca e rilom chquiwäch u c'ojol ri Nacor ri u chak'.", "21": "<pb/>Ri nabeal are ri Uz, ri chak'axel are ri Buz xukuje' ri Kemuel; ri u c'ojol ri Kemuel are ri Aram.", "22": "<pb/>Xebalax chi c'u na ri Quesed, ri Haz, ri Pildas, ri Jidlap, ri Betuel.", "23": "<pb/>Ri u mi'al ri Betuel are ri Rebec. E are wa' ri e wajxakib u c'ojol ri Nacor u chak' ri Abraham, ri xeralaj ri Milca.", "24": "<pb/>Xukuje' xec'oji' u c'ojol ri Nacor ruc' ri Reum ri man kas ta rixokil. E are wa': ri Teb, ri Gaham, ri Tahas, ri Maac."}