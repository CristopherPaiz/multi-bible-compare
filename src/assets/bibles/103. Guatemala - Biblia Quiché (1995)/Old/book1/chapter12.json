{"1": "<pb/>Pa jun k'ij ri Ajawaxel xubij che ri Abram: “Chaya' can ri awulew, ri e awachalaxic, xukuje' ri rachoch ri a tat, rech catbe pa ri ulew ri quinc'ut na chawäch.", "2": "<pb/>Quinban na jun nim tinimit ri nim u k'ij chque ri e awija'lil; catintewichi'j na xukuje' quinnimarisaj na a k'ij, catux c'u na jun tewichibal chque niq'uiaj chic.", "3": "<pb/>Quebentewichi'j na ri catquitewichi'j, quebenc'okoj na ri catquic'okoj; conojel ri winak cho ri uwächulew cäquirik na tewichibal rumal awech.”", "4": "<pb/>Xel c'u bic ri Abram pa Aran jas ri takanic ri xya' che rumal ri Ajawaxel. Oxc'al olajuj (75) u junab aretak xel bic chila' xbe pa Canaan.", "5": "<pb/>Xuc'am bic ri Saraiy ri rixokil, xukuje' ri Lot ri u c'ojol ri u chak', xequic'am bic conojel ri jastak quech xukuje' conojel ri winak ri xequilok' pa Aran. Aretak xebopan pa Canaan,", "6": "<pb/>ri Abram xoc'ow pa ronojel ri ulew ri' c'ä xopan na pa Siquem, jawije' c'o wi ri tastalicalaj bakit pa Mor. E c'o c'u ri aj cananeyib pa ri ulew ri'.", "7": "<pb/>Chila' xuc'ut wi rib ri Ajawaxel chuwäch ri Abram, xubij che: “We ulew ri' quinya' na chque ri e awija'lil.” <pb/>Ri Abram xuban jun porobal chila' ri xuk'ijilaj wi ri Ajawaxel, rumal rech chi chila' xuc'ut wi rib chuwäch.", "8": "<pb/>Xbextax c'ut pa ri c'achelajalaj ulew ri c'o pa elebal k'ij che ri tinimit Betel, chila' c'u xuwoc wi ri u lic'om rachoch. Ri Betel xcanaj pa ri u kajebal k'ij che ri u lic'om rachoch, are c'u ri tinimit Hai xcanaj pa elebal k'ij. Ri Abram xuban chi jun porobal chila' ri xutz'onoj wi tok'ob pa ri u bi' ri Ajawaxel.", "9": "<pb/>C'äte ri' nojim nojim xutakej ri u be, xbe pa ri rulewal Negueb.", "10": "<pb/>Xpe c'u jun nimalaj wi'jal pa ronojel ri c'olbal ri', ri Abram xec'ol quieb oxib k'ij pa Ejipt, man c'o ta chi c'u catij pa ri c'olbal ri jekel wi.", "11": "<pb/>Aretak opanem cuban pa Ejipt, ri Abram xubij che ri Saraiy ri rixokil: “Chatampe', quinbij chawe, in weta'm chi at jun je'lalaj ixok,", "12": "<pb/>aretak c'u catquil ri aj ejiptib, cäquibij na chi at wixokil. Ri in quinquicämisaj, are c'u ri at catquic'asba' canok rech quec'oji' na can awuc'.", "13": "<pb/>Rumal c'u ri' quintz'onoj jun tok'ob chawe, chabij chi at wana'b, rech utz nu wäch quintzelejic, rech quinc'asi' rumal awech.”", "14": "<pb/>Aretak xopan ri Abram pa Ejipt, ri aj ejiptib xquil ri Saraiy chi sibalaj je'lic,", "15": "<pb/>xukuje' ri nimak qui k'ij ri e c'o ruc' ri paraon ri ajawinel pa Ejipt xquil ri Saraiy, xequibij c'u che chi sibalaj je'lic we ixok ri'. Xquic'am c'u bic pa ri rachoch ri ajawinel.", "16": "<pb/>Sibalaj utz xuban ri ajawinel che ri Abram rumal rech ri Saraiy. Xebusipaj u chij, u wacax, u bur, u camey, xukuje' xebusipaj u lok'om tak pataninelab, achijab xukuje' ixokib.", "17": "<pb/>U mac c'u rech ri Saraiy, ri Ajawaxel xuc'äjisaj u wäch ri ajawinel, xukuje' conojel ri e c'o pa ri rachoch cuc' nimak tak yabil.", "18": "<pb/>Rumal ri' ri ajawinel xutak u siq'uixic ri Abram, xubij che: “¿Jasche je a banom wa' chwe? ¿Jasche man xak'alajisaj ta chnuwäch chi awixokil we ixok ri'?", "19": "<pb/>At xabij chi awana'b, ri in xincuin ta ri' xic'am ta che wixokil. ¡C'o we awixokil ri', chac'ama' bic, jät!”", "20": "<pb/>Xuya' c'u takanic ri ajawinel chque ri winak ri e c'o ruc' chi cäquesaj bic ri Abram pa Ejipt rachil ri rixokil, xukuje' ronojel ri jastak rech."}