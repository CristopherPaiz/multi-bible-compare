{"1": "<pb/>Aretak xc'am bic ri Jose pa Ejipt, jun achi aj Ejipt Potipar u bi' xlok'ow chque ri aj ismaelib ri xec'amow bic chila'. Ri Potipar are jun rach k'atal tzij ri paraon, ri ajawinel pa Ejipt, c'amal qui be ri ajch'ojab.", "2": "<pb/>C'o c'ut ri Ajawaxel ruc' ri Jose, rumal ri' ronojel ri cubano, utz quel chuwäch aretak xc'oji' pa rachoch ri aj Ejipt.", "3": "<pb/>Ri Potipar xuch'obo chi ri Ajawaxel ri c'o ruc' ri Jose are cäbanowic chi ronojel ri cubano, utz quelic.", "4": "<pb/>Are c'u xbanow wa' chi ri Potipar sibalaj utz xril wi ri Jose, xucoj c'u che takanel puwi' ronojel ri rachoch xukuje' paquiwi' conojel ri jastak rech.", "5": "<pb/>Kas pa ri k'ij aretak ri Potipar xujach ri takanic pa u k'ab ri Jose puwi' ri rachoch xukuje' ronojel ri jastak rech, ri Ajawaxel xutewichi'j ri Potipar, pa ri rachoch jacha' xukuje' pa ri rulew.", "6": "<pb/>Aretak ronojel chic c'o pa u k'ab ri Jose, ri Potipar man c'o ta jas coc chi wi il, xa ne xuwi ri wa'im. <pb/>Sibalaj c'u je'l cäca'y ri Jose, sibalaj rayibal u wäch,", "7": "<pb/>xurika' c'u jun k'ij aretak ri rixokil ri Potipar xbe ranima' ruc' ri Jose, xubij che: “Chatwar wuc'.”", "8": "<pb/>Man xraj taj ri Jose, xutzelej c'u u bixic che: “Chilampe la, ri wajaw u jachom ronojel ri jastak rech pa nu k'ab, man c'o ta chi jas coc wi il pa ri rachoch.", "9": "<pb/>Chupam we ja ri' man c'o ta jun ri c'o ta na u takanic chnuwäch; ri wajaw man c'o ta ri ma ta u jachom pa nu k'ab xane' xak xuwi ri lal, lal c'ut ri rixokil; je c'u ri' ¿jas ta che quinban jun jasach ri sibalaj lawalo, quinmacun ta c'u chuwäch ri Dios?”", "10": "<pb/>Pune' ri ixok sibalaj xucoj u chuk'ab che ri Jose ronojel k'ij rech cak'oyi' ta ruc' cac'oji' ta c'u pa u xcut, ri are' man xuc'ulaj ta u wäch u tzij.", "11": "<pb/>Xurika' jun k'ij aretak xoc ri Jose pa ja che u banic ri u patan, man c'o ta c'u apan jun winak,", "12": "<pb/>xpe ri ixok xuchap ri Jose che ri ratz'iak, xubij c'u che: “Chatk'oyol wuc'.” <pb/>Xutokij rib ri Jose, xanimajic xuya' can ri ratz'iak pa u k'ab ri ixok.", "13": "<pb/>Aretak xril ri ixok chi xanimaj ri Jose, chi xuya' can ri ratz'iak pa u k'ab,", "14": "<pb/>xurak u chi', xebusiq'uij ri quepatanin pa ri ja, xubij c'u chque: “Chiwilampe', ri wachajil xucoj ulok jun aj hebrey waral ri xa cäretz'bej ka wäch. Xoc pa ri nu warbal, are ta xraj xk'oyi' ta wuc', co c'ut xinrak nu chi';", "15": "<pb/>aretak c'u xinuto chi xinrak nu chi' ruc' ronojel ri nu chuk'ab caxiq'uinic xel bic xuya' c'u ne can ri ratz'iak waral.”", "16": "<pb/>Xuc'olo c'ut ri ratz'iak ri Jose c'ä xopan na ri rajaw cho ja.", "17": "<pb/>Junam c'u u bixic xubij che: “Ri lok'om pataninel aj hebrey ri xacoj ulok pa kachoch, xoc pa ri nu warbal are ta xraj xresaj nu q'uixbal.", "18": "<pb/>Aretak xuto chi xinrakakej nu chi', xanimajic xuya' can ri ratz'iak pa nu k'ab.", "19": "<pb/>Jewa' xuban ri a lok'om pataninel awech chwe.” <pb/>Ri rajaw ri Jose sibalaj xoyowaric aretak xuta' ri cätajin cäbix che rumal ri rixokil.", "20": "<pb/>Xuchap c'u ri Jose, xtakanic chi chcoj pa che' jawije' e c'o wi jujun ri e cojom pa che' rumal ri ajawinel. Pune' c'u c'o ri Jose pa che',", "21": "<pb/>ri Ajawaxel xutakej c'olem ruc' ri Jose xuc'ut c'u ri rutzil chuwäch, xuban c'ut chi utz xil rumal ri takanel pa ri che'.", "22": "<pb/>Ri xebuya' c'u can conojel ri ajpache' pa u k'ab, ri Jose are' cäyo'w ri takanic che ronojel ri cäban chila'.", "23": "<pb/>Ri takanel paquiwi' ri e c'o pa che' man c'o ta jas cusolij che ri jachom pa u k'ab ri Jose, rumal rech chi c'o ri Ajawaxel ruc' cuban c'ut chi ronojel utz quel chuwäch."}