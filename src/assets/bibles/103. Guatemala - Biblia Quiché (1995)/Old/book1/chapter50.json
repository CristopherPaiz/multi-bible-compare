{"1": "<pb/>Are c'u ri Jose xulak'apuj ri u cuerp ri u tat, xutz'umaj, xukuje' xrok'ej u wäch.", "2": "<pb/>Ri Jose xebutak ri rajcunab chi cäquicoj c'oc'alaj tak cunabal chrij ri Israel ri u tat; je c'u xquibano.", "3": "<pb/>Cawinak (40) k'ij xebeytaj che u cojic ri c'oc'alaj tak cunabal chrij ri Israel, e are c'u k'ij wa' ri quebeytaj che u banic. <pb/>Ri aj ejiptib oxc'al lajuj (70) k'ij xcok'ej u wäch ri Israel.", "4": "<pb/>Aretak c'u xetz'akat ri oxc'al lajuj (70) k'ij, ri Jose xtzijon cuc' ri nimak qui k'ij ri e c'o pa ri rachoch ri ajawinel, xubij c'u chque: <pb/>“We ix utz wuc', chibana' tok'ob chibij che ri ajawinel", "5": "<pb/>chi aretak cämic cuban ri nu tat, xubij chwe chi quinban ri chi'nic ri kas cäban na chuwäch, chi quinmuk na chupam ri u mukubal ri u suc'umam canok c'o c'u pa ri ulew Canaan. Je c'u ri' quintz'onoj jun tok'ob che, chi cuya' quieb oxib k'ij chwe che u mukic ri nu tat, xuwi c'u cämuktaj canok, quintzelej ulok.”", "6": "<pb/>Ri ajawinel xutak u bixic che ri Jose, xubij: “Jät che u mukic ri a tat, je chabana' jas ri u bim chawe.”", "7": "<pb/>Xbe c'u ri Jose che u mukic ri u tat, xachilax bic cumal conojel ri nimak qui k'ij ri c'o qui takanic pa ri rachoch ri ajawinel, xukuje' pa ri Ejipt;", "8": "<pb/>ri kas e rachalaxic ri Jacob, ri e rech ri Jose, xukuje' ri e rachalal. Pa ri Gosen xuwi xecanaj canok ri ac'alab xukuje' ri awaj.", "9": "<pb/>E c'o winak xebe pa tak cäret, xukuje' chquij tak quiej, xcachilaj bic ri Jose; q'ui winak xebe che u mukic ri Jacob.", "10": "<pb/>Aretak xebopan pa Goren-ha-atad ri c'o pa elebal k'ij che ri nima' Jordan, xquiban jun nimalaj ok'ej chila' che u bisoxic ri Jacob. Ri Jose wukub k'ij xrok'ej ri u tat chila'.", "11": "<pb/>Ri aj cananeyib ri e c'o chila', aretak xquil ri mukunajic, xquibij: “Ri aj ejiptib sibalaj nim u k'ij ri mukunajic chquiwäch.” Rumal ri' xcoj Abel-mizraim che u bi' we c'olbal ri'.", "12": "<pb/>Ri e u c'ojol tak ri Jacob je xquibano jas ri xubij ri qui tat chque,", "13": "<pb/>xquic'am bic pa Canaan, xquimuk pa ri mukubal ri c'o pa ri ulew re Macpel ri u lok'om can ri Abraham che ri Epron ri aj hitit che qui mukubal ri rachalaxic. We ulew ri' xukuje' ri mukubal, c'o chunakaj ri Mamre.", "14": "<pb/>Aretak xmuktaj ri Jacob, ri Jose xtzelej pa Ejipt, e rachilam ri rachalal xukuje' conojel ri xebe ruc' che ri mukunajic.", "15": "<pb/>Cäminak chi c'ut ri Jacob, ri e rachalal ri Jose xquichomaj: “Craj ne ri Jose cäretzelaj ka wäch, cuya' c'u na rajil u q'uexelal ri etzelal ri xkaban che.”", "16": "<pb/>Xquitak c'u u bixic che: “C'ä majok chcäm ri a tat, xujutako", "17": "<pb/>chi cäkabij chawe: ‘Chi chabana' tok'ob, quintz'onoj chawe chi casach u tza'm ri etzelal xukuje' ri macaj ri xquiban ri awachalal chawe, ri sibalaj c'ax ri xquiban chawe.’ Rumal ri' catkabochi'j chi casach ka mac che ri ketzelal, uj c'u u pataninelab ri u Dios ri a tat.” <pb/>Aretak ri tako'n cätajin cäquibij we takquil ri' che, ri Jose cok'ic.", "18": "<pb/>Xebopan c'u ri kas e rachalal, xquimej quib chuwäch c'ä xquiya' na ri qui palaj cho ri ulew, xquibij che: “Uj c'o chawäch uj a lok'om tak pataninelab.”", "19": "<pb/>Xutzelej c'u u bixic ri Jose chque: “Mixe'j iwib. Man quincuin taj quincoj ta wib che u q'uexwäch ri Dios.", "20": "<pb/>Ri ix xichomaj u banic jun c'ax chwe, ri Dios u q'uexom we c'ax ri' pa utzil che u banic ri cäkil camic: che u to'ic qui c'aslemal tinimit winak.", "21": "<pb/>Mixe'j ba' iwib. Quintakej na u ya'ic ri quitijo, ri ix xukuje' ri iwalc'ual.” <pb/>Je u cu'bisaxic qui c'u'x wa' xuban ri Jose, xucoj utzalaj tak tzij che qui ch'abexic.", "22": "<pb/>Ri Jose xukuje' ri e rachalaxic ri u tat, xquitakej jekelem pa Ejipt. Jun sient ruc' lajuj (110) junab xc'asi' ri Jose,", "23": "<pb/>xril c'u na qui wäch ri e xiquin e u mam ri Eprain. Xukuje' xril na qui c'amic jacha' e u tz'akatil ri achalaxic ri e ralc'ual ri Maquir ri ri' u mam u c'ojol c'ut ri Manases.", "24": "<pb/>Xpe c'u jun k'ij aretak xubij ri Jose chque ri rachalal: “Xa quieb oxib k'ij chic in c'aslic, cäpe c'u na ri Dios che i to'ic, quixresaj c'u na bic chupam we ulew ri', che i c'amic bic chupam ri ulew ri xuchi'j chque ri Abraham, ri Isaac xukuje' ri Jacob.”", "25": "<pb/>Xuban c'ut chi ri e u c'ojol ri Israel chi cäquiban ri chi'nic ri kas cäban na chnuwäch xubij c'u chque: “Ri quinbij chiwe, ri Dios cäpe na che iwesaxic bic waral. Aretak cäc'ulmataj wa', quic'am na bic ri nu bakil iwuc' pa Canaan, miya' can waral.”", "26": "<pb/>Jun sient ruc' lajuj (110) u junab ri Jose aretak xcäm pa Ejipt; xcoj c'oc'alaj tak cunabal chrij, xya' c'u chupam jun caxa re cäminak."}