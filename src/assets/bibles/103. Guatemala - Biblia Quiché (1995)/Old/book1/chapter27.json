{"1": "<pb/>Ri Isaac sibalaj nim winak chic xukuje' man cäca'y ta chic. Xurika' c'u jun k'ij xusiq'uij ri Esau, ri u c'ojol ri nabeal, xubij c'u che: “¡Nu c'ojol!” <pb/>“Ch'aw la tat,” xutzelej u bixic ri Esau.", "2": "<pb/>“Cawilo chi sibalaj in nim winak chic, we ne xak chwek cäbij quincämic,” xcha' ri Isaac.", "3": "<pb/>“Quinwaj chi catbe pa juyub chac'ama' bic ri a q'uiakbal ch'ab xukuje' tak ri e a ch'ab, jachapa' ulok jun awaj chwe.", "4": "<pb/>Chasuc'umaj jun qui'laj nu riquil jas ri cäkaj chnuwäch, cäc'am c'u ulok rech quintijo. Quinwaj catintewichi'j canok xa c'u quieb oxib k'ij chic in c'aslic.”", "5": "<pb/>Cätajin c'u cutatabej ri Rebec ri xubij ri Isaac che ri Esau. Rumal ri' aretak xbe ri Esau pa juyub che u chapic ulok jun awaj che ri u tat,", "6": "<pb/>ri Rebec xubij che ri Jacob ri chak'axel: “Chatampe', xinta ri xubij ri a tat che ri awachalal Esau, jewa' xubij che:", "7": "<pb/>‘Jachapa' ulok jun awaj chwe, chasuc'umaj jun qui'laj nu riquil, rech quintijo; quinya' c'u can ri tewichibal chawe chuwäch ri Ajawaxel, xa c'u quieb oxib k'ij chic in c'aslic.’", "8": "<pb/>Rumal ri' wal, chabana' ba' ri quinbij chawe:", "9": "<pb/>Jät jawije' e c'o wi ri kawaj, jebac'ama' ulok quieb alaj tak q'uisic' ri e utz chic; quinban c'u na jun qui'laj u riquil ri a tat jas ri cäkaj chuwäch.", "10": "<pb/>At catc'amow bic ri riquil che ri a tat rech cutijo, rech catutewichi'j canok, c'ä majok chi cämok.”", "11": "<pb/>Ri Jacob xubij che ri u nan: “Ri wachalal sibalaj pim ri rismal, man in je ta c'u in.", "12": "<pb/>E c'u we ne quinumalama' ri nu tat, cuch'ob c'u ri' chi in ri Jacob, cubij ri' chi xa cätajin quinsubu, quinuc'okoj c'u ri' che u q'uexwäch ri quinutewichi'j.”", "13": "<pb/>Xubij c'u ri u nan che: “Chkaj ta ba' we c'okonic ri' panuwi' in. Jät ba', chabana' ri quinbij chawe, jebac'ama' ulok ri alaj tak q'uisic'.”", "14": "<pb/>Ri Jacob xbe che qui c'amic ulok ri alaj tak q'uisic', xebuya' che ri u nan. Xusuc'umaj c'u jun qui'laj riquil, jas ri cäkaj chuwäch ri Isaac,", "15": "<pb/>xresaj ulok jun je'lalaj atz'iak ri c'olotalic ri rech ri Esau ri u nabeal, xucoj chrij ri Jacob ri u chak'axel.", "16": "<pb/>Xebucoj ri qui tz'umal ri alaj tak q'uisic' chquij tak ri u k'ab ri Jacob, xukuje' chrij u wi' jawije' ri man c'o ta wi rismal,", "17": "<pb/>ri Rebec xuya' ri riquil pa u k'ab ri Jacob xukuje' ri caxlanwa ri xubano.", "18": "<pb/>Xoc c'ut ri Jacob jawije' c'o wi ri u tat, xubij c'u che: “¡Tat!” <pb/>“In c'o waral. ¿At jachin chque ri nu c'ojol?” xcha' ri Isaac.", "19": "<pb/>“In Esau ri nabeal c'ojol la,” xutzelej u bixic ri Jacob. “Xbantaj ri riquil ri xbij la chwe. Bana' la tok'ob walij la, tija' la jubik' ri awaj ri nu cämisam; ya' c'u la ri tewichibal la panuwi'.”", "20": "<pb/>Ri Isaac xuc'ot u chi': “¿Jas xaban che u rikic ri awaj chanim nu c'ojol?” <pb/>“Ri Ajawaxel ri Dios la are xinto'w che u rikic,” xutzelej u bixic ri Jacob.", "21": "<pb/>Xubij c'u ri Isaac che: “Chatkeb ulok chaya' c'u chwe chi catinmalalej, rech quinwetamaj we kastzij chi at ri Esau o man at taj.”", "22": "<pb/>Xkeb ri Jacob chuwäch ri u tat rech cämalamax rumal. Xubij ri Isaac che ri Jacob: “Ri a ch'abal are u ch'abal ri Jacob, are c'u ri a k'ab, are ri u k'ab ri Esau.”", "23": "<pb/>Jeri' ri Isaac man xuch'ob taj chi are ri Jacob, sibalaj c'u pim ri rismal junam ruc' ri rech ri Esau ri rachalal. Aretak c'u xaco'l man cutewichi'j,", "24": "<pb/>xuc'ot chi u chi' jumul: “¿La kas pa at ri nu c'ojol Esau?” <pb/>“Je', in ri' ri Esau,” xcha' ri Jacob.", "25": "<pb/>Xubij c'u ri u tat che: “Chaya' ba' ri nu wa, nu c'ojol, rech quintij we ri awaj ri xachapa' ulok, c'ä te' c'u ri' catintewichi'j.” <pb/>Ri Jacob xukebesaj ri wa' chuwäch ri u tat, xukuje' xuc'am ulok u wa'l uva, xwa' ri Isaac xukuje' xuq'uianic.", "26": "<pb/>C'äte c'u ri' xubij che: “Chatkeb ulok, nu c'ojol, quinwaj catintz'umaj.”", "27": "<pb/>Aretak xkeb ri Jacob rech catz'umaxic ri Isaac xusik ri ruxlab ri ratz'iak. Xutewichi'j c'u cuc' tak we tzij ri': <pb/><t>“Kastzij we uxlab ri'</t> <t>ruxlab ri nu c'ojol.</t> <t>Junam ruc' ri ruxlab jun juyub</t> <t>ri tewichi'm rumal ri Ajawaxel.</t>", "28": "<t>Chuya' ri Dios chawe</t> <t>ri jäb re ri caj,</t> <t>ri utzalaj tak u wächinic</t> <t>ri telechi'm trico</t> <t>xukuje' telechi'm u wa'l uva.</t>", "29": "<t>Tinimit winak chatpatanin na;</t> <t>chi ri nimak tak tinimit</t> <t>chiquixucu' quib chawäch.</t> <t>Chattakan paquiwi'</t> <t>ri kas e awachalal;</t> <t>¡cäquimej quib chawäch!</t> <t>Ri catquic'okoj na,</t> <t>quec'okotaj na,</t> <t>ri catquitewichi'j,</t> <t>quetewichitaj na.”</t>", "30": "<pb/>Xq'uis u tewichi'xic ri Jacob rumal ri Isaac, c'ä te' jubik' elinak ulok ri Jacob chuwäch ri u tat aretak xtzelej ulok ri Esau pa ri juyub ruc'am ulok ri awaj.", "31": "<pb/>Ri are' xukuje' xuban jun qui'laj riquil, xuya' pa tijic che ri u tat, xubij che: “Tat, walij la tija' la ri awaj ri xincämisaj, chintewichi'j c'u la.”", "32": "<pb/>Are c'u ri Isaac xuc'ot u chi': “¿Jachin ri' ri at?” <pb/>“In Esau, ri nabeal c'ojol la.” Xutzelej u bixic.", "33": "<pb/>Ri Isaac sibalaj xmayquenic, ruc' c'ut ch'abal cabirbitic, xubij: “¿Jachin c'u ri' ri xbe pa tzucunic, xuc'am ulok jun qui'laj riquil chwe? Xintij c'u ronojel c'ä maja' catulic, xintewichi'j, tewichital chi c'u camic.”", "34": "<pb/>Aretak xtataj rumal ri Esau ri xubij ri u tat, sibalaj xok'ic, xurak u chi', xubij: <pb/>“¡Tat, chintewichi'j ba' la ri in xukuje'!”", "35": "<pb/>Ri Isaac xubij che: “Ulinak ri a chak', xinusub c'ut, xuc'am c'u bic ri tewichibal ri awech at.”", "36": "<pb/>“Jacha' ba' xcoj Jacob che u bi',” xcha' ri Esau. “U camul chi wa' in u subum. Ri nabe mul xumaj ri takanic ri c'o wuc' chi in nabeal, ri tewichibal ri ya'tal chwe. ¿La ma ta c'u c'olom la can jun tewichibal chic chwe in?”", "37": "<pb/>Are c'u ri Isaac xutzelej u bixic che: “Chawilampe', in nu yo'm takanic chi ri Jacob catakan pawi'; conojel ri e rachalaxic e nu jachom pa u k'ab rech quebux u pataninelab nu telechi'm u trico xukuje' nu telechi'm u wa'l u uva. ¿Jas ta chic ri quincuin ta chi che u banic camic chawe nu c'ojol?”", "38": "<pb/>Ri Esau xucoj u chuk'ab che u bixic che ri u tat, xubij: “Tat, ¿la xa c'u jun tewichibal cäcuin la che u ya'ic? ¡Chintewichi'j ba' la in xukuje'!” <pb/>Xok' chi jumul, ruc' rakojchi'aj.", "39": "<pb/>Xubij c'u ri Isaac che: <pb/><t>“Naj catejekel wi na chque</t> <t>ri wächinelalaj tak ulew</t> <t>xukuje' che ri jäb ri cäpe chicaj.</t>", "40": "<t>Cato' na awib</t> <t>ruc' ri a ch'ich' re ch'o'j catoc na</t> <t>che pataninel re ri a chak';</t> <t>aretak c'u cäc'oji' a chuk'ab,</t> <t>cawesaj na awib chuxe' ri u takanic.”</t>", "41": "<pb/>Kas chi' c'ut ri Esau xretzelaj u wäch ri Jacob, rumal ri tewichibal ri xya' che rumal ri u tat, xubij: “Xak pa quieb oxib k'ij, cäcäm ri nu tat, aretak c'u cäminak chic, quincämisaj ri Jacob ri nu chak'.”", "42": "<pb/>Aretak xretamaj ri Rebec ri u chomanic ri Esau, xusiq'uij ri Jacob, xubij che: “Wal, ri awachalal Esau cubij chi catucämisaj che resaxic ri royowal chawij.", "43": "<pb/>Rumal ri', wal, chabana' ba' ri quinbij chawe; mabey awib jät cho rachoch ri nu xibal Laban, ri c'o pa Aran.", "44": "<pb/>Chatcanaj ruc' c'ä coc'ow na ri royowal ri awachalal chawij", "45": "<pb/>xukuje' c'ä cäsach na pa u jolom ri a banom che. Quintak c'u na a siq'uixic rech cattzelej ulok. ¡Man quinwaj taj chi xa pa jun k'ij quinsach qui wäch ri quieb wal!”", "46": "<pb/>Ri Rebec xutzijobej ri Isaac, xubij che: “Ri in sibalaj in k'itajinak chi che ri c'aslemal, u mac quech ri alitomab aj hititib ri xec'uli' ruc' ri Esau. We ri Jacob cäc'uli' ruc' jun chque ri aj hititib ri e c'o waral pa Canaan, are utz na we quincämic.”"}