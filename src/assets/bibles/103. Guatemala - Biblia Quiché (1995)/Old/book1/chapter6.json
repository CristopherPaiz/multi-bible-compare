{"1": "<pb/>Aretak ri achijab xquichaplej u nojisaxic ri uwächulew, xec'oji' c'u qui mia'l,", "2": "<pb/>ri e ralc'ual ri Dios xquilo chi ri alitomab ri' sibalaj e je'lic. Xequicha' quixokil chquixo'l, xec'uli' c'u cuc' jachin ri xcaj wi.", "3": "<pb/>Xubij c'u ri Ajawaxel: “Man quinya' ta be chque ri winak chi sibalaj naj cäc'asi'c, rumal rech chi ri are' xak ti'j. Xa jun sient ruc' juwinak (120) junab cäc'asi'c.”", "4": "<pb/>Ri nimak tak achijab xec'utun cho ri uwächulew aretak ri e ralc'ual ri Dios xcuc'aj quib cuc' tak ri e qui mia'l ri achijab rech quec'oji' calc'ual cuc', chumatam chi c'ut. E are tak wa' ri xebux nimak tak qui k'ij pa tak ri ojer tak k'ijol.", "5": "<pb/>Ri Ajawaxel xrilo chi sibalaj nim ri quetzelal ri winak cho ri uwächulew, xukuje' chi amak'el are cuchomaj u banic ri etzelal,", "6": "<pb/>c'ax c'u xuna' pa ri ranima' chi xuban ri winak. Ruc' sibalaj c'axc'ol, xubij:", "7": "<pb/>“Quinq'uis tzij paquiwi' ri winak cho ri uwächulew ri e nu winakirisam, xukuje' conojel ri awaj aj uwo tak ja, ri awaj ri cäquijururej tak quib, xukuje' ri chicop ri c'o qui xic'. ¡C'ax pa wanima' chi xebenbano!”", "8": "<pb/>Ri Ajawaxel utz c'u xril wi ri Noe.", "9": "<pb/>Are wa' ri u tzijobelil ri Noe. Ri Noe are' ri jun achi ri utz, ri amak'el nimaninak che ri Dios. Chquixo'l conojel ri winak pa tak ri k'ij ri' xuwi ri are' xniman che ri Dios.", "10": "<pb/>Ri Noe xec'oji' oxib u c'ojol, e are wa': Sem, Cam, Japet.", "11": "<pb/>Nojinak c'u ri uwächulew che etzelal chuwäch ri Dios xukuje' che tokinic.", "12": "<pb/>Conojel ri winak e uxinak nimak tak ajmaquib. Aretak xril ri Dios chi sibalaj nojinak ronojel ri uwächulew che ri etzelal,", "13": "<pb/>xubij che ri Noe: “Xchomataj wumal chi quinsach qui wäch conojel ri winak. E are' c'ut ajchak'maquib chi e c'o q'ui ri tokinic cho ri uwächulew, rumal ri' xinchomaj u sachic qui wäch ri winak xukuje' ronojel ri uwächulew.", "14": "<pb/>Chabana' ba' jun jucub re q'uisis, cäban alaj tak ja chupam, chacojo' k'ol chupam xukuje' chrij rech man coc ta ri ja' chupam.", "15": "<pb/>Je u nimal jucub wa' cäbano: jun sient ruc' oxc'al job (165) bara' u rabic, juwinak wukub (27) bara' u wäch, waklajuj (16) bara' cärak'anibej.", "16": "<pb/>Oxwik cäban che, cäban jun u wenta'n re niq'uiaj bara' man copan che ri u wi', xa jun u chi' cäban pa jun u xcut.", "17": "<pb/>Quinkasaj na jun k'ekal jäb puwi' ri uwächulew, che u sachic qui wäch conojel ri e c'asc'oj cho ronojel ri uwächulew. Quecäm na conojel ri winak xukuje' conojel ri chicop ri e c'o cho ri uwächulew.", "18": "<pb/>Awuc' c'u at quinjekeba' wi ri nu c'ulwächinic, queboc na ri e a c'ojol pa ri jucub, ri awixokil, ri e awalib xukuje' ri at.", "19": "<pb/>Xukuje' quebacoj pa ri jucub jun ama' jun ati't chque ronojel qui wäch awaj ri e c'o cho ri uwächulew, rech quec'asi' can awuc' pa ri jucub.", "20": "<pb/>Queboc na awuc' pa ri jucub pa tak c'ulaj ronojel qui wäch awaj: chicop ri c'o qui xic', awaj aj uwo tak ja, xukuje' awaj ri cäquijururej quib puwi' ri ulew, rech quec'asi'c.", "21": "<pb/>Chamulij ronojel qui wäch ri cätijic, chac'olo' c'ut rech c'o quitij ix, xukuje' c'o cäquitij ri awajib.”", "22": "<pb/>Ri Noe xuban ronojel ri xtak chubanic rumal ri Dios."}