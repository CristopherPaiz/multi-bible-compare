{"1": "<pb/>“In, ri Ajawaxel. Quinbij: Ri oquibal aj elebal k'ij re ri ucab uwo ja rajawaxic cätz'api pa tak ri wakitak k'ij re chac, cäjak c'u pa ri k'ij rech uxlanem xukuje' pa ri k'ij rech ri c'ac' ic'.", "2": "<pb/>U petic ri k'atal tzij pa ri nabe uwo ja, cuya' c'u rib ruc' jun chque ri rapalil ri oquibal. Ri e cojol tabal tok'ob quequiporoj c'u na ri awaj ri quebajwataj che tabal tok'ob xukuje' quequiban tak ri tabal tak tok'ob re utzirisan ib ri e u yo'm ri k'atal tzij, ri cumej c'u na rib chuxcut ri rapalil ri oquibal cuya' c'u ri u palaj cho ri ulew quel c'u bic. Ri oquibal man cätz'apix ta na c'ä cäkaj na ri k'ij.", "3": "<pb/>Pa tak ri k'ij rech uxlanem xukuje' pa tak ri k'ij rech ri nabe ic', ri tinimit cak'ijilan na chuwäch ri Dios, kas chuwäch ri oquibal.", "4": "<pb/>Ri awaj tak ri quebuchacaba' ri k'atal tzij pa ri k'ij rech uxlanem che qui poroxic jacha' che sipanic che ri Ajawaxel pa ri k'ij re uxlanem e wakib alaj ama'ib tak chij xukuje' jun ama' chij, conojel ma ta c'o jun quiyab.", "5": "<pb/>Chque jujun ama'ib chij cuchi'j na juwinak wajxaklajuj (38) libra qui wächinic tak ri ulew, chque c'ut ri alaj tak chij jachique ri cäcaj. Che juwinak tak litro qui wächinic tak ri ulew cuchi'j na oxib litro ruc' niq'uiaj aseit.", "6": "<pb/>Pa ri k'ij rech ri c'ac' ic' cuchi'j na jun alaj ama' wacax, wakib alaj tak ama'ib tak chij xukuje' jun ama' chij, conojel ma ta c'o jun qui yab.", "7": "<pb/>Chque jujun alaj tak ama'ib tak wacax cuchi'j na juwinak wajxaklajuj (38) libra qui wächinic tak ri ulew, jun chic jewa' chque ri ama'ib tak chij, chque c'ut ri alaj tak chij jachique ri cäcaj. Chque c'ut ri juwinak wajxaklajuj (38) libra qui wäch tak ri ulew oxib litro ruc' niq'uiaj aseit.", "8": "<pb/>Aretak coc ri k'atal tzij, rajawaxic coc chuwäch ri uwo ja re ri oquibal, kas chila' c'u quel wi bic xukuje'.", "9": "<pb/>Aretak c'u queboc'owisax tak ri nimak'ij coc c'ut ri tinimit che u k'ijilaxic ri Ajawaxel, je chubana' wa': ri queboc pa ri oquibal ri c'o pa ri riquiak'ab elebal k'ij quebel na bic pa ri oquibal ri c'o pa u mox elebal k'ij, e are' tak c'ut ri queboc pa ri oquibal ri c'o pa u mox elebal k'ij quebel na bic pa ri oquibal ri c'o pa u riquiak'ab elebal k'ij. Man quetzelej ta na pa ri kas oquibal ri xeboc wi ulok, xane' pa ri oquibal ri c'o chuwäch.", "10": "<pb/>Ri k'atal tzij rajawaxic coc junam ruc' ri tinimit xukuje' quelbic junam ruc' ri tinimit.", "11": "<pb/>Chupam ri jalan tak nimak'ij quechi'x na juwinak wajxaklajuj (38) libra qui wächinic tak ri ulew che jujun alaj tak ama'ib wacax, jun chic jewa' chque ri ama'ib tak chij chquijujunal; chque c'u ri alaj tak chij jachique ri cajwaxic. Chque ri juwinak wajxaklajuj (38) libra qui wächinic tak ri ulew quechi'x na, xukuje' oxib litro ruc' niq'uiaj aseit.", "12": "<pb/>Aretak ri k'atal tzij cuban jun sipanic pa rech wi che ri Ajawaxel, jacha' jun awaj che u chajirisaxic o jun tabal tok'ob rech utzirisanic, cäjak na ri oquibal chuwäch ri c'o pa ri elebal k'ij cuchi'j c'u na ri u tabal tok'ob je jas ri cuban pa tak ri k'ij rech uxlanem. Aretak c'u elinak chi bic, cätz'apix ri oquibal.”", "13": "<pb/>“Ronojel k'ij ak'abibal cächi'x jun alaj chij, jun u junab, ri ma ta c'o jun u yab, rech caporoxic jacha' tabal tok'ob che ri Ajawaxel.", "14": "<pb/>Junam, xukuje' ak'abibal chi ak'abibal caban na jun sipanic chuwäch ri Ajawaxel re oxlajuj (13) libra qui wächinic tak ri ulew xukuje' jun litro aseit, ri cäk'ij na puwi' ri c'äj. We nak'atisabal ri' takchital u banic amak'el.", "15": "<pb/>Ri tabal tok'ob ri aretak caporox ri alaj chij, xukuje' ri sipanic quech ri qui wächinic tak ri ulew xukuje' ri rech ri aseit, rajawaxic quec'am ulok amak'el ak'abibal.”", "16": "<pb/>“In, ri Ajawaxel, quinbij: We ri k'atal tzij cusipaj ch'akap che ri rulew che jun chque ri e u c'ojol, cäcanaj che quechbal ri rija'lil.", "17": "<pb/>We c'u ri k'atal tzij cusipaj ch'akap rulew che jun chque ri pataninelab rech, xuwi cuya' cuban rech che c'ä pa ri junab rech ri tzopitajem, chi c'ut cux chi na rech ri k'atal tzij cäcanaj c'u na can che quechbal ri e u c'ojol.", "18": "<pb/>Ri k'atal tzij man c'o ta pa u k'ab ri u tokixic ta ri rechbal apachique winak. Ri echbal ri chuya' chque ri e u c'ojol, rajawaxic are chebuya' ri rech chque; jeri' man c'o ta jun cäcanaj canok chi ma ta c'o rulew mawi cujabuj ta rib ri nu tinimit.”", "19": "<pb/>Ri achi xinuc'am c'u bic, pa ri oquibal ri c'o pa u xcut ri oquibal, pa ri alaj tak ja ri queca'y pa ri riquiak'ab elebal k'ij ri e tasom xuwi chque ri e cojol tabal tok'ob. Xuc'ut c'u jun c'olbal chnuwäch ri c'o pa ri u kajebal k'ij, ri c'o chrij.", "20": "<pb/>Xubij chwe: “Waral ri rajawaxic wi chque ri e cojol tabal tok'ob ri caquirokowisaj wi na ri qui ti'jal ri awaj ri quechi'xic jacha' che tabal tok'ob che ri u mac rech ri chak'maquil o u mac rech ri macaj, xukuje' ri caquitzac wi ri sipanic que c'äj. Jeri' man rajawaxic taj quequesaj na bic we jastak ri' cho ri uwo ja ri c'o a panok, mawi ri tinimit cunak rib cuc' ri jastak ri e tastalic.”", "21": "<pb/>Xinuc'am c'u bic chuwäch ri nabe uwo ja xuban chwe chi xebensolij ri quiejeb u xcut. Xinwilo chi pa ri quiejeb u xcut ri uwo ja e c'o chic jujun uwo ja ch'utik. Conojel xak junam quebetanic juwinak quieb (22) bara' ruc' niq'uiaj qui rabic wajxaklajuj (18) bara' ruc' jun k'abaj qui wäch;", "22": "", "23": "<pb/>c'o jun nimalaj tapia chrij re abaj, chuxe' c'ut ronojel ri nimalaj tapia e c'o tak k'ak' ri quenicowic.", "24": "<pb/>Xubij c'u chwe: “E are tak tzacabal wa' jawije' ri pataninelab rech ri Rachoch Dios quequirokowisaj wi tak ri awaj ri quequichi'j ri tinimit che tabal tok'ob.”"}