{"1": "<pb/>Ri Ajawaxel xinuch'abej, xubij c'u chwe:", "2": "<pb/>“At, winak, chatzijoj jun c'ambal no'j che ri nu tinimit Israel.", "3": "<pb/>Chabij chque: <pb/>‘Are wa' ri cubij ri Ajawaxel: <pb/><t>Xopan jun nimalaj cot</t> <t>pa ri Libano;</t> <t>ri e u xic' sibalaj e nimak</t> <t>sibalaj naj quetake wi,</t> <t>ch'ukutajinak rij</t> <t>cumal rismal</t> <t>ri sibalaj e q'ui qui queca'yic.</t> <t>Xuch'ap rib che ri u k'ab jun chacalte'.</t>", "4": "<t>Xujak'ij ri u parunum</t> <t>ri naj na elinak chicaj,</t> <t>xbe c'ut xutica'</t> <t>pa jun culew ajc'ayib,</t> <t>pa jun tinimit</t> <t>ri c'o wi q'ui c'ayij.</t>", "5": "<t>Xuc'am c'u jun ija'</t> <t>cho ri ulew xutic pa jun ulew</t> <t>ri tajim chic,</t> <t>chuchi' jun nima',</t> <t>ri c'o wi q'ui ja'.</t>", "6": "<t>Ri ija'</t> <t>xq'uiyic xux c'u juwi' uva</t> <t>ri sibalaj e q'ui u k'ab;</t> <t>pune' c'u man nim ta</t> <t>xel chicaj,</t> <t>are c'u ri juwi' uva</t> <t>xeburababa' ri e u rab</t> <t>xukuje' xebulic'</t> <t>ri e u k'ab</t> <t>che ri u suq'uil ri cot,</t> <t>cätajin cäbe ri u rab</t> <t>pa ri ulew,</t> <t>xux c'u juwi' uva,</t> <t>xtuxinic</t> <t>xeq'uiy tak ri u k'ab.</t>", "7": "<t>C'o chi c'u</t> <t>jun nimalaj cot,</t> <t>ri sibalaj e nimak u xic'</t> <t>xukuje'</t> <t>sibalaj pim ri rismal.</t> <t>Are c'u ri juwi' uva</t> <t>xebutak ri u rab xukuje'</t> <t>xebulic' ri u k'ab</t> <t>chusuq'uil we cot ri',</t> <t>rech quebuya' chi na</t> <t>niq'uiaj u ja',</t> <t>naj che ri c'olbal</t> <t>jawije' ri tictal wi.</t>", "8": "<t>Tictal c'u ne,</t> <t>pa jun utzalaj ulew,</t> <t>chunakaj ri c'o wi q'ui ja',</t> <t>ri cuya' queq'uiy wi</t> <t>ri e u k'ab</t> <t>xukuje' u wächinic cux ta</t> <t>c'u jun je'licalaj juwi' uva.’</t>", "9": "<pb/><t>Chabijba' chque,</t> <t>ri quinbij chawe,</t> <t>are wa' ri cubij ri Ajawaxel:</t> <t>‘We juwi' uva</t> <t>ri' man capok'colij ta na.</t> <t>Ri nabe cot</t> <t>quebubok na ri u rab,</t> <t>quebupulpubisaj c'u na</t> <t>ri u wäch;</t> <t>xa' ruc' jubik' chuk'ab</t> <t>man quebajwataj</t> <t>ta q'ui winak</t> <t>cabok c'u na c'ä chuxe',</t> <t>quechaki'jar c'u na</t> <t>conojel ri c'ac' tak u tux.</t>", "10": "<t>Pune' c'u cäban</t> <t>chi u tiquic,</t> <t>man cätux ta chic;</t> <t>cächaki'jar na</t> <t>aretak cäjabux</t> <t>rumal ri quiakik'</t> <t>ri cape pa elebal k'ij;</t> <t>cächaki'jar na pa ri c'olbal</t> <t>ri cätux ta wi na.’ ”</t>", "11": "<pb/>Ri Ajawaxel xinuch'abej, xubij c'u chwe:", "12": "<pb/>“Chata' che we tinimit ri' ri man tal ta tzij we reta'm ri quel cubij we c'ambal no'j ri'. Chabij chque: ‘Xpe ri ajawinel ri c'o pa Babilon xul pa Jerusalen, xuyut ri ajawinel ri Juda xukuje' ri e räch k'atal tak tzij, xebuc'am c'u bic pa Babilon.", "13": "<pb/>Xuc'am c'u ri u c'ojol ri ajawinel xuban jun c'ulwächinic ruc', xutakchi'j c'ut chi cuban ri chi'nic ri kas cäban na chi chux jic, xebuc'am c'u bic ri winak ri nimak tak qui k'ij ri e c'o pa ri ulew", "14": "<pb/>rech cätukar can ri ajawibal pa Juda, rech man cacuin taj cuwalijisaj rib, pune' c'u u yo'm u tzij che u tz'akatisaxic we c'ulwächinic ri' ri u banom cutakej c'u u nimaxic.", "15": "<pb/>We u c'ojol we ajawinel ri' xuwalijisaj rib chrij ri ajawinel ri c'o pa Babilon xebutak bic takom pa Ejipt che qui tz'onoxic quiej xukuje' q'uialaj achijab. ¿La are c'u pa i c'u'x ix chi aretak je bantajinak wa' rumal utz ta quel na, cäto'taj ta c'u na ri u c'aslemal? ¿La cato'taj ta na ri u c'aslemal jun winak ri man cutz'akatisaj taj jun c'ulwächinic?", "16": "<pb/>In, ri Ajawaxel, quinban ri chi'nic ri kas cäban na, quincha' rumal ri nu c'aslemal che u bixic chi cäcäm na pa Babilon ri xretz'bej u wäch ri nu chi'nic ri kas cäban na, ri xcha' wi man xutz'akatisaj ta c'u u banic ri c'ulwächinic ri xuban ruc' ri ajawinel ri xcojow pa ri tem re ajawibal.", "17": "<pb/>Aretak chpe ri ajawinel ri c'o pa Babilon che u ch'äquic, quebuyac c'u ak'anibal xukuje' nimak tak tapia chrij ri tinimit, quebucämisaj c'u tinimit winak, ri ajawinel paraon man quebutak ta na ulok cowilaj tak ajch'ojab che a to'ic mawi q'uialaj winak.", "18": "<pb/>Ri are' xretz'bej u wäch ri chi'nic ri kas cäban na, ri u bim man xutz'akatisaj ta c'ut u banic ri c'ulwächinic; ri u yo'm u tzij che u banic, u banom c'u ronojel wa'. Rumal ri' man cäcuin ta na cuto'tajisaj ri u c'aslemal.", "19": "<pb/>In, ri Ajawaxel, quinban ri chi'nic ri kas cäban na, quincha' rumal ri nu c'aslemal: ri are' xuretz'bej u wäch ri nu chi'nic ri kas cäban na, man xutz'akatisaj taj u banic ri c'ulwächinic ri xuban wuc'; rumal ri' quinc'ot na u chi.", "20": "<pb/>Quinq'uiak na ri nu c'at puwi', cäkaj c'u na chupam; quinc'am na bic pa Babilon, chila' c'u quinc'äjisaj wi u wäch rumal rech chi man jic taj xbin chnuwäch.", "21": "<pb/>Ri e cowilaj tak rajch'ojab quecäm na pa ri ch'o'j, jachin tak c'ut ri quec'asi' canok quejabux na pa ri quiejeb quiakik'. C'äte c'u ri' quich'ob na ix chi in ri' ri Ajawaxel, in ch'awinak.", "22": "<pb/>In, ri Ajawaxel, quinbij: Xukuje' ri in quinc'am na ri u parunum ri chacalte' ri sibalaj naj elinak chicaj; quinch'up na jun u tux ri u k'ab ri sibalaj cätojtatic, kas c'u in quinticow na puwi' jun juyub ri sibalaj naj elinak chicaj,", "23": "<pb/>puwi' ri juyub ri c'o pa Israel ri sibalaj naj elinak chicaj. Quepe na u xak, cuya' na u wäch cux c'u na jun je'licalaj chacalte' ri sibalaj nim. Ronojel qui wäch awaj quejeki' na chuxe', ronojel qui wäch chicop ri c'o qui xic caquiban na qui soc xo'l tak ri u k'ab.", "24": "<pb/>Conojel c'ut ri che' ri e c'o pa tak ri c'ache'laj cäquetamaj na chi in ri' ri Ajawaxel. In quint'akij ri juwi' che' ri cuban nimal, quiban c'ut chi are caq'uiy ri alaj juwi' che'. In quinchaki'jarisaj ri räxalaj juwi' che' quinräxarisaj c'ut ri chaki'jalaj juwi' che'. In ri Ajawaxel nu bim, quintz'akatisaj c'ut ri quinbij.’ ”"}