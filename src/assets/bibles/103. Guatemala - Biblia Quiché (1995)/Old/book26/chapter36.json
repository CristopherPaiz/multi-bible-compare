{"1": "<pb/>“Are c'u ri at, winak, chebach'abej pa ri nu bi' ri e u juyub ri Israel, chabij c'u chque chi chquitatabej ri nu tzij.", "2": "<pb/>In, ri Ajawaxel, quinbij: Ri e qui c'ulel ri aj israelib are pa qui c'u'x chi e are' chic e ajchak'e ri junalic tak juyub.", "3": "<pb/>Je ba' wa', chatch'aw pa ri nu bi' chabij c'u chque: ‘Are wa' cubij ri Ajawaxel: Pa ronojel c'olbal quewalij wi ulok ri quech'ojin iwuc' cäsachisax c'u i wäch cumal; conojel ri tinimit ri man e i winakil taj ix kajinak pa qui k'ab, xa' c'u quetz'bex i wäch cumal ri winak xukuje' quetzelex i wäch cumal.", "4": "<pb/>Rumal c'u ri', juyub re Israel, chitatabej ri cuya' u bixic ri Ajawaxel chque tak ri juyub ri alaj tak juyub, nima' tak xukuje' beya' tak; chque tak ri etzeletajic ri man e c'o ta wi winak chque tak ri tinimit ri e tolobam pa Israel, ri e jocom cumal ri c'ulja tak tinimit e uxinak c'u yok'obal cumal.", "5": "<pb/>Are wa' cubij ri Ajawaxel: Ri e nu tzij quenicow che oyowal e benak che u banic c'ax chque ri e jule' tak tinimit chic, kas c'u che u banic c'ax che ronojel ri Edom, rumal rech chi ruc' nimalaj quicotemal xequechbej ri wulew, ruc' c'u nimalaj etzelen wächaj xequijoc tak ri u wäch tak ri rulewal.’", "6": "<pb/>Chatch'aw pa ri nu bi' are chatzijobej ri ulew Israel, chabij c'ut: Are wa' ri cubij ri Ajawaxel chque tak ri nimak tak juyub, ri alaj tak juyub, ri nima' tak xukuje' beya' tak: Ri in e c'o nu tzij re oyowal xukuje' c'anal, cumal tak ri yok'obal ri i coch'om cumal tak ri winak ri man e i winakil taj.", "7": "<pb/>Rumal ri' in, ri Ajawaxel, quinban ri chi'nic ri kas cäban na chi ri e i c'ulja tak tinimit quenoj na che q'uixbal.", "8": "<pb/>Are c'u ri ix, e u juyub tak ri Israel, quixch'ukutaj na cumal nimak tak wächinel tak che' che ri nu tinimit Israel, ri tzelejem cuban ulok.", "9": "<pb/>Ri in quebenchajij na, quinban c'u na chi cätajixic xukuje' chi cätic u wäch.", "10": "<pb/>Quinban na chi sibalaj caq'uiyir ri tinimit Israel ri cäjeki' chila'. Ri tak tinimit quenoj na winak chquipam, ri e etzeletajinak cäban chi na qui banic.", "11": "<pb/>Quinban na chi queq'uiyir ri achijab chixo'l xukuje' tak ri awaj, sibalaj c'u che pok'ok. Q'uialaj winak quec'oji' na jacha' ri nabe, are c'u ri ix utz quixc'oji' na chuwäch ri i banom can nabe. C'äte ri' qui ch'ob na chi in ri' ri Ajawaxel.", "12": "<pb/>Quinban na chi ri nu tinimit cäbin piwi', juyub tak re Israel, quibana' c'u quech chiwe jacha' e ajchak'e, are c'u ri ix man quebiya' ta canok chi ma ta e c'o chic qui c'ojol.", "13": "<pb/>‘In, ri Ajawaxel, quinbij: Ri ix juyub quixtzujuxic chi quebitij ri winak, man c'o ta c'u calc'ual ri tinimit quebiya' canok.", "14": "<pb/>Are c'u ri camic, ri ix man quebitij ta chic ri winak mawi quebiya' ta chi can ri tinimit chi ma ta e c'o calc'ual. In, ri Ajawaxel, quinjiquiba' u bixic.", "15": "<pb/>Man quinya' ta na c'olbal chi quebitatabej ta chic ri yok'obal ri quequiban tak ri winak chiwe ri man e i winakil taj; man quixyak' ta chi c'u cumal tak we tinimit ri', are c'u ri ix man quebiya' ta chi can we tinimit ri' chi ma ta e c'o qui c'ojol. In, ri Ajawaxel quinjiquiba' u bixic.’ ”", "16": "<pb/>Ri Ajawaxel xinuch'abej, xubij c'u chwe:", "17": "<pb/>“Aretak ri aj israelib e jekel chupam ri culew, xcawasij cumal tak ri e itzel tak qui banoj. Ri qui c'aslemal ri xcuc'aj, jun jasach ri tz'il chwe in xukuje' man ch'ijtajel taj.", "18": "<pb/>Xink'ij c'ut ri woyowal paquiwi' cumal tak ri cämisanic ri xequiban pa ri ulew xukuje' ri xquiban che rawasixic xequik'ijilaj ri e diosib.", "19": "<pb/>Che c'ut u c'äjisaxic qui wäch cumal ri itzel tak qui banoj xebenjabuj chquixo'l ri niq'uiaj ulew chic xukuje' chquixo'l ri nimak tak tinimit.", "20": "<pb/>Pa conojel c'ut tak ri tinimit ri quebopan wi, caquiya' ri tastalicalaj nu bi' pa yok'ical, caquibij c'ut ri winak: ‘E are' tak wa' ri e u tinimit ri Ajawaxel, xebel c'u na ulok pa ri culew.’", "21": "<pb/>C'ax c'ut xbe pa ri wanima', chi u mac ri Israel cawasix ri tastalicalaj nu bi' chquixo'l ri nimak tak tinimit ri quebopan wi.", "22": "<pb/>Rumal ri', chabij che ri tinimit Israel: ‘Are wa' cubij ri Ajawaxel: Ri quenbana' na man rumal ta iwech ix, israelib, xane' rumal ri tastalicalaj nu bi', ri i yo'm pa yok'ical chquipam ri nimak tak tinimit jawije' ri ix benak wi.", "23": "<pb/>Ri in quenc'utu' na ri u tastajic ri nimalaj nu bi' chquiwäch ri nimak tak tinimit, ri i yo'm pa yok'ical chquixo'l; aretak chenbana', we winak ri' cäquich'ob na chi in ri' ri Ajawaxel. In, ri Ajawaxel, quinjiquiba' u bixic.", "24": "<pb/>In quixinwesaj na chquixo'l tak we nimak tak tinimit ri' xukuje' tak ulew; quixinmulij na quinban na chiwe chi quixtzelej pa ri iwulew.", "25": "<pb/>Quixinch'aj na ruc' josok'alaj ja', quixinjosk'ij na che ronojel ri i tz'ilol, quixinch'ajch'ojirisaj na chque tak ri e u rikic iwib cuc' tak ri e diosib;", "26": "<pb/>quincoj na jun c'ac' anima' chiwe xukuje' jun c'ac' uxlabal. Quinwesaj na chiwe ri cowilaj iwanima' jacha' ri abaj quincoj na jun ch'uch'ujalaj iwanima'.", "27": "<pb/>Quincoj c'u na ri wuxlabal chiwe ix, quinban c'u na chi quebitz'akatisaj tak ri nu pixab xukuje' tak ri e nu tz'ibam;", "28": "<pb/>quixjeki' na pa ri iwulew ri xinya' chque ri e i mam, quixux c'u na nu tinimit are c'u ri in quinux na i Dios.", "29": "<pb/>Quinya' na ri to'banic chiwe, rech man quitz'iloj ta chic iwib. Quinban na chi catz'ebi' ri trico, man quintak ta chi ulok wi'jal piwi'.", "30": "<pb/>Quinban na xukuje' chi ri juwi' tak che' xukuje' ri ulew caquitz'ebej na ri qui wächinic, rech ri ix man quel ta chi i q'uixbal chquiwäch ri jule' nimak tak tinimit chic u mac rech ri wi'jal.", "31": "<pb/>Aretak c'u canataj ri itzel i c'aslemal chiwe xukuje' tak ri e itzel tak i banoj quiq'uibej na iwib qui mac tak ri e i mac xukuje' cumal tak ri e itzel tak i banoj.", "32": "<pb/>In, ri Ajawaxel, quinjiquiba' u bixic: Chiwetamaj, israelib, chi quinban wa' man rumal ta rech chi are ta wa' ri takal ta chiwe; chixq'uixok chipet iwanima' rumal ri itzel i c'aslemal.", "33": "<pb/>In, ri Ajawaxel, quinbij: Aretak ri in ch'ajch'ojbej che ronojel mac, quixjeki' chquipam tak ri e i tinimit chebibana' c'u qui banic.", "34": "<pb/>Ri ulew ri uxinak can chaki'j uwo sak, che u q'uexwäch chi cäcanaj can chaki'j uwo sak cätajix na chquiwäch conojel ri winak ri queboc'owic.", "35": "<pb/>Cäbix c'u na: We ulew ri' ri canajinak can chaki'j uwo sak, camic cäjunamataj chic ruc' ri ticonibal cotz'i'j aj Eden; tak ri tinimit ri e etzeletajinak, ri xekaj cho ri ulew e etzeletajinak xeya' canok, camic e uxinak jun ya'l chuk'ab e c'o chi winak chquipam.", "36": "<pb/>E are tak c'ut ri e c'ulja tak tinimit ri quec'asi' na canok caquich'ob na chi in, ri Ajawaxel, quinyac chi na ri wulijinak xukuje' quintic chi na ri jocom. In, ri Ajawaxel, nu bim, quinban c'u na.’ ”", "37": "<pb/>“In, ri Ajawaxel, quinbij: C'o chi c'u na ri quenbana' na. Quinya' c'u na che ri tinimit Israel ri cutz'onoj chwe chi quinban chque; quebenq'uiyirisaj na ri u winak jacha' jumulaj chij.", "38": "<pb/>Ri tak tinimit ri e etzeletajinak quenoj na che q'uialaj winak, ri je ta ne ri quepe chij ri quec'am bic pa ri nimak'ij pa Jerusalen ri quebechi'x che tabal tak tok'ob. C'äte ri' caquich'ob na chi in ri' ri Ajawaxel.”"}