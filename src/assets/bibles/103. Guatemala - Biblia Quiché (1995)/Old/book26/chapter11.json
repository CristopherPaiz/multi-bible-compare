{"1": "<pb/>Xinuwalijisaj ri u cuinem ri Dios xinuc'am c'u bic c'ä chuchi' ri oquibal chupam ri rachoch ri Ajawaxel ri cäca'y pa ri elebal k'ij. Chuchi' ri oquibal e c'o wi juwinak job achijab. Xinwilo chi c'o ri Jaazaniy chquixo'l, u c'ojol ri Asur, xukuje' ri Pelatiy u c'ojol ri Benaiy, ri u nimal ri tinimit.", "2": "<pb/>Ri Ajawaxel xubij chwe: “E are' tak wa' ri e chomal tak banal il patan ri caquichomaj tak qui banic etzelal pa ri tinimit.", "3": "<pb/>Caquibij: ‘C'ä maja' naj xeban qui banic tak ri ja kumal. Waral man c'o ta cakac'ulmaj, uj jacha' ri ti'j ri c'o chupam ri t'uy.’", "4": "<pb/>Rumal ri', chebach'abej pa ri nu bi'.”", "5": "<pb/>Ri Ajawaxel xinruxlabisaj, xuya' takanic chwe chi quinbij: “Are wa' ri cubij ri Ajawaxel: ‘Are wa' ri qui chomaj ix, israelib. Ri in weta'm ri i chomanic.", "6": "<pb/>Ri ix i banom q'ui tak cämisanic chupam we tinimit ri', e i nojisam ri e u xo'l tak ri ja chque cäminakib.", "7": "<pb/>Rumal ri' ri in, ri Ajawaxel quinjiquiba' u bixic chiwe: ri Jerusalen cux na junam ruc' jun t'uy, man ix ta c'ut ri ti'j, xane' e are' ri qui ti'jal winak ri xebicämisaj, ri ix quixinwesaj na chupam ri t'uy.", "8": "<pb/>¿La quixe'j iwib chuwäch ri ch'o'j? Quinban na chi cäpe ri ch'o'j piwi'. In, ri Ajawaxel, quinya' nu tzij che u bixic.", "9": "<pb/>Quinc'am na ulok ri c'äjisabal wächaj piwi': quixinwesaj na bic waral quixinjach na pa qui k'ab winak ri man i winakil taj.", "10": "<pb/>Ch'ich' re ch'o'j quixcämisan na. Ri in quink'at na tzij piwi' pa tak ri u c'ulbatil ri Israel, quiwetamaj c'u na chi in ri' ri Ajawaxel.", "11": "<pb/>Ri tinimit man cajwataj ta chiwe che t'uy, mawi ri ix, ix ta ri ti'j. Ri in quink'at na tzij piwi' pa tak ri u c'ulbatil ri Israel,", "12": "<pb/>quiwetamaj c'u na chi in ri' ri Ajawaxel. Ri ix man ix nimaninak taj chque ri nu takanic mawi e i banom tak ri cäquibij tak ri nu pixab, xane' are xitakej tak qui banic tak ri cäquiban ri nimak tak tinimit ri e c'o che i c'ulja.’ ”", "13": "<pb/>Xc'ulmataj c'ut chi aretak cätajin quinch'aw pa ri u bi' ri Ajawaxel, ri Pelatiy cäminak xtzakic, ri u c'ojol ri Benaiy. Ri in xinmej wib c'ä xinya' na ri nu palaj cho ri ulew, sibalaj co xinrak nu chi', xinbij c'ut: “¡Ay, Ajawaxel! ¿La cäsachisaj la qui wäch ri quieb oxib ri e canajinak can che ri Israel?”", "14": "<pb/>Ri Ajawaxel xinuch'abej, xubij c'u chwe:", "15": "<pb/>“Ri winak ri e jekel pa Jerusalen queyok'on chque ri aj israelib, ri e a winakil, caquibij c'ut: ‘¡We winak ri' naj e c'o wi che ri Ajawaxel! Chke c'u ne ri uj, xuya' wi ri ulew rech cujux ajchak'e.’", "16": "<pb/>Rumal c'u ri' chabij chque: ‘Are wa' ri cubij ri Ajawaxel: In quebenwesaj bic, quebenjabuj c'u chquixo'l nimak tak tinimit, chquixo'l tak culew ri winak ri man queta'm ta qui wäch, xa' c'u re jun k'ijol ri man cäbeytaj taj. Are c'u ri camic kas in quinux na jun k'ijilabal chque pa tak ri ulew jawije' tak ri e benak wi.’", "17": "<pb/>Chabij chque xukuje': ‘Are' wa' ri cubij ri Ajawaxel: Ri in quinban na chque chi quebel ulok pa tak ri ulew, pa ri e nimak tak tinimit jawije' tak ri e nu jabum wi, quebenmulij c'u na quinya' chi c'u na ri rulew ri Israel chque.", "18": "<pb/>Ri e are quetzelej na chupam ri culew, caq'uis na tzij paquiwi' conojel tak ri e qui nak'atisabal ri man e ch'ijtajel taj xukuje' e xojibal ri e c'o chupam ri ulew.", "19": "<pb/>In quinwesaj ri cowilaj canima' ri jacha' abaj, quinya' c'u na jun c'ac' canima' xukuje' jun cac' cuxlabal.", "20": "<pb/>C'äte c'u ri' quequinimaj tak na ri e nu pixab xukuje' tak ri e nu takomal, quequitakej c'u na qui banic. Quebux c'u na nu tinimit xukuje' ri in quinux na qui Dios.", "21": "<pb/>E are' tak c'ut ri quequitakej tak qui banic tak ri xojibal xukuje' ri e itzel tak qui nak'atisabal, quinta' na chque jas ri xquiban pa ri qui c'aslemal. In, ri Ajawaxel quiya' nu tzij.’ ”", "22": "<pb/>Ri cuerp ri e c'o qui xic' xerapapic, ri quetet xebe junam cuc'. Are c'ut ri u juluwem ri u Dios ri Israel, ri c'o paquiwi',", "23": "<pb/>xuyac rib, xnajtin c'u che ri tinimit, xec'ol c'u puwi' ri juyub ri c'o pa ri elebal k'ij che ri tinimit.", "24": "<pb/>Xinuwalijisaj c'ut ri u cuinem ri Dios, xuban chwe chi xintzelej pa Babilon, jawije' ri e c'o wi ri niq'uiaj chic ri e c'amom bic chila'. Xc'ulmataj c'u wa' pa jun c'utwächinic ri xuc'ut ri ruxlabal ri Dios chnuwäch. Chuwi' chi c'u wa ri c'utwächinic, xsachic.", "25": "<pb/>Are c'u ri in xintzijoj chque ri e c'amom ulok pa jun ulew chic jachique ri u c'utum ri Ajawaxel chnuwäch."}