{"1": "<pb/>Ri Ajawaxel xinuch'abej, xubij c'u chwe:", "2": "<pb/>“At, winak, chabij che ri ajawinel re Tir: <pb/><t>‘Are wa' ri cubij ri Ajawaxel:</t> <t>Ri awanima' xnoj</t> <t>che u banic nimal,</t> <t>are' c'u pa a c'u'x</t> <t>chi at jun dios ri t'uyul</t> <t>chupam ri qui tem re ajawibal</t> <t>ri diosib sutim awij</t> <t>rumal ri plo.</t> <t>Man at ta c'ut jun dios</t> <t>xane' at jun winak</t> <t>ri cuchomaj rib</t> <t>chi c'o ri u c'oxomanic</t> <t>jun dios ruc'.</t>", "3": "<t><f>[17]</f>¿La xa' ta pa u are c'o na</t> <t>a no'j chuwäch ri Danel?</t> <t>¿La xa' ta pu c'o jun jasach</t> <t>ri ma ta catcuin</t> <t>che u ch'obic?</t>", "4": "<t>Ruc' ri a no'j</t> <t>xukuje' ri a nawinic</t> <t>e a rikom q'ui k'inomal,</t> <t>k'an puak, sak puak</t> <t>xebanojisabej tak ri a caxa.</t>", "5": "<t>Ruc' ri nimalaj a nawinic</t> <t>che ri c'ayinic</t> <t>xukuje' che ri lok'omanic</t> <t>e a q'uiyirisam</t> <t>tak ri a k'inomal,</t> <t>are c'u ri k'inomal</t> <t>banowinak chawe</t> <t>chi caban nimal.</t>", "6": "<t>Rumal ri',</t> <t>ri Ajawaxel cubij chawe:</t> <t>cachomaj ya'</t> <t>chi c'o ri u c'oxomanic</t> <t>cajunamataj wi jun dios awuc',</t>", "7": "<t>quenbana' chi quepe winak</t> <t>ri man e a winakil taj</t> <t>chawij,</t> <t>winak ri sibalaj e itzel</t> <t>tak winak,</t> <t>ri cäquijusij na</t> <t>ri qui ch'ich' re ch'o'j</t> <t>che u banic ch'o'j awuc',</t> <t>chawe at ri sibalaj at je'lic</t> <t>xukuje' sibalaj c'o a no'j,</t> <t>cuq'uiäk c'u na canok</t> <t>ri a je'lical c'ä cho ri ulew.</t>", "8": "<t>Catbik'taj na chuxe'</t> <t>ri k'ekumalaj ja',</t> <t>cärik na jun räx cämical</t> <t>pa u niq'uiajil ri plo.</t>", "9": "<t>¿La catakej ta c'u na</t> <t>u chomaxic chi at jun dios</t> <t>aretak at c'o chquiwäch</t> <t>ri a c'ulel?</t> <t>¡Pa qui k'ab ri catcämisanic</t> <t>man c'o ta c'u jas a banic</t> <t>xak at jun apachique winak!</t>", "10": "<t>Catcäm na pa qui k'ab winak</t> <t>ri man e a winakil taj,</t> <t>jacha' ri qui camic</t> <t>ri e k'ijilal tak diosib.</t> <t>In, ri Ajawaxel, in ch'awinak;</t> <t>in nu yo'm ri nu tzij.’ ”</t>", "11": "<pb/>Ri Ajawaxel xinuch'abej, xubij c'u chwe:", "12": "<pb/>“At, winak, chabixoj jun bix rech cämical che ri rajawinel ri Tir, chabij che: <pb/><t>‘Are wa' cubij ri Ajawaxel:</t> <t>at ri' ri at jun</t> <t>tz'akatalaj c'utbal canok,</t> <t>at nojinak che no'j</t> <t>xukuje' tz'akatalaj je'lical.</t>", "13": "<t>At c'o can pa Eden,</t> <t>ri u ticonibal ri Dios,</t> <t>at wiktal</t> <t>cuc' ronojel qui wäch abaj</t> <t>ri pakal cäjil:</t> <t>rubi, crisolit, jad,</t> <t>topas, cornalin, jasp,</t> <t>zapir, granat</t> <t>xukuje' esmerald;</t> <t>ri e wikbal tak awib</t> <t>xukuje' ri e u wi' tak</t> <t>a xiquin e k'an puak,</t> <t>xesuc'umax kas pa ri k'ij</t> <t>ri xatq'uiyisaxic.</t>", "14": "<t><f>[18]</f> <f>[19]</f>Xatinya' can chuxe' ri u chajinic</t> <t>jun aj cajalaj to'banel</t> <t>ri e c'o u xic',</t> <t>at c'o can chupam</t> <t>ri tastalicalaj u juyub ri Dios</t> <t>catbin c'u can</t> <t>chquixo'l tak ri ch'imil.</t>", "15": "<t>Ri a c'aslemal</t> <t>jicom xbin canok kas pa ri k'ij ri</t> <t>aretak xatq'uiyisaxic</t> <t>c'ä xc'utun na ri etzelal</t> <t>pa ri a c'aslemal.</t>", "16": "<t>Rumal ri qui q'uiyal</t> <t>tak ri a c'ay xatnoj</t> <t>che qui banic tak tokinic</t> <t>xukuje' che macunic.</t> <t>Xatinwesaj c'u chnuwäch;</t> <t>xatinwesaj chupam ri u juyub ri Dios,</t> <t>are c'u ri aj cajalaj to'banel</t> <t>ri c'o u xic'</t> <t>ri xatchajinic xatresaj</t> <t>chquixo'l tak ri ch'imil.</t>", "17": "<t>Ri a je'lical xatnojisan che nimal;</t> <t>ri nimalaj a banic xetzelan ri a no'j.</t> <t>In xatinrokij cho ri ulew,</t> <t>xatinya' pa ri yok'ic</t> <t>chquiwäch tak ri ajawinelab.</t>", "18": "<t>Sibalaj e q'ui ri macaj xebabano.</t> <t>Sibalaj c'u xatchuwir ruc' ri a c'ay,</t> <t>chi xebatz'iloj tak</t> <t>ri e cachoch tak ri e a dios.</t> <t>Xinban c'ut chi caq'uiy</t> <t>pa a niq'uiajil jun kak'</t> <t>ri catubik'o.</t> <t>Conojel cuya' queca'y chawe</t> <t>chi at pol cho ri ulew</t> <t>atuxinak chäj.</t>", "19": "<t>Conojel ri winak</t> <t>ri queta'm a wäch</t> <t>caquixibij quib che awilic.</t> <t>Atuxinak jun jasach</t> <t>ri xibibal;</t> <t>¡Chbe k'ij sak sachinak a wäch!’ ”</t>", "20": "<pb/>Ri Ajawaxel xinuch'abej, xubij c'u chwe:", "21": "<pb/>“At, winak, chatca'y apan che ri Sidon, chatch'aw c'u pa ri nu bi' chaya' u bixic ri u c'äjisaxic u wäch,", "22": "<pb/>chabij che: <pb/><t>‘Are wa' cubij ri Ajawaxel:</t> <t>In quink'alajisaj wib</t> <t>chi at nu c'ulel, Sidon;</t> <t>pa a niq'uiajil</t> <t>cäya' wi na nu k'ij.</t> <t>Aretak c'u chenc'äjisaj</t> <t>a wäch</t> <t>je c'u u c'utic wa'</t> <t>ri nu tastajic quinbano,</t> <t>cach'obataj c'u na</t> <t>chi in ri' ri Ajawaxel.</t>", "23": "<t>Quebentak na bic yabilal</t> <t>pawi',</t> <t>ri quic' cäbin na</t> <t>pa tak ri be pa ri tinimit;</t> <t>ri e a winak cäkaj na</t> <t>ri cämical paquiwi',</t> <t>pa ronojel c'olbal</t> <t>quecämisax wi na</t> <t>ruc' ch'ich' re ch'o'j.</t> <t>Chi' c'ut cäch'obotaj na</t> <t>chi in ri' ri Ajawaxel.</t>", "24": "<t>Ri Israel</t> <t>man quebucoch' ta chi na</t> <t>ri q'uix ri quech'iclajic</t> <t>ri sibalaj quek'ak'anic</t> <t>ri retzelaxic qui wäch</t> <t>ri cäban cumal tak ri tinimit</t> <t>ri e qui c'ulja.</t> <t>Chi' c'ut cach'obotaj na</t> <t>chi in ri' ri Ajawaxel.’ ”</t>", "25": "<pb/>“In, ri Ajawaxel, quinbij: Quinmulij na ri tinimit Israel chquixo'l ri nimak tak tinimit jawije' ri e jabutal wi, quinc'ut c'u na ri nu tastajic chquiwäch tak ri winak. Ri Israel cäjeki' na pa ri rulew, ri ulew ri xinya' che ri Jacob, ri pataninel wech.", "26": "<pb/>Chila' quejeki' wi na, man c'o ta queslabenic xukuje' man c'o ta quebesan ch'u'j, quequiyac tak na cachoch xukuje' quequitic tak na uva. Ri in quiya' na ri c'äjisabal wächaj chque conojel ri c'ultakja ri caquetzelaj u wäch ri Israel. C'äte c'u ri' quetamax na chi in ri' ri Ajawaxel, ri u Dios ri Israel.”"}