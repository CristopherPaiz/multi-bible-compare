{"1": "<pb/>Ri Ajawaxel xinuch'abej, xubij c'u chwe:", "2": "<pb/>“At, winak, chebac'utu' chuwäch ri Jerusalen ri xojibalalaj tak jastak ri e u banom.", "3": "<pb/>Chabij che: ‘Are wa' ri cubij ri Ajawaxel: Ri petinak wi ri awija'lil, at, Jerusalen, aj cananey ri xatalanic; ri a tat aj amorey, ri a nan aj hitit.", "4": "<pb/>Pa ri k'ij aretak xatalaxic man xkopix ta ri a muxux, mawi xatch'ajic, mawi xbil ta atz'am chawij, mawi xatbotz' ta pa pas.", "5": "<pb/>Man c'o ta jun xel ta u c'u'x chawe che qui banic tak we jastak ri chawe. Xuwi xatalaxic, xatrokix can pa tak ri k'ayes at c'u ya'l muluwibal c'uxaj.", "6": "<pb/>Ri in xinoc'ow chaxcut, aretak c'u xatinwilo chi catoc'opila' awib chupam ri a quiq'uel, xpe pa nu c'u'x chi takalic catc'asi'c.", "7": "<pb/>Xatin q'uiyisaj jacha' ri u q'uiyisaxic jun tico'n cho ri uwächulew. Xatux jujilaj, xatsebesobic xatux ixok. Xecowir ri uwo a c'u'x, xq'uiy ri awismal. At ch'analic, man at ch'ukutal taj.", "8": "<pb/>Xinoc'ow chi chaxcut, xinca'y c'u chawe; chi c'o chic a junab che ri taquenic. Xinlic' ri nu ch'ukubem wib pawi', xinch'uk ri a cuerp ri ch'analic, xinya' c'u nu tzij chawe che awuc'axic; xinban jun c'ulwächinic awuc', xatux c'u wech. In, ri Ajawaxel, quinjiquiba' u bixic.", "9": "<pb/>Xatinwatinisaj c'ut, xinsu' ri quic' ri c'o chawij xatinc'oc'arisaj c'ut;", "10": "<pb/>xincoj jun awatz'iak ri je'l tak u ca'yebal xukuje' a xajäb re je'licalaj tz'um; xinya' jun a pas re lino xukuje' jun awatz'iak ri sibalaj coc' u quemic;", "11": "<pb/>xebencoj je'licalaj tak wikbal chawij, xebencoj wikbal tak a k'ab xukuje' jun chachal chakul;", "12": "<pb/>xincoj jun mulk'ab chatza'm, u wi' tak xiquin chque ri a xiquin xukuje' jun je'licalaj corona che ri a jolom.", "13": "<pb/>Xch'ukutaj awij ruc' k'an puak xukuje' sak puak; ri awatz'iak e re lino, coc'alaj tak qui quemic xukuje' e quem ri e je'lic tak qui ca'yebal. Utzalaj wa catzukbej awib, rachil u juyubal räx cab xukuje' aseit re ri u che'al aseitun. Xatux c'u sibalaj at je'lic: Xatjalwächitaj pa jun ajawinel ixok.", "14": "<pb/>Xnimar c'u a k'ij chquixo'l ri nimak tak tinimit rumal ri a je'lical, ri xux tz'akat rumal ri mayibalalaj a wikic wumal. In, ri Ajawaxel, quinjiquiba' u bixic.", "15": "<pb/>Xa' jiquiba' c'u a c'u'x chrij ri a je'lical, xaya' c'u u k'ij chi nim a banic xatux jun quech ri nim ch'utin xac'ayila' c'u ri a cuerp, che ronojel ri coc'owic.", "16": "<pb/>Xebacoj tak ri awatz'iak che qui woquic lic'om tak cäbal ri quek'ijilax wi ri diosib paquiwi' tak ri juyub, xatjoxon c'u cuc'.", "17": "<pb/>Xebac'am tak ri a wikbal re k'an puak, re sak puak ri nu sipam chawe, xebaban qui wächbal tak winak xatux junam cuc' ri cäc'ucaj quib cuc' achijab ixokib che qui banic macunic;", "18": "<pb/>xebacoj tak ri awatz'iak ri je'l tak qui ca'yebal chquij xachi'j c'u ri waseit chquiwäch xukuje' ri nu c'oc' k'ol.", "19": "<pb/>Ri wa ri nu yo'm chawe, ri re coc'alaj c'äj, rachil ri aseit xukuje' u juyubal räx cab ri nu tzukubem awech, xebachi'j chquiwäch jacha' c'oc'alaj tak sipanic. In ri Ajawaxel, quinjiquiba' u bixic.", "20": "<pb/>Xukuje' xebac'am c'ojolab xukuje' tak mialaxelab ri xebenwalc'ualaj awuc' xebaya' che tabal tok'ob chque tak we e diosib jacha' ta ne che tzukbal quib. ¿La ma ta xubana' chawe chi xatux quech ri nim ch'utin,", "21": "<pb/>xebaya' tak c'ut ri walc'ual che tabal tak tok'ob xebajach pa ri c'atic che qui cämisaxic, che u ya'ic qui k'ij ri e diosib?", "22": "<pb/>E rachil ri xojibalalaj a c'aslemal quech nim ch'utin man canataj ta chic chawe aretak at laj ali na at ch'analic, man at ch'ukutal ta jubik', catoc'opila' awib chupam ri kas a quiq'uel.", "23": "<pb/>Are wa' ri quinjiquiba' u bixic, in ri Ajawaxel: ¡Tok'ob a wäch! Xak c'u u wi' chic conojel ri etzelal ri xebabano,", "24": "<pb/>xebaban k'ijilabal ri quebak'ijilaj wi tak ri diosib pa ronojel c'olbal ri jamalic xajach c'u awib che ri cuban ri quech ri nim ch'utin.", "25": "<pb/>Pa conojel tak ri u xo'l tak be xebawoc wi tak we c'olbal ri', xajalwächij c'ut ri a je'lical pa jun xojibalalaj jasach xachi'j c'u ri a cuerp che ronojel ri coc'owic, amak'el c'ut xatux junam cuc' ri quech ri nim ch'utin.", "26": "<pb/>Xatijoj awib che u banic ri cäquiban ri quech ri nim ch'utin cuc' tak ri e a c'ulja, ri aj Ejipt ri sibalaj c'o qui cuinem che ri macunic jacha ri cäquiban ri quech ri nim ch'utin, xa' walijisaj c'ut ri woyowal cumal tak ri e a macunic che nim ch'utin amak'el.", "27": "<pb/>Xinwalijisaj c'ut ri nu k'ab che u c'äjisaxic a wäch: Xatinya' pa q'uetetil xatinjach pa qui k'ab ri aj pilisteyib, ri caquetzelaj a wäch ri qui banom coyowal che ri q'uixbalalaj a c'aslemal.", "28": "<pb/>Man c'u xcu'bi ta a c'u'x ruc' wa', xac'ayila' awib pa qui k'ab ri aj asiriyab jacha ri cäquiban ri quech ri nim ch'utin; mawi c'u ne xcu'bi ta a c'u'x ruc' wa'.", "29": "<pb/>Xatakela' c'u u jachic awib che u banic ri u mac ri quech ri nim ch'utin pa Babilon, qui tinimit ajc'ayib; mawi chi c'u ne xcu'bi ta chic a c'u'x ruc' wa'.", "30": "<pb/>In, ri Ajawaxel, quinjiquiba' u bixic: ¡Sibalaj nim ri yabilal ri c'amowinak ri awanima' chi queban conojel ri quebuban jun quech nim ch'utin ri man c'o ta u q'uixbal!", "31": "<pb/>Pa conojel tak ri u xo'l tak ri be pa ronojel c'olbal ri jamalic, xawoc jun porobal ri caya' wi k'ijilanic chque tak ri e diosib cajach c'u awib che u banic ri cäquiban ri quech ri nim ch'utin. Are c'u ri at man caban ta awech jas ri cäquiban ri quech ri nim ch'utin: ¡ri at man c'o ta awajil catok'ij!", "32": "<pb/>Ri ixok ri xak quieb u pam ruc' ri rachajil, quebuc'ulaj ri man reta'm ta qui wäch.", "33": "<pb/>Ronojel ri cuban ri cäcan ri quech ri nim ch'utin cäya' jun tojbal rech; are c'u ri at xane' are caya' sipanic chque tak ri e awanima' awib cuc' rech pa ronojel c'olbal quepe wi ri quebelmacun awuc'.", "34": "<pb/>Pa ri u c'ayixic awib a q'uexom ri caquiban ri quech ri nim ch'utin: man c'o ta jun catutzucuj che macunic, mawi catquitojo, xane' at ri quebatajo. ¡Xuwi rumal wa' man catjunamataj taj!", "35": "<pb/>Rumal ri', quech nim ch'utin, chatatabej ri nu tzij:", "36": "<pb/>In, ri Ajawaxel quinbij chawe: Ri at a ch'anabam ri a cuerp, man c'o ta jubik' a q'uixbal che ri cuban jun quech ri nim ch'utin cuc' ri quekaj chawäch xukuje' cuc' tak ri e xojibal tak a diosib, a turuwisam c'ut ri qui quiq'uel tak ri e awalc'ual ri xebachi'j che tabal tak tok'ob.", "37": "<pb/>Rumal ri', in quebenmulij na conojel ri e awanima' awib cuc' ri e a quicotisam, conojel ri xebawaj xukuje' conojel ri xawetzelaj qui wäch; quebenmulij na caquicholajij na quib chawij, quinch'anaba' c'u na ri a cuerp chquiwäch rech cäquil ronojel ri a ch'analiquil.", "38": "<pb/>Quink'at c'u na tzij pawi' rumal rech chi xatkaj pa mac cuc' achijab xukuje' at cämisanel, ruc' c'u oyowal xukuje' achixomanic catinjach na pa ri cämical.", "39": "<pb/>Catinjach c'u can pa qui k'ab, rech caquiq'uis tzij paquiwi' tak ri e c'olbal ri xac'ayila' wi awib pa qui k'ab, xukuje' ri xebak'ijilaj wi ri diosib. Quequit'okopila' na tak ri e awatz'iak chawij xukuje' tak ri je'lalaj tak wikbal tak awib, kas c'u c'axalaj a ch'anabaxic caquiban canok.", "40": "<pb/>Caquiwalijisaj na quib ri tinimit chawij, catcabäjij na catquicämisaj c'u na cuc' tak ri ch'ich' re ch'o'j.", "41": "<pb/>Caquit'ik na k'ak' chque tak ri awachoch caquiya' c'u na ri c'äjisabal wächaj chawe chquiwäch ri tinimit ixokib. Quinsach na u tza'm ri quebabano jacha ri cäquiban ri quech ri nim ch'utin, man catakej taj qui tojic tak ri e awanima' awib cuc'.", "42": "<pb/>C'äte c'u ri' cajamar na ri woyowal chawij xukuje' tak ri wachixomanic quetani' na; quincanaj pa utzil man c'u cäpe ta chi woyowal.", "43": "<pb/>At xsach pa a jolom aretak c'a at ac'al, xayac woyowal cumal ri itzel tak a banoj ri e xojibal; rumal c'u ri', quinc'äjisaj na a wäch rumal we itzel a c'aslemal ri'. In, ri Ajawaxel, quinjiquiba' u bixic.’ ”", "44": "<pb/>“Conojel ri e q'uiakal tak xiquinaj, caquibij na: ‘Je jacha' ri nanaxel, jeri' xukuje' ri mialaxel.’", "45": "<pb/>Ri at at mialaxel re jun nanaxel ri xretzelaj u wäch ri rachajil xukuje' tak ri e ral, xukuje' tak ri e awachalal cäquetzelaj qui wäch ri cachajilal xukuje' tak ri cal. Ri i nan ix iwonojel aj hitit, ri i tat, aj amorey.", "46": "<pb/>Pa ri u wiquiak'ab ri elebal k'ij c'o wi ri awatz, ri tinimit Samar, e rachil ri alaj tak u tinimit; pa ri u mox ri elebal k'ij, c'o wi ri a chak', ri tinimit re Sodom, e rachil ri alaj tak u tinimit.", "47": "<pb/>Xac'am c'u awech ruc', xaban awech ri xojibalalaj tak u banoj. Man c'u xcu'bi ta a c'u'x ruc' wa', c'ax na ri xaban pa ri a c'aslemal chuwäch ri xquiban ri e are'.", "48": "<pb/>In, ri Ajawaxel, quinban ri chi'nic ri kas cäban na, quincha' rumal ri nu c'aslemal che u bixic: mawi ri a chak' ri Sodom mawi ri e alaj tak u tinimit xquiban ta ri a banom at.", "49": "<pb/>Are wa' ri u mac ri a chak' Sodom: xquina' quib chi nimak qui k'ij rumal rech chi c'o sibalaj caquitzukbej quib xukuje' chi c'o ronojel u wäch k'inomal cuc', mawi c'u jumul xquiban ta jun tok'ob che ri meba' mawi che ri c'o u rajawaxic.", "50": "<pb/>Xebux banal tak nimal xequiban c'u jastak ri e itzel quebenwilo; rumal ri' xinsachisaj qui wäch, jacha' ri awilom.", "51": "<pb/>Are c'u ri Samar, man xuban taj mawi ne pa niq'uiaj chque ri e a mac. At e a banom jastak ri e xojibal chquiwäch ri e qui banom e are'; sibalaj e q'ui, we ta catjunamax cuc', ri e are' je ta ne ri ma ta c'o qui mac ri'.", "52": "<pb/>Are c'u ri at cach'ijijej na ri a mach'irisaxic, rumal c'u rech chi xebaban na macaj ri sibalaj e xojibal na chquiwäch ri xequiban ri e awachalal, xaban chque chi je ta ne ri quek'alajinic chi ma ta c'o qui mac. Are c'u ri at cacoch'ochej na we q'uixbal ri' xukuje' cach'ijijej na ri a mach'irisaxic, xaban c'u chque ri e awachalal chi je ta ne ri ma ta c'o qui mac.", "53": "<pb/>Ri in quintzelej chi na ri utzilal che ri Sodom rachil ri Samar, xukuje' chque ri alaj tak qui tinimit; xukuje' c'u chawe at quinya' chi na ri a pok'colitajic,", "54": "<pb/>cach'ijijej c'u na ri a mach'irisaxic xukuje' ri a q'uixbal ri quel na che ri xabano, ri rumal catux na cu'bisabal c'uxaj chque.", "55": "<pb/>Aretak c'u ri Sodom rachil ri Samar xukuje' ri e alaj tak qui tinimit quebux chi na e jas ri nabe canok, xukuje' ri at xukuje' ri alaj tak a tinimit quebux chi na e jas ri nabe canok.", "56": "<pb/>Are c'u ri at man xatanaba' ta u yok'ic ri a chak' Sodom chi xc'äjisax u wäch, aretak xana' awib chi sibalaj nim a k'ij", "57": "<pb/>c'ä maja' c'u ne quetamataj ri awetzelal; are c'u ri camic conojel tak ri tinimit aj edomib aj pilisteyib, conojel tak ri e a c'ulja, catquiyok'o; ¡ronojel ri uwächulew cäretzelaj a wäch!", "58": "<pb/>Camic cach'ijijej na ri c'äjisabal a wäch qui mac quech ri itzel xukuje' xojibalalaj tak e a banoj. In, ri Ajawaxel, quinjiquiba' u bixic.”", "59": "<pb/>In, ri Ajawaxel, quinbij: “Quinya' na ri c'äjisabal a wäch ri takal chawe, man xatz'akatisajtaj u banic ri chi'nic ri kas cäban na xatcha' wi xukuje' man xatz'akatisajtaj ri c'ulwächinic.", "60": "<pb/>Are c'u ri in man cäsach ta pa nu jolom ri c'ulwächinic ri nu banom awuc' aretak c'ä at ac'al, quinban c'u na jun junalic c'ulwächinic awuc'.", "61": "<pb/>Aretak chinya' ri awatz xukuje' a chak' chawe che a mialaxelab, man quinutakchi'j ta c'ut ri c'ulwächinic che wa', ri at cänataj na ri ojer a c'aslemal chawe catq'uix c'u na.", "62": "<pb/>In quinc'ac'arisaj na ri nu c'ulwächinic awuc', cawetamaj c'u na chi in ri' ri Ajawaxel.", "63": "<pb/>At cänataj c'u na chawe, cana' c'u na nimalaj q'uixbal xukuje' mach'ibal ib man c'u cachajij ta chic anima' c'o ta chi jas cabij aretak quinsach a mac che ronojel ri a banom, In ri Ajawaxel, quinjiquiba' u bixic.”"}