{"1": "<pb/>Ri achi xinuc'am bic chuchi' ri oquibal ri cäca'y pa elebal k'ij.", "2": "<pb/>Xinwil c'ut chi ri u juluwem ri u Dios ri Israel petinak pa ri elebal k'ij. Xtataj jun cowilaj chojojem, jacha' ta ne ri re ta jun nimalaj nima', ri cäwolkotic, are c'u ri uwächulew xnoj che sakilal.", "3": "<pb/>Ri c'utwächinic jacha' ri xinwilo aretak xpe ri Ajawaxel che u sachisaxic u wäch ri Jerusalen, xukuje' jacha' ri xinwil chunakaj ri nima' Quebar. Xinmej wib c'ä xinya' na ri nu palaj cho ri ulew,", "4": "<pb/>are c'ut ri u juluwem ri Ajawaxel xoc c'ä chupam ri rachoch pa ri oquibal ri c'o pa ri elebal k'ij.", "5": "<pb/>Xinuwalijisaj c'ut ri u cuinem ri Dios xinuc'am c'ubic chuwäch ri ucab uwo ja, xinwil c'ut chi ri u juluwem ri Ajawaxel u nojisam ri rachoch.", "6": "<pb/>Ri achi xuya' rib chi nu nakaj, xinta' c'ut chi ri Ajawaxel qui nu ch'abej ulok kas pa ri rachoch.", "7": "<pb/>Cubij c'u ulok chwe: “Are' c'olbal wa' rech ri nu tem re ajawinel, ri c'olbal ri quebenya' wi na ri wakan; waral quinjeki' wi na chquixo'l ri aj israelib amak'el. Mawi ri e are' mawi ri e cajawinelab caquiya' ta china' ri tastalicalaj nu bi' pa yok'ical: man quebe quiyaca' ta chi na tz'ak che u nataxic ri cajawinelab aretak e cäminak chic,", "8": "<pb/>mawi quequiyaca' ta chi ne na nimak tak cachoch ri quecanaj ta chi can tak ri coquibal chuxcut ri qui oquibalil ri wachoch, ri xa' jun tapia c'o chquixo'l. Ri e are' xquiya' ri tastalicalaj nu bi' pa yok'ical cumal tak ri qui banoj ri quebenpakchi'j; rumal ri' xinoyowar cuc', xebenjach pa cämisaxic.", "9": "<pb/>Che qui najtajisaj c'ut camic ri itzel tak qui banoj chwe xukuje' ri u cojic tak ri qui tz'ak tak ri cajawinelab, are c'u ri in quinjeki' na chquixo'l amak'el.", "10": "<pb/>Are c'u ri at, winak chatzijoj chque ri aj israelib ri xawil che ri wachoch, xukuje' tak ri u cholajil xukuje' ri retabalil, rech queq'uix chque tak ri qui mac.", "11": "<pb/>We c'u queq'uix che ronojel ri qui banom, chac'utunisaj ri u bantajic ri wachoch chquiwäch xukuje' ri c'o chupam, ri elebal ri oquibal, ronojel ri u bantajic, xukuje' ri pixab ri rajawaxic u tz'akatisaxic. Chajuch'u' ronojel ri u bantajic chquiwäch rech c'o caquich'ob che ri u bantajic caquiban ta c'ut jas ri cäbix chque. Xukuje' chebatz'ibaj tak conojel ri pixab rech quecuinic quequitz'akatisaj.", "12": "<pb/>Are wa' ri pixab che ri wachoch: ronojel ri ulew ri c'o chrij ri wachoch puwi' ri juyub are' jun c'olbal ri sibalaj tastal na.”", "13": "<pb/>E are tak retabalil wa' ri porobal, are quekacoj ri etabal re nabe. Chrij ri porobal c'o jun u be ja' ri quieb k'abaj ruc' niq'uiaj k'abaj u kajbem, quieb k'abaj ruc' niq'uiaj k'abaj u wäch, ri walijisam jun tanatob chrij re jun k'abaj. Ri u tiq'uilibal ri porobal are jewa':", "14": "<pb/>Kas chupam ulok ri u be ja' c'ä chuchi' ri nabe u chi' ri porobal, quetan jun bara' ruc' jun k'abaj u pakalibal. Cätaken chic capaki' chi c'u na quieb k'abaj ruc' niq'uiaj k'abaj ri porobal. Ronojel ri porobal ri c'o chi' quieb bara' ruc' niq'uiaj elinak chicaj, c'o chi c'u na quieb k'abaj ruc' niq'uiaj k'abaj puwi'.", "15": "<pb/>Ri u wi' ri porobal, ri queporox wi tak ri tabal tok'ob, quieb bara' ruc' niq'uiaj elinak chicaj. E c'o quiejeb u c'a' che ri e tuc'ulic.", "16": "<pb/>Ri porobal cajtzalaj, wukub bara' ruc' jun k'abaj ri u pa tak u xcut.", "17": "<pb/>Ri porobal ri c'o pa u niq'uiajil xukuje' cajtzalaj wajxakib bara' ruc' niq'uiaj ri u pa tak u xcut. Ri u be ja' quieb k'abaj ruc' niq'uiaj k'abaj u wäch, ri tanatob ri walijisam jun k'abaj u wäch. Ri k'am ri capak'alebex puwi' ri porobal cäca'y pa ri elebal k'ij.", "18": "<pb/>Xubij c'ut ri Ajawaxel chwe: “Aretak chopan ri jok'otaj che u banic ri porobal quetz'akatisax tak we etanic ri' che: caporox na puwi' we porobal ri' jun awaj ri cachäjirisaxic, cachicox c'u na ri quic' che ri porobal.", "19": "<pb/>Chque ri e cojol tabal tok'ob ri e aj levitib ri e rija'lil ri Sadoc, e are' tak c'u wa' ri e rajawaxic quekeb chnuwäch che nu patanixic, quiya' na jun alaj ama' wacax chque rech caquichi'j che tabal tok'ob che u q'uexwäch ri macaj. In, ri Ajawaxel, quinya' takanic che u banic.", "20": "<pb/>Quic'am c'u jubik' ri u quiq'uel qui chicoj c'u chquij ri quiejeb u c'a', ri quiejeb u xquina ri porobal ri chacal wi xukuje' che ronojel ri u chi' ri walijinak chrij. Je caban wa' che ri tz'akatalaj u ch'ajch'ojbexic che ri macaj.", "21": "<pb/>Cac'am c'u bic ri alaj ama' wacax ri xchi'x che u q'uexwäch ri macaj, caporoj c'u chrij ri Rachoch Dios, pa ri c'olbal ri ya'tal wi u banic wa'.", "22": "<pb/>Chucab k'ij cachi'j na, che tabal tok'ob che u q'uexwäch ri macaj, jun alaj q'uisic' ri man c'o ta jun u yab, e are' tak c'u ri e cojol tabal tok'ob quech'ajch'ojebisan na ri porobal je jas ri xquiban ruc' ri alaj ama' wacax.", "23": "<pb/>Are tak caq'uis qui banic tak we nak'atisabal ri' re josk'ibal, cäc'am na jun alaj ama' wacax xukuje' jun ama' chij, qui cabichal ma ta c'o jun qui yab,", "24": "<pb/>quebachi'j c'u chwe. Ri e cojol tabal tok'ob e are che chicom ri atz'am chrij, que qui poroj c'ut jacha' che tabal tok'ob ri cachajirisaxic che u ya'ic nu k'ij,", "25": "<pb/>k'ij chk'ij, wukub k'ij cäbeytajic, rajawaxic cachi'j jun alaj q'uisic' jacha' tabal tok'ob ri cäya' che u q'uexwäch ri macaj, xukuje' jun alaj ama' wacax cärachilaj jun ama' chij, conojel ma ta c'o jun qui yab.", "26": "<pb/>K'ij chk'ij, wukub k'ij cabeytajic, ri e cojol tabal tok'ob rajawaxic kas tz'akat u ch'ajch'ojbexic ri porobal caquibano, che u jekebaxic ri tastajicalaj u cojic.", "27": "<pb/>Wukub k'ij qui takej u banic wa', pa ri uwajxak k'ij quitakej qui chi'xic tak ri tabal tok'ob ri cachajirisaxic xukuje' tak ri tabal tak tok'ob re utzirisan ib. Quixinc'am c'u na ruc' quicotemal. In, ri Ajawaxel, quinya' ri nu tzij.”"}