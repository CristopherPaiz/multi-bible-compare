{"1": "<pb/>Ri achi xinuc'am chi bic chuchi' ri oquibal ri c'o chrij ri Rachoch Dios ri cäca'y pa ri elebal k'ij, ri tz'apilic.", "2": "<pb/>Chila' xubij wi ri Ajawaxel chwe: “We oquibal ri' catz'apij canok; man ya'tal taj u jakic. Man c'o ta jun coc'ow ta chila', rumal rech chi chila' oc'owinak wi ri Ajawaxel, ri u Dios ri Israel. Rumal ri' catz'apij' canok.", "3": "<pb/>Xuwi cuya' coc ri cäk'atan tzij, rech quet'uyul che u tijic ri tastalicalaj wa chuwäch ri Ajawaxel. Rajawaxic coc ulok chuwäch ri uwo ja ri c'o chuwäch ri oquibal, chila' c'u quel wi bic xukuje'.”", "4": "<pb/>Ri achi xinuc'am chi c'u bic pa ri oquibal ri c'o pa ri riquiak'ab ri elebal k'ij, chuwäch ri Rachoch Dios. Xinwilo chi ri u juluwem ri Ajawaxel u nojisam ri Rachoch Dios, xinmej wib c'ä xinya' na ri nu palaj cho ri ulew.", "5": "<pb/>Xubij c'ut ri Ajawaxel chwe: “At, winak, kas chebajaka' ri quieb a bak'wäch xukuje' kas chatatabej ronojel ri quenbij chawe che ri pixab xukuje' tak ri rajawaxic u banic chupam ri rachoch Dios. Kas utz quilic chabana' e jachin tak ri cuya' queboc pa ri Rachoch Dios xukuje' quebel chupam.", "6": "<pb/>Chabij che we tinimit Israel ri' ri man taltatzij: ‘Are wa' cubij ri Ajawaxel: Chtanabax qui banic ri itzel tak chac ri itzel quebenwilo, tinimit re Israel.", "7": "<pb/>Ri ix qui wawasij ri wachoch quebiya' c'u c'olbal chi queboc ri man e i winakil taj chupam, winak ri man cuc'amtaj ri retal ri nu c'ulwächinic mawi pa ri qui chomanic mawi che ri qui cuerp; cäcawasij caquichi'j c'u chwe jacha' che k'obisabal ri xepo ri quic' quech tak ri tabal tok'ob, man are ta c'u caquibano jas ri cubij ri nu c'ulwächinic cumal ri qui banic tak we jastak ri' ri itzel quebenwilo.", "8": "<pb/>Man e qui tz'akatisam ta c'ut ri tastalicalaj tak nu nak'atisabal, xane' e qui yo'm pa qui k'ab winak ri man e qui winakil taj.’", "9": "<pb/>Rumal ri' in, ri Ajawaxel, quinbij: Man coc ta na jun winak pa ri wachoch ri man i winakil taj, ri man ruc'am taj pa ri u chomanic xukuje' che ri u cuerp ri retal ri nu c'ulwächinic; mawi ne jun chque ri man e i winakil taj ri cajeki' ta chquixo'l ri aj israelib.", "10": "<pb/>Ri e aj levitib, ri xenajtin chwe aretak ri aj israelib xquitas quib chque tak ri nu be xinquiya' c'u canok che qui k'ijilaxic tak ri diosib, rajawaxic caquitoj na tak ri macaj ri xequibano.", "11": "<pb/>Quecuinic quepatanij chupam ri wachoch xa' che e chajil tak oquibal, xukuje' niq'uiaj rajawaxic chic ri cäban chupam ri wachoch; e are' ri quecämisan na tak ri awaj ri queporoxic che quichajirisaxic xukuje' ri quequic'am ulok tak ri winak jacha' che sipanic; xak c'u u wi chic, rajawaxic chi xak e c'o che u patanixic ri tinimit.", "12": "<pb/>Ri e are' xec'oji' che qui patanixic ri aj israelib che u c'amic u be ri k'ijilanic chque tak ri e diosib, ruc' c'ut ri u banic wa' xquibano chi xemacun ri aj israelib. Rumal ri' caquitoj na ri macaj ri xquibano. In, ri Ajawaxel, quinjiquiba' u bixic.", "13": "<pb/>Man ya'tal ta chi chque chi quec'oji' pa ri nu patanijic jacha' e cojol tabal tok'ob mawi quekeb ta chque ri tastalicalaj tak jastak wech, mawi ta c'u ne cäyataj ta chque chi quekeb ta chque ri jastak ri sibalaj e tastal na. Caquekaj na ri qui q'uixbal cumal quech ri jastak ri sibalaj itzel quebenwil wi ri e qui banom.", "14": "<pb/>Quebencoj na che u banic apachique chac chupam ri wachoch, rech quequiban ronojel ri rajawaxic u banic chupam ri wachoch.”", "15": "<pb/>“Ri e cojol tabal tok'ob ri e aj levitib ri e rija'lil ulok ri Sadoc, ri xquitakej patanijic pa ri wachoch aretak ri aj israelib xquitas tak quib chque tak ri nu be, je, cuya' quekeb chnuwäch che nu patanixic. Ri e are' quecuinic quekeb chnuwäch che u chi'xic ri xepo xukuje' ri qui quiq'uel ri tabal tak tok'ob. In, ri Ajawaxel, quinyo'w we takanic ri'.", "16": "<pb/>Xukuje' cuya' queboc pa ri wachoch quekeb c'u che ri nu porobal che nu patanixic, pa qui k'ab c'u cäcanaj wi ri patanijic ri cäban chwe.", "17": "<pb/>Aretak queboc chupam ri uchi'ja rech ri ucab uwo ja, rajawaxic caquicoj bic catz'iak re lino. Aretak e c'o pa ri patanijic chuwäch ri ucab uwo ja o chupam ri wachoch, man caquicoj ta bic catz'iak re rismal chij.", "18": "<pb/>Caquicoj bic jun pisbal jolomaj re lino, xukuje' tak sacaw, o we'x re lino, man c'o ta jun jasach ri chiquicoj ta xe' qui pam ri chebesan ta pa c'atan.", "19": "<pb/>C'ä majok c'u chebel bic chuwäch ri nabe uwo ja, jawije' e c'o wi ri tinimit winak, rajawaxic quequesaj ri atz'iak ri xquicoj che ri patanijic chupam ri wachoch quequiya' c'u chquipam ri alaj tak ja ri e c'o chupam ri wachoch, caquicoj chi c'ut jun atz'iak, rech man cäk'ax ta ri u tastajic ri atz'iak che ri tinimit.", "20": "<pb/>Man caquiban ta tol che ri qui jolom, mawi caquiban nimak che ri qui wi'; xuwi caquikopij jubik'.", "21": "<pb/>C'o jun cojol tabal tok'ob mutij u wa'l uva aretak choc chupam ri ucab uwo ja.", "22": "<pb/>Mac'uli' ruc' jun malca'n ixok o jachom, xuwi ruc' jun k'apoj ali aj israelib o ruc' jun u malca'n jun cojol tabal tok'ob.", "23": "<pb/>Ri e cojol tabal tok'ob rajawaxic quequitijoj ri nu tinimit che ri u c'oxomaxic ri u jalbem rib ri tastalic ruc' ri man tastal taj, xukuje' ri ch'ajch'oj ruc' ri ch'uluch'uj.", "24": "<pb/>Aretak e c'o ch'o'j rajawaxic e are' quebux k'atal tak tzij, quek'atan c'u na tzij je jas ri cubij ri nu pixab. Quequitz'akatisaj na conojel tak ri nu pixab xukuje' tak ri nu tijonic chque conojel tak ri nu nimak'ij, nim c'u chequila' wi tak ri nu k'ij re uxlanem.", "25": "<pb/>Man ya'tal ta chque chi caquinak jun cäminak, rech man caquitz'iloj ta quib, xuwi we are' ri kas u tat, ri kas u nan, jun u c'ojol, jun u mia'l jun rachalal o jun rana'b ri man c'ulaninak taj.", "26": "<pb/>We quequibano, rajawaxic caquich'ajch'ojirisaj quib, caqueyej chi c'u na wukub k'ij.", "27": "<pb/>Aretak c'u cheboc chic chuwäch ri ucab uwo ja ri c'o chuwäch ri Rachoch Dios che u tz'akatisaxic u banic ri qui patanijic, caquichi'j na jun tabal tok'ob rumal ri macaj. In, ri Ajawaxel, quintakanic chi cäbanic.", "28": "<pb/>Xuwi c'u ri in in echbal ri caquic'am na ri e cojol tabal tok'ob jacha' echbal. Man c'o ta jun jasach caya' ta chque pa Israel rech cux ta quech. In ri in quechbal.", "29": "<pb/>Cuya' quequitij ri e u wächinic tak ri ulew ri quelquichi'j ri aj israelib chwe, xukuje' tak ri awaj quech tabal tak tok'ob ri queya'ic u mac rech ri macaj xukuje' ri queya'ic u mac rech ri chak'maquil. Junam xukuje' ronojel ri caquitas ri aj israelib chwe cäcanaj chque.", "30": "<pb/>Ri e cojol tabal tok'ob caquic'am na xukuje' ri nabe utzalaj tak qui wächinic tak ri ulew xukuje' conojel tak ri sipanic ri quebelyokok. Aretak c'u ri ix quisuc'umaj ri k'or che ri wa, ri sibalaj utz na are cäya' chque. Jeri' ri nu tewichibal cajeki' na paquiwi' tak ri iwachoch.", "31": "<pb/>Ri e cojol tabal tok'ob man ya'tal ta chque chi caquitij jun chicop ri c'o u xic' o jun awaj ri xak c'ätetal cäcämic, o ri cämisam rumal jun juyubal awaj.”"}