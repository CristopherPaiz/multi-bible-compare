{"1": "<pb/>Pa ri nabe k'ij rech ri ic', pa ri julajuj junab, ri Ajawaxel xinuch'abej, xubij c'u chwe:", "2": "<pb/>“Ri Tir yok'oninak che ri Jerusalen: <pb/><t>‘¡Aha, ri roquibal ri c'ayibal</t> <t>chquixo'l nimak tak tinimit</t> <t>banom ch'akatak che!</t> <t>¡Camic opaninak ri nu k'ij!</t> <t>Quinnoj na che k'inomal</t> <t>are c'u ri are' cätoli' canok.’ ”</t>", "3": "<pb/><t>“Rumal ri', in ri Ajawaxel quinbij:</t> <t>Tir, in quink'alajisaj wib</t> <t>chi nu banom nu c'ulel chawe.</t> <t>Quinban na chi quewalij</t> <t>q'ui nimak tak tinimit chawij</t> <t>che u banic c'ax chawe,</t> <t>jacha' ri cuban ri plo</t> <t>ri quebuwalijisaj ri u wäch,</t>", "4": "<t>chequiwulij tak c'ut</t> <t>ri e a nimak tak tapia,</t> <t>chequikasaj</t> <t>tak ri tac'atak tak awachoch.</t> <t>Xukuje' ne ri puc'uc' ulew</t> <t>quinmes na pa ri u c'olbal,</t> <t>xuwi c'u quinya' canok</t> <t>jun tolotic abaj.</t>", "5": "<t>Pa u niq'uiajil ri plo</t> <t>cacanaj wi canok,</t> <t>jacha' jun c'olbal</t> <t>ri quesabex wi</t> <t>tak ri c'at caribal.</t> <t>In, ri Ajawaxel,</t> <t>quinjiquiba' u bixic.</t> <t>Ri Tir cätolobax na</t> <t>cumal ri nimak tak tinimit,</t>", "6": "<t>e are' tak c'ut</t> <t>ri alaj tak u tinimit</t> <t>ri naj e c'o wi che ri plo</t> <t>quekaj na pa u chi' ch'ich' re ch'o'j.</t> <t>C'äte c'u ri'</t> <t>caquich'ob na chi</t> <t>in ri' ri Ajawaxel.</t>", "7": "<pb/><t>In, ri Ajawaxel quinbij:</t> <t>Quinbano chi cäpe</t> <t>pa ri riquiak'ab elebal k'ij</t> <t>ri Nabucodonosor,</t> <t>ri ajawinel pa Babilon,</t> <t>ri ajawinel ri c'o na</t> <t>nimalaj u chuk'ab,</t> <t>rech cäch'ojin ruc' ri Tir.</t> <t>E ruc'am quiej capetic</t> <t>xukuje' tak carwaj</t> <t>xukuje' ajquiejab,</t> <t>e ruc'am c'u ulok</t> <t>q'uialaj ajch'ojab.</t>", "8": "<t>U pu chi' ch'ich' re ch'o'j</t> <t>casachow na qui wäch</t> <t>ri e u k'ab tak a tinimit</t> <t>pa cowilaj ulew;</t> <t>cuyac na jun nim tapia chawij,</t> <t>quebuwoc na ak'anibal</t> <t>che u banic ch'o'j awuc'</t> <t>quebutak na ajch'ojab</t> <t>chawij ri e cuc'am</t> <t>ri e qui quetecak tak ch'ich'.</t>", "9": "<t>Quequit'akij tak na</t> <t>ri e a nim tapia</t> <t>cuc' tak ak'anibal</t> <t>cuc' tak wi't quequit'akij</t> <t>tak na ri e tac'atak tak awachoch.</t>", "10": "<t>Aretak choc ri rajawinel</t> <t>ri Babilon chquipam</t> <t>tak ri e awoquibal</t> <t>je cäbanic</t> <t>aretak cäban oquem</t> <t>pa jun tinimit</t> <t>ri man c'o ta cänabexic</t> <t>cäch'aquic,</t> <t>sibalaj q'ui tak ri quiej,</t> <t>chi catmukutaj can</t> <t>chupam ri puc'uc' ulew</t> <t>ri caquiwalijisaj;</t> <t>ri e a nimak tak tapia</t> <t>queyicop na</t> <t>rumal ri qui tininem</t> <t>tak ri carwaj</t> <t>xukuje' tak ri ajquiejab;</t>", "11": "<t>ri quixq'uiak tak ri qui quiej</t> <t>quequixak'lej tak na ri a be</t> <t>xo'l tak ri ja.</t> <t>Ch'ich' re ch'o'j cucämisabej na</t> <t>rech ri a tinimit,</t> <t>quequit'akij na</t> <t>ri cowilaj tak a rakan ja.</t>", "12": "<t>Man c'o ta a k'inomal</t> <t>cäquiya' ta canok,</t> <t>quequeläk'aj tak na</t> <t>ri e a c'ay,</t> <t>quequit'akij tak na</t> <t>ri e nimak tak a tapia</t> <t>quequikasaj c'u na ri</t> <t>e nimak tak awachoch ri e yabal k'ij</t> <t>cho ri ulew;</t> <t>quequiq'uiak na ri abaj,</t> <t>ri tem chupam ri plo</t> <t>c'ä xukuje' ne ri ch'akatak</t> <t>ri quecanajic.</t>", "13": "<t>Je quinban wa'</t> <t>rech caq'uis tzij</t> <t>paquiwi' tak ri e qui wojojem</t> <t>tak ri e a bixonic,</t> <t>man catataj ta chi c'u na</t> <t>jumul ri cok'ibal</t> <t>tak ri e a arp.</t>", "14": "<t>Catin jalwächij</t> <t>pa jun nimalaj tolotic abaj</t> <t>pa jun c'olbal ri quesabex wi</t> <t>tak c'at caribal,</t> <t>mawi c'u jumul</t> <t>cäban chi na a banic.</t> <t>In, ri Ajawaxel,</t> <t>quinjiquiba' u bixic.”</t>", "15": "<pb/>“In, ri Ajawaxel, quinbij che ri Tir: Ri ulew tak ri' e c'o pa ri plo queyecop na aretak caquita' ri u wululem ri a kajic, xukuje' cumal ri qui ch'ikowem tak ri e socotajinak xukuje' ri qui cämisaxic tak ri e a winakil.", "16": "<pb/>Conojel tak ri ajawinelab ri e c'o pa ri plo quequijam can tak ri qui tem re ajawibal, quequesaj tak ri qui k'u' xukuje' tak ri catz'iak ri e tz'otim; e nojinak che xe'n ib quet'uyi' na cho ri ulew, ronojel ri jun k'ij quebirbitic e nojinak che xe'n ib aretak catquilo.", "17": "<pb/><f>[11]</f>Caquibixoj c'u na we bix ri' re cämical pawi': <pb/><t>‘¿Jas ri xbanic chi xatyojixic,</t> <t>jasche xsach a wäch</t> <t>pa ri plo,</t> <t>tinimit nim u k'ij?</t> <t>¡At, e awachil ri a winak,</t> <t>xatux nim a chuk'ab</t> <t>pa ri plo xatic ri xe'n ib</t> <t>chquixo'l tak ri winak!</t>", "18": "<t>Camic ri at kajinak,</t> <t>ri ch'akatak ulew</t> <t>ri e c'o pa ri plo</t> <t>quebirbit che xe'n ib chawe.</t> <t>Camic sachinak a wäch,</t> <t>ch'akatak ulew</t> <t>ri e c'o pa ri plo</t> <t>quenoj che xe'n ib.’</t>", "19": "<pb/>Are c'u wa' ri xinbij in, ri Ajawaxel. Quinban na chawe chi cätux jun tinimit ri tolobam e jacha' tak ri tinimit ri man cuya' taj quec'oji' winak chquipam; quinban na chawe chi catquich'uk ri choalaj u ja'il ri plo,", "20": "<pb/><f>[12]</f>chatbik'taj c'ut c'ä iquim jawije' ri e c'o wi ri cäminakib, ri winak ri xecasi' can ojer. Catinq'uiak c'u na chupam ri ulew ri sibalaj naj kajinak, chupam ri ulew re junalic sachbal wächaj, catjeki' c'u na chquixo'l ri e cäminak chic. Man quec'oji' ta chi na a winak, mawi catyac chi jumul pa we uwächulew ri' ri quech ri e c'asc'oj.", "21": "<pb/>Catux na xibibal, cäsach na a wäch. Cattzucux na, mawi c'u jumul catriktaj chi na. In, ri Ajawaxel, quinjiquiba' u bixic.”"}