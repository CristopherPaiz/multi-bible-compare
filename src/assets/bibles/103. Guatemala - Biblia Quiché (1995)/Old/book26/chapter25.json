{"1": "<pb/>Ri Ajawaxel xinuch'abej, xubij c'u chwe:", "2": "<pb/>“At, winak, choj a wäch cuc' ri aj Amonib chatch'aw c'u pa ri nu bi' che qui c'ulelaxic.", "3": "<pb/>Chabij chque chi chquitatabej ri tzij ri cubij ri Ajawaxel chque: ‘Ix xirak i chi' rumal quicotemal aretak xiwilo chi xtz'ilox ri wachoch, ri ulew re Israel xsachisax u wäch are c'u ri winak ri e c'o pa Juda xec'am bic xebeyok pa jun ulew chic.", "4": "<pb/>Rumal c'u ri' quixinjach na pa qui k'ab tak ri tinimit ri e aj elebal k'ij, rech e are' quebechben na ri iwulew, che qui woco c'u tak cachoch, quibana' c'u qui jekelibal chi'. E are' c'u quetijow na ri qui wächinic tak ri e iwulew cacuq'uiaj na ri i leche.", "5": "<pb/>Quinban na quechabal camey che ri Raba, che ri Amon qui c'olbal tak chij. C'äte c'u ri' qui ch'ob na chi in ri' ri Ajawaxel.", "6": "<pb/>In, ri Ajawaxel, quinbij: Ix ri ix amonib xipak'apa ri e i k'ab, xixch'opin che quicotemal, iwetzelam c'ut u wäch ri Israel.", "7": "<pb/>Rumal ri' quenwalijisaj ri nu k'ab che u c'äjisaxic qui wäch quebenjacha' c'u pa qui k'ab ri nimak tak tinimit, rech quequitokij ronojel ri c'o cuc'. Quebenboko' chquixo'l tak ri tinimit, quenbana' na chque chi cäsach qui wäch chquixo'l ri nimak tak tinimit, quensachisaj qui wäch chnimalaj conojel. C'äte c'u ri' caquich'ob na chi in ri' ri Ajawaxel.’ ”", "8": "<pb/>“In, ri Ajawaxel, quinbij: Ri Moab xukuje' ri Seir caquibij chi ri Juda xak junam cuc' conojel ri nimak tak tinimit.", "9": "<pb/>Quenjaka' jun tek' pa u xcut ri Moab, quenq'uisa' na tzij paquiwi' tak conojel tak ri u tinimit, we tak tinimit ri' ri sibalaj nimak na qui k'ij pa tak ri ulew: ri Bet-jesimot, ri Baal-meon xukuje' ri Quiriataim.", "10": "<pb/>Quinban na chi ri tinimitib aj elebal k'ij caquechbej tak na ri rulew, xukuje' c'u ne ri quech tak ri qui tinimit ri amonib, man c'o ta chi c'u jun chque ri nimak tak tinimit quenataj ta chic ri e aj amonib.", "11": "<pb/>Quinc'äjisaj c'u na u wäch ri Moab, c'äte c'u ri' caquich'ob na chi in ri' ri Ajawaxel.”", "12": "<pb/>“In, ri Ajawaxel, quinbij: ri Edom u yo'm ri rajil c'axelal che ri Juda, rumal c'u wa' uxinak nimalaj ajchak'mac.", "13": "<pb/>Rumal ri' in, ri Ajawaxel, quinbij: Quinwalijisaj ri nu k'ab che u c'äjisaxic u wäch ri Edom quinsachisaj c'u qui wäch tak ri rachijab xukuje' tak ri rawaj. Quinyojyobisaj canok. Kas pa Teman c'ä pa Dedan; ri winak, ch'ich' re ch'o'j cäcämisabex na quech.", "14": "<pb/>Quinya' na rajil u c'axelal che ri Edom rumal ri u k'ab ri nu tinimit Israel; ri are' je cuban na che ri Edom jas ri woyowal xukuje' ri nu k'ak'al. Jeri' cäquetamaj na ri rajil c'axelal ri quinya'o. In ri Ajawaxel, quinjiquiba' u bixic.”", "15": "<pb/>“In, ri Ajawaxel, quinbij: Ri aj pilisteyib quiyo'm rajil c'axelal, quesan ri coyowal ruc' jun anima' ri nojinak che etzelam wächaj; e jacha' ri junalic tak c'ulel chque ri aj Israel, qui jachom quib che ri sachan wächaj.", "16": "<pb/>Rumal ri' in, ri Ajawaxel, quinbij: Quinwalijisaj ri nu k'ab che u c'äjisaxic qui wäch ri aj pilisteyib; quinsachisaj qui wäch ri aj sereteyib xukuje' quinsachisaj qui wäch ri c'ä e canajinak pa ri tak'aj.", "17": "<pb/>Quinya' na xibibalalaj rajil q'uexelal chque; quinc'äjisaj na qui wäch ruc' oyowal. Aretak c'u chenbana' wa', caquich'ob na chi in ri' ri Ajawaxel.”"}