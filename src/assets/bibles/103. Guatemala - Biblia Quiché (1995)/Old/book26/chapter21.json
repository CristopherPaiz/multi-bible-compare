{"1": "<pb/>Xinuch'abej chi c'ut ri Ajawaxel, xubij c'u chwe:", "2": "<pb/>“At, winak, choj a wäch pa Jerusalen chaq'uiaka' ri a tzij puwi' ri wachoch. Chatch'aw pa ri nu bi' che qui c'ulelaxic ri winak pa Israel,", "3": "<pb/>chabij c'u che: ‘are wa' ri cubij ri Ajawaxel: In quink'alajisaj wib chi nu banom nu c'ulel chawe. Quinjusij ri nu ch'ich' re ch'o'j quebencämisaj c'u na ri suc' junam cuc' ri ajmaquib.", "4": "<pb/>Je, quinjusij ri nu ch'ich' re ch'o'j che qui cämisaxic conojel junam quinban chque, chi e suc', chi e ajmaquib, kas pa riquiak'ab elebal k'ij c'ä pa u mox elebal k'ij.", "5": "<pb/>Conojel ri winak ri e c'o chuwäch ri uwächulew cäquetamaj chi in, ri Ajawaxel, nu josim ri nu ch'ich' re ch'o'j, man c'u quenc'olo taj.’", "6": "<pb/>Are c'u ri at, winak, chatjuyuw che ok'ej ruc' c'ut ri awanima' ri u banom ch'akatak; chatok'ok chuwäch ri tinimit.", "7": "<pb/>We c'u ne cäc'ot a chi' jasche cätok'ic, chabij chque chi rumal jun jasach ri xya' u bixic ri xa' jubik' man quec'ulmatajok, conojel c'ut ri winak ri e c'o chuwäch ri uwächulew quebejbob na quetuktub na tak ri qui k'ab; man c'o ta chi jun c'o ta chajin anima' ruc', conojel quebirbitlab tak ri qui ch'ec rumal xe'n ib. Chanim cäpe ri jok'otaj, quec'ulmataj chanim. In, ri Ajawaxel, quinjiquiba' u bixic.”", "8": "<pb/>Ri Ajawaxel xinuch'abej, xubij c'u chwe:", "9": "<pb/>“At, winak, chatch'aw pa ri nu bi'; chabij chi ri in, ri Ajawaxel, at nu takom chi cabij: <pb/><t>‘¡Ri ch'ich' re ch'o'j,</t> <t>ri ch'ich' re ch'o'j!</t> <t>Cajawic jolk'irisam.</t>", "10": "<t>Cajajawic che u banic</t> <t>jun nimalaj cämisanic,</t> <t>jolk'irisam rech quebuq'uiak</t> <t>tak ri u tun;</t>", "11": "<t>xjulk'urisaxic</t> <t>rech capichichex</t> <t>rumal jun winak.</t> <t>Ri ch'ich' ri ch'o'j cajawic</t> <t>xukuje' jolk'irisam,</t> <t>rech cäya' pa u k'ab</t> <t>ri cämisanel.</t>", "12": "<t>Are c'u ri at, winak,</t> <t>¡charaka' achi',</t> <t>chatche'erenok,</t> <t>rumal rech chi q'uiakom</t> <t>chrij chi cucämisaj</t> <t>ri nu tinimit,</t> <t>conojel ri k'atal tak tzij</t> <t>ri e c'o pa Israel!</t> <t>E c'okotajinak chic</t> <t>chi quecämisax</t> <t>junam ruc' ri nu tinimit</t> <t>jeri' chebaya' tak t'oc chawe</t> <t>re c'axc'ol.</t>", "13": "<t>In ri Ajawaxel</t> <t>quinjiquiba' u bixic.’</t>", "14": "<pb/><t>“At, winak,</t> <t>chatch'aw pa ri nu bi';</t> <t>chaya' u chuk'ab ri ch'ich' re ch'o'j</t> <t>rech cäcamulinic xukuje'</t> <t>coxmulin che cämisanic</t> <t>ruc' chuk'ab.</t> <t>Jun ch'ich' re ch'o'j wa'</t> <t>che cämisanic,</t> <t>ri xibibalalaj ch'ich' re ch'o'j</t> <t>re cämisabal,</t> <t>ri cucoj u xib ri tinimit</t> <t>pa ronojel c'olbal.</t>", "15": "<t>Ri are' quebunojisaj na</t> <t>che xe'n ib,</t> <t>q'ui cämisanic cuban na.</t> <t>Pa conojel tak ri cachoch</t> <t>nu cojom wi ri ch'ich' re ch'o'j</t> <t>ri cäcämisanic.</t> <t>Are' ri ch'ich' re ch'o'j</t> <t>ri jolk'irisam</t> <t>che u cojic xe'n ib,</t> <t>banom u ware che cämisabal.</t>", "16": "<t>¡C'o a ware catinwaj,</t> <t>pa ri iquiak'ab,</t> <t>pa ri mox k'ab,</t> <t>catchoyon che ri joperaj</t> <t>xukuje' che ri jun chic!</t>", "17": "<t>Xukuje' ri in quintakchi'j na</t> <t>c'ä coc'ow na ri woyowal.</t> <t>In, ri Ajawaxel, nu bim.”</t>", "18": "<pb/>Ri Ajawaxel xinuch'abej, xubij c'u chwe:", "19": "<pb/>“Chebajuch'u' quieb be, rech coc'ow ri rajawinel ri Babilon ruc'am ri u ch'ich' re ch'o'j. Ri quieb be rajawaxic chi kas quebel ulok pa ri junam ulew, pa ri qui chaplebal ri be chquijujunal rajawaxic cacoj jun etal ri cubij jachique tinimit cäc'aman wi bic.", "20": "<pb/>Rajawaxic cajuch' jun be ri coc'ow wi ri ajawinel aj Babilon ruc'am ri u ch'ich' re ch'o'j. Ri tak tinimit e are' ri Raba ri e c'o wi ri aj amonib xukuje' ri Jerusalen, ri tinimit ri c'o pa Juda ri co c'olic.", "21": "<pb/>Ri rajawinel ri Babilon xuya' rib jawije' ri cätiquita wi ri quieb be cuch'ob ri taklebenic: quebuyuj ri ch'ab, cutz'onoj u no'j chque tak ri e u diosib, quebunic'oj qui seseb awaj.", "22": "<pb/>Pa ri riquiak'ab xcanaj wi ri ch'ab ri cuc'ut ri Jerusalen, ri quelcubij wa' chi rajawaxic quech'ojin na ruc' quebucoj ch'ojibal chrij che u ch'äquic cuya' c'u takanic che u banic cämisanic, chiquiraka' qui chi' che u banic ri ch'o'j, quibana' c'ax chque tak ri roquibal, chquiwoco jun ak'anibal chquitz'akatisaj u sutixic rij.", "23": "<pb/>Chquiyaca' c'ut ri winak ri aj Jerusalen are pa qui c'u'x chi xa' jun subunic ri caban chque, cumal tak ri c'ulwächinic ri e qui banom. Kas c'u tzij are wa' ri tojbal rech ri qui mac ri qui banom, cäya' c'u u bixic ri qui yutic bic.", "24": "<pb/>Rumal ri' in, ri Ajawaxel, quinbij: Ri e iwetzelal xukuje' tak ri il ri e i banom quebel chisak; ri mac tak ri quebibano e k'alajininak. Rumal ri' quixyut bic.", "25": "<pb/>Are c'u ri chawe at, ajawinel pa Israel, itzel banal il, canakajin ri jok'otaj chawe che ri u c'amic ri q'uisbal c'äjisabal a wäch.", "26": "<pb/>In, ri Ajawaxel, quinbij: Quesax na ri pisbal jolomaj chawe, cätokix na ri a corona chawe, ronojel c'ut cäq'uextajic; ri c'o iquim cäcanaj ajsic, are c'u ri c'o ajsic cäcanaj iquim.", "27": "<pb/>Ronojel quinq'uex na pa etzeletajic, etzeletajic puwi' etzeletajic. C'ä chi' c'ut cac'ulmataj wa' aretak cäpe ri', ri cojom wumal, ri pa u k'ab c'o wi ri u banic suq'uilal.”", "28": "<pb/>“At, winak, chatch'aw pa ri nu bi' chabij c'u chque ri aj amonib ri quetzurun che ri Israel, chi ri ch'ich' re ch'o'j josim chic pa ri c'olbal rech: suc'umatal chic che cämisanic jolk'irisam chi c'ut che u cojic xe'n ib xukuje' che u sachic wächaj.", "29": "<pb/>Ri e qui c'utwächinic tak xa' e u cawäch tak, xukuje' ri quequiya' tak u bixic chi quec'ulmatajic xa' e banoj tak tzij. Ri ch'ich' re ch'o'j cäkaj na puwi' ri qui kul we banal tak etzelal ri' e banal tak il. Canakajin chic ri jok'otaj che ri q'uisbal u c'äjisaxic a wäch.", "30": "<pb/>¡Ch'ich' re ch'o'j chattzelej chupam ri c'olbal awib! In quinc'äjisaj na a wäch chila' jawije' ri xatintzuc' wi, pa ri ulew ri xatalax wi,", "31": "<pb/>quinkasaj c'u na ri woyowal pawi' jacha' ri jun xibibalalaj c'atic; catinjach c'u na pa qui k'ab c'analaj tak winak ri quena'w che sachisam wächaj.", "32": "<pb/>Catporox na, catyojix na; ri a quiq'uel cäbin na pa ronojel ri ulew man c'o ta chi c'u jun catnatanic. In, ri Ajawaxel, nu bim.”"}