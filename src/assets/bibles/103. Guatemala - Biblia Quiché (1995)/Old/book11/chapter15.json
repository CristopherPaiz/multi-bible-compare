{"1": "<pb/>Ri Abiam xuchaplej ajawinic pa Juda pa ri wajxaklajuj (18) junab rech ri rajawinic ri Jeroboam (ri u tat ri Jeroboam are' ri Nabat).", "2": "<pb/>Oxib junab xajawin pa Jerusalen. Maac u bi' ri u nan, u mia'l ri Absalon.", "3": "<pb/>Ri Abiam xebuban ri junam tak macaj ri xebuban ri u tat nabe, man xux ta c'u jic ri ranima' che u nimaxic ri Ajawaxel ri u Dios, jacha' ri xuban ri David ri e u mam.", "4": "<pb/>Xa' c'u, che u tok'obisaxic u wäch ri David, ri Ajawaxel xuya' c'olbal chi cutakej nicowem ri u chäj pa Jerusalen, aretak xucoj ri u c'ojol puwi' ri tem re ajawibal che can u q'uexwäch xukuje' che co u tac'abaxic ri Jerusalen;", "5": "<pb/>ri David utz xbinic xya' c'u u k'ij rumal ri Ajawaxel, mawi jubik' xutas ta rib che u nimaxic u banic ri xtakan wi ri Ajawaxel, xuwi ri etzelal ri xuban che ri Uriy ri aj hitit.", "6": "<pb/>Amak'el xc'oji' ch'o'j chquixo'l ri Roboam ruc' ri Jeroboam joropa' k'ij xc'asi' ri Roboam.", "7": "<pb/>Xukuje' xc'oji' ch'o'j chquixo'l ri Abiam ruc' ri Jeroboam. Ri q'uisbal u tzijobelil ri Abiam xukuje' ronojel ri xubano, e tz'ibatal chupam ri wuj rech ri qui tzijobelil tak ri ajawinelab aj Juda.", "8": "<pb/>Aretak c'u xcäm ri Abiam, xmuk chupam ri u Tinimit ri David. Are' chi c'u xajawin ri As ri u c'ojol pa ri u c'olbal.", "9": "<pb/>Ri As xuchaplej ri ajawinic pa Juda pa ri juwinak (20) junab rech ri rajawinic ri Jeroboam pa Israel,", "10": "<pb/>cawinak jun (41) junab c'ut xajawin pa Jerusalen. Ri rati't Maac u bi' u mia'l c'ut ri Absalon.", "11": "<pb/>Ri e u banoj tak ri As e utz xeril ri Ajawaxel, je xubano jas ri xebuban ri David ri e u mam.", "12": "<pb/>Xerokataj bic ri achijab chrij ri ulew ri cuc'axic quib cuc' achijab ixokib che qui banic macunic jacha' ta ne jun k'ijilanic, xeresaj c'u conojel ri e diosib ri xequiban ri e qui mam.", "13": "<pb/>Xukuje' xeresaj ri u nimarisaxic u k'ij ri nanaxel ajawinel che ri Maac, ri rati't, rumal chi u takom u banic jun u wächbal ri Asera. Ri As xusachisaj u wäch we wächbal ri', xuporoj c'u pa ri nima' Sedron.", "14": "<pb/>Pune' c'u man xebesax taj tak ri k'ijilabal ri quek'ijilax wi tak ri diosib, ri As amak'el xux jic chuwäch ri Ajawaxel,", "15": "<pb/>xuya' c'u chupam ri rachoch ri Ajawaxel ri k'an puak ri sak puak ri u bim are' xukuje' ri u tat chi e rech ri Ajawaxel.", "16": "<pb/>Amak'el xc'oji' ch'o'j chquixo'l ri As ruc' ri Baas, ajawinel re Israel.", "17": "<pb/>Aretak ri Baas xbe che u banic ch'o'j ruc' ri Juda, utzalaj u tz'apixic rij ri Rama xubano rech man c'o ta jachin catzijoben ri ajawinel re Juda.", "18": "<pb/>Xpe c'u ri As xuc'am ronojel ri k'an puak xukuje' ri sak puak ri c'ä e c'o chupam ri u k'inomal ri rachoch ri Ajawaxel xukuje' ri rachoch ri ajawinel, xubij c'u chque ri e rach k'atal tak tzij chi chquic'ama' bic che ri Ben-adad, ajawinel re Siriy, u c'ojol c'ut ri Tabrimon ri' u mam ri Hezion, c'o c'ut ri u jekelibal pa Damasc. Xutak c'u u bixic we takquil ri' che:", "19": "<pb/>“Kabana' jun c'ulwächinic awuc', jacha' ri xequiban ri e ka tat. Nu takom bic k'an puak xukuje' sak puak chawe jacha' sipanic. Chatuquij ri c'ulwächinic ri a banom ruc' ri Baas, ajawinel re Israel, quinuya' c'u na can ri' pa jamaril.”", "20": "<pb/>Ri Ben-adad xuc'am ri xutak u bixic ri ajawinel As che xebutak c'u bic ri e qui nimakil tak ri e rajch'ojab che qui ch'äquic tak ri tinimit re Israel. Xuch'äc c'ut ri Ijon, ri Dan, ri Abel-bet-Maac, ronojel ri Sineret xukuje' ronojel ri ulew re Neptali.", "21": "<pb/>Aretak xretamaj ri Baas, xutanaba' u yaquic ri Rama xtzelej c'u pa Tirs.", "22": "<pb/>Are c'u ri ajawinel As xutak u siq'uixic ronojel ri Juda, man c'o ta jun ri ma ta xopanic, xequic'am bic ri abaj ri che' ri cätajin cucoj ri Baas che u tz'apixic ri Rama, ri ajawinel As xebucoj wa' che u tz'apixic ri Jeb re Benjamin xukuje' ri Mizpa.", "23": "<pb/>Ri u q'uisbalil ri tz'akatalaj u tzijobelil ri As xukuje' tak ri e u cuinem, ri jastak ri xubano, xukuje' tak tinimit ri xebuyaco, e tz'ibatal chupam ri wuj ri c'o wi ri qui tzijobelil tak ri ajawinelab re Juda. <pb/>Pa ri u ri'jobic, xeburik yabil ri e rakan ri As;", "24": "<pb/>aretak c'u xcämic xmuk cuc' ri e u mam chupam ri u Tinimit ri David. Are chi xajawin ri u c'ojol che u q'uexwäch, ri Josapat u bi'.", "25": "<pb/>Pa ri ucab junab ri rajawinic ri As pa Juda, ri Nadab, u c'ojol ri Jeroboam, xuchaplej ajawinic pa Israel, quieb junab c'ut xbeytaj ri rajawinic.", "26": "<pb/>Man utz ta c'ut xril ri Ajawaxel ri e u banoj; xebuban ri junam tak macaj ri xuban ri u tat, ri xbanowic chi xemacun tak ri aj israelib.", "27": "<pb/>Are c'u ri Baas, u c'ojol ri Ahiy, ri aj ramak' ri Isacar, xuban jun walijisam ib chrij xucämisaj c'ut pa Jibeton, tinimit aj pilistey ri sutim rij rumal ri Nadab e rachil conojel ri ajch'ojab aj israelib.", "28": "<pb/>Ri Baas xucämisaj ri Nadab pa ri urox u junab rech ri rajawinic ri As pa Juda, are' c'u xajawin pa ri u c'olbal.", "29": "<pb/>Xuchaplej ajawinic, xebucämisaj conojel ri e rachalaxic ri Jeroboam. Jas ri xuya' u bixic ri Ajawaxel rumal ri Ahiy pa Sil, ri Baas xuq'uis qui cämisaxic conojel ri e rachalaxic ri Jeroboam. Man c'o ta jun xuc'asba' canok.", "30": "<pb/>Je c'u xc'ulmataj wa' qui mac quech tak ri macaj ri xuban ri Jeroboam, ri xbanowic chi xemacun tak ri aj israelib, are c'u wa' ri xquiyacbej royowal ri Ajawaxel, ri u Dios ri Israel.", "31": "<pb/>Ri u q'uisbalil ri u tzijobelil ri Nadab che ronojel ri xubano, e tz'ibatal chupam ri wuj rech ri qui tzijobelil tak ri ajawinelab pa Israel.", "32": "<pb/>Amak'el xc'oji' ch'o'j chuxo'l ri As ruc' ri Baas ajawinel pa Israel.", "33": "<pb/>Pa ri urox junab rech ri rajawinic ri As pa Juda, ri Baas u c'ojol ri Ahiy, xuchaplej ajawinic pa Tirs puwi' ronojel Israel, juwinak quiejeb (24) junab c'ut xajawinic.", "34": "<pb/>Ri e u banoj tak ri Baas man e utz ta xeril ri Ajawaxel, xebuban c'ut ri junam tak macaj ri xebuban ri Jeroboam, ri xbanowic chi xemacun ri aj israelib."}