{"1": "<pb/>Ri Hiram, ajawinel re Tir, xebutak ulok e u q'uexwäch ruc' ri David, xebutak c'u ne ulok banal tak tz'ak xukuje' ajanelab ri e cuc'am ulok tz'alam re chacalte' che u yaquic ri rachoch ri ajawinel.", "2": "<pb/>Xuch'ob c'ut ri David chi co tiquibam che ajawinel puwi' ri Israel rumal ri ajawaxel, u yo'm c'u u k'ij ri rajawinic puwi' ri tinimit Israel.", "3": "<pb/>Ri David xebuc'am chi niq'uiaj rixokil pa Jerusalen, xec'oji' chi niq'uiaj e u c'ojol xukuje' u mia'l.", "4": "<pb/>Ri e u c'ojol ri xil qui wäch pa Jerusalen e are' qui bi' wa': Samu, Sobab, Natan, Salomon,", "5": "<pb/>Ibar, Elisu, Elpelet,", "6": "<pb/>Nog, Nepeg, Japiy,", "7": "<pb/>Elisam, Eliad xukuje' ri Elipelet.", "8": "<pb/>Aretak xoc pa qui jolom ri aj pilisteyib, chi xtastaj ri David jacha' ajawinel re ronojel Israel, xewalij conojel che u tzucuxic; xoc c'u pa u jolom ri David xel c'u bic che qui c'ulaxic.", "9": "<pb/>Xquichuk'ubej c'ut ri aj pilisteyib xquimajij ri beya' re Repaim.", "10": "<pb/>Rumal ri', ri David xutz'onoj che ri Ajawaxel, xubij c'u che: “¿La quinch'ojin cuc' ri aj pilisteyib? ¿La cäya' la ri ch'äcanic chwe paquiwi'?” <pb/>Ri Ajawaxel xutzelej u bixic che: “Chatch'ojin cuc', quinya' na ri ch'äcanic chawe paquiwi'.”", "11": "<pb/>Ri David xpaki' pa Baal-perazim, chila' c'u xebuch'äc wi. Rumal ri' xubij: “Jacha' jun rekbala', ri Dios xujak nu be chquixo'l tak ri nu c'ulel.” Xbinax c'ut Baal-perazim che u bi' we c'olbal ri'.", "12": "<pb/>Ri aj pilisteyib xequitzak c'u ne can tak ri e qui diosib pa tak ri juyub, xtak c'u qui poroxic rumal ri David.", "13": "<pb/>E are' c'u ri aj pilisteyib xquichaplej chi u mulixic quib pa ri beya' re Repaim,", "14": "<pb/>jeri' ri David xutz'onoj chi jumul che ri Dios, xutzelej c'u u bixic ri Dios che: “Maya' awib chquiwäch che u banic ri ch'o'j cuc' xane' chaya' awib chquij aretak c'u catopanic jawije' e c'o wi ri c'oc'alaj tak che'.", "15": "<pb/>Aretak c'u cata' ri u pa rakan winak paquiwi' tak ri che', chachapa' u banic ch'o'j cuc', ri quel cubij wa' chi in quinnabej chawäch che qui soquic ri ajch'ojab aj pilisteyib che cämical.”", "16": "<pb/>Ri David je xubano jas ri takanic ri xuya' ri Dios che, xequich'äc c'ut ri cajch'ojab ri aj pilisteyib kas pa Gabaon c'ä pa Jezer,", "17": "<pb/>rumal c'u wa' xel u tzijol pa conojel tak ri tinimit xuban c'ut ri Ajawaxel chi conojel ri nimak tak tinimit chiquixe'j quib chuwäch."}