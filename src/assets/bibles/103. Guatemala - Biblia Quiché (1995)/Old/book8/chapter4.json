{"1": "<pb/>Xbe c'u na ri k'ij ri Booz xet'uyul chuchi' ri oquibal re ri tinimit, are c'u c'olbal wa' ri caquimulij wi quib ri winak. Pa ri jok'otaj ri' oc'owem cuban chila' ri achalaxic ri u yo'm u bixic ri Booz. <pb/>“Chatampe', tasaj waral chatt'uyul c'ut,” xcha' ri Booz che. <pb/>Ri achalaxic xpetic xelt'uyul c'ut.", "2": "<pb/>Ri Booz xebusiq'uij lajuj nimak tak tatayib rech ri tinimit, xukuje' xutz'onoj chque chi chet'uyul ruc'. Aretak c'u xet'uyic,", "3": "<pb/>ri Booz xubij che ri rachalaxic: “Ri Noemi, ri xtzelej ulok pa Moab, u yo'm u tzij che u c'ayixic ri ulew ri rech can ri kachalaxic Elimelec.", "4": "<pb/>Quinwaj chi cawetamaj, we cajwataj u lok'ic chawe, caban na camic chquiwäch we k'alajisanelab ri' xukuje' chquiwäch ri nimak tak tatayib rech ri tinimit. At c'u ya' ri' ri c'o catuxic ri nakaj na at c'o wi che ri Elimelec, ya'tal chawe ri u lok'ic ri rulew. We c'u ne man calok'o, chaya' retamaxic chwe, in chi c'ut ri ya'tal u lok'ic wumal we man calok' at.” <pb/>Ri achalaxic xutzelej u bixic: “Quinlok'o.”", "5": "<pb/>Ri Booz xuban we k'alajisanic ri' chuwäch: “Chawetamaj chi we calok' ri ulew pa u k'ab ri Noemi, xukuje' rajawaxic chawe chi catc'uli' ruc' ri Rut, ri aj moab, rech ri echbal cutakej jekelem pa ri u bi' ri cäminak.”", "6": "<pb/>Aretak ri achalaxic xuta' wa', xutzelej u bixic: “We jewa' ri rajawaxic u banic man quincuin taj quinban ri lok'oj, craj ne quinban c'ax che ri wechbal. We c'u cawaj at calok'o, chalok'o'; quinya' chawe chi chalok'o'.”", "7": "<pb/><f>[8]</f>Ojer ulok pa Israel c'o ulok we nak'atisabal ri' che ri colobenic xukuje' che ri c'ulwächinic, che c'u u tz'apixic u wi' apachique lok'omanic o c'ayinic, ri jun ri takal lok'omanic rumal ri man xlok'on taj, caresaj ri u peraj xajäb cuya' che ri achalaxic; are c'u cajwataj wa' che u ya'ic k'alalajisanic.", "8": "<pb/>Ri rachalaxic ri Booz xuresaj jun che ri u peraj xajäb, xuya' c'u che ri Booz xubij c'u che: “Chatlok'omanok at.”", "9": "<pb/>Xubij c'u ri Booz chque ri nimak tak tatayib xukuje' ri e c'o apan chila': “Onojel alak camic cux alak k'alajisanelab chi quebenlok pa u k'ab ri Noemi ronojel ri rech ri Elimelec, ronojel ri rech ri Quelion xukuje' ronojel ri rech ri Malon.", "10": "<pb/><f>[9]</f>Xukuje' cux alak k'alajisanelab chi quinc'amowaj ri Rut che wixokil, ri malca'n aj moab, rech ri echbal cajeki' pa ri u bi' ri Malon, ri k'etz rachajil ri Rut, jeri' man cächup ta ri u bi' ri Malon chquixo'l ri c'o quebux che, mawi cäsach ta ri u bi' pa ri tinimit. Camic cacanaj alak che k'alajisanelab.”", "11": "<pb/><f>[10]</f>Ri nimak tak tatayib xukuje' conojel ri e c'o apanok xquitzelej u bixic: “Je', xkato. ¡Ri Ajawaxel chubana' chi ri ixok ri coc chupam ri awachoch chuxok jacha' ri Raquel xukuje' ri Lea, ri petinak wi ri kija'lil konojel ri uj aj israelib! Are c'u ri at, chatux jun achi ri nim a banic pa Eprat, jun achi ri nim u k'ij pa Belen.", "12": "<pb/><f>[11]</f>Are' c'u ri Ajawaxel chebuya' q'ui a c'ojol rumal we ixok ri'. Chec'ol q'ui awalc'ual ri man cajilataj taj, jacha' ri xebuc'ojolaj ri Pares, ri ral ri Tamar ruc' ri Juda.”", "13": "<pb/>Jewa' xuban ri Booz xc'uli' ruc' ri Rut. Xurik c'u rib ruc', xuya' c'u ri Ajawaxel chi xcanaj yawab winak xukuje' chi xralaj jun ral ala.", "14": "<pb/>Xquibij c'ut ri ixokib che ri Noemi: “¡Chk'ijilax ba' ri Ajawaxel chi u yo'm jun u wi' a mam ri coc na il chawe! ¡C'o ta banom wi chi ri u wi' a mam chux ta na nim u banic pa Israel!", "15": "<pb/>Ri are' cuya' na cu'lbal c'u'x chawe, catrilij c'u na c'ä pa ri a ri'jal, rumal rech chi are' ral ri awalib, ri sibalaj catraj ri are' utz na chawe chquiwäch wukub awal.”", "16": "<pb/>Ri Noemi xuc'am ri alaj ala che u canajic pa u k'ab rech cuq'uiyisaj.", "17": "<pb/>Aretak xil cumal ri c'ulja xquibij: “¡Ri Noemi xralaj jun ral ala!” Ri u bi' ri xquicojo Obed. Are' c'u wa' ri xux u tat ri Isayi u mam ri David.", "18": "<pb/><f>[12]</f>E are' tak wa' ri e rija'lil ri Pares: ri u c'ojol ri Pares are' ri Hezron,", "19": "<pb/>ri u c'ojol ri Hezron are' ri Ram, ri u c'ojol ri Ram are' ri Aminadab,", "20": "<pb/>ri u c'ojol ri Aminadab are' ri Naason, ri u c'ojol ri Naason are' ri Salmon,", "21": "<pb/>ri u c'ojol ri Salmon are' ri Booz, ri u c'ojol ri Booz are' ri Obed,", "22": "<pb/>ri u c'ojol ri Obed are' ri Isayi, ri u c'ojol ri Isayi are' ri David."}