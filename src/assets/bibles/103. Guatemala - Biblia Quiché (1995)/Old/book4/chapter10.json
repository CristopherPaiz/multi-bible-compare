{"1": "<pb/>Ri Ajawaxel xutzijobej ri Moises xubij c'u che:", "2": "<pb/>“Chabana' quieb trompet e sak puak ri e colomam ruc' bajibal, ri quebajwataj chawe che qui mulixic ri winak xukuje' che u ya'ic ri etal che u takexic ri qui be.", "3": "<pb/>Aretak quebok'isax ri quieb trompet, ronojel ri tinimit rajawaxic cumulij na rib chawäch, chuchi' ri oquibal chupam ri Lic'om Rachoch Dios re rikoj ib ruc' ri Dios.", "4": "<pb/>Aretak c'u xa jun cok'isaxic, xuwi caquimulij na quib ri e c'amal tak qui be ri amak' ri nimak qui k'ij.", "5": "<pb/>Aretak ri rok'ibal ri trompet quecachilaj cowilaj tak rakoj chi'aj, caquitakej na qui be ri e kajinak pa ri elebal k'ij,", "6": "<pb/>pa ri ucab ok'ibal caquitakej na qui be ri e kajinak pa ri u mox elebal k'ij. Ri cok'ibal tak ri trompet ri e achilatal cumal rakoj tak chi'aj are etal che ri benam.", "7": "<pb/>Ri xak ok'ebal re trompet are etal rech caquimulij quib ri winak.", "8": "<pb/>Ri quebok'isan tak ri trompet e are' ri cojol tabal tok'ob, ri e rija'lil ri Aaron. Are jun pixab wa' ri cajeki' canok.", "9": "<pb/>Aretak cawalij ulok jun c'ulel che u banic ch'o'j iwuc' chupam ri kas iwulew quixel c'u na bic che u banic ch'o'j, chebiwok'isaj ri trompet chebirakakej tak i chi'. Jeri' ri in ri Ajawaxel ri i Dios, quixnataj na chwe quixinto'tajisaj c'u na pa qui k'ab ri e i c'ulel.", "10": "<pb/>Chebiwok'isaj ri trompet pa tak ri k'ij re quicotemal, jacha' pa tak ri k'ij re nimak'ij o re c'ac' ic', aretak quebichi'j tabal tak tok'ob ri quechajirisaxic xukuje' tabal tak tok'ob re utzirisan ib. Jeri' ri in quixnataj na chwe. In ri' ri Ajawaxel ri i Dios.”", "11": "<pb/>Pa ri juwinak rajilabal ri ucab ic' rech ri ucab junab, xwalij ri sutz' puwi' ri k'ijilabal re ri c'ulwächinic.", "12": "<pb/>Ri aj israelib xquitakej qui be xebel bic chupam ri chaki'j uwo sak re Sinai. Ri sutz' xetok'ol chupam ri chaki'j uwo sak re Paran.", "13": "<pb/>Jacha' ri takanic ri xuya' ri Ajawaxel rumal ri Moises,", "14": "<pb/>ri xec'amow be e are' ri ajch'ojab ri e c'o chuxe' ri retal ri Juda, ri are' c'o ri Naason che c'amal qui be (ri u tat ri Naason are' ri Aminadab).", "15": "<pb/>Ri c'amowinak qui be ri rajch'ojab ri ramak' ri Isacar are' ri Natanael (ri u tat ri Natanael are' ri Zuar).", "16": "<pb/>Ri c'amowinak qui be ri rajch'ojab ri ramak' ri Zabulon are' ri Eliab (ri u tat ri Eliab are' ri Helon).", "17": "<pb/>Xquitur c'ut ri k'ijilabal, e are' tak c'ut ri e rija'lil ri Jerson xukuje' ri Merar, ri are' quekle'n ri u c'amic bic xquitakej qui be.", "18": "<pb/>E benak chi c'ut ri ajch'ojab ri quebin chuxe' ri retal ri Ruben, ri are' c'o ri Elisur che c'amal qui be (ri u tat ri Elisur are' ri Sedeur).", "19": "<pb/>Ri rajch'ojab ri ramak' ri Simeon are' ri Selumiel (ri u tat ri Selumiel are' ri Zurisaday).", "20": "<pb/>Ri c'amowinak qui be ri rajch'ojab ri ramak' ri Gad are' ri Eliasap (ri u tat ri Eliasap are' ri Reuel).", "21": "<pb/>E benak chi c'ut ri e rija'lil ri Coat, ri e uc'aninak tak ri tastalicalaj tak chaconisan. Aretak c'u quebopanic, quequirika' chi ri k'ijilabal woctajinak chi apanok.", "22": "<pb/>E are' chi c'u e benak ri ajch'ojab ri quebin chuxe' ri retal ri Eprain, are' c'u quicojom ri Elisam che c'amal qui be (ri u tat ri Elisam are' ri Amihud).", "23": "<pb/>Ri c'amowinak qui be ri rajch'ojab ri ramak' ri Manases are' ri Gamaliel (ri u tat ri Gamaliel are' ri Pedasur).", "24": "<pb/>Ri c'amowinak qui be ri rajch'ojab ri ramak' ri Benjamin are ri Abidan (Ri u tat ri Abidan are' ri Jedeoniy).", "25": "<pb/>Che ri q'uisbabalil, chquij ri niq'uiaj ajch'ojab chic, xetaken ri quebin chuxe' ri retal ri Dan, ri are' c'u c'o ri Ahiezer che c'amal qui be (ri u tat ri Ahiezer are' ri Amisaday).", "26": "<pb/>Ri c'amowinak qui be ri rajch'ojab ri ramak' ri Aser are' c'o ri Pajiel (ri u tat ri Pajiel are' ri Ocran).", "27": "<pb/>Ri c'amowinak qui be ri rajch'ojab ri ramak' ri Neptali are' ri Ahir (ri u tat ri Ahir are' ri Enan).", "28": "<pb/>Are cholajil wa' ri caquitakej u banic ri ajch'ojab aj israelib aretak caquimajij ri qui be.", "29": "<pb/>Ri u tat ri Hobab are' ri Reuel aj Madian. C'o jun k'ij ri Moises xubij che ri baluc Hobab: “Ri uj cujbe pa ri ulew ri u chi'm ri Ajawaxel chi cuya' chke. Tasaj kuc' cakaban c'u na utzil chawe, ri Ajawaxel u chi'm chi cuban na utzil che ri Israel.”", "30": "<pb/>Xutzelej c'u u bixic ri Hobab che: “Jayi' in are utz na chwe chi quintzelej pa ri wulew, jawije' e c'o wi tak ri e wachalaxic.”", "31": "<pb/>“Man catbe taj,” xcha' ri Moises. “At kas e aweta'm tak ri c'olbal ri cuya' cäban wi kajem pa ri chaki'j uwo sak, cuya' c'ut catajwataj che c'amal ka be.", "32": "<pb/>We catpe kuc', cakaya' na awe ri utzil ri cuya' na ri Ajawaxel chke.”", "33": "<pb/>Je c'u ri' xebel bic chupam ri u juyub ri Ajawaxel oxib k'ij c'ut xebinic. Ri u caxa ri Ajawaxel re ri c'ulwächinic are ri benak nabe chquiwäch, cätajin cutzucuj jun c'olbal chque ri caban wi uxlanem.", "34": "<pb/>Pa k'ij, xak alicha' quebin jubik', ri u sutz' ri Ajawaxel benak paquiwi'.", "35": "<pb/>Aretak cuchaplej binem ri caxa, ri Moises je cubij wa: <pb/><t>“¡Walij la Ajawaxel!</t> <t>¡Chquijabuj ta quib</t> <t>ri caquiban qui c'ulel che la!</t> <t>¡Aretak chäca'yex la</t> <t>cumal chebanimaj u bic</t> <t>tak ri itzel quil la cumal!”</t>", "36": "<pb/>Aretak c'u cätaq'ui' ri caxa je cubij wa' ri Moises: <pb/><t>“¡Chatzelej la camic, Ajawaxel,</t> <t>cuc' ri rajch'ojab re Israel!</t> <t>Ri man e ajilatal taj.”</t>"}