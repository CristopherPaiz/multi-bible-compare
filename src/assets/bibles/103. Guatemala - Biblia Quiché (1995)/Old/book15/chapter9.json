{"1": "<pb/>Aretak xq'uis qui banic tak we jastak ri', ri e c'ämal tak be xenakajin wuc' che u bixic chwe: “Ri aj israelib, ri e cojol tabal tok'ob xukuje' tak ri aj levitib, man quinajtajisam ta quib chque tak ri winak ri e aj waral ri u bixic wa', chque ri aj cananeyib, ri aj hititib, ri aj perezeyib, ri aj jebuseyib, ri aj amonib, ri aj ejiptib xukuje' ri amoreyib, sibalaj c'u ne man ch'ijtajel ta ri qui nak'atisabal tak ri winak ri man aj israelib taj.", "2": "<pb/>Ri e are' xukuje' tak ri e qui c'ojol xec'uli' cuc' tak ri qui mia'l tak we winak ri'; rumal c'u rech wa', ri u tinimit ri Dios u quichon rib cuc' ri winak ri e re jun tinimit chic. Ri xenabej che u banic we mac ri' e are' ri c'amal tak be xukuje' ri k'atal tak tzij.”", "3": "<pb/>Aretak xinta' we c'ulmatajic ri', xinjis ri watz'iak chwij, xebent'okopij tak ri nu wi' xukuje' ri wismachi' che u c'utic ri c'axc'obic, xint'uyuba' wib sibalaj xk'oxow ri wanima'.", "4": "<pb/>Conojel ri caquixe'j quib chuwäch ri c'äjisabal wäch ri cuya' ri u Dios ri Israel rumal ri qui mac ri xetzelej ulok pa Babilon xquimulij quib wuc'; xintakej c'u na t'uyulem quinbisonic c'ä xurik na ri jok'otaj aretak cäya' ri tabal tok'ob re ri quek'ijibal.", "5": "<pb/>C'ä chi' c'ut xc'astaj nu wäch che ri nu bis, c'ä nu cojom c'ut ri atz'iak ri jisjobinak chwij, xinchaplej c'u u banic ch'awem ruc' ri Ajawaxel ri nu Dios,", "6": "<pb/>je c'u xinbij wa': “Nu Dios, nu Dios, quinna' wib chi elinak nu q'uixbal, man quinch'ob ta c'ut jas ta ri quinban na quintzijon ta uc' la. Ri etzelal ri e ka banom e oc'owinak qui wi', ri e ka macunic tak e opaninak c'ä chicaj.", "7": "<pb/>Kas ojer ulok xukuje' c'u c'ä camic, uj jekelinak pa ri nimalaj macaj. Qui mac c'u quech tak ri ketzelal, ri uj, jacha' xukuje' tak ri e kajawinelab xukuje' tak ri e cojol tabal tok'ob uj jachom pa qui k'ab tak ri ajawinelab que jule' tak tinimit chic. Uj socom, uj jabum, uj tolobam etzelam c'u ka wäch, je c'u ka c'ulmam wa' camic.", "8": "<pb/>Xukuje' c'u ne ri camic, Ajawaxel xukuje' ka Dios, ri utzil la u banom chi uj to'tajinak can quieb oxib. Yo'm c'u la chke chi cakajekeba' ri kachoch pa tastalicalaj ulew; yo'm la c'ac' chäj chquiwäch ri ka bak'wäch, yo'm la chke chi cujuxlab jubik' pu niq'uiajil ri patanijic ri xujcoji' wi.", "9": "<pb/>Pune' uj lok'om che pataninelab, man uj wonobam ta la canok chupam ri ka patanijic; c'utum la ri utzil la chquiwäch tak ri ajawinelab re Pers, yo'm c'u la ka c'aslemal che u banic u yaquic chi jumul ri achoch la ri etzelatajinak, ¡yo'm c'u la ri to'banic la chke pa Juda xukuje' pa Jerusalen!", "10": "<pb/>Are c'u ri camic, ka Dios, ¿jas ta chic ri cuj cuinic cakabij, chwi ronojel ri ka banom? Man e katz'akatisam ta qui banic tak ri e takomal", "11": "<pb/>ri xtak la qui banic cumal tak ri e k'axal tak tzij la, ri e pataninel tak ech la. Ri lal xya' la u bixic chke chi ri ulew ri cujoc wi na, ri xukuje' cujoc na che rechbexic, etzelatajinak rumal ri etzelal ri qui banom ri winak ri e c'o pa tak we c'olbal ri' ri qui nojisam chque tak ri itzelalaj tak qui nak'atisabal, che qui k'ijilaxic diosib quinojisam c'u chque itzel tak banoj.", "12": "<pb/>Xukuje' xbij la chke chi mekac'uluba' ri e ka mia'l cuc' tak ri qui c'ojol, mawi mekac'am tak ri qui mia'l rech quec'uli' cuc' tak ri ka c'ojol, mawi jubik' makatzucuj ri jamaril chque mawi ri utzil chque, rech amak'el c'o ka chuk'ab, cäkatij c'ut ri u wächinic ri ulew ri', kaya' c'u can ronojel chque tak ri kija'lil jacha' che quechbal re chbe k'ij sak.", "13": "<pb/>Chwi c'u ronojel ri ka c'ulmam qui mac quech tak ri etzelal ri e ka banom xukuje' ri c'axalaj tak macaj ri e ka banom, pune' c'u ne man c'äjisam ta la ka wäch jas ri takal chke qui mac quech tak ri ka mac, xane' yo'm la we tzokopitajic ri' chke,", "14": "<pb/>¿la cuya' ta c'u lo chi ma ta quekanimaj chic qui banic tak ri e takomal la? ¿La c'o ta chi c'u cujux cuc' tak winak ri e c'o itzelalaj tak qui c'aslemal? ¿La ma ta c'u cäpe na oyowal la chke, casachisaj c'u na la ka wäch ri', man c'o ta jun cac'asi' ta na canok chke?", "15": "<pb/>Ajawaxel, Dios re Israel, lal uxinak suc' chke; lal c'u yowinak chi e c'o quieb oxib chke ri u takem c'aslem, jacha' ri cakil camic. Are c'u ri uj kas uj aj chak' tak aj maquib chwäch la; rumal ri' man cujcuin taj cujc'oji' ta chwäch la.”"}