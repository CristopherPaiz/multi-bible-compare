{"1": "<pb/><f>[12]</f>Ri e k'axal tak tzij, ri Hajey xukuje' ri Zacariy u c'ojol ri Id xequiya' u bixic chque tak ri aj judeyib ri e c'o pa Juda xukuje' pa Jerusalen ri tzijol tak ri qui c'amom ri yo'm chque rumal ri Ajawaxel, ri u Dios ri Israel.", "2": "<pb/>Are' c'u ri Zorobabel, u c'ojol ri Salatiel, xukuje' ri Jexu, u c'ojol ri Josadac, xquitakej chi jumul u banic u yaquic ri Rachoch ri Dios pa Jerusalen, xec'oji' c'ut ri e k'axal u tzij ri Dios cuc' che qui to'ic.", "3": "<pb/>Are' c'u ri Tatnay, ri are' k'atal tzij pa ri ulew ri c'o pa ri u kajebal k'ij che ri nima' Euprats, xukuje' ri Setar-boznay xukuje' tak ri e rachil, xebe che u bixic chque: “¿Jachin yowinak takanic chiwe chi quitakej u banic u yaquic we Rachoch Dios ri' tz'alam c'u qui ch'ukubej u pam?", "4": "<pb/>¿Jas qui bi' ri winak ri cätajin caquiban u banic u yaquic we ja ri'?”", "5": "<pb/>Are' c'u ri Dios queto'w qui wi' ri aj judeyib ri e c'ämal tak u be ri chac, man c'u xequik'il ta che u takexic ri chac c'ä catak na u bixic che ri Dariy queyex c'u na jas ri cutzelej ulok u bixic.", "6": "<pb/>Je cubij wa' ri wuj ri xutak bic ri Tatnay, k'atal tzij re ri ulew ri c'o pa ri u kajebal k'ij che ri nima' Euprats, xukuje' ri Setar-boznay xukuje' tak ri e rach k'atal tak tzij ri e c'o pa ri u kajebal k'ij che ri nima' Euprats, che ri ajawinel Dariy,", "7": "<pb/>je cubij wa': <pb/>“Cakarayij ri rutzil wäch la, Ajawinel Dariy, xukuje' chi utz ta lal c'olic.", "8": "<pb/>Cakaya' u bixic che la chi ka solim ri ulew re Juda xukuje' ri Rachoch ri nimalaj Dios, ri cätajin cäban u banic u yaquic quecoj c'u nimak tak abaj che ri e tzoc'om. Cätajin c'u caquich'uk ri u wäch ri e u tapia che tz'alam, quicojom c'u qui sac'äjil che u banic ri chac aninak c'ut cätajin cäbin ri chac.", "9": "<pb/>Xkata' c'u chque ri e c'ämal tak qui be ri aj judeyib jachin yowinak ri takanic chque che u banic u yaquic ri Rachoch Dios xukuje' chi caquich'uk ri u pam che tz'alam,", "10": "<pb/>jas c'u ri qui bi' ri winak ri e c'amowinak qui be, re cätz'ibax ta ri qui bi' cakaya' ta c'u u bixic che la.", "11": "<pb/>Ri e are' xquitzelej u bixic chke chi are caquik'ijilaj ri Dios ri aj chak'e ri caj xukuje' ri uwächulew, cätajin c'u caquiban u banic u yaquic ri Rachoch Dios, ri sibalaj ojer utzalaj u yaquic xban can rumal jun ajawinel ri sibalaj nim u banic pa Israel.", "12": "<pb/>Xukuje' xquibij chi ri e qui mam xquiyac can royowal ri Dios aj caj, are' c'ut xejachow pa u k'ab ri Nabucodonosor ajawinel re Babilon, ri aj Caldey, are' c'u wa' ri xyojin we Rachoch Dios ri' xebuc'am c'u bic ri winak pa Babilon.", "13": "<pb/>Pa ri nabe c'ut u junab ri rajawinic ri Sir, ajawinel pa Babilon, xuya' takanic chi cäban u banic u yaquic we Rachoch Dios ri' ri e tzeletajinak.", "14": "<pb/>Xeresaj c'u ne bic ri chaconisan ri e re k'an puak xukuje' e re sak puak ri e c'o chupam ri cachoch ri diosib ri c'o pa Babilon, e c'o c'u can wa' nabe chupam ri Rachoch ri Dios ri xc'oji' can pa Jerusalen, ri xeresaj bic ri Nabucodonosor chupam we Rachoch Dios ri' ri xebuc'am c'u bic pa Babilon. Xebujach c'ut pa u k'ab jun achi ri binam Sesbasar, ri u cojom che k'atal tzij.", "15": "<pb/>Ri Sir xuya' takanic che ri Sesbasar chi chebuc'ama' bic tak we chaconisan ri', chebutzelej chupam ri Rachoch Dios pa Jerusalen, chi chubana' c'ut u banic u yaquic ri Rachoch ri Dios chupam ri kas u c'olbal.", "16": "<pb/>Aretak c'u xopan ri Sesbasar, xuchap qui cojic ri e u tac'alibal ri Rachoch Dios pa Jerusalen; kas c'u pa ri k'ijol ri' chaplem ulok u banic u yaquic, maja' c'u ne caq'uis u yaquic.", "17": "<pb/>Are c'u ri camic, we utz che ri ajawinel, cakatz'onoj chi chetzucux chquipam tak ri u wuj ri ajawinel re Babilon, ri e c'olom chetamax c'ut chi we kastzij chi ri ajawinel Sir xtakanic chi chban u banic u yaquic ri Rachoch Dios pa Jerusalen, chi chyok c'u u bixic chke ri cuchomaj u banic ri ajawinel puwi' we jasach ri'.”"}