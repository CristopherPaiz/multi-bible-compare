{"1": "<pb/>Ri Sedequiy juwinak jun u junab aretak xuchaplej ajawinic, julajuj junab c'ut xajawin pa Jerusalen. Hamutal u bi' ri u nan, u mia'l ri Jeremiy, aj Libna c'ut.", "2": "<pb/>E itzel c'ut ri e u chac ri xebuban chuwäch ri Ajawaxel, xak junam ruc' ri xebuban ri Joasim.", "3": "<pb/>Rumal ri' ri Ajawaxel xyactaj royowal ruc' ri Jerusalen xukuje' ruc' ri Juda, xebuq'uiak c'u bic chuwäch. <pb/>Xuwalijisaj c'u na rib ri Sedequiy chrij ri ajawinel re Babilon.", "4": "<pb/>Chupam ri k'ij lajuj rajilabal ri ulajuj ic' re ri ubelejeb junab ri rajawinic ri Sedequiy, ri ajawinel Nabucodonosor xwalijic e rachil conojel ri e rajch'ojab xpe che u banic c'ax che ri Jerusalen, xusutij rij. Xuya' c'u rib chuwäch, xebuwalijisaj c'u tak ak'anisabal chrij che u banic ch'o'j ruc'.", "5": "<pb/>Ri tinimit xsutix rij c'ä pa ri julajuj junab re ri rajawinic ri Sedequiy.", "6": "<pb/>Chupam ri ubelejeb k'ij re ri ucaj ic' re we junab ri' xnimataj ri wi'jal chupam ri tinimit, man c'o ta chi c'u jas caquiwe'j ri winak.", "7": "<pb/><f>[21]</f>Xquiban c'u jun c'ob che ri nimalaj u tapia ri tinimit, pune' c'u sutital rij cumal ri aj caldeyib, ri ajawinel xukuje' conojel ri ajch'ojab xebanimajic xquiya' can ri tinimit pa ri chak'ab ri'. Xebel bic chupam ri oquibal ri c'o chquixo'l ri quieb nimak tak tapia, chupam ri be ri coc'ow chquipam tak ri e u ticonijibal cotz'i'j ri ajawinel, are c'u xquic'am ri be ri cäbe pa ri u beya' ri Jordan.", "8": "<pb/>E are' c'u ri ajch'ojab aj caldeyib xcokataj ri ajawinel Sedequiy, xecuin c'u che u rikic chupam ri lianic re Jerico. Xwonobax c'u can cumal conojel ri rajch'ojab xquijabuj c'u quib.", "9": "<pb/>Ri aj caldeyib xquichap ri ajawinel xquic'am c'u bic chuwäch ri ajawinel re Babilon, ri c'o pa Ribla, chupam ri rulew ri Hamat. Ri Nabucodonosor chila' xuk'at wi tzij puwi' ri Sedequiy,", "10": "<pb/>chuwäch c'u wa' xutak u k'atic ri qui kul ri e u c'ojol xukuje' conojel ri aj Juda ri nimak qui k'ij.", "11": "<pb/>Xtakan c'u che resaxic ri quieb u bak'wäch xukuje' chi chcoj tza'm tikom ch'ich che u c'amic bic pa Babilon, ri xcoj wi pa che' c'ä xcäm na.", "12": "<pb/>Chupam ri lajuj rajilabal ri uro' ic' re ri ubelejlajuj u junab ri rajawinic ri Nabucodonosor, ajawinel re Babilon, ri Nabuzaradan, ri rach k'atal tzij ri ajawinel takanel c'ut paquiwi' ri quechajin ri ajawinel, xopan pa Jerusalen", "13": "<pb/>xut'ik c'u k'ak' che ri rachoch ri Dios, ri rachoch ri ajawinel xukuje' conojel ri ja ri e c'o pa ri tinimit, kas c'u e are xeranej ri cachoch conojel ri nimak tak qui k'ij,", "14": "<pb/>e are' c'u ri ajch'ojab aj caldeyib ri e achilaninak xequit'akij tak ri nimak tak tapia ri e k'atininak rij ri Jerusalen.", "15": "<pb/>Ri Nabuzaradan ri quinimal ri ajch'ojab xebuc'am bic ri mebayib xukuje' ri e canajinak canok pa ri Jerusalen xukuje' ri niq'uiaj chi aj chaquib, xukuje' ri xquiya' qui tzij chi quek'ax ruc' ri ajawinel aj Babilon.", "16": "<pb/>Xuwi xebuya' can jujun ri sibalaj e mebayib na, rech quequilij ri ticbal tak uva xukuje' tak ri ulew ri quetic tak qui wäch.", "17": "<pb/>Ri aj caldeyib xequiban ch'akatak chque ri jastak ri e re k'an ch'ich' ri e c'o chupam ri rachoch Dios, ri e rakan tak ja, ri e tac'alibal tak xukuje' ri nimalaj ri c'olbal ja', xquic'am c'u bic ronojel ri k'an ch'ich' pa Babilon.", "18": "<pb/>Xukuje' xequic'am bic ri e yabal tak chaj, ri paq'uebal tak chaj, ri ramibal tak qui wi' ri chaj, ri nimak tak lak, ri nimak tak paq'uebal xukuje' conojel tak ri chaconisan re k'an ch'ich' ri quebajwataj che u ya'ic ri k'ijilanic.", "19": "<pb/>Junam xukuje' xuban, ri catakan paquiwi' ri chajinelab xebuc'am bic conojel ri jastak re k'an puak xukuje' ri e re sak puak: ri tzima' tak, ri yabal tak rachak k'ak', ri nimak tak lak ri c'ulbal tak chaj, ri tzuc'ulibal tak k'ak' ri nimak tak paq'uebal xukuje' tak ri kumubal ri quebajwataj che ri sipanic re u wa'l uva.", "20": "<pb/>Ri qui cholajil ri quieb rakan tak ja, ri nimalaj c'olbal ja' e rachil ri cablajuj ama'ib tak wacax ri e re k'an ch'ich' ri xetok'enic xukuje' tak ri tac'alibal ri xtak qui banic rumal ri ajawinel Salomon che ri rachoch Dios, man caban ta c'u cuinem che u ch'obic ri cäpajanic.", "21": "<pb/>Chquijujunal ri rakan tak ja coc'ow na chuwäch belejeb (9) bara' ri rak'anibal caraj ne wakib (6) bara' ruc' jun k'abaj ri u chomal; tel tak ri qui pam, ri u pimal ri kan ch'ich' quiejeb u wi' k'abaj.", "22": "<pb/>Chquijujunal ri rakan tak ja c'o jun qui wikbal paquiwi' re kan ch'ich', ri c'o na quieb bara' ruc' oxib k'abaj ri rakanil, c'o c'u jun c'at chrij ri ronojel re kan ch'ich', ri wiktal cuc' crabaj. Ri quieb rakan tak ja xak e junam.", "23": "<pb/>E jun sient (100) crabaj e tzayatzoj che jun c'at re kan ch'ich' ri c'o chrij jun wikbal, e jumuch' waklajuj (96) ri quek'alajinic.", "24": "<pb/>Ri takanel paquiwi' ri chajinelab xuchap ri Seraiy, qui nimal ri e cojol tabal tok'ob, ri Soponiy, ri xa' col man cäjunamataj u k'ij ruc', xukuje' ri e oxib chajil oquibal chupam ri rachoch Dios.", "25": "<pb/>Chque ri winak ri e c'o pa ri tinimit xuchap ri qui nimal ri ajch'ojab ri cätakan paquiwi' ri ajch'ojab, wukub achijab ri quepatanin can che ri ajawinel ri e c'o apan pa ri tinimit, ri qui nimal ajch'ojab ri quebuchap achijab rech queboc che ajch'ojab xukuje' oxc'al aj tinimit ri c'o na qui banic chupam ri tinimit.", "26": "<pb/>Ri Nabuzaradan xebuc'am bic conojel wa' chuwäch ri ajawinel re Babilon, ri c'o pa Ribla, chupam ri rulew ri Hamat. Chila' ri ajawinel re Babilon xuya' wi takanic che qui cämisaxic. Je c'u ri' ri tinimit aj Juda xelesax bic chupam ri rulew.", "27": "", "28": "<pb/>Ri cajilabal ri winak ri xebesax bic rumal ri Nabucodonosor e are' tak wa': chupam ri uwuk junab ri rajawinic xeresaj bic juwinak oxib mil juwinak oxib (3023) winak pa Juda;", "29": "<pb/>chupam ri wajxaklajuj (18) junab xeresaj bic wajxakib sient juwinak cablajuj (832) winak xeresaj bic pa Jerusalen;", "30": "<pb/>chupam ri junab juwinak oxib (23), ri Nabuzaradan xeresaj bic wukub sient cawinak job (745) pa Juda, are c'u cajilabal winak wa' chi conojel ri xebesax bic, e quiejeb mil wakib sient (4600) ri xebesax bic.", "31": "<pb/>Pa ri k'ij juwinak job (25) re ri ucablajuj (12) ic' re ri junab juwinak wuklajuj (37) re ri resaxic bic ri Joaquin ajawinel re Juda, xuchaplej ajawinic pa Babilon ri ajawinel Ebil-merodac, ri xutok'obisaj u wäch ri Joaquin xresaj c'u pa ri che',", "32": "<pb/>xuban utzil che are c'u nim xril na chquiwäch ri jule' tak ajawinelab chic ri e c'o ruc' pa Babilon.", "33": "<pb/>Je c'u ri', ri Joaquin xcuinic xresaj ri atz'iak ri u cojom pa ri che' xwa' c'ut junam ruc' ri ajawinel joropa' k'ij ri xc'asi' na.", "34": "<pb/>Joropa' c'u k'ij ri xc'asi' na, ri Joaquin xuc'am jun tojbal re ronojel k'ij rumal ri ajawinel re Babilon."}