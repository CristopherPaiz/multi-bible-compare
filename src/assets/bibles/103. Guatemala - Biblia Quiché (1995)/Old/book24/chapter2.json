{"1": "<pb/>Ri Ajawaxel xinuch'abej, xubij c'u chwe:", "2": "<pb/><t>“Jät jatzijobej ri tinimit Jerusalen;</t> <t>charaka' a chi'</t> <t>rech utz u tatabexic cäquibano:</t> <t>‘¡Jewa' cubij ri Ajawaxel!</t> <t>Cänataj chwe chi aretak c'ä at ac'al,</t> <t>jic xatbin chnuwäch,</t> <t>chi' aretak xatux wixokil xinalok'ok'ej,</t> <t>xatteri c'u chwij</t> <t>pa ronojel ri chaki'j uwo sak,</t> <t>ulew ri man c'o ta cätic chuwäch.’</t>", "3": "<t>Ri Israel u jachom rib che nu nimaxic,</t> <t>are' ri utzalaj u wächinic ri nu tico'n.</t> <t>We c'o jachin jun cuban c'ax che,</t> <t>ri in quinc'äjisaj u wäch</t> <t>quebentak ulok nimak tak c'axc'ol puwi'.</t> <t>In, ri Ajawaxel,</t> <t>quinjiquiba' u bixic.”</t>", "4": "<pb/>Rija'lil tak ri Jacob, achalaxic tak aj Israel, chitatabej ri u tzij ri Ajawaxel.", "5": "<pb/>Ri Ajawaxel cubij chiwe: <pb/><t>“¿Jas ri lawaloyil xquirik</t> <t>ri e i mam pa ri in chi xenajtin chwe?</t> <t>Xebe chquij tak diosib</t> <t>ri man c'o ta qui patan,</t> <t>xukuje' c'u ri e are' xebux</t> <t>man c'o ta qui patan.</t>", "6": "<t>Man xeboc ta il che nu tzucuxic,</t> <t>xebenwesaj c'u ne ulok pa Ejipt,</t> <t>xinc'am c'u ne qui be</t> <t>chupam ri chaki'j uwo sak,</t> <t>chaki'j ulew ri nojinak chque tak siwan,</t> <t>ulew ri man c'o ta wi ja',</t> <t>nojinak chque tak sayowem,</t> <t>ulew ri man coc'ow ta wi jachin jun.</t>", "7": "<t>Ri in xixinc'am ulok</t> <t>pa we ulew ri' ri wächinel,</t> <t>rech quebitij tak ri e u wächinic</t> <t>xukuje' ri utzalaj tak jastak</t> <t>ri quequiyao.</t> <t>Xixpe c'ut ix xiwawasij ri wulew,</t> <t>xiban chwe chi xmuluw nu c'u'x</t> <t>che we ulew ri', ri wech.</t>", "8": "<t>Ri e cojol tabal tok'ob</t> <t>man xinquitzucuj taj,</t> <t>ri e ya' tak qui no'j ri nu tinimit</t> <t>man xquich'ob ta nu wäch,</t> <t>ri e c'amal tak be</t> <t>xquiwalijisala' tak quib chwij,</t> <t>e are chi c'ut ri e k'axal nu tzij</t> <t>xech'aw pa u bi' ri Baal</t> <t>xukuje' xequiterenej tak ri diosib</t> <t>ri man c'o ta qui patan.”</t>", "9": "<pb/>“Rumal ri', in, ri Ajawaxel, quinjiquiba' u bixic: <pb/><t>Quinjekeba' jun c'ulelanic iwuc'</t> <t>xukuje' cuc' ri e u wi' tak i mam.</t>", "10": "<t>Jix jawije' e c'o wi</t> <t>ri ch'akatak tak ulew</t> <t>chupam ri plo</t> <t>pa ri mox k'ab chixca'y c'ut;</t> <t>chitaka' bic jachin jun pa Sedar</t> <t>kas utz u ca'yexic chubana',</t> <t>che ri rilic we je c'ulmatajinak</t>", "11": "<t>chi jun nim tinimit</t> <t>ri e k'ijilal ta diosib,</t> <t>e u q'uexom ta ri e u diosib.</t> <t>¡Xa' c'u ne e subunelab tak diosib wa'!</t> <t>Are' c'u ri nu tinimit</t> <t>in u tzakom canok in ri in u juluwem,</t> <t>che qui k'ijilaxic ri e diosib</t> <t>ri man c'o ta jubik' qui patan.</t>", "12": "<t>¡Chaxibij awib, caj, chuwäch wa'!</t> <t>¡Chatbirbob rumal xibim ib!</t> <t>In, ri Ajawaxel, quinjiquiba' u bixic.</t>", "13": "<t>Ri nu tinimit</t> <t>quieb u wäch ri mac u banom:</t> <t>in u q'uiakom canok in,</t> <t>u q'uiyibal c'aslic ja',</t> <t>xequic'ot c'ut ri kas e qui c'ua',</t> <t>c'ua' tak ri e xarxobinak</t> <t>ri man quequic'ol ta ri ja'.”</t>", "14": "<t>“Ri Israel</t> <t>man jun lok'om pataninel taj;</t> <t>ri are' man xalax taj</t> <t>jacha' jun lok'om pataninel.</t> <t>¿Jas c'u che catolobaxic?</t>", "15": "<t>¿Jas c'u che caquiban c'ax</t> <t>che e jacha' ta ne e coj,</t> <t>cuc' cowilaj tak wunem?</t> <t>Quiyojim can ri ulew;</t> <t>ri u tinimit tak xeporoxic</t> <t>man c'o ta c'u jun xto'taj ta can chupam.</t>", "16": "<t>Ri winak re Memps xukuje' re Tapnes</t> <t>xquipaxij ri a jolom.</t>", "17": "<t>Je a c'ulmam wa' rumal</t> <t>rech chi xinaq'uiak canok ri in,</t> <t>ri in ri Ajawaxel ri a Dios</t> <t>ri quinc'am c'u a be chupam ri be.</t>", "18": "<t>Are c'u ri camic,</t> <t>¿jas ri cach'äc ruc' ri a bic pa Ejipt</t> <t>che ruq'uiaxic ri u ja'il ri Nil?</t> <t>¿Jas ri cach'äc ruc' ri a bic pa Asiriy</t> <t>che ruq'uiaxic ri u ja'il ri Euprats?</t>", "19": "<t>Ri kas awetzelal</t> <t>cac'äjisan na a wäch,</t> <t>ri man a jiquil taj catc'okon na.</t> <t>Chatchomanok cawil c'u na ri lawaloyil</t> <t>xukuje' ri c'ayil ri uxinak</t> <t>chi quinaq'uiak canok</t> <t>man a yo'm ta nu k'ij in,</t> <t>ri in ri Ajawaxel ri a Dios.</t> <t>In, ri Ajawaxel ri c'o ronojel u cuinem,</t> <t>quinjiquiba' u bixic.”</t>", "20": "<t>“Kas ojer ulok in a c'ulelam ulok,</t> <t>xak'il awib che nu nimaxic.</t> <t>Je xa bij wa':</t> <t>‘Man quinwaj taj quinpatanijic.’</t> <t>Puwi' conojel u tza'm</t> <t>ri juyub ri naj elinak chicaj</t> <t>xukuje' chuxe' ronojel che'</t> <t>ri jewel u xak</t> <t>xajach wi awib che ri cuc'axic quib</t> <t>cuc' achijab ixokib</t> <t>che qui banic macunic.</t>", "21": "<t>In xatintico</t> <t>jacha' uva ri sibalaj utz na,</t> <t>jacha' uva ri sibalaj utz na rija'lil.</t> <t>¡Sibalaj c'u ne awetzelam awib,</t> <t>chi man quinch'ob ta chi ne a wäch!</t>", "22": "<t>Pune' ta c'u ne cach'aj awib</t> <t>ruc' u wa'l chaj</t> <t>cäcoj ta c'u ne</t> <t>ronojel ri ch'ipak ri cawaj,</t> <t>chnuwäch in</t> <t>xak je wi ri u k'ekal ri a mac.</t> <t>In, ri Ajawaxel quinjiquiba' u bixic.</t>", "23": "<t><f>[2]</f>¿Jasche catcuinic cabij:</t> <t>‘Man nu tz'ajom ta wib</t> <t>mawi e nu k'ijilam</t> <t>subunelalaj tak diosib?’</t> <t>Chawila' jas ri a c'aslemal</t> <t>ri xawuc'aj pa ri beya',</t> <t>chawila' ronojel ri a banom at,</t> <t>ati't camey ri aninak</t> <t>caxiq'uinilok pa ronojel ri cabe wi;</t>", "24": "<t>juyubal ati't bur</t> <t>ri cunim rib chupam ri juyub</t> <t>ri casirnaj u pa u tza'm</t> <t>cäcasow chque rayinic.</t> <t>Aretak cachokchotic,</t> <t>man c'o ta jachin cäcuin ta</t> <t>che u k'ilic.</t> <t>We cätzucux rumal jun ama'</t> <t>man cak'itaj taj:</t> <t>amak'el cachokchotic.</t>", "25": "<pb/><t>¡Israel,</t> <t>mebe a soc ri awakan</t> <t>catxiquinic man e c'o ta a xajäb,</t> <t>maya' c'olbal</t> <t>chi cachaki'jar ri u pa a kul!</t> <t>Are c'u ri at xabij:</t> <t>‘Jayi', man bantajel taj;</t> <t>quebenlok'ok'ej ri e jule'</t> <t>quinbe na cuc'.’ ”</t>", "26": "<t>“Jacha' ri eläk'om ri quesax u q'uixbal</t> <t>aretak cätatajic,</t> <t>jewa' ri u q'uixbal ri Israel</t> <t>ri quel na,</t> <t>ri tinimit, ri ajawinelab,</t> <t>tak ri e c'amal tak be,</t> <t>ri e cojol tabal tok'ob xukuje'</t> <t>ri e k'axal tzij;</t>", "27": "<t>che c'u juwi' che'</t> <t>je caquij wa' che: ‘Lal nu tat’;</t> <t>che c'u jun abaj: ‘Lal nu nan.’</t> <t>Are c'u ri chwe in,</t> <t>are caquiya' ri quij chnuwäch</t> <t>man are ta ri qui palaj.</t> <t>Xuwi c'u caquina' jubik',</t> <t>chi e c'o chupam u q'ueyowal,</t> <t>caquibij chwe:</t> <t>‘¡Chpet la che ka to'tajisaxic!’</t>", "28": "<t>Juda,</t> <t>¿jawije' tak e c'o wi ri diosib</t> <t>ri xebaban chawe?</t> <t>¡E q'ui ri a diosib e c'olic</t> <t>e jacha' tak ri tinimit!</t> <t>¡Chepet ba' ri e are',</t> <t>cakil c'ut we quecuin</t> <t>che a to'tajisaxic</t> <t>aretak chpe ri u q'ueyowal!</t>", "29": "<t>¿Jas ri nu c'ulelaxic quibano,</t> <t>iwonojel c'ut ix uxinak</t> <t>man ix ta nimanel chwe?</t> <t>In, ri Ajawaxel, quinjiquiba' u bixic.</t>", "30": "<t>Xak lok' xinc'äjisaj</t> <t>qui wäch ri e i c'ojol,</t> <t>man xcaj ta c'ut xquetamaj taj</t> <t>ri tijonic.</t> <t>Kas ri ix,</t> <t>ix junam cuc' ri c'analaj tak coj,</t> <t>xebicämisaj tak</t> <t>ri e k'axal tak tzij ri e c'o iwuc'.</t>", "31": "<t>(Xukuje' c'u ri ix,</t> <t>ri ix re we ija'lil ri' camic,</t> <t>chiya' i xiquin</t> <t>che ri cubij ri Ajawaxel chiwe.)</t> <t>Israel, ¿la in puch uxinak</t> <t>jun chaki'j uwo sak chawe?,</t> <t>¿jun ulew ri nojinak chque tak mujal?</t> <t>Nu tinimit, ¿jasche cabij:</t> <t>‘Uj torotalic;</t> <t>mawi jumul cujtzelej chic uc' la?’</t>", "32": "<t>¿La cuya' puch</t> <t>jun ixok quesach pa u jolom</t> <t>ri e u mulk'ab ri u witak u xiquin</t> <t>xukuje' tak ri e wikbal tak rib</t> <t>re ri u c'ulanem?</t> <t>Man je ta c'u u banom ri nu tinimit,</t> <t>sibalaj ojer chi ri' in sachinak</t> <t>pa u jolom.</t>", "33": "<pb/><t>¡Sibalaj aweta'm ri be</t> <t>aretak catbe</t> <t>che qui tzucuxic ri quebarayij!</t> <t>¡At ajtij pa ri tijobal re ri etzelal!</t>", "34": "<t>Tz'ajtajinak ronojel ri awatz'iak</t> <t>cumal ri qui quiq'uel ri mebayib</t> <t>ri man c'o ta qui mac,</t> <t>quech winak ri man xebarik taj</t> <t>ri cätajin ta caquiban jun il.</t>", "35": "<t>Pune' c'u a banom ronojel wa':</t> <t>‘Man c'o ta nu mac catcha' c'ut.</t> <t>Ri Dios man oyowarinak ta wuc'.’</t> <t>Utz ri',</t> <t>cabij c'u ya' chi man at macuninak taj,</t> <t>quinchoman c'u na awuc'.</t>", "36": "<t>¿Jasche sibalaj aninak at c'o</t> <t>che qui q'uexic ri e to'l tak awech?</t> <t>Xukuje' ri Ejipt man catuto' ta na,</t> <t>jacha' ri u banom chic ri Asiriy chawe</t> <t>man xatuto' taj.</t>", "37": "<t>Cattzelej c'u na ulok</t> <t>caya' can ri Ejipt</t> <t>at nojinak che q'uixbal,</t> <t>rumal rech chi ri in</t> <t>man u c'ulam ta nu wäch</t> <t>cuc' ri a cuban a c'u'x chquij</t> <t>chi catquito',</t> <t>man c'o ta c'u cach'äc na cumal.”</t>"}