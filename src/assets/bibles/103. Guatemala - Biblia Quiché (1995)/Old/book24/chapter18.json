{"1": "<pb/>Ri Ajawaxel xinuch'abej, xubij c'u chwe:", "2": "<pb/>“Chatkaj bic cho rachoch ri banal bo'j chila' c'u quinya' wi na u bixic jun tzijol chawe.”", "3": "<pb/>In, Jeremiy, xinkaj bic xenrika' c'ut ri banal bo'j cätajin cuchacuj ri t'ac chupam ri chacubal.", "4": "<pb/>Aretak c'ut man utz ta quebel ri chac ri cätajin cubano, cuban chi jun kas ruc' ri t'ac ri', c'ä cacanaj na canok jas ri caraj.", "5": "<pb/>Xubij c'ut ri Ajawaxel chwe:", "6": "<pb/>“¿La ma ta pu lo quincuinic in che u banic chiwe, ix aj israelib, junam jas ri cuban we banal bo'j ri' ruc' ri t'ac? Ri ix pa ri nu k'ab ix jacha' ri t'ac pa ri u k'ab ri banal bo'j. In, ri Ajawaxel, quinjiquiba' u bixic.", "7": "<pb/>Pa jun jok'otaj ri takalic quinchomaj u bokic, u t'akixic xukuje' u sachisaxic u wäch jun nim tinimit o jun ajawibal.", "8": "<pb/>We c'u ne we nim tinimit ri' cutanaba' u banic ri etzelal, man quintak ta chi c'u ulok ri c'äjisabal wächaj ri nu suc'umam u takic che'.", "9": "<pb/>Pa jun k'ijol chic quinchomaj u yaquic xukuje' u q'uiyisaxic jun nim tinimit o jun ajawibal.", "10": "<pb/>We c'u ne we nim tinimit ri' cuban ri etzelal man coc ta c'u il che u banic ri nu bim che, man quebentak ta chi c'u ulok tak ri utzil ri nu suc'umam u takic che.", "11": "<pb/>Chabij, ba', chque ri winak aj Juda xukuje' chque ri winak ri e c'o pa Jerusalen chi ri in, ri Ajawaxel, quinbij chiwe: ‘Nu bin chi cäpe ri etzelal piwi'; cätajin quinchomaj u c'äjisaxic i wäch. Xopan ba' ri k'ij chiya' ba' canok ri itzel be; chiwutzirisaj ri i c'aslemal xukuje' tak ri e i banoj.’", "12": "<pb/>We winak ri' caquibij na chawe: ‘¡Matzak a k'ij! Are cäkatakej na u banic ri cäkaj chkawäch are c'u cäkatakej na ri tacalaj itzel u rayinic ri kanima'.’ ”", "13": "<pb/>Rumal ri' cacha' ri Ajawaxel: <pb/><t>“Chita' u tzijol chquixo'l</t> <t>ri nimak tak tinimit,</t> <t>we c'o jachin jun u tom ta</t> <t>jun jasach ri junam ta ruc' wa'.</t> <t>¡Ri tinimit re Israel</t> <t>u banom jun jasach</t> <t>ri sibalaj man c'o ta u patan!</t>", "14": "<t>¿La c'o ta pu jumul quetzaj ta</t> <t>ri sakalaj tew</t> <t>paquiwi' ri tac'atak tak abaj</t> <t>aj Libano?</t> <t>¿La c'o ta pu jumul quetzaj ta</t> <t>ri ja' ri quejororic</t> <t>ri quekaj ulok xo'l tak ri c'ache'laj?</t>", "15": "<t>Are c'u ri nu tinimit in sachinak</t> <t>pa u jolom,</t> <t>quebuchi'j c'u c'oc' k'ol</t> <t>chque ri xa' e subunelab tak diosib.</t> <t>U jaluch'um ri u be, ri ojer u be,</t> <t>e u takem c'u tak be</t> <t>ri man e etamatal taj.</t>", "16": "<t>U mac rech wa' u banom chi ri ulew</t> <t>uxinak jun chaki'j uwo sak,</t> <t>pa jun mayijinem amak'el.</t> <t>Ronojel ri coc'ow chupam cuxibij na rib</t> <t>cusutisa' na ri u jolom.</t>", "17": "<t>In, jacha' jun quiakik'</t> <t>re ri elebal k'ij,</t> <t>quinjabuj na ri Israel;</t> <t>quinban na che chi canimaj</t> <t>chquiwäch tak ri e u c'ulel.</t> <t>In quintzalc'atij ri u wowij</t> <t>che man are taj ri nu palaj,</t> <t>aretak chopan ri k'ij</t> <t>re ri c'äjisabal u wäch.”</t>", "18": "<pb/>Ri winak xquibij: “Quekabana' jun banel che u sachisaxic u wäch ri Jeremiy. Mawi c'u jubik' ma ta e c'o chic cojol tabal tok'ob chujtijonic, mawi ajno'jab ri cheyo'w ta ka no'j, mawi k'axal tzij ri cheyo'w ta u bixic ri u tzij ri Dios chke. Ka walijisaj jun tzijtal chrij rech cäcämisaxic. C'o makaya' wi ka xiquin che ri cubij.”", "19": "<pb/><t>¡Ajawaxel, chintatabej la!</t> <t>¡Chtatabej la</t> <t>ri caquibij ri e nu c'ulel!</t>", "20": "<t>¿La are ri etzelal</t> <t>cätojbex rech ri utzilal?</t> <t>¡E are' qui c'otom ri nu julil!</t> <t>Chnataj che la</t> <t>chi nu tac'abam wib chwäch la</t> <t>che u banic bochi'nic paquiwi',</t> <t>che u tz'onoxic che la</t> <t>chi tasa' la ri oyowal la chquij.</t>", "21": "<t>¡Are c'u ri camic,</t> <t>bana' la chi checäm</t> <t>tak ri e qui c'ojol</t> <t>rumal wi'jal</t> <t>o pa u chi' ch'ich' re ch'o'j;</t> <t>che canaj malca'nib ri quixokil</t> <t>ma ta c'u e c'o chi cal!</t> <t>¡Are c'u ri cämisanel yabil</t> <t>checämisan tak ri cachijab</t> <t>e are' c'ut ri e qui c'ojolab</t> <t>checäm pa ri ch'o'j!</t>", "22": "<t>Xak c'ätetal chetaka' la ulok</t> <t>paquiwi' juk'at eläk'omab;</t> <t>¡chetataj tak ri qui rakoj tak chi'aj</t> <t>re xibriquil!</t> <t>Xquic'ot c'u jun jul</t> <t>rech quintzak chupam,</t> <t>xequicoj c'amibal pa ri nu be.</t>", "23": "<t>Are c'u ri lal, Ajawaxel,</t> <t>e eta'm la conojel tak ri chomanic</t> <t>ri e qui banom che nu cämisaxic.</t> <t>¡Mäsach la qui mac che ri quetzelal</t> <t>mawi mäsach ri qui mac pa jolom la!</t> <t>¡Chbana' la chi quekaj pa k'ab la,</t> <t>chäc'äjisaj la qui wäch ruc' oyowal!</t>"}