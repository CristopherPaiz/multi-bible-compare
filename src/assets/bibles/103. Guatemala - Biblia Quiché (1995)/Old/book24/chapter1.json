{"1": "<pb/>Tzij xukuje' e u banoj tak ri Jeremiy, u c'ojol ri Hilsiy, quija'lil e cojol tabal tok'ob ri e jekel pa ri tinimit re Anatot, pa ri rulew ri Benjamin.", "2": "<pb/>Ri Ajawaxel xtzijon ruc' ri Jeremiy aretak ri Josiy, u c'ojol ri Amon, c'o chupam ri roxlajuj u junab ri rajawinic puwi' ri Juda.", "3": "<pb/>Xukuje' xtzijon ruc' pa ri k'ijol aretak ri Joasim, u c'ojol ri Josiy, are rajawinel puwi' ri Juda, xukuje' aretak c'ä ri Sedequiy, xukuje' u c'ojol ri Josiy, xutz'akatisaj julajuj junab jacha' ajawinel puwi' ri Juda; che u bixic, c'ä pa ri uro' ic' re ri junab ri', aretak ri aj Jerusalen xec'am bic pa jun ulew chic.", "4": "<pb/>Ri Ajawaxel xinuch'abej, je xubij wa' chwe:", "5": "<pb/><t>“C'ä majok chyok ri a c'aslemal,</t> <t>at nu cha'om chi ulok;</t> <t>c'ä majok chatalaxok,</t> <t>at nu tasom chic;</t> <t>nu q'uiakom chic chawij</t> <t>chi catux k'axal nu tzij</t> <t>chque ri nimak tak tinimit.”</t>", "6": "<pb/>In xintzelej u bixic: <pb/><t>“¡Ay, Ajawaxel!</t> <t>¡Ri in sibalaj c'ä in c'ojol,</t> <t>man weta'm ta c'u ne quintzijonic!”</t>", "7": "<pb/>Are' c'u ri Ajawaxel xubij chwe: <pb/><t>“Mabij chi sibalaj c'ä at c'ojol.</t> <t>At catbe na jawije' ri catintak wi,</t> <t>cabij c'u na ri catintak che u bixic.</t>", "8": "<t>Maxe'j awib chuwäch apachin jun,</t> <t>quinc'oji' c'u na awuc' che a to'ic.</t> <t>In ri Ajawaxel quinya' ri nu tzij.”</t>", "9": "<pb/>Xuyuk c'ut ri Ajawaxel ri u k'ab, xunak ri nu chi' xubij c'u chwe:", "10": "<pb/><t>“In quebenya' na</t> <t>ri e nu tzij chachi'.</t> <t>Camic quinya' tz'akatalaj takanic</t> <t>pa a k'ab paquiwi' ajawibal</t> <t>xukuje' nimak tak tinimit,</t> <t>che bokonic xukuje' t'akinic,</t> <t>xukuje' che yojinic</t> <t>xukuje' che c'äjinic,</t> <t>xukuje' c'u che yacanic</t> <t>xukuje' che tac'abanic.”</t>", "11": "<pb/><f>[1]</f>Ri Ajawaxel xpe chi nu suq'uil xubij chwe: “Jeremiy, ¿jas ri cawilo?” <pb/>“Quinwil jun u k'ab jun almendr,” xincha'.", "12": "<pb/>“Utz ri awilom,” xcha' ri Ajawaxel chwe. “Kastzij, quinoc c'u na il chi quebetz'akat tak ri nu tzij.”", "13": "<pb/>Ri Ajawaxel xpe chi nu suq'uil chu camul: “¿Jas ri cawilo?” xcha' chwe. <pb/>“Quinwil jun t'uy carokowic, ri xa' co'lman capulin ulok kas pa ri riquiak'ab ri elebal k'ij,” xincha'.", "14": "<pb/>Xubij c'ut ri Ajawaxel chwe: <pb/><t>“Kas pa ri riquiak'ab ri elebal k'ij</t> <t>catixtob wi ulok</t> <t>ri nimalaj c'axc'ol paquiwi'</t> <t>conojel ri winak re we ulew ri'.</t>", "15": "<t>In, ri Ajawaxel,</t> <t>quinjiquiba' u bixic chiwe</t> <t>chi quebensiq'uij ulok</t> <t>conojel ri ajawibal aj iquiak'ab.</t> <t>Quepe tak na ri ajawinelab</t> <t>quebelquicojo' tak na</t> <t>ri qui tem re ajawibal</t> <t>kas chuchi' ri oquibal pa Jerusalen,</t> <t>chquiwäch conojel</t> <t>tak ri nimak tak tapia</t> <t>ri e sutininak rij</t> <t>xukuje' chquiwäch conojel</t> <t>tak ri tinimit re Juda.</t>", "16": "<t>Are c'äjisabal wächaj wa'</t> <t>ri quinya' u bixic</t> <t>chi cäpe na paquiwi'</t> <t>we ajmaquib ri' ri in quixutum,</t> <t>ri xequiporoj c'oc' k'ol</t> <t>xukuje' xequik'ijilaj diosib</t> <t>ri e jule' chiwi</t> <t>ri kas e are' xebanowic.</t>", "17": "<t>Are c'u ri at chc'ol a chuk'ab;</t> <t>Jät jabij c'u chque</t> <t>ronojel ri catintak wi.</t> <t>Maxe'j awib chquiwäch,</t> <t>we c'u man jewa'</t> <t>cabano quinban na chawe</t> <t>chi catbirbit chquiwäch.</t>", "18": "<t>In catincoj camic jacha' jun tinimit</t> <t>ri e c'o nim tapia chrij,</t> <t>jacha' jun rakan ja re räx ch'ich',</t> <t>jacha' jun pimalaj tapia</t> <t>re k'an ch'ich',</t> <t>rech catac'aba' awib che u c'ulelaxic</t> <t>ronojel ri ulew re Juda:</t> <t>ri e rajawinelab tak,</t> <t>ri e c'amal tak be,</t> <t>ri e cojol tabal tok'ob,</t> <t>xukuje' ri tinimit chnimalaj ronojel.</t>", "19": "<t>Ri e are' quech'ojin na awuc',</t> <t>man c'u catquich'äc ta na</t> <t>quinc'oji' c'u na awuc' che a to'ic.</t> <t>In, ri Ajawaxel,</t> <t>quinya' ri nu tzij.”</t>"}