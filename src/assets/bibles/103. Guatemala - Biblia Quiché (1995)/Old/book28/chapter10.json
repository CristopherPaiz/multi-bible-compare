{"1": "<pb/><t>Ri Israel xak junam ruc' juwi' uva</t> <t>nojinak chque uva;</t> <t>joropa' c'ut</t> <t>ri e u q'uial ri e u wächinic,</t> <t>jeri' xukuje' ri e u q'uial</t> <t>ri e u porobal ri xebubano,</t> <t>joropa' c'ut ri u je'lical na ri culew,</t> <t>e c'o na ri e qui je'lical</t> <t>ri e tastalicalaj tak abaj</t> <t>ri quequik'ijilaj.</t>", "2": "<t>Ri Israel quieb u banom ri ranima',</t> <t>are c'u ri camic coc na</t> <t>che u tojic ri u mac.</t> <t>Ri Ajawaxel quebusachisaj na</t> <t>qui wäch tak ri qui porobal</t> <t>quebut'akij tak na</t> <t>ri cabaj ri e tastalic.</t>", "3": "<pb/><t>Camic we tinimit ri' cubij na:</t> <t>“Man c'o ta kajawinel rumal rech</t> <t>chi man nim ta cakil wi ri Ajawaxel.</t> <t>¿Jas ta c'u lo ri cacuin wi</t> <t>jun ajawinel cuban ta na chke?</t>", "4": "<t>Xak xuwi ri tzijtzotem,</t> <t>chi'nic tak ri e xak lok'</t> <t>xukuje' qui tz'ibaxic</t> <t>tak c'ulwächinic;</t> <t>ri u suq'uilal xak junam ri'</t> <t>ruc' juwi' k'ayes</t> <t>ri cäcämisanic</t> <t>ri caq'uiy xo'l tak ri bolaj</t> <t>chupam ri ulew.”</t>", "5": "<pb/><t>Ri winak aj Samar cabirbobic;</t> <t>cärok'ej chi cäsach u wäch</t> <t>ri alaj ama' wacax ri c'o pa Bet-aben.</t> <t>Rumal are' cajuyuw ri tinimit</t> <t>xukuje' tak ri e cojol tabal tok'ob,</t> <t>rumal rech chi sachinak u wäch</t> <t>ri u juluwem.</t>", "6": "<t>Xukuje' c'u ne ri kas alaj ama' wacax</t> <t>cäc'am na bic pa Asiriy</t> <t>che u chi'xic che ri nimalaj ajawinel.</t> <t>Jeri' ri Eprain cäcanaj na</t> <t>pa ri q'uixbal:</t> <t>ri Israel caq'uix na che ri u dios.</t>", "7": "<t>Cäsach na</t> <t>u wäch ri ajawinel re Samar</t> <t>jacha' jun u xe'r che'</t> <t>ri cälew puwi' ri ja'.</t>", "8": "<t>Casachisax na qui wäch</t> <t>tak ri e k'ijilabal</t> <t>ri quek'ijilax wi tak diosib</t> <t>jawije' ri camacun wi ri Israel,</t> <t>paquiwi' tak ri qui porobal</t> <t>queq'uiy na tak tzacom</t> <t>xukuje' tak q'uix,</t> <t>e are' tak c'ut ri winak quequibij na</t> <t>chque tak ri c'ache'laj:</t> <t>“¡Chujichuku'!”,</t> <t>xukuje' c'u chque</t> <t>ri tac'atak tak juyub:</t> <t>“¡Chixkaj pakawi'!”</t>", "9": "<t>Cacha' ri Ajawaxel:</t> <t>“Ri Israel man u tanabam ta macunic</t> <t>c'ä aretak xuchaplej ulok</t> <t>u banic pa Gabaa.</t> <t>¡Jekel pa ri u mac!</t> <t>Rumal ri', ri ch'o'j cäkaj na</t> <t>paquiwi' ri e itzel tak winak</t> <t>ri' aj Gabaa.</t>", "10": "<t>Quinc'äjisaj na u wäch</t> <t>we tinimit ri' aretak chinwaj.</t> <t>Quebenmulij na nimak tak tinimit chrij</t> <t>aretak chinc'äjisaj u wäch</t> <t>rumal ri retzelal.</t>", "11": "<pb/><t>Ri Eprain are' can</t> <t>jacha' jun alaj ati't wacax</t> <t>ri manxoyirisam ri cäkaj</t> <t>chuwäch cuyak' ri trico.</t> <t>In nu cojom eka'bal camic</t> <t>chrij ri je'licalaj u kul,</t> <t>rech cujuruj ri carwaj;</t> <t>are' c'u ri Juda cujuruj na ri tajibal,</t> <t>are' c'u ri Jacob cujuruj na</t> <t>ri cowilaj ulew.</t>", "12": "<t>Xinbij chque:</t> <t>‘Chitica' ix ri suq'uilal</t> <t>chiyaca' c'u wächinic</t> <t>re lok'ok'ebal c'uxaj.</t> <t>Chic'upu' ri ulew che jun c'ac' tico'n,</t> <t>are' c'u k'ij wa'</t> <t>che u tzucuxic ri Ajawaxel,</t> <t>c'ä cäpe na cuc'am c'u ulok ri jäb</t> <t>re to'tajem piwi'.’</t>", "13": "<t>Are c'u ri ix are i pok'isam</t> <t>u wäch ri etzelal,</t> <t>i yacom ri u wächinic</t> <t>ri man suq'uilal taj</t> <t>e i tijom c'ut ri e u wächinic</t> <t>ri banoj tzij. <pb/>Rumal rech chi xa cuba' a c'u'x</t> <t>chquij tak ri e a carwaj re ch'o'j,</t> <t>xukuje' chquij ri q'uialaj awajch'ojab,</t>", "14": "<t>e c'o yojcorem</t> <t>chquixo'l tak ri e a winak</t> <t>conojel tak c'ut ri to'bal tak awib</t> <t>quetolorisax na,</t> <t>jacha' ri u tolorisaxic ri Bet-arbel</t> <t>ri xuban ri ajawinel Salman</t> <t>pa ri k'ij ri xban ri ch'o'j,</t> <t>aretak xnepnobisax ri nanaxel</t> <t>e rachil tak ri alc'ualaxelab.</t>", "15": "<t>Je c'u wa'</t> <t>xukuje' qui c'ulmaj na</t> <t>ix ri ix jekel pa Betel,</t> <t>rumal rech ri nimalaj iwetzelal.</t> <t>¡Ri ajawinel re Israel cäcäm na</t> <t>aretak cäpe u sakaric!”</t>"}