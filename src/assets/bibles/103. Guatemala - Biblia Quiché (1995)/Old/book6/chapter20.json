{"1": "<pb/>Ri Ajawaxel xtzijon ruc' ri Josue xubij c'u che:", "2": "<pb/>“Chattzijon cuc' ri aj Israel chabij c'u chque chi chequicha' tak tinimit re to'bal ib, je jacha' ri takanic ri xinya' rumal ri Moises.", "3": "<pb/>We c'o jun man u chomanic taj xuban jun cämic, cuya' canimajic cuc'u' rib pa jun chque we tak tinimit ri' che u to'ic rib rech man cacämisax ta rumal ri rachalal ri cäminak.", "4": "<pb/>Jachin ri cutzucuj u to'ic rib pa jun chque we c'olbal tak ri' copan na chuchi' ri tinimit cuya' na ri u k'alajisanic chquiwäch ri e nimak tak tatayib re ri tinimit. Cacoquisaj c'u na caquiya' na jun u c'olbal ri cajeki' wi.", "5": "<pb/>We ri rachalal ri cäminak rokatam, ri e nimak tak tatayib re ri tinimit man caquijach ta ri u to'm rib, man u chomam ta c'u u cämisaxic ri rajil u tz'akat, man rumal ta c'u rech chi c'ax ta u no'm chrij.", "6": "<pb/>Are' c'ut ri u to'm rib cacanaj na can pa ri tinimit c'ä cutac'aba' na rib chuwäch ronojel ri tinimit rech cak'at tzij puwi', c'ä cacäm c'u na ri qui nimal ri e cojol tabal tok'ob ri cätajin capatanij pa ri k'ijol ri'. C'äte c'u ri' cuya' catzelej ri u to'm rib pa ri c'olbal ri xanimaj wi ulok, ri u bixic, cho rachoch chupam ri kas rachoch xukuje' u tinimit.”", "7": "<pb/>Ri aj israelib xequicha' c'ut we tak tinimit ri' che to'bal ib ri Seds pa Galiley, pa tak ri u c'ache'laj ri Neptali, ri Siquem pa tak ri u juyub ri Eprain, xukuje' ri Quiriat-arba, ri xukuje' cäbix Hebron che, pa tak ri u juyub ri Juda.", "8": "<pb/>Ch'käp che ri Jordan pa ri lianic ri c'o pa ri chaki'j uwo sak pa ri elebal k'ij che ri Jerico, xquicha' ri Beser, u tz'akatil ri ramak' ri Ruben; pa ri ulew re Galaad xquicha' ri Ramot, u tz'akatil ri ramak' ri Gad; pa ri ulew re Basan xquicha' ri Golan, u tz'akatil ri ramak' ri Manases,", "9": "<pb/>e are' tak tinimit wa' re to'bal ib ri xecha' chque conojel ri aj israelib xukuje' chque ri man e qui winakil taj ri quejeki' chquixo'l. Chila' cuya' cuto' wi rib apachin ta ne ri man xuchomaj taj xuban jun cämic rech jewa' ri rachalal ri cäminak ma ta cacuinic cäresaj ri royowal, cucämisaj ta c'ut c'ä majok chk'at tzij puwi' rumal ri tinimit."}