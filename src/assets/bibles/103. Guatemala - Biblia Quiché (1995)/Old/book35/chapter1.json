{"1": "<pb/>Are tzijol wa' ri xuk'alajisaj ri Ajawaxel chuwäch ri Habacuc, ri k'axal tzij.", "2": "<pb/><t>Ajawaxel,</t> <t>¿c'ä jampa' quintanaba'</t> <t>u rakic nu chi'</t> <t>che u tz'onoxic to'banic</t> <t>man c'u ne quintatabej ta la?</t> <t>¿C'ä jampa' quintakej na tok'olenic</t> <t>u mac rech ri tokinic</t> <t>man cäpe ta c'u la che ka to'ic?</t>", "3": "<t>¿Jasche cäban la chwe</t> <t>chi quebenwil q'ui c'axc'olil</t> <t>xukuje' etzelal?</t> <t>Sutim wij rumal tokinic</t> <t>xukuje' sachisam wächaj;</t> <t>pa conojel c'olbal e c'o wi ch'o'j</t> <t>xukuje' tijoj chuk'ab.</t>", "4": "<t>Man cäya' ta u k'ij ri pixab,</t> <t>man nim ta quil wi ri winak,</t> <t>ri lawalo cuban c'ax che ri utz,</t> <t>cajech'obisax c'ut ri suq'uilal.</t>", "5": "<t>“Chebica'yej tak ix</t> <t>ri nimak tak tinimit</t> <t>ri e c'o tak chinakaj;</t> <t>chebica'yej chixnoj c'u che xe'n ib.</t> <t>In c'o che qui banic</t> <t>jastak ri e je tak wa'</t> <t>ri man quebicoj ta ri'</t> <t>we ta c'o jachin cätzijon chiwe.</t>", "6": "<t><f>[1]</f>Quebentakchi'j ri aj caldeyib</t> <t>chi chewalij che u banic ch'o'j</t> <t>e winak wa' abaj canima',</t> <t>ri xak e suc'umatal</t> <t>che u binibexic ronojel ri uwächulew</t> <t>che qui tokixic tak ulew</t> <t>ri man e quech taj.</t>", "7": "<t>E xibibal xukuje'</t> <t>man c'o ta jachin ri coc ta cuc',</t> <t>xukuje' man c'o ta pixab</t> <t>caquiya' ta u k'ij</t> <t>xane' xak xuwi' ri quech.</t>", "8": "<t><f>[2]</f>Ri e qui quiej c'o na</t> <t>ri qui xiq'uinem</t> <t>chquiwäch tak ri leopard,</t> <t>c'o na ri qui ch'ujilal</t> <t>chquiwäch tak ri utiw</t> <t>ri e c'o pa ri chaki'j uwo sak.</t> <t>Ri e cajquiejab pa tak mulaj quepetic,</t> <t>naj c'u e c'o wi caquiq'uiak ulok quib</t> <t>che u banic ch'o'j,</t> <t>jacha' ri cuban ri cot cuq'uiak rib</t> <t>che u chapic ri u ti'.</t>", "9": "<t>Ronojel cusachisaj u wäch</t> <t>jawije' ri coc'ow wi;</t> <t>pa ri coc'ow wi cuya' ri xibinibej,</t> <t>are c'u e q'ui na ri winak</t> <t>ri quebuch'äco chquiwäch ri sanyeb</t> <t>ri e c'o chuchi' ri plo.</t>", "10": "<t>Quequitze'j qui wäch</t> <t>tak ri ajawinelab</t> <t>xukuje' tak ri winak ri nimak qui k'ij.</t> <t>Quequit tak qui wäch</t> <t>ri nimak tak tapia,</t> <t>quequiwalijisaj ak'anibal chquiwäch</t> <t>quequichap c'ut ruc' tokinic.</t>", "11": "<t>Queboc'owic jacha' jun quiakik' jäb,</t> <t>man c'o ta dios caquiya' ta u k'ij</t> <t>xane' xuwi ri qui chuk'ab.”</t>", "12": "<t><f>[3]</f>Ajawaxel,</t> <t>¿la xa' pu ma ta lal jekel</t> <t>chbe k'ij sak,</t> <t>ri tastalicalaj nu Dios</t> <t>ri man cämel taj?</t> <t>Ajawaxel xukuje' to'l wech,</t> <t>lal lal yowinak qui chuk'ab</t> <t>ri aj caldeyib</t> <t>rech e are' quebanow ri suq'uilal la.</t>", "13": "<t>Ri lal sibalaj lal ch'ajch'oj</t> <t>che u c'ulaxic ri lawaloyil,</t> <t>che u ca'yexic ri etzelal</t> <t>ri cäkaj ta chwäch la;</t> <t>¿jasche quekaj</t> <t>ri banal tak etzelal chwäch la</t> <t>man c'o ta c'u jas cabij ta la chque,</t> <t>man cäch'aw ta c'u la</t> <t>aretak ri banal etzelal</t> <t>cusachisaj qui wäch</t> <t>ri e utz na chuwäch ri are'?</t>", "14": "<t>¿Jasche je cäban chque ri winak</t> <t>e jacha' ta ne cär e re ri plo,</t> <t>e jacha' ta ne awaj</t> <t>ri man c'o ta cätakan paquiwi'?</t>", "15": "<t>Ri aj caldeyib cäquiban quech</t> <t>chque niq'uiaj nimak tak tinimit chic</t> <t>jacha' ri cuban ri chapal cär</t> <t>che rechbexic ri cär:</t> <t>xoc quebucoj che qui chapic</t> <t>xukuje' tak c'at,</t> <t>chanim c'ut, aretak c'u cäquilo</t> <t>chi conojel qui mulin quib,</t> <t>quenoj che quicotemal.</t>", "16": "<t>Rumal ri' ri chapal cär</t> <t>quebuya' qui k'ij tak ri u c'at</t> <t>xukuje' tak ri e u xoc,</t> <t>quebuchi'j c'u tabal tak tok'ob</t> <t>xukuje' cuporoj c'oc' k'ol</t> <t>che u ya'ic qui k'ij,</t> <t>rumal rech chi c'o cäquitijo utz</t> <t>xukuje' tz'ebem.</t>", "17": "<t>Jeri',</t> <t>¿la caquitakej ta na ri aj caldeyib</t> <t>ka cärixic cuc' tak ri qui c'at?</t> <t>¿La caquitakej ta na lo cämisanic</t> <t>ri ma ta chel qui cux chque ri winak?</t>"}