{"1": "<pb/>Pa ri k'ijol ri' xsiq'uix u wäch ri u wuj ri Moises chquiwäch conojel ri winak, xriktaj c'ut chi tz'ibatal chupam chi ri aj amonib xukuje' ri aj moabib mawi jubik' mebux u tz'akatil ri u tinimit ri Dios.", "2": "<pb/>(Rumal rech chi ri e are' man xebel ta ulok che qui c'ulaxic ri aj israelib man xquiya' ta c'u qui wa cuq'uia', xane' xquitoj ri Balaam chquij rech quebuc'okoj, xuq'uex c'u ne ri ka Dios ri c'okonic pa tewichi'nic.)", "3": "<pb/>Je c'u ri', xuwi xquita' ri cubij ri pixab, xequitas che ri Israel conojel ri e qui yujum tak quib cuc' tak ri man e qui winakil taj.", "4": "<pb/>C'ä majok c'u wa', ri cojol tabal tok'ob Eliasib are cojom che qui chajixic ri c'olbal tak ri jastak rech ri rachoch ri ka Dios. Rumal c'u rech chi ri Eliasib rachalaxic rib ruc' ri Tobiy,", "5": "<pb/>u yo'm jun nimalaj ja che ri quec'ol wi tak can ri sipanic nabe, ri c'oc' k'ol, ri e chaconisan tak xukuje' ri u lajujil rech ri trico, ri u lajujil ri u wa'l uva xukuje' ri u lajujil ri aseit ri cätak u ya'ic chque ri aj levitib, ri aj bixab xukuje' ri e chajil tak oquibal, c'o chi c'u wi na ri' ri cuchuj ri cäya' chque ri e cojol tabal tok'ob.", "6": "<pb/>Aretak xc'ulmataj ronojel wa', ri in man in c'o ta pa Jerusalen, rumal rech chi pa ri junab juwinak cablajuj (32) rech ri rajawinic ri Artajers, ajawinel re Babilon xintzelej pa ri ajawibal; oc'owinak chi c'u ne jun k'ijol xintz'onoj nu k'ij che ri ajawinel.", "7": "<pb/>Xintzelej c'u pa Jerusalen. Chi' c'ut xinwil wi ri etzelal ri u banom ri Eliasib che u tok'obisaxic u wäch ri Tobiy, chi xuya' jun nim ja che ri c'o chuwäch ri rachoch Dios.", "8": "<pb/>Sibalaj c'u xpe woyowal che wa', xebenwesaj c'u bic chupam ri nim ja conojel ri jastak rech ri Tobiy ri e c'o chupam ri nim ja.", "9": "<pb/>Xinya' takanic chi ch'ajch'ojirisaxok xukuje' chi chetzelex tak ri chaconisan pa ri qui c'olbal ri e rech ri rachoch Dios, ri sipanic tak xukuje' ri c'oc' k'ol.", "10": "<pb/>Xoc c'u pa nu jolom chi man jachom ta chque tak ri aj levitib ri tzukbal tak quib, e are' tak c'ut ri aj levitib xukuje' tak ri aj bixab ri jachom ri u banic ri k'ijilanic pa qui k'ab e animajinak bic, chquijujunal xebe pa ri culew.", "11": "<pb/>Xebenyaj c'ut ri e takanelab jasche qui wonobam canok ri rachoch Dios. Chwi chi c'u wa' xebenmulij ri cojol tabal tok'ob xukuje' tak ri aj levitib, xeben coj c'u pa tak ri qui c'olbal,", "12": "<pb/>ronojel ri Juda xuc'am ulok chupam ri quec'ol wi ri jastak ri u lajujil ri trico, ri u lajujil ri u wa'l uva xukuje' ri u lajujil ri aseit.", "13": "<pb/>Xinjach c'ut ri c'olbal ri jastak pa u k'ab ri cojol tabal tok'ob Selemiy, pa u k'ab ri aj tz'ib Sadoc xukuje' pa u k'ab jun aj levi Pedaiy u bi'; xukuje' xincoj ri Hanan: u c'ojol ri Zacur xukuje' ri' u mam c'ut ri Mataniy, ri ya'tal u jiquibaxic c'uxaj chquij. E are tak wa' quebanow tak ri jachanic chque tak ri cachil.", "14": "<pb/>¡Nu Dios: chnataj che la ri nu banom, masach c'u pa jolom la ronojel ri utz ri nu banom che ri achoch la, xukuje' che ri k'ijilaxic la!", "15": "<pb/>Pa tak ri k'ij ri' xinwilo chi pa Juda e c'o jachin tak pa ri k'ij re uxlanem caquipitz' ri uva cuc' tak ri cakan che resaxic ri u wa'l, quequerej yataj tak trico, quequicoj tak ri bur che quekaxic u wa'l uva, xukuje' jutzayaj tak uva, higo xukuje' ronojel u wäch eka'n, pa tak c'u ri k'ij re uxlanem caquic'am bic pa Jerusalen. Xebenyaj c'ut chi quequic'ayij tak ri qui c'ay pa we k'ij ri'.", "16": "<pb/>E c'o c'u ne jujun, ri e aj Tir ri e jekel chila', quequic'ama' ulok cär xukuje' ronojel qui wäch c'ayij quequic'ayij c'u pa ri k'ij re uxlanem chque ri aj judeyib ri e c'o pa Jerusalen.", "17": "<pb/>Xebenyaj c'ut ri c'ämal tak be aj Juda, je xinbij wa' chque: “¿Jas ri etzelal ri cätajin qui bano, chi qui wetzelaj ri k'ij re uxlanem?", "18": "<pb/>Are jewa' ri xquiban ri e i mam, rumal c'u ri' ri ka Dios xebuc'am ulok q'ui tak quiäkasakil pakawi' xukuje' puwi' we tinimit ri'. ¿La are ta c'u qui waj quitakej chic u yaquic royowal ri ka Dios chrij ri Israel rumal ri retzelaxic ri k'ij re uxlanem?”", "19": "<pb/><f>[4]</f>Xinya' c'u takanic chi xak xuwi coc a k'ab ri cuc'ut ri u chapletajic ri k'ij re ri uxlanem, quetz'apix tak ri e oquibal pa Jerusalen, mejak c'ut c'ä coc'ow na ri k'ij re uxlanem. Xebencoj c'u ne chquichi' tak ri oquibal jujun chque tak ri e nu pataninelab, rech pa ri k'ij re uxlanem man c'o ta jun eka'n coquic.", "20": "<pb/>Ri e ajc'ayib xukuje' ri quequic'ayij tak jastak, q'ui mul xcoc'owisaj ri chak'ab chrij ri Jerusalen,", "21": "<pb/>in xinc'anan chque xukuje' xebenyajo chi cacoc'owisaj ri chak'ab chuwäch ri nimalaj tapia, xinbij c'u chque chi we caquiban chi jumul quebencoj na pa che'. Kas pa ri k'ij ri' man xequic'utu' ta chi quib pa ri k'ij re uxlanem.", "22": "<pb/>Oc'owinak chi c'u wa' xinya' takanic chque ri aj levitib chi chquich'ajch'ojirisaj quib cheboj c'ut che qui yuxlexic tak ri oquibal, rech man cawasixtaj taj ri k'ij re uxlanem. <pb/>¡Nu Dios: chinnataj che la xukuje' rumal wa', tok'obisaj c'u la nu wäch jas ri u cholajil ri utzil la!", "23": "<pb/>Xinwil xukuje' pa tak ri k'ij ri' chi e c'o jujun aj judeyib e c'ulan cuc' ixokib aj Asdod, aj Amon xukuje' aj Moab;", "24": "<pb/>pa niq'uiaj c'ut chque ri e qui c'ojol are caquicoj ri qui ch'abal aj Asdod xukuje' ri quech niq'uiaj tak tinimit chic, man c'u queta'm taj quech'aw pa qui ch'abal ri aj judeyib.", "25": "<pb/>Xinc'anan c'u chque xeben c'okoj c'ut. Jujun chque xebench'ayo xebenmich' che ri qui wi', xebench'ay c'ut chi quibana' ri chi'nic ri kas cäban na, pa u bi' ri Dios chi maquiya' chi c'olbal chi ri e qui mia'l xukuje' ri e qui c'ojol quec'uli' ta cuc' winak ri man e qui winakil taj, mawi quequic'am ta che quixokil ri e qui c'ojol mawi kas chque tak ri e are' ri e quixokib tak wa'. Xinbij chi c'u ne na chque:", "26": "<pb/>“¡Are wa' ri xumacuj ri Salomon, ajawinel re Israel! Pune' c'u ne man c'o ta chi jun ajawinel chquixo'l tak conojel ri nimak tak tinimit jacha' ta ne ri are', chi xajawax rumal ri Dios xucoj c'u che ajawinel puwi' ronojel ri Israel, ri ixokib ri man e u winakil taj e are' xebanow che chi xmacunic.", "27": "<pb/>Rumal ri' man xak ta coc'ow chi jeri' chi ri ix quiban we nimalaj mac ri' chuwäch ri ka Dios, chi quixc'uli' cuc' tak ixokib ri man e i winakil taj.”", "28": "<pb/>Jun chque ri e u c'ojol ri Joiad, u c'ojol ri nimal cojol tabal tok'ob ri Eliasib, ri xukuje' ne u ji' ri Sanbalat ri aj oron, xinban che chi xanimaj chnuwäch.", "29": "<pb/>¡Nu Dios: chnataj che la ri qui xk'olim ri u cojic ri cojol ri tabal tok'ob xukuje' ri c'ulwächinic aj cojol tabal tok'ob xukuje' aj levi!", "30": "<pb/>Xebenjosk'ij c'ut xebenwesaj c'u bic conojel ri man e qui winakil taj ri e yujtal chquixo'l, xinsuc'umaj tak ri k'ijol ri caquirik ri e cojol ri tabal tok'ob xukuje' tak ri aj levitib, chquijujunal caquiban ri e cojom che u banic;", "31": "<pb/>ri u jachic ri si' pa tak ri k'ij ri e c'utum xukuje' ri qui jachic ri nabe tak wächinic. <pb/>¡Nu Dios: chnataj che la ri u tok'obisaxic nu wäch!"}