{"1": "<pb/><t>In ri in oc'owinak</t> <t>chupam ri rikoj c'ax chquixe'</t> <t>ri e u xuk'unic</t> <t>tak ri royowal ri Ajawaxel.</t>", "2": "<t><f>[8]</f>In u c'amom bic</t> <t>chquipam k'ekumalaj tak c'olbal,</t> <t>u banom chwe chi in bininak</t> <t>pa k'ekumalaj tak be;</t>", "3": "<t>jumul camul pa apachique jok'otaj,</t> <t>cutak ulok ri c'ax panuwi'.</t>", "4": "<pb/><t>U banom chi ri'jobinak ri nu ti'jal</t> <t>xukuje' ri nu tz'umal,</t> <t>e u c'äjim tak ri nu bakil;</t>", "5": "<t>u walijisam jun sutibal wij</t> <t>jun c'ayilaj k'atibal</t> <t>xukuje' rikoj tak c'ax</t>", "6": "<t>u banom chwe chi in jekelinak</t> <t>pa k'ekumalil,</t> <t>jacha' ri xecäm sibalaj ojer.</t>", "7": "<pb/><t>Xinutz'apij chupam jun k'atibal</t> <t>ri man c'o ta wi elebal ib;</t> <t>xinuxuculej cuc' alalaj</t> <t>tak tikom tak ch'ich';</t>", "8": "<t>pune' xinrak nu chi'</t> <t>che u tz'onoxic to'banic,</t> <t>man c'o ta xubij u c'u'x</t> <t>chque tak ri e nu bochi'nic;</t>", "9": "<t>xuk'atij ri nu be</t> <t>cumal nimak tak tapia re abaj,</t> <t>¡xuq'uex ri u beya'l tak ri nu be!</t>", "10": "<pb/><t>Ri are' uxinak jun coj</t> <t>chwe ri u c'u'm rib,</t> <t>jacha' jun os</t> <t>ri cuq'uiak' ta rib chwij.</t>", "11": "<t>In u jech'obisam che ri nu be,</t> <t>in u jisom,</t> <t>¡in u nojisam che xibin ib!</t>", "12": "<t>¡Xutanij ri q'uiakbal ch'ab</t> <t>xinutac'aba' c'ut</t> <t>rech chwe in</t> <t>quebuq'uiak wi ri e u ch'ab!</t>", "13": "<pb/><t>Ri ch'ab c'ut</t> <t>ri e u q'uiakom ri Ajawaxel</t> <t>sibalaj naj e t'ist'obinak bic chwe.</t>", "14": "<t>Conojel ri e nu winakil quetz'en chwe;</t> <t>jok'otaj chi jok'otaj</t> <t>in u cach' ri etz'ben wächaj</t> <t>ri cäquiban chwe.</t>", "15": "<t>Ri Ajawaxel</t> <t>in u nojisam chque c'ayil;</t> <t>c'a ri uq'uia' ri u yo'm chwe.</t>", "16": "<pb/><t>Xebuc'äjij tak ri nu ware</t> <t>cho ri ulew;</t> <t>xuban chwe chi</t> <t>xinti' ri puc'uc' ulew.</t>", "17": "<t>Ri jamaril najtininak chwe</t> <t>sachinak chic pa nu jolom</t> <t>ri c'olem pa utzil.</t>", "18": "<t>Oquinak chi c'u ne</t> <t>pa nu jolom chi cäminak chic</t> <t>ri jicomalaj weyebal c'u'x</t> <t>chrij ri Ajawaxel.</t>", "19": "<pb/><t>Cänataj ri nu bis</t> <t>xukuje' ri nu tuquelal chwe,</t> <t>ri nu c'ayil xukuje' ri nu rikoj c'ax;</t>", "20": "<t>quinoc che u chomaxic wa'</t> <t>cäpe c'u wanima'.</t>", "21": "<t>Jun jasach c'ut quinwaj</t> <t>chi ma ta cäsach pa nu jolom</t> <t>quinjiquiba' c'ut</t> <t>ri weyebal c'u'x chrij:</t>", "22": "<pb/><t>Ri u lok'ok'ebal c'u'x ri Ajawaxel</t> <t>man c'o ta u q'uisic,</t> <t>mawi quetzaj taj ri e rutzil.</t>", "23": "<t>Ak'abibal chi ak'abibal quec'ac'aric;</t> <t>¡Sibalaj nim ri u jiquil!</t>", "24": "<t>Quinbij c'u chwe chbil wib:</t> <t>¡Ri Ajawaxel are' ronojel chwe in;</t> <t>rumal ri' chrij are'</t> <t>quinjiquiba' wi nu c'u'x!</t>", "25": "<pb/><t>Ri Ajawaxel utz,</t> <t>cuc' ri caquicu'ba' qui c'u'x chrij,</t> <t>cuc' ri quenakajin che.</t>", "26": "<t>Are utz na cakeyej</t> <t>ri u to'banic ri Ajawaxel</t> <t>man ruc' ta ch'ach'atem.</t>", "27": "<t>Are utz na che ri winak we cucoj rib</t> <t>chuxe' ri eka'bal pa ri u ch'utinal.</t>", "28": "<pb/><t>Ri winak rajawaxic cacanaj</t> <t>u tuquel mach'ach'at c'ut aretak cätak</t> <t>che u banic rumal ri Ajawaxel;</t>", "29": "<t>rajawaxic che,</t> <t>cumach'irisaj rib cutz'umaj ri ulew,</t> <t>craj ne c'ä c'o eyebal c'uxaj che;</t>", "30": "<t>rajawaxic chuchi'j</t> <t>ri u perajil ri u palaj</t> <t>chuwäch ri casocowic,</t> <t>chutakej c'u u c'ulaxic ri c'ax.</t>", "31": "<pb/><t>Ri Ajawaxel</t> <t>man xa' ta jumul ri'</t> <t>uj ta u tzakom ta canok.</t>", "32": "<t>Pune' ta cubano chi cäriktaj c'ax,</t> <t>quel c'u na u c'u'x xukuje',</t> <t>rumal rech chi man c'o ta je</t> <t>ri u lok'ok'ebal c'uxaj.</t>", "33": "<t>Man c'u cakaj ta</t> <t>chuwäch u banic c'ax</t> <t>mawi ri u banic k'oxomal chque ri winak.</t>", "34": "<pb/><t>Ri quixak'alexic ri e c'o pa che'</t> <t>ri e aj tinimitib</t> <t>man ruc' ta tok'obisam wächaj.</t>", "35": "<t>Ri man u banic ta suq'uilal</t> <t>che jun winak</t> <t>jacha' ri ya'tal che kas</t> <t>chuwäch ri Aj Chicajil,</t>", "36": "<t>ri u jech'obisaxic</t> <t>ri u banic ri suq'uilal</t> <t>puwi' jun il e jastak wa'</t> <t>ri quebuc'okoj ri Ajawaxel.</t>", "37": "<pb/><t>Aretak c'o jas caya' u bixic,</t> <t>aretak c'o c'ulmatajinak</t> <t>are' c'ut ri Ajawaxel u takom u banic.</t>", "38": "<t>Ri e utzil tak</t> <t>xukuje' tak ri etzelal quepetic</t> <t>rumal rech chi</t> <t>je cubij ri Aj Chicajil.</t>", "39": "<t>Uxinak c'ut ri winak jun ajmac.</t> <t>¿Jas ta ri cuch'ach'atej</t> <t>chupam we c'aslemal ri'?</t>", "40": "<pb/><t>Kas utz u nic'oxic</t> <t>ri ka c'aslemal ka bana',</t> <t>chujtzelej c'ut ruc' ri Ajawaxel.</t>", "41": "<t>Chekapakaba' chuwäch ri Dios</t> <t>ri c'o chicaj</t> <t>ri e ka chomanic</t> <t>xukuje' tak ri ka ch'awem ruc' Dios.</t>", "42": "<t>Ri e ka mac tak</t> <t>xukuje' tak ri e ka c'ulelanic,</t> <t>¿la ma ta casach ka lo mac chque wa'?</t>", "43": "<pb/><t>Xujsutij la ruc' ri oyowal la,</t> <t>xujterenej la pa kakan,</t> <t>¡xesaj la ri ka c'aslemal</t> <t>man xcoj ta la tok'obisam wächaj!</t>", "44": "<t>Xabolk'otij ib la chupam jun sutz'</t> <t>rech man quetatabej ta la</t> <t>ri e ka bochi'nic.</t>", "45": "<t>Uj yo'm la pa nimalaj yok'ical</t> <t>chquiwäch conojel ri winak.</t>", "46": "<pb/><t>Conojel</t> <t>ri qui banom qui c'ulel chke</t> <t>caquijak ri qui chi' che ka yok'ic;</t>", "47": "<t>xibin tak ib, c'amibal tak,</t> <t>yojinic xukuje' etzeletajic,</t> <t>¡are wa' ri uj kajbeninak!</t>", "48": "<t>Nima' re u wa'l tak wächaj</t> <t>quebel ulok chque ri e nu bak'wäch</t> <t>chuwäch ri u sachisaxic u wäch</t> <t>ri lok'alaj ka tinimit.</t>", "49": "<pb/><t>Quebok' ri nu bak'wäch</t> <t>man quebuxlan taj,</t> <t>man c'o ta c'u uxlanic.</t>", "50": "<t>C'ä ri Ajawaxel ri c'o pa ri caj</t> <t>caca'y na ulok chke chila' chicaj.</t>", "51": "<t>Quebopan ri e u k'oxomal</t> <t>ri nu bak'wäch</t> <t>c'ä ruc' ri wanima',</t> <t>rumal ri xquic'ulmaj ri e u mia'l</t> <t>ri nu tinimit.</t>", "52": "<pb/><t>Man c'o ta jas weklem,</t> <t>ri quinquic'ulelaj in kajinak</t> <t>pa qui k'ab jacha' ta ne</t> <t>jun chicop ri c'o ri u xic';</t>", "53": "<t>in c'aslic xinquimuk</t> <t>chupam jun c'ua',</t> <t>xquichuk c'u ri u wi' ruc' jun abaj.</t>", "54": "<t>Ri ja' xinumuk ronojel,</t> <t>xinchomaj c'ut</t> <t>“Sachinak ba' nu wäch.”</t>", "55": "<pb/><t>In, Ajawaxel,</t> <t>quinataj ri bi' la</t> <t>kas c'ä chupam ri c'ua':</t>", "56": "<t>chtatabej la ri nu ch'abal;</t> <t>choc la il</t> <t>chque tak ri nu bochi'nic.</t>", "57": "<t>Pa ri k'ij ri chinsiq'uin che la</t> <t>saj la wuc',</t> <t>chbij c'u la chwe:</t> <t>“Maxe'j awib.”</t>", "58": "<pb/><t>Chinto' la, Ajawaxel,</t> <t>chupam ri nu tijoj chuk'ab,</t> <t>¡Chto'tajisaj la ri nu c'aslemal!</t>", "59": "<t>Chila la Ajawaxel,</t> <t>ri man suq'uilal taj ri e nu coch'om,</t> <t>¡chbana' ba' la ri suq'uilal chwe!</t>", "60": "<t>Chila la tak ri qui rayinic</t> <t>che nu ch'äquic</t> <t>xukuje' tak conojel ri qui chomanic</t> <t>che u banic c'ax chwe.</t>", "61": "<pb/><t>Chetatabej la Ajawaxel,</t> <t>ri e qui il tzakoj</t> <t>xukuje' conojel tak ri qui chomanic</t> <t>che u banic c'ax chwe;</t>", "62": "<t>ri e qui yok'onic tak</t> <t>ri qui banom qui c'ulel chwe,</t> <t>ri xak amak'el quinquiyoko'</t> <t>che u banic c'ax chwe.</t>", "63": "<t>¡Chila la chi</t> <t>pa conojel tak ri e qui banoj</t> <t>cäquetz'bej nu wäch!</t>", "64": "<pb/><t>Chya' ba' la chque, Ajawaxel,</t> <t>ri takal chque,</t> <t>chya' ba' la chque</t> <t>jachique tak ri e takal</t> <t>chque tak ri e qui banoj.</t>", "65": "<t>Chabajirisaj ri qui ch'obonic,</t> <t>chkasaj la ri c'okonic paquiwi'.</t>", "66": "<t>Chebeterenej la</t> <t>pa cakan ruc' oyowal,</t> <t>Ajawaxel,</t> <t>¡bana' la chi chsach qui wäch</t> <t>cho we uwächulew ri'!</t>"}