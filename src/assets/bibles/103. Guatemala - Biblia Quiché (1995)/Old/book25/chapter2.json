{"1": "<pb/><t><f>[5]</f>¡Sibalaj nim ri royowal ri Ajawaxel,</t> <t>chi u k'ekumarisam ri je'lalaj Sion!</t> <t>U t'akim ri u je'lical ri Israel</t> <t>pa ulew,</t> <t>jacha' ri u najil ri caj ruc' ri ulew;</t> <t>mawi c'u ne xnataj ta che,</t> <t>chupam ri royowal</t> <t>ri u tac'alibal ri rakan.</t>", "2": "<pb/><t>Ri Ajawaxel man xutac'aba' ta can</t> <t>mawi jun chque ri e rachoch ri Jacob;</t> <t>chupam jok'otaj royowal u yojim</t> <t>ri e to'bal rib ri je'lalaj Juda;</t> <t>e u t'akim pa ulew, e u mach'irisam,</t> <t>ri ajawibal</t> <t>xukuje' tak ri e u k'atal tak tzij.</t>", "3": "<pb/><t>Aretak xnicow ri royowal,</t> <t>xa' jut'oy xuya'</t> <t>che ronojel ri u cuinem ri Israel.</t> <t>Xuk'il ri u to'banic ri u cuinem chke</t> <t>aretak xujbe che u c'ulaxic kib</t> <t>ruc' ri c'ulel;</t> <t>¡u t'ikom jun k'ak' pa Jacob</t> <t>jun k'ak' ri cujarisaj</t> <t>ronojel ri curiko!</t>", "4": "<pb/><t>Ri Ajawaxel,</t> <t>jacha' ta ne jun c'ulel,</t> <t>xutanij ri q'uiakbal ch'ab,</t> <t>xucoj u chuk'ab ri u k'ab;</t> <t>junam ruc' jun c'ulelanel,</t> <t>xuc'äjij ri sibalaj je'l quilic;</t> <t>jacha' jun k'ak',</t> <t>xuq'uiak ri royowal paquiwi' ri winak</t> <t>ri e c'o chupam ri je'lalaj Sion.</t>", "5": "<pb/><t>Ri Ajawaxel je xubano</t> <t>jacha' cuban jun c'ulel:</t> <t>xuq'uistzij puwi' ri Israel;</t> <t>xebut'akij conojel</t> <t>tak ri nimak tak cachoch,</t> <t>xebut'akij tak ri e to'bal tak rib,</t> <t>xunojisaj ri je'lalaj Juda</t> <t>che c'axcolil chrij c'axc'olil.</t>", "6": "<pb/><t>Jacha' jun eläk'om,</t> <t>xutokij ri u k'ijilabal</t> <t>xuyojij ri c'olbal</t> <t>ri queban wi ri mulin tak ib.</t> <t>Ri Ajawaxel xubano chi pa Sion quesach</t> <t>pa qui jolom</t> <t>coc'owisaxic tak ri e nimak'ij</t> <t>xukuje' ri k'ij que uxlanem.</t> <t>Pa ri u k'ak'al ri royowal,</t> <t>xuxutuj ri ajawinel</t> <t>xukuje' ri cojol tabal tok'ob.</t>", "7": "<pb/><t><f>[6]</f>Ri Ajawaxel u xutum ri u porobal</t> <t>wi tabal tok'ob che,</t> <t>retzelam u wäch ri cäk'ijilax wi;</t> <t>e u jachom tak pa u k'ab</t> <t>ri c'ulel ri e nimak tapia</t> <t>ri e k'atibal rij ri tinimit.</t> <t>¡E c'o jun rakoj tak chi'aj</t> <t>chupam ri Rachoch ri Ajawaxel,</t> <t>je ta ne jun k'ij re nimak'ij!</t>", "8": "<pb/><t>Ri Ajawaxel xuya' u tzij</t> <t>chi quet'akix ri e u tapia</t> <t>ri je'licalaj Sion.</t> <t>Xusuc'uba' ri chomanic</t> <t>che ri yojyobisanic</t> <t>xutz'akatisaj c'u u banic</t> <t>man xuxlan taj.</t> <t>Tapia tak</t> <t>xukuje' nimak tak tapia</t> <t>xebuya' pa bis,</t> <t>xak c'ätel xewilijic.</t>", "9": "<pb/><t>Ri tinimit</t> <t>man e c'o ta chi tz'apibal u chi'</t> <t>mawi e c'opibal tak rech:</t> <t>¡Xepak'ix tak canok</t> <t>xepobax can tak cho ri ulew!</t> <t>Ri rajawinel</t> <t>xukuje' ri e u k'atal tak tzij</t> <t>e c'o chquixo'l</t> <t>tak ri e k'ijilal tak diosib;</t> <t>man c'o ta chic ri u pixab ri Dios.</t> <t>¡Mawi ta ne tak ri k'axal tak u tzij</t> <t>quequil ta chic c'utwächinic</t> <t>ri cuya' ta ri Ajawaxel chque!</t>", "10": "<pb/><t>Ri e u ri'jab tak tatayib</t> <t>ri je'lalaj Sion quet'uyi cho ri ulew</t> <t>man quech'aw taj,</t> <t>quequiq'uiakala' ulew pa qui jolom</t> <t>quequicoj wakwoj tak atz'iak chquij.</t> <t>Ri c'ojolab aj Jerusalen</t> <t>quequipachba' ri qui jolom</t> <t>c'a cho ri ulew.</t>", "11": "<pb/><t>Ri ok'ej</t> <t>quequitzajisaj ri nu bak'wäch,</t> <t>quinna' c'ut</t> <t>chi carokopij ri uwo nu c'u'x;</t> <t>ri chajin anima' ri c'o wuc'</t> <t>kajinak c'a cho ri ulew</t> <t>rumal ri rilic chi sachinak u wäch</t> <t>ri qui tinimit ri e nu winak,</t> <t>rumal ri rilic chi ri ac'alab</t> <t>ri c'ä quetunic quecäm che wi'jal</t> <t>xo'l tak ri ja pa ri tinimit.</t>", "12": "<pb/><t>Quecha' c'ut ri ac'alab</t> <t>chque ri qui nan:</t> <t>“¡Man c'o ta chic ka wa</t> <t>mawi u wa'l ka uva!”</t> <t>Quetzak c'ut je ta ne</t> <t>ri e socom che cämical</t> <t>xo'l tak ri ja re ri tinimit,</t> <t>cäq'uis c'u relic ri q'uisbal cuxlab</t> <t>pa qui k'ab ri qui nan.</t>", "13": "<pb/><t>¿Jas ta ruc' catinjunamaj wi</t> <t>o catinjunamataj ta wi,</t> <t>je'licalaj Jerusalen?</t> <t>¿Jas ta ri c'utbal ri quincuin ta</t> <t>che u ya'ic chawäch</t> <t>che u cu'bisaxic a c'u'x,</t> <t>ch'ajch'oj</t> <t>xukuje' je'licalaj tinimit re Sion?</t> <t>Sibalaj nim jacha' ri plo</t> <t>ri u sachisaxic a wäch;</t> <t>¿jachin ta lo ri cäcuinic</t> <t>cuya' ta jubik' uxlanic chawe?</t>", "14": "<pb/><t>Ri e c'utwächinic</t> <t>ri xequiya' tak qui bixic</t> <t>tak ri e k'axal tak tzij</t> <t>ri e c'o awuc'</t> <t>chawe xa' e jujun itzelalaj tak subunic.</t> <t>Man xquiya' ta ri a mac chisak chawäch</t> <t>rech xq'extaj taj ri cataklebej,</t> <t>xequiya' qui bixic</t> <t>subunelalaj tak c'utwächinic chawe,</t> <t>xquiban c'u chawe chi quebacojo.</t>", "15": "<pb/><t>Aretak catquil</t> <t>ri queboc'ow pa ri be</t> <t>caquipak'apa' qui k'ab che a yok'ic;</t> <t>quexulk'ubic caquislabaj c'ut</t> <t>ri qui jolom che retz'bexic a wäch,</t> <t>je c'u caquibij wa'</t> <t>che ri je'lalaj Jerusalen:</t> <t>“¿La are ta c'u tinimit wa'</t> <t>ri cabinaxic ri tz'akatalaj je'lical</t> <t>re ri uwächulew?”</t>", "16": "<pb/><t>Ri caquiban qui c'ulel chawe</t> <t>xquijak ri qui chi' che a yok'ic.</t> <t>Quexulk'ubic caquibanala' qui palaj</t> <t>caquikuch'uch'ej qui ware,</t> <t>je caquibij wa':</t> <t>“Ketzelam ronojel.</t> <t>Are k'ij wa' ri sibalaj keyem;</t> <t>¡Xujcuin c'u na che rilic!”</t>", "17": "<pb/><t>Ri Ajawaxel xuq'uis qui banic</t> <t>tak ri e u chomanic,</t> <t>xutz'akatisaj ri u tzij</t> <t>ri kas u bim ulok ojer;</t> <t>xsachisan wächaj ma xcuyun ta c'ut;</t> <t>xuya' c'olbal</t> <t>chi ri c'ulel cutze'j a wäch</t> <t>xuya' u chuk'ab ri catc'ulelanic.</t>", "18": "<pb/><t><f>[7]</f>¡Chatz'onoj</t> <t>che ri Ajawaxel chi chatuto',</t> <t>Sion, je'licalaj tinimit!</t> <t>¡Chaya' che ri u wa'l a wäch</t> <t>chi chbelel chi pa k'ij chi chak'ab!</t> <t>¡Matanaba' ok'ej,</t> <t>maya' chque ri e a bak'wäch</t> <t>chi chetanic!</t>", "19": "<pb/><t>Chatwalijok charakakej a chi'</t> <t>pa tak ri chak'ab,</t> <t>chabeytajisaj ri u rakic a chi';</t> <t>chajamij ri awanima'</t> <t>chuwäch ri Ajawaxel,</t> <t>chaya' che chi belelok jacha' ri ja';</t> <t>chebalic'a' ri a k'ab</t> <t>chusuq'uil chatz'onoj tok'ob</t> <t>chatbochi'n</t> <t>puwi' ri qui c'aslemal tak ri e awal,</t> <t>ri quec'am xo'l tak ri be</t> <t>re ri tinimit rumal wi'jal.</t>", "20": "<pb/><t>Chila la, Ajawaxel,</t> <t>choc la che u chomaxic</t> <t>chi mawi jumul c'o ta jun</t> <t>ri je ta banom la wa' che.</t> <t>Ri nanaxelab,</t> <t>¿la quequitij ta na lo tak ri cal</t> <t>ri c'ä quetunic?</t> <t>Ri e cojol tabal tok'ob</t> <t>xukuje' tak ri e k'axal tak tzij</t> <t>¿la quecämisax ta na lo</t> <t>chupam ri k'ijilabal</t> <t>ri cak'ilax wi la?</t>", "21": "<pb/><t>E liq'uiloj ri c'ojolab</t> <t>xukuje' ri nimak tak winak</t> <t>xo'l tak ri ja re ri tinimit;</t> <t>xecämisax rumal ch'ich' re ch'o'j.</t> <t>Chupam ri k'ij re ri oyowal la,</t> <t>xsocon la che cämical</t> <t>¡Xcämisan la</t> <t>man ruc' ta tok'obisam wächaj!</t>", "22": "<pb/><t>E banom la chi quepe u q'ueyowal</t> <t>pa ronojel c'olbal,</t> <t>e jacha' ta ne ri quepe</t> <t>pa jun nimak'ij;</t> <t>chupam ri k'ij re ri oyowal la,</t> <t>Ajawaxel, man c'o ta jachin ta jun</t> <t>ri cäto'taj ta na.</t> <t>Ri xebenwinakirisaj</t> <t>xukuje' xebenjic'o ri c'ulel</t> <t>xebucämisaj.</t>"}