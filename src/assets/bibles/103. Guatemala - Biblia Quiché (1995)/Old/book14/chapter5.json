{"1": "<pb/>Aretak c'u xeq'uis qui banic conojel tak ri chac ri takaninak ri Salomon che qui banic chupam ri rachoch Dios, xebuc'am bic ri Salomon ri e chaconisan ri e re k'an puak xukuje' ri e re sak puak ri e u tasom ri David, ri u tat, che ri Ajawaxel, xebuya' c'u cuc' ri e u k'inomal ri rachoch ri Ajawaxel.", "2": "<pb/>Xebumulij c'ut ri Salomon ri nimak tak tatayib aj Israel pa Jerusalen, conojel ri c'amal tak qui be ri amak' xukuje' tak ri winak ri e nimak tak qui k'ij pa ri jujun tak ja winak aj israelib, che u k'axexic ulok ri caxa re ri u c'ulwächinic ri Ajawaxel ri c'o pa Sion, ri u Tinimit ri David.", "3": "<pb/>Pa ri k'ij c'ut re ri nimak'ij ri nim u banic, pa ri uwuk ic' re ri junab xquimulij quib conojel ri aj israelib ruc' ri ajawinel Salomon.", "4": "<pb/>Xebopan conojel ri nimak tak tatayib aj Israel, e are' c'ut ri aj levitib xetelen ri caxa", "5": "<pb/>xquik'axej c'ut junam xrachilaj ri Lic'om Rachoch re rikoj ib ruc' ri Dios xukuje' conojel ri e tastalicalaj tak chaconisabal ri e c'o chupam, ri xec'am bic cumal tak ri e cojol tabal tok'ob xukuje' ri aj levitib.", "6": "<pb/>Ri ajawinel Salomon xukuje' conojel ri tinimit aj israelib ri qui mulin quib ruc', e c'o chuwäch ri caxa cätajin quequichi'j tabal tak tok'ob chij ama'ib tak wacax ri rumal ri qui q'uiyal man xban ta cuinic che cajilaxic.", "7": "<pb/>Aretak c'ut xeto'tajic ri e cojol tabal tok'ob xquitelej bic ri caxa re ri u c'ulwächinic ri Ajawaxel xequiya' chupam ri rachoch Dios, c'ä pa ri Sibalaj Tastalicalaj C'olbal, chquixe' ri qui xic' ri aj cajalaj tak to'banelab,", "8": "<pb/>ri e qui lic'om ri e qui xic' puwi' ri c'olbal ri c'o wi ri caxa, caquichuk ri u wi' ri caxa jacha' xukuje' ri e u balulil.", "9": "<pb/>Sibalaj c'u e nimak ri qui rabic ri e u balulil chi quebilitaj kas chupam ri Tastalicalaj C'olbal, ri c'o chuwäch ri Sibalaj Tastalicalaj C'olbal, man quebilitaj ta c'u chrij; je c'u e canajinak wa' c'ä pa ri k'ij camic.", "10": "<pb/>Chupam ri caxa xuwi e c'o ri quieb tz'alam abaj ri xebuya' ri Moises chupam pa Horeb, ri tz'alam tak abaj re ri c'ulwächinic ri xuban ri Ajawaxel cuc' ri aj israelib aretak xebel ulok pa Ejipt.", "11": "<pb/>Ri e cojol tabal tok'ob xebel ulok chupam ri Tastalicalaj C'olbal. Conojel ri e cojol tabal tok'ob ri e c'o apanok qui tasom quib pune' man e c'o chupam ri qui chac ri jachom tak chquiwäch.", "12": "<pb/>Conojel ri aj levi ri quebixonic, Asap, Heman xukuje' ri Jedutun, e cachil tak ri e qui c'ojol xukuje' ri niq'uiaj cachalaxic chic, qui tac'abam tak quib pa ri elebal k'ij che ri porobal, quicojom tak ri catz'iak ri re lino. E cuc'am ri quetecak tak k'an ch'ich', nimalaj tak arp xukuje' alaj tak arp. E achilatal c'u cumal jun sient juwinak (120) e cojol tabal tok'ob ri quecok'esaj trompet.", "13": "<pb/>Conojel c'ut xquijunaj quib che cok'isaxic tak ri trompet xa' c'u jun u pa qui kul xquicoj che u ya'ic k'ijilanic xukuje' maltioxinic che ri Ajawaxel, xecok'esaj tak c'ut ri trompet, ri quetecak tak k'an ch'ich' xukuje' ri jule' tak k'ojom chic aretak cätajin cäban ri bixonic: <pb/><t>“Chixk'ijilan che ri Ajawaxel,</t> <t>utz c'ut ri are' junalic c'ut</t> <t>ri u lok'ok'ebal c'u'x.”</t> <pb/>Pa ri jok'otaj ri', ri rachoch ri Ajawaxel xnoj che jun sutz',", "14": "<pb/>rumal c'u rech ri sutz' ri e cojol tabal tok'ob man xecuin taj xecanaj ta che u banic ri k'ijilanic, rumal rech chi ri u juluwem ri Ajawaxel u nojisam ri rachoch."}