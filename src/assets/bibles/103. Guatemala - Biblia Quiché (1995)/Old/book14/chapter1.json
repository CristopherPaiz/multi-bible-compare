{"1": "<pb/>Ri Salomon (u c'ojol ri David) xurik u cowirisaxic ri rajawinic rumal ri u to'banic ri Ajawaxel, ri sibalaj xunimarisaj ri u cuinem.", "2": "<pb/>Xusiq'uij c'u ronojel ri Israel: ri e qui nimakil tak ri ajch'ojab, ri nimak k'atal tak tzij xukuje' conojel ri e c'amal tak qui be ri jujun tak ja winak ri e c'o qui takanic pa Israel.", "3": "<pb/>Xerachilaj c'u conojel ri winak ri qui mulin quib xbe pa ri k'ijilabal ri c'o pa Gabaon, chila' c'u c'o wi ri Lic'om Rachoch Dios re rikoj ib ruc' ri Dios, ri xuban ri Moises, ri pataninel rech ri Dios pa ri chaki'j uwo sak.", "4": "<pb/>U c'amom chi c'u bic ri David ri u caxa ri Dios kas pa Quiriat-jearim c'ä pa ri c'olbal ri u suc'umam che, xuwoc c'u jun lic'om rachoch che ri caxa pa Jerusalen.", "5": "<pb/>Ri porobal re k'an ch'ich' ri xuban ri Bezaleel, u c'ojol ri Uri xukuje' ri' u mam ri Ur, xukuje' c'o pa Gabaon chuwäch ri u Lic'om Rachoch ri Ajawaxel. Ri Salomon xukuje' ronojel ri tinimit winak xequitz'onoj qui no'j chila' che ri Dios.", "6": "<pb/>Ri Salomon xpaki' puwi' ri porobal re k'an ch'ich' ri c'o chuwäch ri Ajawaxel, chuwäch ri Lic'om Rachoch re rikoj ib ruc' ri Dios, xuchi'j c'u jun mil tabal tok'ob puwi'.", "7": "<pb/>Kas c'u pa ri chak'ab ri', ri Dios xuc'ut rib chuwäch ri Salomon xubij c'u che: “Chatz'onoj ri cawaj, ri in quiya' c'u na chawe.”", "8": "<pb/>Ri Salomon xutzelej u bixic che ri Dios: “Ri lal xban la nimalaj utzil che ri nu tat David, xincoj c'u la che ajawinic pa ri u c'olbal.", "9": "<pb/>Are' c'u ri camic, Dios xukuje' Ajawaxel, chtz'akatisaj la u banic ri xbij la che ri David ri nu tat, xban c'u ya' la chwe chi quinux ajawinel re jun tinimit ri man c'o ta rajilabal jacha' ri u puc'uq'uil ri ulew.", "10": "<pb/>Rumal c'u ri' ya' la nu no'j xukuje' wetamanic che u c'amic u be we tinimit ri'; rumal rech chi ¿jachin ta c'u lo ri cak'atow tzij ta na puwi' we tinimit la ri' ri sibalaj nim?”", "11": "<pb/>Ri Dios xutzelej u wäch u tzij ri Salomon: “We c'u are' wa' ri a rayinic, man a tz'onon ta c'ut k'inomal mawi tak utzilal mawi nimarisan tak k'ij, mawi ri qui cämical tak ri e a c'ulel, mawi ri u yukic ta rakan ri a c'aslemal, xane' no'j xukuje' etamanic rech catcuin che u k'atic tzij puwi' ri nu tinimit, ri xatincoj wi che ajawinel,", "12": "<pb/>quinya' ri no'j chawe xukuje' ri etamanic, xak c'u u wi' chic quebenya' na k'inomal chawe ronojel qui wäch tak utzilal xukuje' nimarisan tak k'ij, ri man xec'oji' ta cuc' ri ajawinelab ri xec'oji' can nabe chawäch mawi cac'oji' ta cuc' ri c'äte quepe na chawij at.”", "13": "<pb/>Xtzelej c'ut ri Salomon pa Jerusalen u petic pa ri k'ijilabal ri c'o pa Gabaon, solitajinak chic ri Lic'om Rachoch re rikoj ib ruc' ri Dios rumal, xajawin pa Israel.", "14": "<pb/>Ri Salomon xebumulij carwaj xukuje' ajquiejab. E c'o jun mil quiejeb sient (1400) carwaj ruc' xukuje' cablajuj mil (12,000) ajquiejab, ri xebuya' chque ri e c'o chupam ri cachoch ri ajch'ojab. Xukuje' chque ri ajch'ojab ri quechajin ri ajawinel pa Jerusalen.", "15": "<pb/>Ri ajawinel xumulij pa Jerusalen q'ui sak puak xukuje' k'an puak e jacha' abaj; xukuje' chi chc'ol q'ui chacalte' jacha' ri qui banom ri juyubal tak higo pa ri lianic.", "16": "<pb/><f>[1]</f>Ri e u quiej tak ri Salomon que be c'am tak ulok pa Muzri xukuje' pa Silisiy, ri e banal tak u lok'omanic ri ajawinel chila' quebequilok'o wi tak ulok.", "17": "<pb/>Jun carwaj ri quelok' ulok pa Ejipt rajil wakib sient (600) rakan sak puak, are c'u ri jun quiej, jun sient ruc' cawinak lajuj (150) rajil. Conojel c'ut ri cajawinelab ri aj hititib xukuje' ri aj siriyab quequilok' pa qui k'ab ri quebelok'ow ulok tak ri e u quiej ri Salomon."}