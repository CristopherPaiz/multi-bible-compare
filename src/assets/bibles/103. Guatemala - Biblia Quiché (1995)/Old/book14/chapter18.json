{"1": "<pb/>Ri Josapat xeburik nimak tak k'inomal xukuje' nimarisabal tak k'ij, xux rachalaxic ri Acab.", "2": "<pb/>Oc'owinak chi c'u quieb oxib junab, ri Josapat xbe pa Samar che u solixic ri Acab, wa' xebupil q'ui chij xukuje' wacax che u nimak'isaxic ri Josapat xukuje' tak ri e rachil, xuchomaj c'u u c'amic u pa u chi' we cäraj cäbe ruc' che u banic ch'o'j ruc' ri Ramot re Galaad.", "3": "<pb/>Ri Acab, ajawinel re Israel, xuc'ot na u chi' ri Josapat ajawinel re Juda: “¿La caj la quinachilaj la cujbe che u banic ch'o'j ruc' ri Ramot re Galaad?” <pb/>Ri Josapat xutzelej u bixic che: “In, xukuje' ri wajch'ojab, uj c'o uc' la xukuje' cuc' ri winak la che u banic ri ch'o'j.", "4": "<pb/>Tz'onoj c'u na la nabe ri u rayibal ri Ajawaxel.”", "5": "<pb/>Ri ajawinel re Israel xebumulij tak ri e k'axal tak tzij, ri e quiejeb sient, xuc'ot c'u qui chi': “¿La cujbe che u banic ch'o'j ruc' ri Ramot re Galaad, o man cujbe taj?” <pb/>Ri e are' xquitzelej u bixic che: “Choj la jech'ojin la ruc', cujach c'u na ri Ajawaxel pa k'ab la.”", "6": "<pb/>Xc'otow c'u chi'aj ri Josapat: “¿La ma ta c'o chic jun k'axal u tzij ri Ajawaxel waral ri xukuje' cuya' cujch'obon ta wi?”", "7": "<pb/>Ri ajawinel re Israel xutzelej u bixic che ri Josapat: “C'o chi na jun, ri cuya' cakata' wi ka no'j che ri Ajawaxel. Are' ri Micaiy, u c'ojol ri Imla. Quinwetzelaj c'u u wäch, rumal rech chi mawi ta ne jumul quebubij ta utzalaj tak jastak chwe, xa ne amak'el quebubij itzel tak jastak chwe.” <pb/>Xubij c'ut Josapat che: “Mäbij la wa'.”", "8": "<pb/>Are c'u ri ajawinel re israel xusiq'uij jun tako'n, xuya' c'u takanic che: “¡Chanim, chpetaxtax ri Micaiy, u c'ojol ri Imla!”", "9": "<pb/>Ri ajawinel re Israel jacha' xukuje' ri Josapat, ri ajawinel re Juda, catz'iakim ri qui ch'ojibal e t'uyut'uj paquiwi' ri e qui tem re ajawibal pa ri lilic ri c'o chunakaj ri roquibal ri Samar, conojel c'ut ri e k'axal tzij quetzakic quemoxir chquiwäch je jas ri caquiban ri e k'axal tzij.", "10": "<pb/>Ri Sedequiy, u c'ojol ri Quenaan, e u banom jujun uc'a' re ch'ich', curak c'u u chi': “¡Je wa' u bim ri Ajawaxel: ‘Cuc' tak we uc'a' ri' quebacämisaj na ri aj siriyab c'ä caq'uis na tzij paquiwi'!’ ”", "11": "<pb/>Conojel ri e k'axal tzij xak junam ri caquiya' u bixic. Caquibij che ri ajawinel: “Jech'ojin la ruc' ri Ramot re Galaad cäch'äcan c'u na la, ri Ajawaxel cujach na ri tinimit pa k'ab la.”", "12": "<pb/>Ri tako'n ri xbe che u siq'uixic ulok ri Micaiy, xubij wa' che: “Conojel ri e k'axal tzij, chnimalaj conojel, utz ri qui yo'm u bixic che ri ajawinel. Je c'u ri' catinbochi'j chi je chatch'awok jacha' ri e ch'awinak ri e are' chaya' u bixic jun utzalaj jasach.”", "13": "<pb/>Ri Micaiy xutzelej u bixic che: “¡Quinban na ri chi'nic ri kas cäban na pa ri u bi' ri Ajawaxel chi xuwi ri cubij na ri Dios chwe are ri' quinbij na!”", "14": "<pb/>Xutac'aba' c'u rib chuwäch ri ajawinel, xc'ot c'u u chi' rumal ri ajawinel: “Micaiy, ¿La ya'talic chi cujbe che ch'ojinic ruc' ri Ramot re Galaad o jayi'?” <pb/>Xubij c'ut ri Micaiy: “Chixech'ojinok, quirik c'u na ri ch'äcanic, cujach c'u na ri Dios pa i k'ab.”", "15": "<pb/>Are' c'u ri ajawinel xutzelej u bixic che: “¿Joropa' ta mul quinbij ta na chawe chuxe' chi'nic ri kas cäban na chi xuwi chak'alajisaj ri kastzij chwe?”", "16": "<pb/>Xubij c'ut ri Micaiy: <pb/><t>“E wilom conojel tak ri aj israelib</t> <t>qui jabum tak quib pa tak ri juyub,</t> <t>e jacha' chij ri man c'o ta cajyuk'.</t> <t>U bim c'ut ri Ajawaxel:</t> <t>‘Wa' man e c'o ta cajyuk';</t> <t>chquijujunal che tzelej</t> <t>cho tak cachoch pa jamaril.’ ”</t>", "17": "<pb/>Ri ajawinel re Israel xubij che ri Josapat: “¿La ma ta nu bim chawe chi we achi ri' mawi jumul quebubij ta utzalaj tak jastak chwe, xa ne xuwi c'axalaj tak jastak?”", "18": "<pb/>Ri Micaiy xutiko: “Rumal rech wa' we bim la chwe, tatabej alak ri u tzij ri Ajawaxel: Xinwil ri Ajawaxel t'uyul puwi' ri u tem re ajawibal, conojel c'ut ri e c'o chicaj, ri e tac'atoj, ruc', pa ri riquiak'ab xukuje' pa ri u mox k'ab.", "19": "<pb/>Xuban c'ut ri Ajawaxel we c'otoj chi'aj ri' xubij: jachin ri cäbe na che u takchi'xic ri Acab, ajawinel re Israel, rech quech'ojin ruc' ri Ramot re Galaad rech cäch'äctaj chila'. Jujun xquibij jun jasach jujun chi c'ut xquibij chi jun jasach.", "20": "<pb/>Jun uxlabal c'ut xopan chuwäch ri Ajawaxel xubij c'ut chi are' cabanow na. Ri Ajawaxel xuc'ot u chi' jas cuban che u banic,", "21": "<pb/>ri uxlabal xutzelej u bixic chi queruxlabaj banoj tak tzij pa ri canima' conojel ri e k'axal u tzij ri ajawinel. Xubij c'ut ri Ajawaxel che chi, kas cäticar na che u subic, jät c'u che u banic.", "22": "<pb/>Eta'm chi c'u la camic chi are' ri Ajawaxel cojowinak jun uxlabal banal tzij chi qui chi' we e k'axal tzij che la, xa' c'u jumul u bim chi cayojyob la.”", "23": "<pb/>Are' c'u ri Sedequiy, u c'ojol ri Quenaan, xkeb chuxcut ri Micaiy xutzokopij jun t'ocom k'ab chupalaj xubij c'ut: “¿Jachique be xoc'ow wi ri ruxlabal ri Ajawaxel chwe che a ch'abexic at?”", "24": "<pb/>Ri Micaiy xutzelej u bixic che: “Quetamaj na la pa ri k'ij aretak quec'olow na ib la chi' tak ja.”", "25": "<pb/>Xuya' c'u takanic ri ajawinel re Israel: “¡Chichapa' ri Micaiy yututulic chic'ama' bic chuwäch ri Amon, ri k'atal tzij pa ri tinimit, xukuje' chuwäch ri Joas, ri nu c'ojol!", "26": "<pb/>Chibij chque chi in quintakanic chi chquinima' chupam ri che' xa' c'u jubik' ri u caxlanwa xukuje' ri ruq'uia' chiya', c'ä quintzelej na ulok e utz wakan nu k'ab.”", "27": "<pb/>Xubij chi na ri Micaiy: <pb/><t>“We e utz akan k'ab la</t> <t>cätzelej la ulok,</t> <t>ri Ajawaxel</t> <t>man ch'awinak ta wumal in.”</t>", "28": "<pb/>Je c'u ri' ri ajawinel re Israel, xukuje' ri Josapat, ri ajawinel re Juda, xquitakej qui be xebe che u banic ch'o'j ruc' ri Ramot re Galaad.", "29": "<pb/>Are' c'u ri ajawinel re Israel xubij che ri Josapat: “In quinpoyisaj wib quinoc na pa ri ch'o'j, are c'u ri lal quebecoj na la ri watz'iak.” <pb/>Xupoyisaj c'u rib ri ajawinel re Israel, quicabichal c'ut xeboc pa ri ch'o'j.", "30": "<pb/>Are c'u ri ajawinel re Siriy u yo'm takanic chque ri quetakan paquiwi' tak ri carwaj re ch'o'j chi maquitzucuj u cämisaxic jachin jun we ta mat are' ri ajawinel re Israel.", "31": "<pb/>Ri quetakan paquiwi' tak ri carwaj aretak xquil ri Josapat, are pa qui c'u'x chi are' ri ajawinel re Israel xquisutij c'u rij che u cämisaxic. Xurak c'u u chi' ri Josapat xutz'onoj to'banic, xto' c'ut rumal ri Ajawaxel. Ri Dios xebupakchi'j,", "32": "<pb/>aretak c'u xquilo chi man are' ta ri ajawinel re Israel, xequik'il quib che u banic c'ax che.", "33": "<pb/>C'o c'u jun ajch'o'j ri xak xutzokopij ri u ch'ab pa ri quiakik', xusoc c'ut ri ajawinel re Israel che cämical chuxo'l ri u tikom wi rib ri ratz'iak re ch'o'j. Xuya' c'u takanic che ri c'amal u be ri u carwaj: “Chattzelej chawij chinawesaj bic pa ri ch'o'j, nim ri socotajic ri nu rikom.”", "34": "<pb/>Sibalaj c'u xnimataj na ri ch'o'j pa ri k'ij ri', rumal ri' ri ajawinel re Israel xucoj u chuk'ab che u tac'abaxic apan rib chupam ri u carwaj chquiwäch ri aj siriyab c'ä benak k'ij, xcäm c'ut pa ri u benabal k'ij."}