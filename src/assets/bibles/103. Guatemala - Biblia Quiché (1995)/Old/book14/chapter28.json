{"1": "<pb/>Juwinak u junab ri Acaz aretak xuchaplej ajawinic, waklajuj junab c'ut xajawin pa Jerusalen; man e suc' ta c'ut ri e u banoj chuwäch ri Ajawaxel, jacha' ri xequiban ri e u mam ri David,", "2": "<pb/>xane' are xutakej u banic rech ri xequiban tak ri ajawinelab re Israel, xukuje' xebuban c'u tak u e wächbal ri Baal pa k'ak',", "3": "<pb/>xuporoj c'u c'oc' k'ol pa ri beya' re Ben-hinom xebuporoj c'ut ri u c'ojol che tabal tok'ob, junam jas qui nak'atisabal ri nimak tak tinimit ri xeburokij bic ri Ajawaxel chquiwäch ri aj israelib.", "4": "<pb/>Xebuch'ij c'u ne tabal tak tok'ob xukuje' xuporoj c'oc' k'ol chquipam tak ri quek'ijilax wi ri diosib, tzam tak ri juyub xukuje' chquixe' tak ri juwi' tak che' ri k'eku'm tak qui xak.", "5": "<pb/>Rumal c'u rech wa', ri Ajawaxel ri u Dios xujach pa u k'ab ri ajawinel re Siriy, xch'äc c'u cumal ri aj siriyab q'ui winak xequiyut bic xequic'am bic pa Damasc. Xukuje' xujach ri Ajawaxel pa u k'ab ri ajawinel re Israel, ri xuban jun nimalaj ch'äcanic puwi'.", "6": "<pb/>Kas c'u tzij, ri Pek, u c'ojol ri Remaliy, xa pa jun k'ij, xebucämisaj jun sient juwinak mil (120,000) achijab pa Juda, conojel e cowilaj tak achijab, rumal rech chi xquitzak can ri Ajawaxel, ri qui Dios ri e qui mam.", "7": "<pb/>Ri Zicr, jun ajch'o'j re Eprain, xucämisaj ri Maasiy, u c'ojol ri ajawinel, ri Azricam, ri catakan pa ri rachoch ri ajawinel xukuje' ri Elcan, nabe u takanel ri ajawinel.", "8": "<pb/>Ri ajch'ojab aj Israel, xequichap quieb sient mil (200,000) winak aj Juda, ixokib, alabom xukuje' alitomab, q'ui c'ut ri jastak ri xebequimolo xequic'am c'u bic pa Samar.", "9": "<pb/>C'o jun k'axal u tzij ri Ajawaxel chi', Obed u bi', ri xel ulok che qui c'ulaxic ri ajch'ojab ri cätajin queboc pa Samar, xubij c'u chque: “Ri Ajawaxel, ri qui Dios ri e i mam ix, xoyowar ruc' ri Juda, rumal ri' u jachom pa i k'ab ix. Are c'u ri ix man xel ta jubik' i c'u'x che qui cämisaxic opaninak c'u wa' c'ä cho ri caj.", "10": "<pb/>I chomam c'ut qui cojic ri winak aj Juda xukuje' ri aj Jerusalen che i pataninelab lok'om, chi achijab chi ixokib. ¿La are ta c'u pa i c'u'x ix chi man ix macuninak ta chuwäch ri Ajawaxel ri i Dios?", "11": "<pb/>Rumal ri' chinimaj ri quinbij chiwe chebitzelej ri winak ri e i yutum ulok e iwachalal c'ut, sibalaj c'u oyowarinak ri Ajawaxel chiwij.”", "12": "<pb/>Are' c'u ri Azariy u c'ojol ri Johanan, ri Berequiy u c'ojol ri Mesilemot, ri Ezequiy u c'ojol ri Salum, xukuje' ri Amas u c'ojol ri Adlay, ri nim u k'ij paquiwi' ri aj Eprain, xquiya' quib chquiwäch ri cätajin quetzelej ulok pa ri ch'o'j,", "13": "<pb/>xquibij c'u chque: “Mebic'am ulok ri winak waral ri e i yutum ulok, cuban c'u na wa' chke chi cujux na ajchak'maquib chuwäch ri Ajawaxel, ri cätajin qui ban ix chke chi xa' cätajin qui nimatajisaj ri ka mac ri uj macuninak wi, ri sibalaj e oc'owinak chi u wi', cäpe c'u na nimalaj royowal ri Ajawaxel puwi' ri Israel.”", "14": "<pb/>Ri ajch'ojab xequitzokopij c'ut ri winak ri e qui c'amom ulok xequimuluba' conojel ri jastak ri e qui tokim ulok chquiwäch ri quetakan paquiwi' xukuje' chuwäch ronojel ri tinimit.", "15": "<pb/>Ri achijab ri e yo'm qui bi' nabe e are' xebilowic jas quequiban chque ri winak ri xec'am ulok, xukuje' ri jastak ri e esam ulok chque xec'am atz'iak xecoj chquij ri e ch'anach'oj, xequicunaj tak ri e qui socotajic, ri man quequich'ij ta chic quebinic xequiquejeba bic chquij tak bur xebe qui jacha' can c'ä pa Jerico, ri tinimit ri e tiquitoj wi tut, xebequijacha' c'u can cuc' ri cachalaxic. Xetzelej chi c'u ulok pa Samar.", "16": "<pb/>Chupam c'ut ri k'ijol ri', ri ajawinel Acaz xebutak bic tako'n ruc' ri ajawinel aj Asiriy che u tz'onoxic ri u to'banic,", "17": "<pb/>are c'ut ri e aj Edom qui banom jun c'ac' ch'äcanic, e ch'äcaninak puwi' ri Juda, e qui yutum c'u bic winak.", "18": "<pb/>Xukuje' ri aj pilisteyib xekaj paquiwi' tak ri tinimit ri e c'o pa ri lianic xukuje' ri e c'o pa ri Negueb ri e rech ri Juda; e ch'äcaninak chic puwi' ri Bet-sems, ri Ajalon xukuje' ri Jederot, xukuje' ne ri Soc, Timna xukuje' ri Jimzo e rachil ri alaj tak u tinimit quijekebam chi c'u quib chquipam tak.", "19": "<pb/>Xuya' c'u u tzij ri Ajawaxel che u mach'irisaxic ri Juda u mac rech ri Acaz, ajawinel re Juda, are' c'u xtzakow chquiwäch ri aj Juda chi sibalaj itzel xebin chuwäch ri Ajawaxel.", "20": "<pb/>Ri Tiglat-pileser, ajawinel re Asiriy, xuwalijisaj ulok rib chrij ri Acaz, che u q'uexwäch ri u to'ic xane' xucoj pa latz'.", "21": "<pb/>Pune' ri Acaz xeresaj ri jastak ri pakal cajil ri e c'o chupam ri rachoch ri Ajawaxel, ri e c'o chupam ri rachoch ri ajawinel xukuje' ri e c'o pa ri cachoch ri e c'amal tak be che u ya'ic jun tojbal che ri ajawinel re Asiriy, man c'o ta c'u jun to'banic xuriko.", "22": "<pb/>Pune' c'u kajinak chupam we latz' ri', xutakej c'u na qui banic tak ri etzelal chuwäch ri Ajawaxel. ¡Je' wa' ri u banic ri ajawinel Acaz!", "23": "<pb/>Xebuchi'j c'u tabal tak tok'ob chquiwäch ri e qui diosib ri aj Damasc, u mac c'u ne quech wa' xch'äctajic. Xuchomaj chi, we ri e qui diosib ri aj Siriy e qui to'm tak ri ajawinel re we ulew ri', xukuje' cäto' ri' ri are' cumal, we quebuchi'j tabal tak tok'ob chquiwäch. E are' c'u ne ajchak'mac wa' chi xch'äctajic xukuje' ri u ch'äctajic ronojel ri Israel.", "24": "<pb/>Ri Acaz xebumulij conojel ri chaconisan ri e rech ri rachoch ri Dios xebuban c'u ch'akatak chque, xebutz'apij tak ri e oquibal chupam ri rachoch Dios xtakan c'ut chi cheban tak porobal che qui k'ijilaxic tak diosib pa conojel tak ri e u xquina ri Jerusalen.", "25": "<pb/>Xebuyac tak k'ijilabal tak diosib chquipam conojel tak ri tinimit aj Juda rech queporox c'oc' k'ol chquiwäch tak ri diosib, je c'u wa' xquiban che u yaquic royowal ri Ajawaxel, qui Dios ri e qui mam.", "26": "<pb/>Ri u tz'akatil ri u tzijobelil xukuje' ronojel ri xubano, kas pa ri chaplebal c'ä pa ri q'uisbalil, tz'ibatal chupam ri qui wujil tak ri ajawinelab re Juda xukuje' re Israel.", "27": "<pb/>Aretak xcämic, xmuk cuc' ri e u mam chupam ri tinimit Jerusalen, man xc'am ta c'u bic man xcoj ta c'ut chupam ri quemuk wi tak ri ajawinelab re Israel. Are c'u xutakej na ajawinic ri u c'ojol pa ri u c'olbal ri Ezequiy u bi'."}