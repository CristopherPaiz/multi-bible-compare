{"1": "<pb/>Ri winak re ri tinimit xumajij c'ut ri Joacaz, u c'ojol ri Josiy, xquicoj c'u che ajawinel pa Jerusalen che u q'uexwäch ri u tat.", "2": "<pb/>Juwinak oxib u junab ri Joacaz aretak xuchaplej ajawinic, oxib ic' c'ut xajawin pa Jerusalen.", "3": "<pb/>Ri ajawinel re Ejipt xuresaj puwi' ri tem re ajawibal ri c'o pa Jerusalen xutok'ij c'u jun alcabal che ri winak pa ri ulew re oxc'al oxlajuj (73) quintal sak puak xukuje' oxib arob k'an puak.", "4": "<pb/>Are c'u, ri ajawinel re Ejipt are' xucoj ri Eliaquim che ajawinel puwi' ri Juda xukuje' puwi' ri Jerusalen, rachalal ri Joacaz, xuq'uex c'ut ri u bi' xucoj c'u Joasim che u bi', are c'u ri Joacaz xumajij xuc'am bic pa Ejipt.", "5": "<pb/>Ri Joasim juwinak job u junab, julajuj junab c'ut xajawin pa Jerusalen. E itzel c'ut ri e u banoj ri xebuban chuwäch ri Ajawaxel ri u Dios.", "6": "<pb/>Ri Nabucodonosor, ajawinel re Babilon, xwalij c'u ulok chrij xuxim cuc' tikom tak k'an ch'ich' che u c'amic bic pa Babilon.", "7": "<pb/>Ri Nabucodonosor xebuc'am bic niq'uiaj chque ri chaconisan ri e c'o chupam ri rachoch ri Ajawaxel, xebuya' c'u chupam ri cachoch ri e u diosib ri c'o pa Babilon.", "8": "<pb/>Ri u tz'akatil ri u tzijobelil ri Joasim, e rachil ri itzel tak banoj ri xebubano xukuje' ri xuc'ulmaj, tz'ibatal chupam ri wuj quech tak ri ajawinelab re Israel xukuje' re Juda. Are c'u xajawin ri u c'ojol pa ri u c'olbal ri Joaquin u bi'.", "9": "<pb/>Wajxaklajuj (18) u junab ri Joaquin aretak xuchaplej ajawinic, oxib ic' ruc' lajuj k'ij xajawin pa Jerusalen. E itzel tak c'ut ri e u banoj ri xebuban chuwäch ri Ajawaxel.", "10": "<pb/>Chquipam ri nabe tak ic' re ri junab, ri ajawinel Nabucodonosor xtakanic chi chc'am bic pa Babilon, junam cuc' tak ri e u choconisan ri rachoch ri Ajawaxel ri sibalaj pakal cajil, are c'u xucoj ri Sedequiy, ri c'o c'u'x che ri Joaquin che ajawinel puwi' ri Juda xukuje' Jerusalen.", "11": "<pb/>Juwinak jun u junab ri Sedequiy aretak xuchaplej ajawinic, julajuj junab c'ut xajawin pa Jerusalen.", "12": "<pb/>E itzel tak c'ut ri e u banoj ri xebuban chuwäch ri u Dios. Man xumach'irisaj ta rib chuwäch ri Jeremiy, ri k'axal tzij, ri xubij che jas ri cubij ri Ajawaxel.", "13": "<pb/>Xak c'u u tz'akat chic xuwalijisaj rib chrij ri ajawinel Nabucodonosor, ri xuban che chi chubana' ri chi'nic ri kas cäban na, chokok pa ri u bi' ri Dios chi cux junam u wäch ruc', xucoj c'u itzel u chuk'ab che u tasic rib chrij ri Ajawaxel, ri u Dios ri Israel.", "14": "<pb/>Xukuje' conojel ri e c'amal tak be pa Juda, ri e cojol tabal tok'ob xukuje' ri tinimit sibalaj c'u xebuxic man e jic taj, xequitakej ri itzel tak qui banoj ri nimak tak tinimit ri e k'ijilal diosib xquitz'iloj c'ut ri rachoch ri Ajawaxel ri u cha'om jacha' che k'ijilabal pa Jerusalen.", "15": "<pb/>Ri Ajawaxel, ri qui Dios ri e qui mam, amak'el xutak u bixic chque cumal tak ri e u tako'n jas ri rajawaxic u banic cumal, rumal rech chi quel u c'u'x che ri u tinimit xukuje' che ri u c'olbal ri u jekelibal.", "16": "<pb/>Ri e are' xa' xquitze'j qui wäch ri e u tako'n ri Dios, man nim ta xquil wi ri xutak u bixic chque xa' c'u xequetz'bej qui wäch ri e k'axal tzij, xyactaj c'u na ri royowal ri Ajawaxel puwi' ri u tinimit, ri man c'o ta chi cunabal che.", "17": "<pb/>Ri Ajawaxel xuban c'ut chi xwalij ulok ri cajawinel ri aj caldeyib chquij, xebuk'ok'ej c'ut ri e u c'ojolab chi ch'ich' re ch'o'j kas chupam ri rachoch Dios man xel ta c'u u c'u'x chque ri c'ojolab mawi chque ri k'apojib, chque ri ri'jab mawi chque ri man utz ta cakan qui k'ab. Conojel xebujach ri Ajawaxel pa u k'ab.", "18": "<pb/>Conojel ri chaconisabal ri c'o chupam ri rachoch Dios, chi nimak chi chutik, xukuje' tak ri k'inomal ri e c'o chupam ri rachoch Dios, ri u k'inomal ri ajawinel xukuje' ri quech ri e räch k'atal tak tzij, ronojel xuc'am bic ri cajawinel ri aj caldeyib aj Babilon.", "19": "<pb/>Xquiporoj c'u ne ri rachoch ri Dios, xquit'akij ri u tapia ri Jerusalen, xquit'ik k'ak' chque tak ri e rachoch ri ajawinel xquisachisaj u wäch ronojel ri c'olic ri pakal rajil.", "20": "<pb/>Xebuc'am chi c'u na bic pa Babilon ri man xq'uis ta qui cämisaxic, ri xebux wi u pataninelab lok'om xukuje' quech tak ri e u c'ojol c'ä xjekebax na ri ajawinic aj Pers,", "21": "<pb/>rech catz'akat ri u bim ri Dios rumal ri Jeremiy, ri k'axal tzij. Jeri' ri ulew curik na ri ruxlanem; xuxlan c'ut ronojel ri k'ijol ri xbeytaj ri retzeletajic, c'ä xoc'ow na oxc'al lajuj junab.", "22": "<pb/>Pa ri nabe junab re ri rajawinic ri Sir, ajawinel re Pers, rech c'u cätz'akat ri u tzij ri Ajawaxel ri xuya' u bixic ri Jeremiy, ri Ajawaxel xutakchi'j ri Sir rech cuya' u bixic pa ronojel ri rajawibal, cumal tzij xukuje' cumal tz'ibam, we takanic ri':", "23": "<pb/>“Sir, ajawinel re Pers, cuya' u bixic wa': ri Ajawaxel, ri Dios ri c'o pa ri caj, e u yo'm pa nu k'ab conojel ri ajawibal re ri uwächulew, u bim c'u chwe mel a k'ij chayaca' jun wachoch pa Jerusalen, ri c'o pa ri rulewal ri Juda. Je c'u ri' apachin ta c'u ne chiwe ri u tz'akatil ri u tinimit ri Ajawaxel, chato' ba' rumal ri Ajawaxel ri u Dios chä'oj c'u chila'.”"}