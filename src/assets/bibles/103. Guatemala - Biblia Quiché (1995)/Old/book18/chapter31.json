{"1": "<pb/><t>“In nu yo'm nu tzij</t> <t>chi mawi ne mebenquiäk rayij</t> <t>ri k'apojib.</t>", "2": "<t>¿Jachique ri rajil c'axelal</t> <t>ri cuya' ri c'o ronojel u cuinem</t> <t>chque ri winak</t> <t>chquijujunal kas chila' ulok chicaj?</t>", "3": "<t>¿La ma ta che ri banal etzelal</t> <t>xukuje' che ri ajmac</t> <t>ri takal wi ri u q'ueyowal?</t>", "4": "<t>O ¿la xa man quebuca'yej ta ri Dios</t> <t>ri quinbano mawi queril</t> <t>ri u xo'l tak wakan chquijujunal?</t>", "5": "<pb/><t>Quinban na</t> <t>ri chi'nic ri kas cäban na,</t> <t>quincha' chi mawi jumul</t> <t>nu banom ri cawachil</t> <t>mawi nu tijtobem u subic jachin jun.</t>", "6": "<t>¡Chinupaja' ri Dios</t> <t>ruc' tz'akatalaj pajbal,</t> <t>cuk'alajisaj c'u na</t> <t>chi man c'o ta nu mac'!</t>", "7": "<t>We nu jalom nu be che ri suc'alaj be,</t> <t>we nu yo'm wib</t> <t>chi xinuc'am bic ri quiäk rayinic,</t> <t>we c'o jun jasach re jun winak chic</t> <t>ri riktajinak wuc',</t>", "8": "<t>chi jule' chic chetijow ri nu ticom</t> <t>qui boko c'u c'ä chuxe' ri xintico.</t>", "9": "<pb/><t>We xbe wanima' ruc' jun ixok</t> <t>o xinya' nu wäch</t> <t>che ri rixokil ri nu c'ulja,</t>", "10": "<t>ri wixokil chux lok'om qui pataninel</t> <t>jule' chic</t> <t>apachique tak winak che k'oyol ruc'.</t>", "11": "<t>E itzel tak banoj ba' ri'</t> <t>ri e nu chac;</t> <t>ri takal wi c'äjisabal wächaj;</t>", "12": "<t>e jacha' jun c'atic</t> <t>ri cäsachisan wächaj</t> <t>cusachisaj c'u na u wäch ri c'o wuc'.</t>", "13": "<pb/><t>We ri nu pataninelab</t> <t>c'o jas caquich'a' chwe,</t> <t>amak'el quinoc il</t> <t>chque tak ri caquitz'onoj chwe.</t>", "14": "<t>¿Jastak chic ri quinban ta chi</t> <t>che u tac'abaxic wib</t> <t>chuwäch ri Dios?</t> <t>¿Jas ri quintzelej na u bixic</t> <t>aretak cuta' chwe jas ri nu banom?</t>", "15": "<t>Ri are' xujnuc'uw chupam ri pamaj,</t> <t>ri e are' jacha' ri in</t> <t>xuya' ka c'aslemal.</t>", "16": "<t>Mawi jumul ma ta xinto' ri meba'</t> <t>pa ri u q'uetetem</t> <t>mawi xak ta xinca'yej</t> <t>chi ri malca'nib xquina' numic.</t>", "17": "<t>Mawi jumul xintij ta juba' nu wa</t> <t>ri xak ta nu tuquiel ri ma ta xinya'</t> <t>re ri ac'al ri minor.</t>", "18": "<t>Amak'el xinux jun tataxel</t> <t>che ri minor;</t> <t>amak'el xinto' qui wi' ri malca'nib.</t>", "19": "<t>Aretak c'o jachin quinwilo</t> <t>chi cacämic</t> <t>u mac rech chi man c'o ta ratz'iak,</t> <t>o jun meba'</t> <t>ri man c'o ta cuch'ukubej rib,</t>", "20": "<t>ruc' ri quismal</t> <t>tak ri nu chij quebenmik'isaj,</t> <t>cumaltioxij c'u chwe.</t>", "21": "<t>Mawi jubik' xincoj ta xibin ib</t> <t>che jun ac'al ri minor</t> <t>rumal rech chi junam nu wäch</t> <t>cuc' ri k'atal tak tzij.</t>", "22": "<t>We c'u man kastzij wa',</t> <t>chek'aj tak ri nu k'ab;</t> <t>che mejmob che ri nu teleb.</t>", "23": "<t>In quinxe'j can wib</t> <t>chuwäch ri c'äjisabal wächaj</t> <t>ri cuya' ri Dios;</t> <t>¡ma ta xincuin ri' xintac'aba' ta wib</t> <t>chuwäch ri nimalaj u banic!</t>", "24": "<pb/><t>Mawi jubik' chrij ta ri k'an puak</t> <t>xinjiquiba' ta wi nu c'u'x</t> <t>o xincu'ba' ta wi nu c'u'x</t> <t>chi co in c'olic.</t>", "25": "<t>Mawi jubik' are ta xbe wanima'</t> <t>che u rikic nimalaj k'inomal</t> <t>o ri u ch'äquic nimalaj puak.</t>", "26": "<t>Wilom ri k'ij cajuluwic</t> <t>xukuje' cabin ri ic'</t> <t>ruc' ronojel ri u jolk'inic,</t>", "27": "<t>mawi c'u jumul xebenk'ijilaj</t> <t>chi c'uyal</t> <t>mawi xebentz'umaj ta rumal ri nu k'ab.</t>", "28": "<t>Ya'tal wa' che u c'äjisaxic wächaj;</t> <t>¡are u xutuxic ri Dios wa'</t> <t>aj chicaj wumal!</t>", "29": "<pb/><t>Mawi jumul xinjajat ta che tze'</t> <t>aretak ri nu c'ulel xkaj ta</t> <t>chupam jun etzelal,</t> <t>mawi aretak ta</t> <t>xpe jun u q'ueyowal puwi'.</t>", "30": "<t>Mawi jumul xinq'uiak ta</t> <t>itzel tzij puwi'</t> <t>mawi xinrayij ta ri u cämical.</t>", "31": "<t><f>[5]</f>Conojel ri achijab ri que chacum wuc'</t> <t>queta'm chi utz qui c'ulaxic</t> <t>ri man e ka winakil taj quinbano.</t>", "32": "<t>Ri in man quinya' ta chque</t> <t>chi cacoc'owisaj ri ak'ab pa ri be.</t> <t>Amak'el xebenjak</t> <t>ri u chi'tak ri wachoch</t> <t>chquiwäch ri naj quepe wi.</t>", "33": "<t>Mawi jumul e nu c'u'm tak ri nu mac,</t> <t>jacha' ri caquiban chi jule',</t> <t>mawi nu tzucum qui c'u'ic</t>", "34": "<t>rumal ta xe'n ib</t> <t>chquiwäch ri winak.</t> <t>Mawi jumul nu tz'apim ta wib</t> <t>xak ta c'u in canajinak</t> <t>pa yinelem rumal xe'n ib</t> <t>chi quetzelex nu wäch</t> <t>cumal tak ri alaxic.</t>", "35": "<pb/><t>¡C'o ta banom wi chi c'o ta</t> <t>jachin jun quintatabenic!</t> <t>Ruc' ri u tz'ibaxic ri nu bi'</t> <t>quinya' u chuk'ab ri nu bim; camic,</t> <t>¡chinutzijobej c'ut</t> <t>ri c'o ronojel u cuinem!</t> <t>Ri tzujunic ri chebiban chwe</t> <t>rumal tz'ibanic,</t>", "36": "<t>quebenwuc'aj na bic,</t> <t>che u ya'ic nu k'ij;</t> <t>quebencoj na che nu corona.</t>", "37": "<t>Ri in quinya' na qui bixic</t> <t>conojel ri jastak ri e nu banom</t> <t>chuwäch ri Dios,</t> <t>man c'o ta jun il</t> <t>chwij quinkeb na chuwäch.</t>", "38": "<t>Ri wulew tak man quinquitzujuj ta</t> <t>chuwäch ri caj,</t> <t>mawi quebok' ta ri e u bolaj ruc' bis.</t>", "39": "<t>We c'u ne c'o jachin</t> <t>jun e welek'am tak ri e u wächinic</t> <t>tak ri rulew,</t> <t>o we e nu t'orim tak ri quechacun</t> <t>pa tak ri juyub</t>", "40": "<t>¡ri wulew tak</t> <t>che qui q'uiyisaj q'uix</t> <t>che u q'uexwäch trico,</t> <t>itzel k'ayes che u q'uexwäch sebad!”</t> <pb/>Ruc' wa' xuq'uis u to'ic rib ri Job."}