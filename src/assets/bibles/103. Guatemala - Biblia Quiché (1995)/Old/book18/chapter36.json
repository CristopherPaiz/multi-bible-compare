{"1": "<pb/><t>“Coch'on la jubik',</t> <t>quinya' c'u na</t> <t>tijonic che la,</t> <t>c'ä quinch'aw c'u na</t> <t>che u q'uexwäch ri Dios.</t>", "2": "", "3": "<t>Quebencoj na ri nimak tak wetamanic</t> <t>che u c'utic</t> <t>chi ri nu winakirisanel takal ri cubij.</t>", "4": "<t>Quinjiquiba' u bixic che la</t> <t>chi man quenbij ta na</t> <t>jun jasach ri xak quieb u wäch;</t> <t>c'o jun tz'akatalaj ajno'j chwäch la.</t>", "5": "<pb/><t>Ri Dios c'o ronojel u cuinem,</t> <t>xukuje' nimalaj etamanel,</t> <t>man cäretzelaj ta c'u</t> <t>u wäch ri man c'o ta u mac.</t>", "6": "<t>Man cusach ta u mac ri banal etzelal,</t> <t>cuban c'u suq'uilal chque ri mebayib;</t>", "7": "<t>amak'el quebutok'ej</t> <t>ri winak ri suc' qui c'aslemal;</t> <t>co quebutiquiba' tak ri ajawinelab</t> <t>chupam tak ri qui tem re ajawibal,</t> <t>cuban chque chi nim que il wi.</t>", "8": "<t>We c'u e ximital</t> <t>cuc' tak tikom ch'ich'</t> <t>cäpe c'u cok'ej rumal ri c'axc'ol,</t>", "9": "<t>ri Dios cuban chque</t> <t>chi caquil ri etzelal</t> <t>ri qui banom rumal c'u rech chi</t> <t>xquiya' quib xemajix</t> <t>rumal ri u banic nimal.</t>", "10": "<t>Quebuch'abej che qui pixbexic</t> <t>cubij c'u chque</t> <t>chi chquitanaba' qui banic</t> <t>tak ri etzelal.</t>", "11": "<t>We caquinimaj ri cubij chque</t> <t>queboc c'u che u patanixic,</t> <t>utz quebel na.</t> <t>Caquirik na utzil</t> <t>pa ronojel ri qui c'aslemal</t> <t>ri petinak chquiwäch.</t>", "12": "<t>We c'u man caquinimaj,</t> <t>que cämic quekaj chupam ri mukubal</t> <t>c'ä majok chiquinabej.</t>", "13": "<t>Ri co canima' quenoj che k'ak'aric,</t> <t>man caquitz'onoj ta c'u ne to'banic</t> <t>pune' ta ne e c'o pa che'.</t>", "14": "<t>C'ä e ac'alab quecämic;</t> <t>cäquiq'uis ri qui c'aslemal</t> <t>chupam nimalaj q'uixbalil.</t>", "15": "<t>Rumal ri rikoj c'ax,</t> <t>ri Dios cuto'tajisaj ri curik c'ax;</t> <t>rumal ri c'axc'ol cuban che</t> <t>chi cach'obonic.</t>", "16": "<t>Xukuje' ri lal xto'tajisax la</t> <t>pa tak ri sayowem,</t> <t>xuya' c'u telechinic chech la</t> <t>xukuje' tzokopijic;</t> <t>xunojisaj ri mexa la</t> <t>che je'licalaj tak wa ja'.</t>", "17": "<t>Lal cätakleben ri c'äjisabal</t> <t>u wäch ri banal etzelal,</t> <t>man cuya' ta c'ut quesaj ta ib la</t> <t>chi ma ta tzij pawi' la</t> <t>xukuje' chi cac'okox la.</t>", "18": "<t>Chachajij ib la mac'am la</t> <t>ri u pa k'abaj ri caya' che la</t> <t>mabe anima' la ruc' ri jumulaj puak.</t>", "19": "<t>Chupam ri rikoj c'ax</t> <t>man c'o ta cupatanij chech la</t> <t>ri e rakoj tak chi' la</t> <t>mawi ronojel ri cuinem la.</t>", "20": "<t>Mabik'bat la chi coc ri chak'ab,</t> <t>aretak cäsach tak qui wäch ri tinimit.</t>", "21": "<t>Chajij la man tzelej chi la jumul</t> <t>chupam ri etzelal,</t> <t>lal ri xtijtobex la</t> <t>rumal ri nimalaj c'axc'ol.</t>", "22": "<t>Kas utz rilic</t> <t>ri nimalaj u cuinem ri Dios chbana' la.</t> <t>Man c'o ta jun ajtij</t> <t>ri chuya'taj chajunamataj ta ruc';</t>", "23": "<t>man c'o ta jun ri cäcuintaj</t> <t>ri cubij ta che</t> <t>jas ri rajawaxic cuban na,</t> <t>mawi u q'uiakic chu palaj</t> <t>chi c'o etzelal u banom.</t>", "24": "<t>Conojel ri winak quequiya' u k'ij</t> <t>tak ri e u banoj;</t> <t>chenataj c'u che la</t> <t>xukuje' ri u yic qui k'ij.</t>", "25": "<t>Ronojel winak cäcuinic querilo,</t> <t>pune' chinaj.</t>", "26": "<t>Ri Dios sibalaj nim,</t> <t>man cujcuinta c'u che u ch'obic;</t> <t>mawi cujcuinic</t> <t>quekajilaj tak ri e u junab.</t>", "27": "<t>Ri are' quebumulij</t> <t>ri jutak tz'ut ja' chupam jun c'olbal,</t> <t>chanim c'ut quebux jäb rumal.</t>", "28": "<t>Ri jäb caturuw ulok</t> <t>chque tak ri sutz'</t> <t>o cuban jäb cakaj</t> <t>c'u puwi' ri uwächulew.</t>", "29": "<t>¿Jachin cach'obowic</t> <t>jasche quebin ri sutz',</t> <t>o jasche cok' ri cakulja pa ri caj?</t>", "30": "<t>Ri Dios culic' ri caypa'</t> <t>puwi' ri plo,</t> <t>cuch'uk c'u can ri u wi' ri plo.</t>", "31": "<t>Je cuban wa</t> <t>che qui tzukic tak ri tinimit</t> <t>quebutilichi'j c'ut che ri qui wa.</t>", "32": "<t>Cumuk'ej ri cakulja pa u k'ab,</t> <t>quetakal c'u wa' che jun jasach,</t> <t>jacha' ri takanic ri cuya'.</t>", "33": "<t>Ri tililem</t> <t>cuc'ut ri u c'anal ri Dios,</t> <t>ri cakulja cuc'ut ri royowal.”</t>"}