{"1": "<pb/>Chupam ri rulewal ri Uz xc'oji' jun achi Job u bi', ri xruc'aj jun jicomalaj c'aslemal ri man c'o ta wi jubik' macaj, are c'u jun jicalaj pataninel rech ri Dios, sibalaj c'u cuchajij rib chi man c'o ta jun c'ax cuban ta che jun rajil u tz'akat.", "2": "<pb/>Ri Job e c'o wukub (7) u c'ojol xukuje' oxib (3) u mia'l,", "3": "<pb/>e c'o c'u wukub mil (7000) u chij, oxib mil (3000) u camey, job sient (500) c'ulaj u wacax, job sient (500) ati'tab tak u bur. E c'o c'ut q'uialaj rajchaquib. Are achi wa' ri sibalaj k'inom na pa ri elebal k'ij.", "4": "<pb/>Ri e u c'ojol tak ri Job quinak'atisam quib quequiban tak ula'nic cho tak cachoch chquijujunal, cholaj cabe chquiwäch, quecula'j c'ut ri oxib canab amak'el.", "5": "<pb/>Aretak queq'uis ri k'ij re ri ula'nic, ri Job quebusiq'uij ri e u c'ojol, sibalaj c'u ak'ab cäwalijic, quebuchi'j tabal tok'ob che qui q'uexwäch chquijujunal, che qui ch'ajch'obisaxic chque tak ri qui mac. Ri Job je cuban wa' amak'el, cuchomaj c'ut chi craj ne xemacun ri e u c'ojol craj ne c'o tzij xquibij chrij ri Dios pa canima'.", "6": "<pb/><f>[1]</f>Pa jun k'ij ri rajawaxic quebopan chuwäch ri Ajawaxel ri e pataninel tak rech ri e aj caj, are' c'u jun ri tako'n tzujunel, ri Satanas, c'o chquixo'l.", "7": "<pb/>Ri Ajawaxel xuc'ot u chi', xubij che: “¿Jawije' a petic?” <pb/>Ri tzujunel xutzelej u bixic che: “In binenak nu binibem ronojel ri uwächulew.”", "8": "<pb/>Xubij c'ut ri Ajawaxel che: “¿La ma ta at oquinak il che ri Job ri pataninel wech? Man c'o ta jun chuwäch ri uwächulew jacha' ri are', ri sibalaj jic che nu patanixic, ri ruc'am jun c'aslemal ri sibalaj colom ri man c'o ta jubik' macaj pa ri u c'aslemal, sibalaj c'u cuchajij rib chi man c'o ta jun c'ax cuban ta che jachin jun.”", "9": "<pb/>Xutzelej c'u u bixic ri tzujunel: “Ri are' man xak ta lok' cätajin catupatanij ruc' jun tz'akatalaj jiquil.", "10": "<pb/>Ri at man caya' ta c'olbal chi c'o ta jachin cächapowic, mawi ri are' mawi ri e ralc'ual mawi ri jastak rech; ri at catewichi'j ronojel ri cubano, are' c'u achi wa' ri sibalaj k'inom ri e c'o q'uialaj rawaj pa ronojel ri ulew chila'.", "11": "<pb/>Chawesaj c'u ronojel ri c'o ruc' cawil c'u na chi kas chi a palaj catuc'okoj na.”", "12": "<pb/>Ri Ajawaxel xutzelej u bixic che ri tzujunel: “Je', chabana' ri cawaj cuc' conojel ri jastak rech ri Job, machap c'u ne ri are'.” <pb/>Xel c'u bic ri tzujunel chuwäch ri Ajawaxel.", "13": "<pb/>C'o jun k'ij, aretak ri e u c'ojol xukuje' ri e u mia'l ri Job cätajin cacoc'owisaj jun nimak'ij chupam ri rachoch ri cachalal ri nabeal,", "14": "<pb/>xopan jun achi cho rachoch ri Job che u ya'ic we tzijol ri' che: “Cätajin cakatajij ri ulew cuc' ri wacax, cätajin c'u quebeecha' apan ri ati'tab tak bur chkanakaj;", "15": "<pb/>xak c'u c'ätetal xebopan ri aj sebeyib, xequeläk'aj c'u bic ri awaj xequicämisaj c'u can ri achijab che ch'ich' re ch'o'j. Xuwi ri in xincuinic xinanimajic rech xinpe che u bixic che la.”", "16": "<pb/>C'ä maja' c'u ne chutanaba' tzijonem ri achi ri' aretak xopan chi jun xubij c'ut: “Xkaj jun cakulja xebucämisaj c'ut ri ajyuk'ab xukuje' tak ri chij xuwi ri in xincuinic xinanimajic rech xinpe che u bixic che la.”", "17": "<pb/>C'ä maja' c'u ne chutaba' tzijonem we achi ri', aretak xopan jun urox xubij c'ut: “Oxib mulaj aj caldeyib xepe pakawi' xequeläk'aj tak c'u bic ri camey. Xequicämisaj tak c'ut ri achijab che ch'ich' re ch'o'j. Xuwi ri in xincuinic xinanimajic rech xinpe che u bixic che la.”", "18": "<pb/>C'ä maja' c'u ne chutanaba' tzijonem we achi ri', aretak xopan chi jun xubij c'ut: “Ri e c'ojol la xukuje' ri e mia'l la cätajin cacoc'owisaj jun nimalaj wa'im pa ri rachoch ri c'ojol la ri nabeal,", "19": "<pb/>aretak xak c'ätetal xpe jun quiakik' pa ri chaki'j uwo sak xuyojij ri ja pa ri quiejeb u xcut, xukasaj c'u paquiwi' tak ri alc'ual la. Conojel xecämic. Xuwi ri in xicuinic xinanimajic rech xinpe che u bixic che la.”", "20": "<pb/>Xwalij c'u ri Job, nojinak che c'axc'ol xujis ri ratz'iak, xutolorisaj ri u jolom xumej rib che k'ijilanic.", "21": "<pb/>Xubij c'ut: “Ch'analic xinpe cho we uwächulew ri', xukuje' ch'analic quinel na bic chuwäch. Ri Ajawaxel xyo'w ronojel chwe, xukuje' are' ri Ajawaxel xesan chwe; ¡Tewichital ba' ri u bi' ri Ajawaxel!”", "22": "<pb/>Je c'u ri', pune' je xc'ulmataj wa', ri Job man xmacun ta c'ut mawi c'o jun lawaloyil xubij ta chrij ri Dios."}