{"1": "<pb/><t>Quintewichi'j na</t> <t>ri Ajawaxel</t> <t>ruc' ronojel ri nu c'aslibal;</t> <t>quintewichi'j ruc' ronojel ri wanima'</t> <t>ri tastalicalaj u bi'.</t>", "2": "<t>Quintewichi'j ri Ajawaxel</t> <t>ruc' ronojel ri nu c'aslibal;</t> <t>mawi jun chque ri utzil</t> <t>ri e u banom chwe</t> <t>quesach ta pa nu jolom.</t>", "3": "<t>Are' ri quecuyuw</t> <t>conojel tak ri wetzelal;</t> <t>are' ri quecunan</t> <t>conojel tak ri e nu yabilal;</t>", "4": "<t>ri cuto'tajisaj</t> <t>ri nu c'aslemal chuwäch ri mukubal;</t> <t>ri quinunojisaj che lok'ok'ebal c'uxaj</t> <t>xukuje' ch'uch'ujil;</t>", "5": "<t>ri quinunojisaj</t> <t>che ronojel u wäch utzil,</t> <t>quinrac'alobisaj c'ut jacha' jun cot.</t>", "6": "<pb/><t>Ri Ajawaxel cak'atan tzij kas</t> <t>ruc' suq'uilal</t> <t>paquiwi' ri cäban c'ax chque.</t>", "7": "<t>Xebuya' retamaxic tak ri e u be</t> <t>xukuje' ri e u banoj che ri Moises</t> <t>xukuje' che ri u tinimit Israel.</t>", "8": "<t>Ri Ajawaxel ch'uch'uj</t> <t>xukuje' quel u c'u'x;</t> <t>c'o u coch'onic</t> <t>xukuje' nojinak che lok'ok'ebal c'uxaj.</t>", "9": "<t>Man xak ta amak'el cujuyajo</t> <t>xukuje' ri royowal man cäbeytaj taj;</t>", "10": "<t>man u yo'm ta ri tojbal chke</t> <t>jas ri ri takal chque ri ketzelal</t> <t>xukuje' tak ri e ka mac;</t>", "11": "<t>sibalaj c'o na</t> <t>ri u nimal lok'ok'ebal u c'u'x</t> <t>chque ri nim queilowic,</t> <t>jacha' ri u nimal ri caj</t> <t>puwi' ri uwächulew.</t>", "12": "<t>Ri ka mac u najtajisam chke,</t> <t>jacha' u najtajisam</t> <t>ri elebal k'ij ruc' ri u kajebal k'ij.</t>", "13": "<t>Ri Ajawaxel sibalaj ch'uch'uj</t> <t>cuc' ri nim caquil wi,</t> <t>jacha' jun tataxel cuc' ri e u c'ojol;</t>", "14": "<t>ri are' reta'm jas xcoj che kabanic:</t> <t>kas reta'm chi uj puc'uc' ulew.</t>", "15": "<pb/><t>Ri u c'aslemal ri winak</t> <t>xak junam ruc' ri k'ayes,</t> <t>cäpok'ic jacha' jun juyubal cotz'i'j:</t>", "16": "<t>Chanim cäsach u wäch,</t> <t>xuwi c'u caslabesaxtax rumal ri quiakik',</t> <t>casach u wäch,</t> <t>man c'o ta jun c'o ta caretamaj che.</t>", "17": "<t>Are c'u ri u lok'ok'ebal c'u'x</t> <t>ri Ajawaxel re chbe k'ij sak</t> <t>chque ri queyo'w u k'ij;</t> <t>ri u suq'uil man c'o ta u q'uistajic</t> <t>chque pa conojel ri ija'lil,</t>", "18": "<t>chque ri caquitz'akatisaj</t> <t>ri u c'ulwächinic,</t> <t>ri man cäsach ta c'u pa qui jolom</t> <t>ri qui nimaxic tak ri e u takanic.</t>", "19": "<t>Ri Ajawaxel u cojom</t> <t>ri u tem re ajawibal chupam ri caj</t> <t>ri rajawinic cätakan c'u puwi' ronojel.</t>", "20": "<t>¡Chitewichi'j ri Ajawaxel,</t> <t>cuinelalaj tak tako'nib aj caj!</t> <t>Ix, ri quebitz'akatisaj</t> <t>tak ri e u takanic,</t> <t>ri ix sac'aj che u nimaxic.</t>", "21": "<t>¡Chitewichi'j ri Ajawaxel</t> <t>iwonojel ri ix rajch'ojab,</t> <t>ri quixpatanin</t> <t>che quiban c'u ri u rayibal!</t>", "22": "<t>¡Chnimalaj</t> <t>ronojel ri winakirisam chtewichi'n</t> <t>che ri Ajawaxel</t> <t>pa conojel ri u c'olbal ri rajawibal!</t> <t>¡Quintewichi'j na ri Ajawaxel</t> <t>ruc' ronojel ri nu c'aslibal!</t>"}