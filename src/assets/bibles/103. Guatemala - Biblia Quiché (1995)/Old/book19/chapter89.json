{"1": "<pb/><t>Amak'el quinbij</t> <t>chupam ri nu bix,</t> <t>Ajawaxel,</t> <t>chi sibalaj lal banal utzil;</t> <t>man quintanaba' ta u tzijoxic</t> <t>chi ri lal lal jic.</t>", "2": "<t>Quinwesaj na u tzijol</t> <t>ri lok'ok'ebal c'u'x la chi junalic;</t> <t>chi ri jiquil la man q'uextajel taj,</t> <t>man q'uextajel ta jacha' ri caj.</t>", "3": "<t>Xban la jun c'ulwächinic</t> <t>ruc' ri David;</t> <t>xchi'j la</t> <t>che ri lok'om pataninel la,</t> <t>ri cha'om la:</t>", "4": "<t>“Quinban na chi ri e awija'lil</t> <t>quebajawin na amak'el</t> <t>chupam ri a c'olbal.”</t>", "5": "<pb/><t>Oh Ajawaxel,</t> <t>conojel ri e c'o pa ri caj</t> <t>cäquiya' u k'ij ri jiquil la</t> <t>xukuje' tak ri e mayibal la.</t>", "6": "<t>¡Man c'o ta jun chic dios,</t> <t>mawi jun pa ri caj</t> <t>ri cäjunamataj ta uc' la, Ajawaxel!</t>", "7": "<t>Nimalaj Dios xukuje' xibibal,</t> <t>sutim rij cumal ri e c'o pa ri caj.</t>", "8": "<pb/><t>Ajawaxel, Dios ri c'o ronojel u cuinem,</t> <t>ronojel ri cuinem ech la</t> <t>are c'u ri kastzij sutim ij la rumal;</t> <t>¡man c'o ta jachin jun</t> <t>cäjunamataj ta uc' la!</t>", "9": "<t>Lal c'o takanic la</t> <t>puwi' ri plo ri c'anarinak,</t> <t>cajamarisaj la ri u wäch ri quewalijic;</t>", "10": "<t>xtac'alej la</t> <t>ri jilijic awaj re ri plo</t> <t>je ta ne jun cäminak;</t> <t>xejabuj la ri e c'ulel la</t> <t>ruc' ri u chuk'ab ri k'ab la.</t>", "11": "<t>Ri caj xukuje' ri ulew e ech la;</t> <t>lal xbanow la ri uwächulew</t> <t>xukuje' ronojel ri c'o chuwäch.</t>", "12": "<t>Lal xq'uiyisam la</t> <t>ri iquiak'ab xukuje' ri mox k'ab;</t> <t>ri e juyub Tabor xukuje' ri Hermon</t> <t>cäquibixoj ri bi' la ruc' quicotemal.</t>", "13": "<t>Ri k'ab la cuinel;</t> <t>ri iquiak'ab la c'o u chuk'ab</t> <t>xukuje' ch'äcanel.</t>", "14": "<t>Ri tem re ajawibal la</t> <t>jekel puwi' ri suq'uil</t> <t>xukuje' ri ya'tal u banic;</t> <t>ri lok'ok'ebal c'uxaj</t> <t>xukuje' ri kastzij quebel ulok</t> <t>che c'ulaxic la.</t>", "15": "<pb/><t>Oh Ajawaxel,</t> <t>utz rech ri tinimit</t> <t>ri reta'm cuya' k'ij la ruc' quicotemal,</t> <t>ri cäbinic tunam rumal ri chaj la,</t>", "16": "<t>ri cäquicot ronojel k'ijol</t> <t>pa ri bi' la,</t> <t>cäbe c'u ranima' che ri suq'uil la.</t>", "17": "<t>Kastzij,</t> <t>lal ri lal u chuk'ab</t> <t>xukuje' ri u je'lical;</t> <t>ri ka chuk'ab cänimar</t> <t>rumal ri utzalaj rayibal la.</t>", "18": "<t>¡Ri ch'ukubal kib are' ri Ajawaxel!</t> <t>¡Ri kajawinel are' ri Suc' re Israel!</t>", "19": "<t>Pa jun k'ijol ojer xch'aw la ulok</t> <t>pa jun c'utwächinic,</t> <t>xbij la chque</t> <t>ri jicalaj tak pataninel tak ech la:</t> <t>“Nu cha'om jun aj nu tinimit</t> <t>ri c'o u chuk'ab,</t> <t>nu nimarisam u k'ij nu to'm c'ut.”</t>", "20": "<t>“¡Nu rikom</t> <t>ri pataninel wech ri David!</t> <t>Ruc' ri waseit</t> <t>nu c'utunisam chi are' ajawinel,</t>", "21": "<t>mawi c'u jubik' ma ta chinto',</t> <t>quinya' na u chuk'ab ruc' ri nu cuinem.</t>", "22": "<t>Man quech'ojin ta c'u na</t> <t>ri e u c'ulel ruc'</t> <t>mawi cach'äc na</t> <t>cumal ri e banal etzelal.</t>", "23": "<t>Quebenxak'alej na ri e u c'ulel;</t> <t>¡quebenwesaj na chuwäch!</t> <t>¡Quinban na ch'akatak</t> <t>chque ri quetzelam u wäch!</t>", "24": "<t>Cac'oji' na</t> <t>ri nu lok'ok'ebal c'u'x ruc'</t> <t>xukuje' ri nu jiquil,</t> <t>in quinbanowic</t> <t>chi cänimar na ri u cuinem;</t>", "25": "<t>quinjekeba' na ri u cuinem</t> <t>xukuje' ri u takanic</t> <t>kas ruc' ri plo ri Mediteran</t> <t>c'ä ruc' ri Euprats.</t>", "26": "<t>Ri are' cubij na chwe:</t> <t>‘Lal ri lal nu tat;</t> <t>lal nu Dios ri quincolowic</t> <t>xukuje' quinuch'uku.’</t>", "27": "<t>Quinya' na takanic pa u k'ab</t> <t>jas ri ya'tal che jun nabeal ala,</t> <t>paquiwi' conojel tak ri ajawinelab</t> <t>ri e c'o cho ri uwächulew.</t>", "28": "<t>Ri nu lok'ok'ebal c'uxaj</t> <t>che man c'o ta u q'uistajic,</t> <t>xukuje' ri nu c'ulwächinic</t> <t>ruc' man c'o ta u q'uextajic.</t>", "29": "<t>Ri e rija'lil quebajawin na</t> <t>pa ri u c'olbal amak'el,</t> <t>joropa' k'ij cabeytaj ri caj.</t>", "30": "<pb/><t>We c'u ri e are'</t> <t>caquitzak can ri nu tijonic,</t> <t>man cajunamataj ta c'ut ri qui c'aslemal</t> <t>cuc' tak ri e nu takanic.</t>", "31": "<t>We man quequitz'akatisaj ri nu pixab,</t> <t>xukuje' man cäquinimaj ta ri nu takomal,</t>", "32": "<t>quinc'äjisaj na qui wäch</t> <t>quebenrapuj na u mac</t> <t>rech ri quetzelal</t> <t>xukuje' ri man qui nimanic taj;</t>", "33": "<t>man quintanaba' ta c'u</t> <t>u lok'ok'exic ri David,</t> <t>mawi ma ta quintz'akatisaj</t> <t>ri nu jicomal ruc'.</t>", "34": "<t>Man quinpaxij ta na</t> <t>ri nu c'ulwächinic</t> <t>mawi ma ta quintz'akatisaj ri nu tzij.</t>", "35": "<t>Xa jumul nu banom ri chi'nic</t> <t>ri kas cäban na</t> <t>rumal rech chi</t> <t>kas in tastalicalaj Dios,</t> <t>man quinban ta c'u na tzij</t> <t>che ri David.</t>", "36": "<t>Ri e rija'lil quebajawin na</t> <t>chupam ri u c'olbal,</t> <t>jacha' ri u beytajem ri k'ij.</t>", "37": "<t>¡Amak'el co quejeki' na</t> <t>jacha' ri ic'!</t> <t>¡Amak'el co quejeki' na,</t> <t>jacha' ri u beytajem ri caj!”</t>", "38": "<pb/><t>Xutum c'u ne la,</t> <t>xukuje' etzelam la</t> <t>u wäch ri ajawinel ri xcha' la;</t> <t>¡lal oyowarinak ruc'!</t>", "39": "<t>Paxim ri c'ulwächinic la</t> <t>ruc' ri pataninel ech la,</t> <t>q'uiakom la ri u corona cho ri ulew.</t>", "40": "<t>Xejak la jul chque</t> <t>conojel ri e nimak tak u tapia;</t> <t>¡xeyojyobisaj la ri e u tinimit tak!</t>", "41": "<t>Conojel ri winak queboc'owic</t> <t>cäqueläk'aj bic jachique ri cäcaj;</t> <t>ri e u c'ulja caquitze'j u wäch.</t>", "42": "<t>Banom la chi ri e u c'ulel</t> <t>cäquiyac ri qui k'ab</t> <t>quejajat che ch'äcanem;</t>", "43": "<t>xesaj la ri u pa u chi'</t> <t>ri u ch'ich' re ch'o'j,</t> <t>man xya' ta chi la u chuk'ab</t> <t>pa ri ch'o'j.</t>", "44": "<t>Chupum la ri u juluwem;</t> <t>q'uiakom la</t> <t>ri u tem re ajawibal pa ulew;</t>", "45": "<t>xk'ip la ri junab re ri u c'aslemal</t> <t>nojisam c'u la che q'uixbal.</t>", "46": "<pb/><t>Oh Ajawaxel,</t> <t>¿c'ä jampa' cätanaba' la</t> <t>u c'u'ic ib la?</t> <t>¿La c'ä cänicow ta na lo</t> <t>ri oyowal la jacha' ri k'ak'?</t>", "47": "<t>Ajawaxel, nataj che la</t> <t>chi man naj ta quinc'asi'c;</t> <t>chi man naj ta quec'asi' ri winak</t> <t>ri e winakirisam la.</t>", "48": "<t>¡Man c'o ta jun cäcuinic cäc'asi'c</t> <t>ri ma ta c'u cäcämic!</t> <t>¡man c'o ta jun</t> <t>ri ma ta cäbe pa ri mukubal!</t>", "49": "<t>Ajawaxel,</t> <t>¿jawije' c'o wi</t> <t>ri nabe lok'ok'ebal c'u'x la</t> <t>ri xchi'j la che ri David</t> <t>ruc' ronojel anima' la?</t>", "50": "<t>Ajawaxel,</t> <t>chnataj che la</t> <t>chi ri pataninel tak ech la</t> <t>queyok' cumal q'ui winak;</t> <t>quebenc'am c'u ne bic</t> <t>tak we c'ax ri' pa ri wanima'.</t>", "51": "<t>Oh Ajawaxel,</t> <t>¡je ka yok'ic wa'</t> <t>cäquiban ri e c'ulel la chke!</t> <t>¡je yok'onic wa'</t> <t>cäquiban amak'el che ri cha'om la!</t>", "52": "<pb/><t>Tewichital ri Ajawaxel amak'el.</t> <t>¡Je' chabanok!</t>"}