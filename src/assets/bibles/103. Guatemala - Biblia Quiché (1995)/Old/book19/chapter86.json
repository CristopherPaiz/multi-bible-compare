{"1": "<pb/><t>Ajawaxel,</t> <t>chel c'u'x la</t> <t>che nu tatabexic</t> <t>sibalaj c'u quinbisonic</t> <t>xukuje' in meba';</t>", "2": "<t>chinchajij la, in c'u jic chwäch la.</t> <t>Lal ri nu Dios;</t> <t>chcolo la we pataninel ech la ri'</t> <t>ri cu'l u c'u'x chij la.</t>", "3": "<pb/><t>Ajawaxel, chel c'u'x la chwe,</t> <t>amak'el c'ut quintz'onoj tok'ob che la.</t>", "4": "<t>Ajawaxel,</t> <t>chaquicotisaj la ri u c'aslibal</t> <t>we pataninel ech la ri',</t> <t>che c'u la quinsuc'uba wi</t> <t>ri nu ch'awem uc' la.</t>", "5": "<t>Rumal rech chi lal, Ajawaxel,</t> <t>lal utz cacuyun c'u la</t> <t>nim ri lok'ok'ebal c'u'x la</t> <t>chque ri quenatan la.</t>", "6": "<pb/><t>Ajawaxel,</t> <t>chtatabej la ri nu ch'awem,</t> <t>¡choc la il che ri nu bochi'nic!</t>", "7": "<t>Aretak in c'o pa bis,</t> <t>quintz'onoj tok'ob che la,</t> <t>weta'm c'ut chi quinch'abej la ulok.</t>", "8": "<pb/><t>¡Man c'o ta dios</t> <t>ri cäjunamataj ta uc' la,</t> <t>Ajawaxel!</t> <t>¡Man c'o ta jun jasach</t> <t>ri cäjunamataj ta cuc' ri chac la!</t>", "9": "<t>Oh Ajawaxel,</t> <t>lal lal wocowinak</t> <t>conojel ri nimak tak tinimit,</t> <t>quepe c'u na uc' la che k'ijilaxic la</t> <t>xukuje' che u ya'ic u k'ij ri bi' la.</t>", "10": "<t>Xuwi c'u ri lal lal Dios;</t> <t>¡nim banic la</t> <t>xukuje' queban la tak mayibal!</t>", "11": "<pb/><t>Ajawaxel,</t> <t>chc'utu' la ri be la chnuwäch,</t> <t>rech quintakej ruc' colomal.</t> <t>Chbana' la</t> <t>chi ri wanima' nim cäril wi ri bi' la.</t>", "12": "<t>Wajaw, nu Dios,</t> <t>quink'ijilan na che la</t> <t>ruc' ronojel ri wanima'</t> <t>xukuje' quinya' u k'ij ri bi' la</t> <t>amak'el.</t>", "13": "<t>¡Man c'o ta u q'uisic</t> <t>ri lok'ok'ebal c'u'x la chwe!</t> <t>¡In esam la pa u k'ab ri cämical!</t>", "14": "<pb/><t>Oh Dios,</t> <t>e juk'at winak</t> <t>ri man c'o ta qui q'uixbal</t> <t>xukuje' e banal tak c'ax,</t> <t>ri man c'o ta patan la chque,</t> <t>qui walijisam quib chwij,</t> <t>cäcaj c'ut quinquicämisaj.</t>", "15": "<t>Are' c'u ri lal, Ajawaxel,</t> <t>lal jun Dios ch'uch'uj ri quel c'u'x la,</t> <t>coch'onel,</t> <t>lal lok'ok'ebal c'uxaj ronojel</t> <t>xukuje' kastzij.</t>", "16": "<t>Chinila' la,</t> <t>¡chel c'u'x la chwe!</t> <t>Chya' la u chuk'ab</t> <t>chto'tajisaj la</t> <t>we pataninel ech la ri'.</t>", "17": "<t>Ya' la jun k'alajalaj u c'utic</t> <t>ri utzil la chnuwäch,</t> <t>aretak c'ut caquilo,</t> <t>chel qui q'uixbal</t> <t>ri cäquetzelaj nu wäch.</t> <t>¡Lal, Ajawaxel,</t> <t>cäya' la to'banic chwe</t> <t>xukuje' cu'bisabal c'uxaj!</t>"}