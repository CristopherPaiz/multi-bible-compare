{"1": "<pb/><t>Jacha' jun masat</t> <t>ri cächaki'j u chi'</t> <t>cutzucuj jun nima',</t> <t>je quinban che tzucuxic la, nu Dios.</t>", "2": "<t>Cächaki'j nu chi' che ri Dios,</t> <t>ri Dios ri cuya' c'aslemal.</t> <t>¿Jampa' lo ri quinetac'al chi</t> <t>chuwäch ri Dios?</t>", "3": "<t>Pa k'ij xukuje' chak'ab,</t> <t>ri e u wa'l nu wäch e are nu wa,</t> <t>amak'el c'ut cäc'ot nu chi',</t> <t>cäbix chwe:</t> <t>“¿Jawije' c'o wi ri a Dios?”</t>", "4": "<pb/><t>Aretak quinchomaj quij we jastak ri',</t> <t>xa cänimataj ri nu k'oxom;</t> <t>cänataj chwe aretak in benak</t> <t>junam cuc' ri winak nu c'amom qui be</t> <t>c'ä pa ri rachoch Dios,</t> <t>cäkarak ka chi' ruc' quicotemal</t> <t>xukuje' cuj maltioxinic.</t> <t>¡Jun nimalaj nimak'ij c'u ri'!</t>", "5": "<pb/><t>¿Jas ta che cuban quieb nu c'u'x?</t> <t>¿Jas ta che quinoc il?</t> <t>Ri eyebal nu c'u'x nu yo'm</t> <t>chrij ri Dios,</t> <t>ri c'ä quintakej na u k'ijilaxic.</t> <t>¡Are' ri nu Dios xukuje' nu colonel!</t>", "6": "<pb/><t>Quinna' chi sibalaj u banom</t> <t>quieb nu c'u'x.</t> <t>Rumal ri' quinchoman che la</t> <t>pa ri rulewal ri nima' Jordan,</t> <t>pa tak ri juyub Hermon xukuje' Mizar.</t>", "7": "<t>Quetataj chquipam ri najalaj tak siwan</t> <t>ri qui chojojem ri ja' ri qui pak'ak'em</t> <t>ri quebe tak la ulok</t> <t>e oc'owinak panuwi'.</t>", "8": "<pb/><t>Pa k'ij ri Ajawaxel</t> <t>cutak ulok ri lok'ok'ebal u c'u'x chwe,</t> <t>chak'ab man catani ta ri nu bix</t> <t>mawi ri nu ch'awem ruc' ri Dios</t> <t>ri ajchak'e ri nu c'aslemal.</t>", "9": "<t>Quinbij che ri Dios, ri to'l wech:</t> <t>“¿Jasche in sachinak pa jolom la?</t> <t>¿Jasche nu takem bis nu rikom c'ax</t> <t>pa qui k'ab ri nu c'ulel?”</t>", "10": "<t>C'ä quek'oxow c'u ne na</t> <t>ri e nu bakil cumal ri c'axc'obisanic</t> <t>ri cäquiban ri e nu c'ulel chwe,</t> <t>ri amak'el cäquic'ot nu chi' cäquibij:</t> <t>“¿Jawije' c'o wi ri a Dios?”</t>", "11": "<pb/><t>¿Jas ta che cuban quieb nu c'u'x?</t> <t>¿Jas ta che quinoc il?</t> <t>Ri weyebal nu c'u'x</t> <t>nu yo'm chrij ri Dios,</t> <t>ri c'ä quintakej na u k'ijlaxic.</t> <t>¡Are ri nu Dios xukuje' nu colonel!</t>"}