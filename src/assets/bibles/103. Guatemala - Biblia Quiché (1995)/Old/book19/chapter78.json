{"1": "<pb/><t>Nu tinimit,</t> <t>chatoc il che ri nu tijonic;</t> <t>¡chaya' a xiquin</t> <t>che u tatabexic ri quinbij chawe!</t>", "2": "<t>Quintzijon pa c'ambal tak tzij;</t> <t>quebenbij na</t> <t>jastak ri e c'u'tal ulok kas</t> <t>pa tak ri ojer tak k'ijol.</t>", "3": "<t>Ri jastak ri e ka tom</t> <t>xukuje' ri e ketamam,</t> <t>ri xetzijox chke cumal ri e ka mam,</t>", "4": "<t>man cäkac'u' ta</t> <t>chquiwäch ri kalc'ual.</t> <t>Quekachilaj na ri ija'lil</t> <t>ri quepe na cakak'ijilaj na ri Ajawaxel</t> <t>cakatzijoj na ri u cuinem</t> <t>xukuje' tak ri u mayibalil.</t>", "5": "<pb/><t>Ri Dios xujekeba' jun pixab</t> <t>che ri Jacob;</t> <t>xujuch' ri be ri rajawaxic cutakej</t> <t>ri Israel,</t> <t>xuya' takanic chque ri e ka mam</t> <t>chi cäquic'ut chquiwäch ri calc'ual,</t>", "6": "<t>rech cäquetamaj</t> <t>ri alc'ualxelab ri quepe na,</t> <t>ri alc'ualxelab ri quebalax na,</t> <t>e are' chi c'ut cäquic'ut chi can</t> <t>chquiwäch ri calc'ual;</t>", "7": "<t>rech cäcu'bi qui c'u'x chrij ri Dios</t> <t>xukuje' ma ta cäsach pa qui jolom</t> <t>ri jastak ri e u banom ri Dios;</t> <t>rech quebequinimaj tak ri e u takomal</t>", "8": "<t>je c'u mebuxic</t> <t>e jacha' ri e qui mam</t> <t>man ch'abexic ta xcaj</t> <t>xukuje' man etal ta tzij,</t> <t>man co ta xtiqui ri canima'</t> <t>xukuje' ri cuxlabal;</t> <t>¡ija'lil ri man e jictaj</t> <t>chuwäch ri Dios!</t>", "9": "<pb/><t>Ri aj ramak' ri Eprain,</t> <t>ri cuc'am qui ch'ab,</t> <t>ri e are' xquiya' ri uwo cachak</t> <t>pa ri k'ij re ch'o'j;</t>", "10": "<t>man nim ta xquil wi</t> <t>ri qui c'ulwächinic ruc' ri Dios</t> <t>mawi ne' xcaj xeniman ta</t> <t>che ri u tijonic.</t>", "11": "<t>Xsach pa qui jolom</t> <t>ri u banom ri are',</t> <t>ri mayibal ri xebuban chquiwäch.</t>", "12": "<t>Ri Dios xebuban mayibal</t> <t>chquiwäch ri e qui mam pa ri ulew Zoan,</t> <t>ri c'o pa Ejipt:</t>", "13": "<t>Xuban quieb che ri plo</t> <t>xeroc'owisaj c'u chupam,</t> <t>ri ja' xux jacha' jun nim tapia.</t>", "14": "<t>Pa k'ij xuc'am qui be ruc' jun sutz',</t> <t>chak'ab xuc'am qui be</t> <t>ruc' ri u nicowem k'ak'.</t>", "15": "<t>Chupam ri chaki'j uwo sak</t> <t>xuban cacab</t> <t>chque ri tac'atak tak abaj,</t> <t>xuya' q'ui ja' ri xcuq'uiaj.</t>", "16": "<t>¡Ri Dios xubano</t> <t>chi xel ulok ja' cätixixic</t> <t>chupam jun tac'atic abaj!</t>", "17": "<pb/><t>Ri e are' c'ut</t> <t>xquitakej u banic mac chuwäch ri Dios;</t> <t>xquic'ulelaj ri Dios ri c'o chicaj</t> <t>chupam ri chaki'j uwo sak.</t>", "18": "<t>Xcaj xquic'ambejej</t> <t>xquita' qui wa cuq'uia' che jas ri xcaj.</t>", "19": "<t>C'ax xech'aw che, xquibij:</t> <t>“¿La xa puch cäcuin ri Dios</t> <t>che u ya'ic jun je'lalaj wa'im chke</t> <t>chupam ri chaki'j uwo sak?</t>", "20": "<t>Kastzij chi ri Dios xuban quieb</t> <t>che ri nimalaj abaj;</t> <t>ri xel wi ulok ja'</t> <t>chupam jacha' jun nima',</t> <t>ri xuch'akaba' ri ulew;</t> <t>¿la cäcuin ta c'u lo xukuje' cuya' wa?</t> <t>¿la cäcuinic lo cuya' ti'j</t> <t>che ri u tinimit?”</t>", "21": "<pb/><t>Aretak xuta' ri Ajawaxel ri xquibij,</t> <t>xyactaj royowal;</t> <t>¡xk'ak'aric,</t> <t>jacha' jun k'ak' xnicow chrij ri Jacob!</t>", "22": "<t>U mac rech chi man xquicu'ba' ta</t> <t>qui c'u'x chrij ri Dios,</t> <t>mawi xquic'amowaj ri u to'banic</t> <t>ri xuya' chque.</t>", "23": "<t>Pune' c'u jewa',</t> <t>ri Dios xuya' takanic chque ri sutz',</t> <t>xebujak ri u chi' ri caj;</t>", "24": "<t>¡xubano chi xjabin jaswa'</t> <t>puwi' ri u tinimit,</t> <t>trico ri xpe chicaj, rech cäquitijo!</t>", "25": "<t>¡Ri winak xquitij</t> <t>qui wa tako'nib aj caj!</t> <t>¡Ri Dios xuya' q'ui ri qui wa</t> <t>ri caquitijo!</t>", "26": "<t>Ri quiakik' re elebal k'ij,</t> <t>ri quiakik' re u mox elebal k'ij</t> <t>xejich'ich' cho ri caj;</t> <t>¡ri Dios xebuc'am ulok</t> <t>ruc' ri u cuinem!</t>", "27": "<t>Xujabij ti'j puwi' ri u tinimit;</t> <t>¡xejabin sakco'r</t> <t>jacha' ri sanyeb re ri plo!</t>", "28": "<t>Ri Dios xubano chi xetzak</t> <t>pa u niq'uiajil ri kajebal ri e c'o wi</t> <t>xukuje' pa u xcut tak ri lic'om cachoch.</t>", "29": "<t>Xquichaplej c'u qui tijic</t> <t>c'ä xenoj na,</t> <t>jewa' xuban ri Dios</t> <t>che u ya'ic chque ri xcaj.</t>", "30": "<t>C'ä maja' c'u ne</t> <t>coc'ow ri qui jik'al,</t> <t>c'ä cätajin caquiba' ri qui wa,</t>", "31": "<t>aretak xkaj</t> <t>ri royowal ri Dios paquiwi',</t> <t>xebucämisaj ri cowilaj tak achijab.</t> <t>¡Xubano chi xecäm ri achijab</t> <t>ri sibalaj e utz na pa Israel!</t>", "32": "<pb/><t>Pune' c'u je xquic'ulmaj wa',</t> <t>xemacun chi jumul;</t> <t>man nim ta xquil wi</t> <t>ri mayibal ri xebuban ri Dios.</t>", "33": "<t>Rumal ri' ri Dios xuq'uis tzij puwi'</t> <t>ri qui c'aslemal</t> <t>e je ta ne xa jun uxlabic,</t> <t>pa u niq'uiajil jun xibin ib xibibal.</t>", "34": "<t>We ri Dios cuban chque chi quecämic,</t> <t>c'äte ri' queboc che u tzucuxic;</t> <t>quetzelej chi jumul ruc',</t> <t>man quebuxlan ta che u tzucuxic;</t>", "35": "<t>c'äte c'u ri' cänataj</t> <t>ri Dios aj chicaj chque</t> <t>ri quebuchajij xukuje' quebuch'uku.</t>", "36": "<t>Ruc' c'u ri qui chi'</t> <t>xukuje' ri cak',</t> <t>cäquibij</t> <t>je'lalaj tak banoj tak tzij che,</t>", "37": "<t>mawi jubik'</t> <t>xux ta jic ri canima' chuwäch,</t> <t>mawi xebin ta jic</t> <t>pa ri u c'ulwächinic.</t>", "38": "<t>Xel c'u u c'u'x ri Dios chque,</t> <t>xucuy ri quetzelal,</t> <t>man xusach ta qui wäch;</t> <t>q'ui mul xak xoc'ow ri royowal</t> <t>man xuya' ta be chi xk'ak'ar ta</t> <t>rumal ri royowal.</t>", "39": "<t>Xnataj che ri Dios chi xak e winak;</t> <t>chi xa e junam</t> <t>ruc' ri quiakik' ri cabec,</t> <t>man catzelej ta chi ulok.</t>", "40": "<pb/><t>¡Q'ui mul</t> <t>man xeniman ta che ri Dios,</t> <t>xquiya' k'ak'anibal anima' che</t> <t>pa ri chaki'j uwo sak!</t>", "41": "<t>Q'ui mul xquic'ambejej;</t> <t>¡xquiya' bis</t> <t>che ri Tastalic ri c'o pa Israel!</t>", "42": "<t>Man xnataj ta ri k'ij chque</t> <t>aretak ri Dios ruc' ri u cuinem,</t> <t>xeresaj pa u k'ab ri c'ulel;</t>", "43": "<t>aretak xebuban nimak tak jastak</t> <t>ri e mayibal pa ri ulew re Zoan,</t> <t>ri c'o pa Ejipt;</t>", "44": "<t>aretak xebujalwächij</t> <t>ri nima' pa quic'</t> <t>ri aj ejiptib</t> <t>man xecuintaj xcuq'uiaj</t> <t>ri qui ja'il ri nima'.</t>", "45": "<t>Xebutak ulok alaj tak amaloyib</t> <t>xukuje' xtutz'ab paquiwi'.</t> <t>Ri ronojel caquibik'o</t> <t>xukuje' xquisach u wäch;</t>", "46": "<t>xebujach ri u wächinic ri ulew</t> <t>chque tak ri sac'</t> <t>ri qui rikom c'ax che qui t'iquic.</t>", "47": "<t>Xusach qui wäch ri qui uva</t> <t>xukuje' ri qui higo ruc' sakbach</t> <t>xukuje' ruc' sakalaj tew.</t>", "48": "<t>Ri e qui wacax</t> <t>xukuje' ri e qui chij</t> <t>xecäm can chuxe' ri sakbach</t> <t>xukuje' ri cakulja.</t>", "49": "<t>Ri Dios xutak ulok</t> <t>ri royowal paquiwi' ri cäk'ak'anic:</t> <t>oyowal,</t> <t>c'okonic xukuje' c'axc'olil,</t> <t>xebucoj che u tako'n</t> <t>che u banic c'ax chque.</t>", "50": "<pb/><t>¡Xutzokopij u chuk'ab ri royowal!</t> <t>Man xutok'obisaj ta u wäch</t> <t>ri qui c'aslemal,</t> <t>xane' xebujach pa ri cämical;</t>", "51": "<t>¡xubano' chi xcäm kas pa Ejipt</t> <t>ri nabeal c'ojolaxel</t> <t>re conojel ri jujun tak ja winak</t> <t>pa Ejipt!</t>", "52": "<pb/><t>Xresaj ulok ri Israel</t> <t>jacha' juk'at chij;</t> <t>xuc'am bic u be ri u tinimit</t> <t>pa ri chaki'j uwo sak;</t>", "53": "<t>utz xuban bic che qui c'amic</t> <t>rech man cäquixe'j ta quib,</t> <t>e are' c'u ri e qui c'ulel</t> <t>xemuktaj can chupam ri plo.</t>", "54": "<t>Ri Dios xuc'am ulok ri u tinimit</t> <t>xuya' chupam ri tastalicalaj rulew;</t> <t>¡pa tak ri c'ache'laj</t> <t>ri kas are' xch'äcowic!</t>", "55": "<t>Xeresaj bic ri winak</t> <t>ri e k'ijilal tak diosib</t> <t>ri man queta'm ta u wäch Dios</t> <t>chquiwäch ri aj israelib;</t> <t>xujach ri ulew</t> <t>pa ch'akatak chque tak ri ramak'.</t> <t>Xebujekeba' pa ri ulew ri xujach chque.</t>", "56": "<pb/><t>Ri e are' c'ut</t> <t>xquic'ambejej ri Dios ri c'o chicaj,</t> <t>xquiwalijisaj quib chrij,</t> <t>man xquinimaj ta ri u takanic;</t>", "57": "<t>je xquibano</t> <t>jas ri xequiban ri qui mam,</t> <t>xquixutuj canok,</t> <t>man xebin ta jic chuwäch;</t> <t>¡xejech'obic</t> <t>jacha' jun subunelalaj q'uiakbal ch'ab!</t>", "58": "<t>Xquiyac royowal</t> <t>cumal tak ri qui porobal</t> <t>ri quequik'ijilaj wi tak diosib;</t> <t>xequik'ijilaj tak ri diosib,</t> <t>xquiyac ri rachixomanic.</t>", "59": "<t>Ri Dios xpe royowal aretak xril wa'</t> <t>kas c'u xuxutuj ri Israel,</t>", "60": "<t>xuwonoba' c'u can ri k'ijilabal</t> <t>ri xc'oji' can pa Sil,</t> <t>ri are rachoch chquixo'l ri winak.</t>", "61": "<t>Xuya' be chque ri c'ulel</t> <t>chi xqueläk'aj bic</t> <t>ri retal ri u juluwem</t> <t>xukuje' ri re ri u cuinem.</t>", "62": "<t>Sibalaj c'u xk'ak'ar</t> <t>chrij ri u tinimit,</t> <t>xukuje' xujach pa u chi'</t> <t>ri u ch'ich' re ch'o'j ri c'ulel.</t>", "63": "<t>Ri alabom xeporoxic rech quecämic;</t> <t>¡man c'o ta chi bix re c'ulanem</t> <t>chque ri alitomab!</t>", "64": "<t>Ri e cojol ri tabal tok'ob</t> <t>xecäm pa u chi' ch'ich' re ch'o'j,</t> <t>man xok'ex ta qui wäch</t> <t>cumal ri e qui malca'nib.</t>", "65": "<pb/><t>Xc'astaj c'u ri Ajawaxel,</t> <t>jacha' che jun waram,</t> <t>jacha' jun ajch'o'j</t> <t>ri xpacun ri u wa'l uva pa u jolom,</t>", "66": "<t>xebuch'äc c'ut ri e u c'ulel,</t> <t>xuban chque chi xebanimajic;</t> <t>¡xebuch'uk ruc' junalic q'uixbal!</t>", "67": "<t>Xupakchi'j c'u</t> <t>apan ri rachoch ri Jose;</t> <t>man are ta xucha' ri ramak' ri Eprain;</t>", "68": "<t>are' c'u xucha' ri ramak' ri Juda</t> <t>xukuje' ri Sion</t> <t>ri u juyub ri lok' chuwäch.</t>", "69": "<t>Xuyac jun k'ijilabal tac'atic,</t> <t>jacha' ri caj,</t> <t>junalic c'ut xujekeba',</t> <t>jacha' ri ulew.</t>", "70": "<t>Xucha' ri David ri pataninel rech,</t> <t>ri ajyuk' chij canok nabe;</t>", "71": "<t>xuresaj chquij ri chij</t> <t>rech cuchajij ri u tinimit,</t> <t>rech are' cayuk'un ri Israel.</t>", "72": "<t>Are c'u ri David</t> <t>xuchajij ri u tinimit ri Dios;</t> <t>xebuchajij xuc'am c'u qui be</t> <t>ruc' k'abaj nawinel</t> <t>xukuje' animaj ri jic.</t>"}