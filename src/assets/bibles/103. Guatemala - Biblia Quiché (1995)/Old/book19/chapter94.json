{"1": "<pb/><t>¡C'utu' ib la,</t> <t>Ajawaxel,</t> <t>Dios ri quebuya' rajil c'axelal!</t>", "2": "<t>Lal ri lal u k'atal tzij ri niq'uiajsak;</t> <t>¡walij la chquij ri caquinimarisaj quib</t> <t>ya' c'u la ri takal chque!</t>", "3": "<t>¿C'ä jampa', Ajawaxel,</t> <t>c'ä jampa' cäq'uis ri qui quicotemal</t> <t>ri banal tak etzelal?</t>", "4": "<t>Conojel we e banal tak etzelal ri'</t> <t>man c'o ta caquitojbej rech ri qui c'as,</t> <t>xukuje' e banal tak nimal.</t>", "5": "<t>Oh Ajawaxel,</t> <t>cäquiban c'ax che ri tinimit la;</t> <t>quequimach'irisaj ri e ech la.</t>", "6": "<t>Quequicämisaj malca'nib</t> <t>xukuje' ri man e qui winakil taj;</t> <t>xukuje' quequicämisaj ri e minorib.</t>", "7": "<t>Cäquibij chi ri Ajawaxel</t> <t>man cäril taj,</t> <t>chi ri u Dios ri Jacob man cunabej taj.</t>", "8": "<pb/><t>¡Chixch'obonok tac tak winak,</t> <t>xukuje' man c'o ta i no'j!</t> <t>¿Jampa' lo quixcuinic qui ch'obo?</t>", "9": "<t>¿La xa ta c'u lo ma ta catanic</t> <t>ri e banowinak ri xquinaj?</t> <t>¿La xa ta c'u lo ma ta cäril</t> <t>ri xebanow ri bak'wächaj?</t>", "10": "<t>¿La xa ta c'u lo</t> <t>ma ta cac'äjisan wächaj</t> <t>ri quepixben ri nimak tak tinimit?</t> <t>¿La xa ta c'u lo ma ta reta'm</t> <t>ri cätijon ri etamanic che ri winak?</t>", "11": "<t>Ri Ajawaxel reta'm chi ri winak</t> <t>xuwi cuchomaj conil.</t>", "12": "<pb/><t>Oh Ajawaxel,</t> <t>utz rech ri winak ri capixbej la,</t> <t>xukuje' queya' la ri tijonic la che</t>", "13": "<t>rech man c'o ta cubij u c'u'x</t> <t>aretak quebopan ri c'axalaj tak k'ijol,</t> <t>are c'u ri banal etzelal</t> <t>cac'ot ri u julil.</t>", "14": "<t>Ri Ajawaxel</t> <t>man cuwonoba' ta can ri u tinimit,</t> <t>mawi quebuya' ta can</t> <t>ri e rech qui tuquiel.</t>", "15": "<t>Ri suq'uil cux chi na suq'uilal,</t> <t>ronojel c'u winak</t> <t>ri tz'akatisanel pa ronojel cutakej na.</t>", "16": "<pb/><t>¿Jachin ta ri cäwalij</t> <t>che nu to'ic pa qui k'ab</t> <t>ri e banal tak etzelal</t> <t>xukuje' ri itzel tak winak?</t>", "17": "<t>We ta ma ta xinuto' ri Ajawaxel,</t> <t>in c'o ta chi ri' pa ri mukubal.</t>", "18": "<t>Aretak c'o jumul xinbij:</t> <t>“Ri wakan quejiljobic”,</t> <t>ri lok'ok'ebal c'u'x la,</t> <t>Ajawaxel, xpe che nu to'ic.</t>", "19": "<t>Aretak q'ui tak chomanic</t> <t>cäquiya' quib pa nu jolom,</t> <t>ri lal cacu'bisaj la nu c'u'x</t> <t>xukuje' cäya' la nu quicotemal.</t>", "20": "<t>Ri lal man cuya' ta cachilaj ib la</t> <t>cuc' ri e jech'alaj tak k'atal tak tzij,</t> <t>ri man utz ta</t> <t>u cojic ri pixab caquibano;</t>", "21": "<t>cäquitzucuj u cämisaxic</t> <t>ri man c'o ta u mac,</t> <t>tz'akat c'u ne pa ronojel,</t> <t>cäquicokoj che cämical.</t>", "22": "<t>Are c'u ri Ajawaxel are' nu panibal;</t> <t>ri nu Dios,</t> <t>are' nimalaj abaj ri quinto'wic.</t>", "23": "<t>Ri Ajawaxel cuban na</t> <t>chi ri e banal tak etzelal</t> <t>cäsach na qui wäch rumal ri quetzelal.</t> <t>¡Ri ka Dios</t> <t>are' cäsachow na qui wäch!</t>"}