{"1": "<pb/><t>Mäpe awoyowal qui mac</t> <t>quech ri e banal tak etzelal,</t> <t>mawi mebaquiäk rayij</t> <t>ri e banal tak etzelal,</t>", "2": "<t>chanim c'ut quechaki'jaric,</t> <t>jacha' ri echa';</t> <t>¡quebach'uyaric jacha' ri k'ayes!</t>", "3": "<pb/><t>Chacu'ba' a c'u'x chrij ri Ajawaxel,</t> <t>chabana' ri utzil,</t> <t>chatc'asal cho ri uwächulew,</t> <t>chätux c'u jic.</t>", "4": "<t>Chalok'ok'ej ri Ajawaxel</t> <t>ruc' ch'uch'ujil,</t> <t>ri are' quebutz'akatisaj c'u na</t> <t>ri a rayibal</t> <t>ri c'o chupam ri awanima'.</t>", "5": "<pb/><t>Chajacha' ri a c'aslemal</t> <t>pa u k'ab ri Ajawaxel;</t> <t>chicu'ba' a c'u'x chrij,</t> <t>cäpe c'u na che a to'ic.</t>", "6": "<t>Cuban na chi cäjuluw ri a colomal</t> <t>xukuje' ri a suq'uilal</t> <t>jacha' ri u juluwem ri k'ij</t> <t>pa ri niq'uiaj k'ij.</t>", "7": "<pb/><t>Mel jun tzij pa chi'</t> <t>chuwäch ri Ajawaxel;</t> <t>chaweyej ruc' coch'onic c'ä catuto' na.</t> <t>Mäpe awoyowal che ri curik utzil</t> <t>pa ri u c'aslemal,</t> <t>xukuje' ri cuchomaj qui banic etzelal.</t>", "8": "<pb/><t>Chaya' can ri oyowal,</t> <t>chatzaka' can ri c'ananem;</t> <t>mäpe awoyowal,</t> <t>wa' xa cunimatajisaj ri jastak.</t>", "9": "<t>Kastzij,</t> <t>ri e banal tak etzelal quebesax na bic</t> <t>pa ri ulew,</t> <t>e are c'ut ri qui cuban qui c'u'x</t> <t>chrij ri Ajawaxel</t> <t>cäquechbej na ri uwächulew.</t>", "10": "<pb/><t>Pa quieb oxib k'ij</t> <t>man queriktaj ta chi banal tak etzelal;</t> <t>pune' sibalaj quebatzucuj,</t> <t>man quebarik ta chic.</t>", "11": "<t>E are' tak c'ut ri e mach'alic</t> <t>cäquechbej na ri uwächulew</t> <t>quejeki' na pa tz'akatalaj jamaril.</t>", "12": "<pb/><t>Ri banal etzelal</t> <t>cuchomaj u banic c'ax</t> <t>che ri utzalaj winak,</t> <t>quebusolcopij u bak'wäch che</t> <t>ruc' nimalaj oyowal.</t>", "13": "<t>Ri Ajawaxel</t> <t>xa cutze'j u wäch reta'm c'ut</t> <t>chi ri banal etzelal</t> <t>cänakajin ri u k'ij.</t>", "14": "<pb/><t>Ri e banal tak etzelal</t> <t>cäquijosij ri ch'ich' re ch'o'j</t> <t>cäquitanij ri qui q'uiakbal ch'ab</t> <t>che qui kasaxic ri mebayib</t> <t>ri man e nimak ta qui k'ij,</t> <t>¡che qui cämisaxic</t> <t>ri utz qui c'aslemal!</t>", "15": "<t>Are c'u ri qui ch'ich' re ch'o'j</t> <t>cuch'ic na rib puwi' canima',</t> <t>ri e qui q'uiakbal ch'ab quemuchmub na.</t>", "16": "<pb/><t>Ri jubik'</t> <t>ri c'o ruc' ri utzalaj winak,</t> <t>are utz na</t> <t>chquiwäch ri e q'uia qui k'inomal</t> <t>ri e lawalolaj tak winak.</t>", "17": "<t>Ri Ajawaxel cusach c'u na</t> <t>qui wäch ri e lawalo tak winak,</t> <t>e are c'u queruc'aj na</t> <t>ri utzalaj tak winak.</t>", "18": "<pb/><t>Ri Ajawaxel quebuchajij na</t> <t>ri man c'o ta mac</t> <t>cäriktaj pa qui c'aslemal,</t> <t>ri quechbal cäjeki' na chbe k'ij sak.</t>", "19": "<t>Pa c'axalaj tak k'ij,</t> <t>aretak c'o wi'jal,</t> <t>man quel ta na qui q'uixbal,</t> <t>c'o c'u cäquitijo.</t>", "20": "<pb/><t>Ri banal tak etzelal quenicow na</t> <t>jacha' ri chaki'j k'ayes;</t> <t>ri qui banom qui c'ulel che ri Ajawaxel,</t> <t>cäsach na qui wäch jacha' ri sib.</t>", "21": "<pb/><t>Ri banal etzelal cutz'onoj jalomal</t> <t>man cätojon ta c'ut,</t> <t>are c'u ri utzalaj winak</t> <t>cätok'obisan wächaj,</t> <t>man xu'y taj.</t>", "22": "<t>Ri quetewichi'x rumal ri Ajawaxel</t> <t>cäquechbej na ri ulew,</t> <t>are c'u ri quec'okox rumal</t> <t>quebesax na bic chuwäch ri ulew.</t>", "23": "<t>Ri Ajawaxel</t> <t>are' cäc'amow u be ri winak</t> <t>cuya' c'u pa ri be</t> <t>ri cäkaj chuwäch are';</t>", "24": "<t>pune' c'u cätzakic,</t> <t>man cäpoyi ta canok,</t> <t>chaptal c'u</t> <t>rumal ri u k'ab ri Ajawaxel.</t>", "25": "<pb/><t>In xinux can c'ojol,</t> <t>in c'u nim winak chic,</t> <t>mawi c'u jumul xinwil jun utzalaj winak</t> <t>ri wonobam ta canok</t> <t>mawi xebenwil ta ri ralc'ual</t> <t>chi xa ta caquitz'onoj cochinic.</t>", "26": "<t>Pa conojel jok'otaj quel u c'u'x,</t> <t>cuya' c'u kajomal;</t> <t>ri e ralc'ual e jun tewichibal.</t>", "27": "<pb/><t>Chatasa' awib chrij ri etzelal,</t> <t>chabana' c'u ri utzilal,</t> <t>cärik c'u na jun c'olbal</t> <t>ri catjeki' wi.</t>", "28": "<t>Ri Ajawaxel cakaj ri suq'uilal chuwäch</t> <t>man c'u quebuwonoba' ta canok</t> <t>ri e jic che;</t> <t>e are' c'u ri e banal tak etzelal</t> <t>cusach na qui wäch</t> <t>man cutas ta can quija'lil.</t>", "29": "<t>Ri e utzalaj tak winak</t> <t>cäquechbej na ri ulew</t> <t>quejeki' c'u na chuwäch chbe k'ij sak.</t>", "30": "<pb/><t>Ri utzalaj winak ruc' no'j cäch'awic,</t> <t>ri utzalaj winak ruc' suq'uil cäch'awic.</t>", "31": "<t>Ruc'am ri u tijonic ri u Dios</t> <t>pa ri ranima';</t> <t>mawi jubik' quejiljob ri rakan.</t>", "32": "<t>Ri banal etzelal</t> <t>cuyuxlej ri utzalaj winak,</t> <t>xa che u cämisaxic.</t>", "33": "<t>Man cuya' ta c'u be ri Ajawaxel</t> <t>chi cäkaj pa u k'ab,</t> <t>mawi cuya' be</t> <t>chi cäk'alajisaxic chi ajchak'mac.</t>", "34": "<pb/><t>Chicu'ba' a c'u'x chrij ri Ajawaxel,</t> <t>chatniman c'u che,</t> <t>cunimarisaj c'u na a k'ij,</t> <t>cuya' na ri ulew jacha' che awechbal.</t> <t>Cuc' ri a bak'wäch cawil na</t> <t>ri quesaxic bic ri e banal tak etzelal.</t>", "35": "<pb/><t>Wilom ri banal etzelal nojinak</t> <t>che nimal u lic'om rib</t> <t>jacha' jun jewejic che';</t>", "36": "<t>man xk'alajin ta c'ut jawije' xbe wi,</t> <t>xsach u wäch,</t> <t>xintzucuj man xinrik ta chic.</t>", "37": "<pb/><t>Chaya' a wäch che ri winak</t> <t>ri tz'akatisanel pa ronojel.</t> <t>Ri man c'o ta macaj chrij:</t> <t>ri curik na we winak ri' are ri jamaril.</t>", "38": "<t>E are' c'ut ri man e tal ta tzij</t> <t>cäsach na qui wäch conojel;</t> <t>ri caquirik na ri e lawalo</t> <t>are ri u sachisaxic qui wäch.</t>", "39": "<pb/><t>Ri to'bal quib ri e utzalaj tak winak</t> <t>cäpe ruc' ri Ajawaxel,</t> <t>are c'u qui panibal</t> <t>pa ri c'axalaj tak k'ijol.</t>", "40": "<t>Ri Ajawaxel quebuto' che quesaxic quib.</t> <t>Cuban chque chi caquesaj quib</t> <t>pa qui k'ab ri e banal tak etzelal,</t> <t>quebuto'tajisaj c'ut,</t> <t>rumal rech chi ruc' are'</t> <t>xquitzucuj wi ch'ukubal quib.</t>"}