{"1": "<pb/><t>¡Chiya' maltioxinic</t> <t>che ri Ajawaxel!</t> <t>¡Chiwesaj u tzijol ri u bi'!</t> <t>Chebitzijoj ri jastak ri e u banom</t> <t>chque tak ri tinimit.</t>", "2": "<t>Chebibixoj bix che u ya'ic u k'ij.</t> <t>¡Chebitzijoj</t> <t>ri nimak tak mayibal ri e u banom!</t>", "3": "<t>Chich'obo'</t> <t>rumal ri tastalicalaj u bi'.</t> <t>¡Chquicot ri canima'</t> <t>ri quetzucun che ri Ajawaxel!</t>", "4": "<t>Chitzucuj ri Ajawaxel,</t> <t>xukuje' ri u cuinem;</t> <t>chitzucuj ri Ajawaxel ronojel k'ijol.</t>", "5": "<t>Chenataj chiwe ri e nimak tak u chac</t> <t>xukuje' e mayibal,</t> <t>xukuje' ri pixab ri e tz'ibam</t> <t>ri e u yo'm qui bixic;</t>", "6": "<t>ix, ri ix ri rija'lil ri Abraham</t> <t>ri pataninel rech;</t> <t>ix ri ix u cojol ri Jacob</t> <t>ri ix u cha'om.</t>", "7": "<t>Ri are', are' ri Ajawaxel,</t> <t>ri ka Dios;</t> <t>¡are' cätakan</t> <t>puwi' ronojel ri uwächulew!</t>", "8": "<t>Pune' ta c'u ne' queboc'ow</t> <t>jun mil ija'lil</t> <t>man cäsach ta pa u jolom</t> <t>ri e chi'nic ri e u c'ulwächinic,</t>", "9": "<t>rech ri c'ulwächinic</t> <t>ri xuban ruc' ri Abraham,</t> <t>che ri chi'nic ri kas cäban na</t> <t>ri xuban che ri Isaac</t>", "10": "<t>Ri xujekeba'</t> <t>jacha' jun pixab che ri Jacob,</t> <t>jacha' ri jun junalic c'ulwächinic</t> <t>che ri Israel,</t>", "11": "<t>aretak xubij:</t> <t>“Quinya' ri ulew re Canaan chawe</t> <t>jacha' che echbal ri ya'tal chawe.”</t>", "12": "<pb/><t>Pune' xa e quieb oxib ri e are',</t> <t>e quieb oxib</t> <t>man e aj chila' ta pa ri ulew,</t>", "13": "<t>ri quebel bic pa jun nim tinimit</t> <t>quebe pa jun nim tinimit chic</t> <t>pa jun ajawibal pa jun ajawibal chic,</t>", "14": "<t>ri Dios man xuya' ta be</t> <t>chi c'o ta jachin xbanow c'ax chque,</t> <t>xuya' c'u ne u bixic</t> <t>chque tak ri ajawinelab:</t>", "15": "<t>“Mebichap ri e cha'tajinak wumal,</t> <t>mawi c'ax mixch'aw chque</t> <t>ri e k'axal tak nu tzij.”</t>", "16": "<pb/><t>Xuc'am ulok wi'jal pa ri ulew ri',</t> <t>xresaj ronojel u wäch</t> <t>tzukbal chque.</t>", "17": "<t>Xunabejisaj c'u bic ri Jose chquiwäch,</t> <t>ri xquic'ayij bic</t> <t>jacha' jun lok'om pataninel.</t>", "18": "<t>Xesoc ri rakan</t> <t>cumal tikom tak ch'ich';</t> <t>¡ch'ich' xyutubex rech!</t>", "19": "<t>Xtijtobex ri Jose</t> <t>rumal ri u tzij ri Ajawaxel,</t> <t>C'ä xtz'akat na</t> <t>ri u yo'm u bixic ri Jose,</t>", "20": "<t>ri ajawinel,</t> <t>ri cätakan paquiwi' q'uialaj winak,</t> <t>xuya' takanic chi cätzokopixic;</t>", "21": "<t>xuya' rekle'n chi coc</t> <t>che takanel puwi' ri rachoch</t> <t>xukuje' puwi' ronojel ri c'o ruc',</t>", "22": "<t>rech cätijonic</t> <t>quebuban c'u ajno'jab</t> <t>chque ri c'amal tak be</t> <t>xukuje' ri nimak tak tatayib.</t>", "23": "<pb/><t>Xopan c'u ri Israel,</t> <t>ri cäbix Jacob che,</t> <t>xrokxanij rib pa Ejipt,</t> <t>pa ri rulew ri Cam.</t>", "24": "<t>Ri Dios xubano chi xq'uiyir</t> <t>ri rajilabal ri u tinimit,</t> <t>c'o c'u na u chuk'ab</t> <t>chquiwäch ri aj ejiptib.</t>", "25": "<t>Xuban c'ut</t> <t>chi ri aj ejiptib xquiyac quib</t> <t>chrij u tinimit,</t> <t>xequisub c'ut ri e pataninel tak</t> <t>rech ri Dios.</t>", "26": "<pb/><t>Ri Dios xutak c'u bic</t> <t>ri Moises ri pataninel rech,</t> <t>xukuje' ri Aaron ri u cha'om,</t>", "27": "<t>ri e are' xequiban</t> <t>tak ri e u mayibal ri Dios</t> <t>chupam ri chaki'j uwo sak:</t> <t>¡nimak tak mayibal</t> <t>xquiban pa ri rulew ri Cam!</t>", "28": "<t>Ri Dios xutak ulok</t> <t>jun k'ekumalil ri ronojel xuch'uku,</t> <t>u mac rech chi ri aj ejiptib</t> <t>man xquinimaj ta ri e u tzij.</t>", "29": "<t>Xebujalwächij ri ja'</t> <t>ri e c'o pa tak ri nima' pa quic'.</t> <t>Xebucämisaj conojel ri cär</t> <t>ri e c'o chupam;</t>", "30": "<t>xuchuwirisaj ri ulew</t> <t>cumal tak xtutz',</t> <t>xukuje' ne ri u warbal ri ajawinel.</t>", "31": "<t>Xch'aw ri Dios,</t> <t>xebopan ri e amalo, xukuje' us,</t> <t>xquinojisaj ri ulew Ejipt.</t>", "32": "<t>Che u q'uexwäch jäb,</t> <t>xutak ulok sakbach</t> <t>xukuje' rak' tak k'ak'</t> <t>puwi' ri tinimit.</t>", "33": "<t>Xebuk'aj tak ri qui uva,</t> <t>ri qui higo;</t> <t>¡xebuk'aj tak ri juwi' tak che'</t> <t>pa Ejipt!</t>", "34": "<t>Xch'aw ri Dios,</t> <t>xebopan c'u ri e sac';</t> <t>¡rumal ri qui q'uiyal</t> <t>man cuya' ta quebajilaxic!</t>", "35": "<t>¡Xequitij ri k'ayes</t> <t>ri e c'o pa ri juyub,</t> <t>xukuje' ronojel ri q'uiyinak</t> <t>cho ri ulew!</t>", "36": "<t>¡Xuc'am ulok cämical</t> <t>puwi' ri Ejipt,</t> <t>xebucämisaj</t> <t>conojel ri qui nabeal ri aj ejiptib!</t>", "37": "<pb/><t>Xresaj c'u na ulok ri Dios</t> <t>ri u tinimit</t> <t>quekam chic k'an puak xukuje' sak puak,</t> <t>man c'o ta jun chque ri amak'</t> <t>xk'atitaj taj.</t>", "38": "<t>Ri aj ejiptib xequicotic</t> <t>aretak xquilo chi xebel ulok,</t> <t>sibalaj c'u qui xe'n quib.</t>", "39": "<t>Ri Dios xulic' jun sutz'</t> <t>che qui ch'ukic,</t> <t>xunicowisaj jun k'ak'</t> <t>che u c'utic ri qui be chak'ab.</t>", "40": "<t>Xquita' qui wa,</t> <t>xutak c'u ulok sakco'r chque,</t> <t>ruc' wa ri xpe chicaj xebunojisaj.</t>", "41": "<t>Xupaxij ri abaj, xel ulok ja' chupam,</t> <t>ri xlemem pa ri chaki'j uwo sak</t> <t>jacha' jun nima'.</t>", "42": "<t>Xnataj c'ut</t> <t>ri tastalicalaj chi'nic che ri u banom</t> <t>che ri Abraham ri pataninel rech.</t>", "43": "<t>Jewa' xuban ri Dios</t> <t>aretak xresaj ulok</t> <t>ri u tinimit ri cha'talic,</t> <t>cuc' rakoj tak chi'aj re quicotemal,</t>", "44": "<t>xujach ri culew</t> <t>ri jule' nimak tak tinimit chic</t> <t>pa qui k'ab xukuje'</t> <t>ri qui ch'äcoj jule' tak tinimit chic,</t>", "45": "<t>nim c'u chequila' wi</t> <t>xukuje' cheboc il</t> <t>che quilixic tak ri pixab</t> <t>xukuje' tak ri u tijonic ri Ajawaxel.</t> <t>¡Chyo'k u k'ij ri Ajawaxel!</t>"}