{"1": "<pb/><t>Ajawaxel,</t> <t>kas suc' u tatabexic</t> <t>ri nu c'ulmam bana' la,</t> <t>choc la il che ri nu bochi'nic,</t> <t>tatabej la ri nu ch'awem uc' la,</t> <t>man quel ta c'u ulok chuchi' banal tzij.</t>", "2": "<pb/><t>¡Lal chk'ata la tzij panuwi',</t> <t>Lal eta'm la jachique ri suc'!</t>", "3": "<t>Oquinak la chupam ri nu chomanic;</t> <t>chak'ab lal petinak che nu c'ac'alexic;</t> <t>in c'ambejem la ruc' k'ak',</t> <t>man c'o ta c'u etzelal rikom ta la</t> <t>pa nu c'aslemal.</t> <t>Man e nu bim ta jastak</t> <t>ri man ya'tal ta qui bixic,</t>", "4": "<t>jacha' cäquiban</t> <t>ri niq'uiaj winak chic;</t> <t>nu najtajisam wib</t> <t>chque tak ri qui be ri tokinelab,</t> <t>nu banom ri cubij ri takanic la.</t>", "5": "<t>Jicom in bininak pa tak ri be la;</t> <t>mawi jumul e nu tzakom ta canok.</t>", "6": "<pb/><t>Oh Dios, uc' la quinch'aw wi,</t> <t>weta'm chi cätzelej la</t> <t>u wäch ri nu tzij,</t> <t>ya' ri xiquin la che nu tatabexic,</t> <t>chetatabej tak la ri e nu tzij.</t>", "7": "<t>Ya' la jun k'alajalaj c'utbal</t> <t>re ri lok'ok'ebal c'u'x la chwe,</t> <t>lal, ri queto'tajisaj la</t> <t>pa qui k'ab ri qui c'ulel chque</t> <t>ri caquitzucuj ri ch'ukubal quib</t> <t>pa ri cuinem la.</t>", "8": "<t>Chinchajij la jacha' ri qui chajixic</t> <t>ri qui c'u'x ri bak'wäch la,</t> <t>chinch'uku la</t> <t>chquixe' ri e qui mu'jal ri e xic' la</t>", "9": "<t>pa qui k'ab ri banal tak etzelal</t> <t>ri e walijinak chwij,</t> <t>¡pa qui k'ab ri c'ulel</t> <t>ri qui sutim wij cäcaj quinquicämisaj!</t>", "10": "<t>E nojinak che etzelal,</t> <t>cäquibij tzij che u nimarisaxic quib;</t>", "11": "<t>quiterenem ri u xo'l wakan,</t> <t>queyem jampa' quinquikasaj pa ulew.</t>", "12": "<t>Je ri quepe coj,</t> <t>c'analaj tak coj,</t> <t>qui c'olom quib</t> <t>pa ri qui pec quejik'jatic</t> <t>queyem jampa' cäquiq'uiak quib.</t>", "13": "<pb/><t>Walija la, Ajawaxel,</t> <t>¡chk'atij la qui wäch!,</t> <t>¡chemejmobisaj la ri qui ch'ec!</t> <t>Ruc' ri ch'ich' re ch'o'j la</t> <t>chinto'tajisaj la rech man quinkaj ta</t> <t>pa u k'ab ri banal etzelal;</t>", "14": "<t>ruc' ri cuinem la, Ajawaxel,</t> <t>chinto' la</t> <t>rech man quinkaj ta pa qui k'ab,</t> <t>¡chebesaj la bic cho we uwächulew ri',</t> <t>ri are quechbal pa we c'aslemal ri'!</t> <t>Chya' la be chque</t> <t>chi quenoj chque tak k'inomal,</t> <t>chi chewok tak ri calc'ual</t> <t>c'ä chepok' na,</t> <t>xukuje' c'ä chto'taj na can</t> <t>chque tak ri qui' tak qui mam.</t>", "15": "<t>Are c'u ri in,</t> <t>kastzij cäcu'bi nu c'u'x</t> <t>ruc' ri rilic rib ka wäch uc' la,</t> <t>¡ruc' ri nu c'olem chwäch la</t> <t>aretak chinc'astajic!</t>"}