{"1": "<pb/><t>Utz quech</t> <t>ri man c'o ta macaj</t> <t>pa ri qui c'aslemal,</t> <t>quiterenem c'ut</t> <t>ri u tijonic ri Ajawaxel.</t>", "2": "<t>Sibalaj utz quech ri queboc il</t> <t>chque tak ri e u takanic</t> <t>cäquitzucuj c'ut ruc' ronojel canima',</t>", "3": "<t>ri man c'o ta jun etzelal caquibano,</t> <t>ri quitakem ri u be ri Ajawaxel.</t>", "4": "<t>Lal yo'm la takanic chi ri e pixab la</t> <t>ri e banom la</t> <t>kas chetz'akatisax qui banic.</t>", "5": "<t>¡C'o ta banom wi co quinc'oji'</t> <t>pa ri qui nimaxic tak ri pixab la!</t>", "6": "<t>Ma ta c'u c'o jas quinq'uix wi na</t> <t>aretak chinoc il che qui nimaxic tak</t> <t>conojel ri e takomal la.</t>", "7": "<t>Quink'ijilan na che la</t> <t>ruc' ronojel wanima' ri man xak cawäch</t> <t>aretak e wetamam chic</t> <t>ri e suc'alaj tak pixab ri e tz'ibam.</t>", "8": "<t>¡Quinwaj quebentz'akatisaj</t> <t>ri pixab la!</t> <t>¡Minwonoba' c'u la canok!</t>", "9": "<t>¿Jas lo cuban na ri c'ojol</t> <t>cacuinic caruc'aj</t> <t>jun ch'ajch'ojalaj u c'aslemal?</t> <t>¡Rajawaxic cujunaj ri u c'aslemal</t> <t>ruc' ri tzij la!</t>", "10": "<t>Ri in quintzucun che la</t> <t>ruc' ronojel wanima';</t> <t>maya' la c'olbal chi quintas ta wib</t> <t>chquij ri e takomal la.</t>", "11": "<t>E nu c'olom tak ri tzij la</t> <t>chupam ri wanima';</t> <t>rech man quinmacun ta chwäch la.</t>", "12": "<t>¡Lal tewichitalic, Ajawaxel!</t> <t>¡Chintijoj la chque tak ri pixab la!</t>", "13": "<t>Cuc' ri nu chi' quebentzijoj na</t> <t>conojel tak ri pixab la</t> <t>ri e tz'ibam ri quebel chchi' la.</t>", "14": "<t>Quinquicot na</t> <t>pa ri qui be ri e takomal la</t> <t>chquiwäch conojel ri k'inomal.</t>", "15": "<t>E are quebenchomaj na</t> <t>tak ri pixab la ri e tz'ibatalic.</t> <t>Quinoc na il che qui ternexic ri be la.</t>", "16": "<t>Quinquicot na cuc' tak ri pixab la,</t> <t>man quesach ta ri tzij la pa nu jolom.</t>", "17": "<t>¡Chya' la u c'aslemal</t> <t>we pataninel ech la ri'!</t> <t>¡Quinnimaj na ri tzij la!</t>", "18": "<t>Chejaka' la ri nu bak'wäch,</t> <t>quebenwil c'u na</t> <t>ri e u mayibal ri tijonic la.</t>", "19": "<t>Ri in man etamatal ta nu wäch</t> <t>cho ri uwächulew</t> <t>mec'u' ba' la</t> <t>ri e takomal la chnuwäch.</t>", "20": "<t>Ronojel k'ij quinel ch'u'j</t> <t>che retamaxic ri chomam la qui banic.</t>", "21": "<t>Ri lal cak'atij la qui wäch</t> <t>ri e banal tak nimal</t> <t>xukuje' ri e c'okotajinak,</t> <t>ri cäquitas quib</t> <t>chquij tak ri e takomal la.</t>", "22": "<t>Chinesaj la chquiwäch</t> <t>tak ri qui c'axc'obisanic</t> <t>xukuje' ri quetzelam tak wächaj.</t>", "23": "<t>Winak c'ut</t> <t>c'o qui cuinem cäquichomaj</t> <t>u banic c'ax chwe,</t> <t>we pataninel ech la</t> <t>ri' cächoman chquij tak ri pixab la.</t>", "24": "<t>Ri in quinquicot</t> <t>cuc' tak ri e takanic la;</t> <t>e are' tak ri e ya'l nu no'j.</t>", "25": "<t>Camem quinbano;</t> <t>¡chya' la nu c'aslemal,</t> <t>jas ri u cholajil ri chi'nic la!</t>", "26": "<t>Nu k'alajisam</t> <t>ri nu c'aslemal chwäch la,</t> <t>xtzelej c'u la u wäch ri nu tzij;</t> <t>¡chintijoj la chque tak ri pixab la!</t>", "27": "<t>Chya' la nu chomabal</t> <t>che qui takexic ri e pixab la</t> <t>ri e tz'ibatalic,</t> <t>quinwaj c'ut quinchoman</t> <t>chquij tak ri mayibal la.</t>", "28": "<t>In jik'inak chquipam</t> <t>tak ri e u wa'l wächaj re k'oxomal;</t> <t>¡bana' ba' la chi co quinc'ojic</t> <t>jas ri u cholajil ri chi'nic la!</t>", "29": "<t>Chinnajtajisaj la</t> <t>che ri be re ri banoj tzij,</t> <t>chtok'obisaj la nu wäch</t> <t>rumal ri tijonic la.</t>", "30": "<t>Nu cha'om ri be rech ri kastzij,</t> <t>quebenrayij c'ut</t> <t>ri e chomam la qui banic.</t>", "31": "<t>Ajawaxel,</t> <t>benak wanima' chquij ri e takanic la;</t> <t>mesaj la nu q'uixbal.</t>", "32": "<t>Quincowij qui tz'akatisaxic</t> <t>ri e takomal la</t> <t>canojisaj c'u la ri wanima'</t> <t>che quicotemal.</t>", "33": "<t>Ajawaxel,</t> <t>c'utu' la ri qui be</t> <t>tak ri pixab la chnuwäch,</t> <t>quinwaj quebenterenej</t> <t>c'ä chuq'uisbalil.</t>", "34": "<t>Chya' la nu chomabal</t> <t>che u c'olic ri tijonic la;</t> <t>¡quinwaj quinnimaj</t> <t>ruc' ronojel wanima'!</t>", "35": "<t>Chinc'ama' la bic</t> <t>chquipam tak ri qui be</t> <t>tak ri takomal la,</t> <t>chquipam c'ut c'o wi</t> <t>ri nimalaj utzil chwe.</t>", "36": "<t>Bana' la chi are cäbe wanima'</t> <t>chque tak ri takanic la</t> <t>ma ta chque ri ch'äcoj ruc' subunic.</t>", "37": "<t>Mäya' la chi cäbe nu wäch</t> <t>chque tak ri diosib ri e subunelab;</t> <t>chäya' la nu c'aslemal</t> <t>che u takexic ri be la.</t>", "38": "<t>Chetz'akatisaj la ri e chi'nic la</t> <t>che we pataninel ech la ri'</t> <t>ri queban la</t> <t>chque ri caquina' quib chwäch la.</t>", "39": "<t>Najtajisaj la chwe ri c'axc'obisanic</t> <t>ri quinna' wib chuwäch,</t> <t>e utz c'ut ri pixab la ri e tz'ibam la.</t>", "40": "<t>E nu rayim ri pixab la</t> <t>ri e tz'ibatalic;</t> <t>¡chya' la nu c'aslemal,</t> <t>lal c'u ya' suc'!</t>", "41": "<t>Ajawaxel, c'utu' la</t> <t>ri lok'ok'ebal c'u'x la chnuwäch</t> <t>xukuje' ri colonic la,</t> <t>je jacha' ri chi'm la.</t>", "42": "<t>Jeri' quincuinic quinc'ulelaj</t> <t>ri quinc'axc'obenic,</t> <t>nu cuban c'u nu c'u'x chrij ri tzij la.</t>", "43": "<t>Mesaj la pa nu chi'</t> <t>ri tzij aj kastzij,</t> <t>nu yo'm c'u ri weyebal c'u'x</t> <t>chquij ri pixab ri e tz'ibatalic.</t>", "44": "<t>¡Quinwaj quinnimaj u banic</t> <t>ri tijonic la,</t> <t>amak'el, chbe k'ij sak!</t>", "45": "<t>Jeri' quincuinic</t> <t>quinc'oji' pa torotajic,</t> <t>e nu terenem c'u ri takanic la.</t>", "46": "<t>Quebentzijoj na ri takanic la</t> <t>chquiwäch tak ri ajawinelab,</t> <t>man quinna' ta c'u na q'uixbal.</t>", "47": "<t>Quebenlok'oj c'u ri takanic la</t> <t>xukuje' quinquicot cuc'.</t>", "48": "<t>Quebenlok'ok'ej</t> <t>xukuje' quebenrayij tak ri e takomal la,</t> <t>sibalaj c'u quinchomaj quij ri pixab la.</t>", "49": "<t>Chnataj ri tzij la ri xya' la</t> <t>che we pataninel ech la ri':</t> <t>ri xban wi la</t> <t>xincoj ri weyebal c'uxaj che.</t>", "50": "<t>Are c'ulbal nu c'u'x wa' pa ri bis:</t> <t>chi cumal tak ri chi'nic la</t> <t>caya' la nu c'aslemal.</t>", "51": "<t>Ri c'ulelanelab</t> <t>man quetani' ta che nu yok'ic,</t> <t>man quintas ta c'u wib</t> <t>chrij ri tijonic la.</t>", "52": "<t>Quenataj chwe</t> <t>ri pixab ri xetz'ibaj la canok</t> <t>chquipam jujun tak k'ijol canok,</t> <t>chquipam c'u wa',</t> <t>Ajawaxel,</t> <t>quinrik wi cu'bisabal c'uxaj.</t>", "53": "<t>Ri e banal tak etzelal</t> <t>ri cäquixutuj ri tijonic la,</t> <t>cäquiyac woyowal.</t>", "54": "<t>Ri pixab la e are uxinak tak nu bix</t> <t>chupam we ulew ri' ri wokxanim wi wib.</t>", "55": "<t>Ajawaxel,</t> <t>aretak coc ak'ab cänataj la chwe;</t> <t>¡quinwaj quinoc</t> <t>che qui nimaxic ri tijonic la!</t>", "56": "<t>Are wa' ri takal u banic wumal:</t> <t>ri qui nimaxic ri yo'm la qui bixic.</t>", "57": "<t>Lal ri wechbal, Ajawaxel,</t> <t>lal ronojel ri c'o wuc';</t> <t>nu chi'm qui nimaxic tak ri e tzij la.</t>", "58": "<t>Ruc' ronojel wanima'</t> <t>nu cojom nu chuk'ab rech utz quinil la;</t> <t>bana' ba' la utzil chwe</t> <t>jas ri u cholajil ri chi'm la.</t>", "59": "<t>Xinoc che u chomaxic ri nu c'aslemal,</t> <t>xintzelej chi c'u jumul</t> <t>che qui nimaxic tak ri e takanic la.</t>", "60": "<t>Wanextam c'ut,</t> <t>man xinbey ta wib</t> <t>che qui nimaxic tak ri e takomal la.</t>", "61": "<t>Ri banal tak etzelal qui sutim wij</t> <t>cuc' tak c'amibal,</t> <t>man elinak ta c'u ri tijonic la</t> <t>pa nu jolom.</t>", "62": "<t>Pa niq'uiaj ak'ab quinwalij</t> <t>che u ya'ic maltioxinic che la,</t> <t>cumal ri suc'alaj tak chomanic</t> <t>ri e banom la.</t>", "63": "<t>In e wachil ri' ri caquiya' k'ij la</t> <t>xukuje' cuc' ri quequitz'akatisaj</t> <t>tak ri pixab la ri e tz'ibatalic.</t>", "64": "<t>Ajawaxel,</t> <t>ri uwächulew nojinak</t> <t>che ri lok'ok'ebal c'u'x la,</t> <t>¡chintijoj la chque tak ri pixab la!</t>", "65": "<t>Ajawaxel, banom la utzil</t> <t>ruc' we pataninel ech la ri'</t> <t>jas ri u cholajil ri chi'nic la.</t>", "66": "<t>Chintijoj la</t> <t>rech cäc'oji' utzalaj nu chomanic</t> <t>xukuje' wetamanic,</t> <t>nu jiquibam c'u nu c'u'x</t> <t>chquij tak ri e takomal la.</t>", "67": "<t>Aretak maja' cäc'äjisax nu wäch,</t> <t>xebenban q'ui sachinakil,</t> <t>are c'u ri camic quinnimaj ri tzij la.</t>", "68": "<t>Ri lal, lal utz,</t> <t>caban c'u la ri utzil;</t> <t>¡chintijoj la chque tak ri pixab la!</t>", "69": "<t>Ri e banoj nimal e nimol tak quib</t> <t>cäquiyac jalum k'abam chwij,</t> <t>Are c'u ri in ruc' ronojel wanima'</t> <t>quebentz'akatisaj ri pixab la</t> <t>ri e tz'ibatalic.</t>", "70": "<t>Ri e are' e tz'apital ri quetamanic,</t> <t>are c'u ri in quinquicot ruc'</t> <t>ri tijonic la.</t>", "71": "<t>Utz xuban chwe chi xc'äjisaj la nu wäch,</t> <t>rumal rech wa' xebenwetamaj</t> <t>tak ri pixab la.</t>", "72": "<t>Chwe in are nim na u k'ij ri tijonic</t> <t>ri quel chi chi' la,</t> <t>chquiwäch ri joropa' mil k'an puak</t> <t>xukuje' sak puak.</t>", "73": "<t>Ri lal xinbanow la</t> <t>kas xinbit c'u la;</t> <t>¡ya' la nu c'oxomanic</t> <t>rech quintijotaj</t> <t>che qui banic tak ri e takomal la!</t>", "74": "<t>Jachin tak ri nim quilow la</t> <t>quequicot na aretak quinquilo,</t> <t>rumal rech chi nu yo'm</t> <t>ri weyebal c'uxaj chrij ri tzij la.</t>", "75": "<t>Ajawaxel,</t> <t>in weta'm chi ri pixab la</t> <t>ri e tz'ibam la e suc',</t> <t>chi c'o c'u</t> <t>rumal cäc'äjisaj la nu wäch.</t>", "76": "<t>¡Chi ri lok'ok'ebal c'u'x la</t> <t>chajwataj chwe</t> <t>che cu'bisabal nu c'u'x,</t> <t>jas ri u cholajil</t> <t>ri chi'nic ri xban la chwe!</t>", "77": "<t>C'utu' ri ch'uch'ujil la chnuwäch,</t> <t>bana' c'u la chwe chi quinc'asi'c,</t> <t>quinna' c'u wib chi utz in c'olic</t> <t>rumal ri tijonic la.</t>", "78": "<t>Chel qui q'uixbal</t> <t>ri e banal tak nimal</t> <t>ri man c'o ta jasche c'ax</t> <t>quech'aw chwe;</t> <t>in quinwaj quebenchomaj tak na</t> <t>ri e takomal la.</t>", "79": "<t>Chquimulij quib</t> <t>wuc' ri caquiya' k'ij la,</t> <t>ri queta'm tak ri takanic la.</t>", "80": "<t>Chi ri wanima' chux tz'akat</t> <t>pa tak ri pixab la,</t> <t>rech man c'o ta jas quinq'uix ta wi na.</t>", "81": "<t>Ruc' nimalaj rayinic</t> <t>weye'm chi quincol la;</t> <t>¡nu yo'm c'ut ri weyebal nu c'u'x</t> <t>chrij ri tzij la!</t>", "82": "<t>Quetzaj ri nu bak'wäch,</t> <t>weye'm ri chi'nic la;</t> <t>quinbij c'ut:</t> <t>“¿Jampa' ri cäpe la</t> <t>che u cu'bisaxic nu c'u'x?”</t>", "83": "<t>Pune' c'u in jun ri'j</t> <t>ri man c'o ta chi cajwataj wi</t> <t>ri man cänatax ta chic,</t> <t>man c'u e sachinak ta</t> <t>ri e pixab la pa nu jolom.</t>", "84": "<t>¿Joropa' lo k'ij quinweyej chi na?</t> <t>¿Jampa' cäk'at la tzij</t> <t>paquiwi' ri in quiterenem pa wakan?</t>", "85": "<t>Winak ri e nimol quib,</t> <t>ri man caquitakej ta ri tijonic la,</t> <t>qui c'otom ri nu jul tak</t> <t>pa ri quinmuk wi.</t>", "86": "<t>¡Chinto' la</t> <t>in terenetal c'u pa wakan</t> <t>man c'o ta jasche!</t> <t>¡Ri e takomal la conojel e kastzij!</t>", "87": "<t>Xa jubik'</t> <t>man cäsach nu wäch cho ri ulew,</t> <t>ma ta c'u ne ma ta in oquinak il</t> <t>chque ri pixab la ri e tz'ibam la.</t>", "88": "<t>Chäya' la nu c'aslemal</t> <t>je jas ri cuc'ut</t> <t>ri lok'ok'ebal c'u'x la,</t> <t>quinoc c'u na</t> <t>che qui nimaxic ri e takanic la</t> <t>ri e elinak chichi' la.</t>", "89": "<t>Ajawaxel, ri tzij la junalic;</t> <t>¡co jekebam pa ri caj!</t>", "90": "<t>Ri kastzij la cajeki' amak'el;</t> <t>lal c'u xtac'aban la ri ulew,</t> <t>co c'u xcanajic.</t>", "91": "<t>Conojel ri jastak co e takeninak,</t> <t>jas ri qui cholajil ri pixab la</t> <t>ri e tz'ibam la.</t>", "92": "<t>We ta ri tijonic la</t> <t>ma ta cuc'am ulok quicotemal chwe,</t> <t>ri bis u q'uisom ta tzij ri' panuwi'.</t>", "93": "<t>Mawi c'u jubik' quel ta</t> <t>pa nu jolom ri pixab la</t> <t>ri e tz'ibatalic,</t> <t>rumal c'u quech wa'</t> <t>yo'm la nu c'aslemal.</t>", "94": "<t>¡Chincolo' la,</t> <t>in ech c'u la,</t> <t>e nu terenem c'ut ri pixab la</t> <t>ri e tz'ibatalic!</t>", "95": "<t>Ri e banal tak etzelal xak queyem</t> <t>jampa' quecuin che nu cämisaxic,</t> <t>are c'u ri in in oquinak il</t> <t>chque tak ri takanic la.</t>", "96": "<t>Wilom chi conojel ri jastak</t> <t>c'o qui q'uistajic,</t> <t>e are c'u tak ri takomal la</t> <t>man c'o ta qui q'uistajic.</t>", "97": "<t>¡Sibalaj quinlok'ok'ej</t> <t>ri tijonic la!</t> <t>¡Ronojel ri jun k'ij quinchoman chrij!</t>", "98": "<t>Ri e takomal tak la</t> <t>e wech chbe k'ij sak;</t> <t>qui banom na aj no'j chwe</t> <t>chquiwäch ri qui banom</t> <t>qui c'ulel chwe.</t>", "99": "<t>C'o na ri quinch'ob na chquiwäch</t> <t>conojel ri wajtijab,</t> <t>rumal chi sibalaj quinchoman</t> <t>chquij tak ri e takanic la.</t>", "100": "<t>C'o ri quinch'ob na chquiwäch</t> <t>ri ri'jab tak tatayib</t> <t>rumal rech chi e nu nimam</t> <t>tak ri pixab la ri e tz'ibatalic.</t>", "101": "<t>E nu najtajisam ri wakan</t> <t>che ronojel itzel be</t> <t>rech quintz'akatisaj ri tzij la.</t>", "102": "<t>Man nu tasom ta wib</t> <t>chquij tak ri pixab la</t> <t>ri e tz'ibatal umal la</t> <t>lal chi c'ut ri quintijon la.</t>", "103": "<t>Ri chi'm la c'o na</t> <t>ri u qui'al pa nu chi',</t> <t>chuwäch ri juyubal räx cab pa nu chi'.</t>", "104": "<t>Chque tak ri e tz'ibatal</t> <t>umal la wesam wi etamanic;</t> <t>rumal ri' quinwetzelaj u wäch</t> <t>ronojel subunelalaj c'aslemal.</t>", "105": "<t>Ri tzij la are' jun chäj</t> <t>chque ri wakan,</t> <t>are jun sakil pa ri nu be.</t>", "106": "<t>Xinban jun chi'nic ri kas cäban na,</t> <t>quintz'akatisaj c'ut:</t> <t>¡quebenbana' ri caquibij</t> <t>ri e suc'alaj tak colomibal la!</t>", "107": "<t>Ajawaxel, quinna' wib</t> <t>chi sibalaj in ch'ibatajinak;</t> <t>¡chya' la nu c'aslemal,</t> <t>je jas ri chi'nic la!</t>", "108": "<t>Chec'amowaj la,</t> <t>Ajawaxel, ri sipanic que ri nu chi',</t> <t>chintijoj la chque ri pixab la.</t>", "109": "<t>Amak'el xak quieb</t> <t>xubij ri cämical panuwi',</t> <t>man elinak ta c'u ri tijonic la</t> <t>pa nu jolom.</t>", "110": "<t>Ri e banal tak etzelal</t> <t>quequicoj c'amibal pa nu be,</t> <t>man quintas ta c'u wib</t> <t>chquij ri e tz'ibatalic la.</t>", "111": "<t>Ri junalic wechbal</t> <t>e are' ri takomal la,</t> <t>e are' c'u quequicotesan ri wanima'.</t>", "112": "<t>Ruc' ronojel wanima'</t> <t>e nu yo'm nu tzij</t> <t>che qui banic ri caquibij ri e pixab la,</t> <t>xa jumul chbe k'ij sak.</t>", "113": "<t>Quinwetzelaj qui wäch</t> <t>ri winak ri quieb qui wäch,</t> <t>quinlok'ok'ej c'u ri tijonic la.</t>", "114": "<t>Lal quintok'en la</t> <t>xukuje' nu ch'ukubal wib;</t> <t>nu yo'm c'ut ri weyebal c'u'x</t> <t>chrij ri tzij la.</t>", "115": "<t>¡Chinajtajisaj iwib chwe,</t> <t>banal tak etzelal,</t> <t>quinwaj c'ut quebentz'akatisaj</t> <t>ri e u takomal ri nu Dios!</t>", "116": "<t>Chya' la nu chuk'ab,</t> <t>je jas ri chi'm la,</t> <t>quinc'asi' c'u na;</t> <t>¡mak'ip la ri weyebal c'uxaj!</t>", "117": "<t>Chinto' la,</t> <t>quinel c'u na chupam ri latz';</t> <t>jeri' amak'el</t> <t>quebentz'akatisaj na ri pixab la.</t>", "118": "<t>Lal quetzelaj la qui wäch</t> <t>ri cäquitas quib chquij ri pixab la,</t> <t>rumal rech chi man c'o ta</t> <t>u beya'l ri qui chomanic.</t>", "119": "<t>Ri e banal tak etzelal</t> <t>ri e c'o cho ri uwächulew</t> <t>xa e mes chwäch la;</t> <t>rumal ri' quebenlok'oj ri e takomal la.</t>", "120": "<t>Cäbirbit ri nu cuerp</t> <t>rumal xe'n ib chwäch la;</t> <t>¡nim quebenwil wi ri pixab la!</t>", "121": "<t>Mawi jubik'</t> <t>nu tanabam u banic jachique ri suc';</t> <t>minwonoba' la can</t> <t>pa qui k'ab ri quebanow c'ax chwe.</t>", "122": "<t>Cheklej la ri u banic utzil chwe;</t> <t>minquiyok' ri e nimol tak quib.</t>", "123": "<t>Quechup ri nu bak'wäch,</t> <t>weye'm chi quincol la;</t> <t>weye'm chi quinto' la</t> <t>je jas ri chi'm la.</t>", "124": "<t>Je bana' la</t> <t>che we pataninel ech la ri'</t> <t>je jas ri lok'ok'ebal c'u'x la;</t> <t>¡chintijoj la chque ri pixab la!</t>", "125": "<t>Ri in in pataninel ech la.</t> <t>Chya' la wetamanic,</t> <t>quinwaj c'ut quinwetamaj</t> <t>tak ri e takanic la.</t>", "126": "<t>Ajawaxel,</t> <t>opaninak ri k'ijol chi c'o jas caban la,</t> <t>man e qui nimam ta c'ut ri e tijonic la.</t>", "127": "<t>Rumal ri' ri in</t> <t>e are' quebenlok'ok'ej na</t> <t>ri e takomal la</t> <t>chuwäch ri utzalaj tak k'an puak.</t>", "128": "<t>Rumal ri'</t> <t>e nu c'ojom ri e tz'ibatal umal la</t> <t>che c'amal nu be,</t> <t>quinwetzelaj c'u u wäch</t> <t>apachique subunelalaj c'aslemal.</t>", "129": "<t>Ri e takanic la e mayibal;</t> <t>rumal ri' quebennimaj.</t>", "130": "<t>Ri qui quiric ri tzij la</t> <t>caquiya' tununic,</t> <t>cutijoj ri winak ri man c'o ta retamanic.</t>", "131": "<t>Ruc' nimalaj rayinic</t> <t>quinjak ri nu chi;</t> <t>sibalaj c'u quebenrayij ri e takomal la.</t>", "132": "<t>Chiwila' la,</t> <t>chel c'u'x la chwe,</t> <t>jas ri cäban la</t> <t>chque ri quelok'ok'ej la.</t>", "133": "<t>Chc'ama' la nu be</t> <t>je jas ri cubij ri tzij la;</t> <t>maya' la be chi quinkajbex</t> <t>rumal ri etzelal.</t>", "134": "<t>Chinesaj la chuwäch</t> <t>ri tokinic aj winak,</t> <t>quinwaj c'ut quebentz'akatisaj</t> <t>ri pixab la</t> <t>ri e tz'ibatal umal la.</t>", "135": "<t>Utz rilic</t> <t>we pataninel ech la ri' bana' la;</t> <t>chintijoj c'u la chque tak ri pixab la.</t>", "136": "<t>Nima' quech u wa'l wächaj</t> <t>queturuw tak chque ri nu bak'wäch,</t> <t>rumal rech chi man nim ta quil wi</t> <t>ri tijonic la.</t>", "137": "<t>Ajawaxel, ri lal lal suc';</t> <t>e colom c'ut ri pixab tak la</t> <t>ri e tz'ibam la.</t>", "138": "<t>Conojel tak ri takanic la e suc'</t> <t>xukuje' e kastzij.</t>", "139": "<t>In oyowinak rumal quech</t> <t>ri nu c'ulel</t> <t>chi man cäquita'taj ri tzij la.</t>", "140": "<t>Ri chi'nic la oc'owinak</t> <t>chquipam c'axalaj tak c'ambejenic,</t> <t>rumal ri' cälok'ok'ex</t> <t>rumal we pataninel ech la ri'.</t>", "141": "<t>Man c'o ta nu banic,</t> <t>xukuje' man c'o ta nu sachom ta</t> <t>ri e pixab la nu patan</t> <t>ri e tz'ibatalic.</t>", "142": "<t>Ri suq'uil la amak'el suc' wi,</t> <t>ri tijonic la are kastzij.</t>", "143": "<t>In kajinak pa c'axc'olil</t> <t>xukuje' chquipam tak latz'obibal,</t> <t>e are tak c'ut ri e takomal la</t> <t>xinquicotisaj.</t>", "144": "<t>Ri e takanic la amak'el e suc';</t> <t>¡chya' la wetamanic</t> <t>rech quincuinic quinc'asi'c!</t>", "145": "<t>Ajawaxel,</t> <t>quinsiq'uin che la ruc' ronojel wanima',</t> <t>¡tzelej la ulok u wäch ri nu tzij</t> <t>quinwaj c'ut quebentz'akatisaj</t> <t>tak ri pixab la!</t>", "146": "<t>Che la quintz'onoj wi to'banic;</t> <t>chinto' la,</t> <t>rech quebennimaj tak ri takanic la.</t>", "147": "<t>C'ämajok chi sakarok, quinwalij</t> <t>che u tz'onoxic ri to'banic la,</t> <t>nu cojom ri weyebal c'u'x</t> <t>chrij ri chi'nic la.</t>", "148": "<t>C'ämajok choc ri ak'ab</t> <t>ri e nu bak'wäch</t> <t>e c'asc'atinak chi apanok</t> <t>che u chomaxic ri chi'nic la.</t>", "149": "<t>Chtatabej la ri nu ch'abal,</t> <t>Ajawaxel,</t> <t>rumal ri lok'ok'ebal c'u'x la;</t> <t>chya' la nu c'aslemal</t> <t>jas ri u cholajil ri suq'uil la.</t>", "150": "<t>Nakaj e c'o wi</t> <t>ri e are' cäcaj caquiban c'ax chwe</t> <t>ri man e tok'obisal ta wächaj,</t> <t>naj c'u e c'o wi che ri tijonic la.</t>", "151": "<t>Ri lal Ajawaxel nakaj lal c'o wi,</t> <t>conojel c'u ri e takomal la</t> <t>kas e kastzij.</t>", "152": "<t>Kas ojer ulok wetamam</t> <t>qui wäch ri e takanic la,</t> <t>ri e jekebam la chbe k'ij sak.</t>", "153": "<t>Chila la ri nu c'axc'obic,</t> <t>chinto'tajisaj c'u la,</t> <t>man elinak ta</t> <t>c'u ri tijonic la pa nu jolom.</t>", "154": "<t>Chto' la nu wi',</t> <t>chintoro' la;</t> <t>¡ya' la nu c'aslemal</t> <t>jas ri chi'nic la!</t>", "155": "<t>Ri to'banic la naj c'o wi</t> <t>chque ri e banal tak etzelal,</t> <t>rumal rech</t> <t>chi man quiterenem ta ri pixab la.</t>", "156": "<t>Ajawaxel,</t> <t>sibalaj nim ri ch'uch'ujil la;</t> <t>chya' la nu c'aslemal</t> <t>je jas ri u cholajil ri suq'uil la.</t>", "157": "<t>Sibalaj e q'ui ri e nu c'ulel</t> <t>xukuje' ri e banal tak c'ax chwe,</t> <t>are c'u ri in man quintas ta wib</t> <t>chquij tak ri e takanic la.</t>", "158": "<t>Man quebencoch' ta ri man e jic taj,</t> <t>man c'u quebequinimaj ta</t> <t>ri e takomal la.</t>", "159": "<t>Ajawaxel,</t> <t>chila la chi</t> <t>sibalaj quinlok'ok'ej ri pixab la</t> <t>ri e banom la;</t> <t>¡chya' la nu c'aslemal,</t> <t>rumal ri lok'ok'ebal c'u'x la!</t>", "160": "<t>Chupam ri tzij la c'o wi ri kastzij;</t> <t>ri e junalic e suc'</t> <t>conojel tak ri e tz'ibatal umal la.</t>", "161": "<t>Winak ri c'o qui cuinem</t> <t>quinquiterenej pa wakan</t> <t>man c'o ta c'u jasche,</t> <t>are c'u ri wanima'</t> <t>cuya' u k'ij tak ri tzij la.</t>", "162": "<t>In quina' wib chi sibalaj utz wech</t> <t>rumal ri chi'nic la,</t> <t>je ta ne' jachin curik</t> <t>jun nimalaj k'inomal.</t>", "163": "<t>Quinwetzelaj u wäch</t> <t>ri banoj tzij,</t> <t>man quincoch' taj;</t> <t>quebenlok'ok'ej c'ut ri tijonic la.</t>", "164": "<t>Amak'el quink'ijilan che la</t> <t>rumal quech ri e suc'alaj tak pixab la.</t>", "165": "<t>Ri quelok'ok'en ri tijonic la,</t> <t>cäquirik nimalaj jamaril,</t> <t>man c'o ta c'u cabanowic chi quetzakic.</t>", "166": "<t>Ajawaxel,</t> <t>quinweyej chi quincol la,</t> <t>e nu takem</t> <t>c'u qui nimaxic tak ri e takomal la.</t>", "167": "<t>In quebennimaj ri takanic la,</t> <t>quebenlok'ok'ej c'ut</t> <t>ruc' ronojel wanima'.</t>", "168": "<t>In quebennimaj tak ri pixab la</t> <t>ri e tz'ibatalic</t> <t>xukuje' tak ri takanic la;</t> <t>¡lal eta'm la ronojel ri nu c'aslemal!</t>", "169": "<t>Chebopan ri nu rakoj tak chi'aj</t> <t>chwäch la Ajawaxel;</t> <t>¡chya' la wetamanic</t> <t>je jas ri u cholajil ri tzij la!</t>", "170": "<t>Chopan ri nu ch'awem chwäch la;</t> <t>¡chinto'tajisaj la</t> <t>je jas ri u cholajil ri chi'nic la!</t>", "171": "<t>Chq'uiy ulok ri k'ijilanic</t> <t>chi nu chi',</t> <t>in tijom c'u la chque tak ri pixab la.</t>", "172": "<t>Ri e nu chi' chquibixoj jun bix</t> <t>che ri chi'nic la,</t> <t>conojel c'ut ri e takomal la e suc'.</t>", "173": "<t>Xak cheyen ri k'ab la</t> <t>che u ya'ic to'banic chwe,</t> <t>are c'u benak wanima'</t> <t>chque ri pixab la ri e tz'ibatalic.</t>", "174": "<t>Ajawaxel,</t> <t>¡quinrayij chi quinto'tajisaj la!</t> <t>¡In quinna' wib chi sibalaj utz wech</t> <t>rumal ri tijonic la!</t>", "175": "<t>Quinwaj chi quinc'asi'</t> <t>che u ya'ic k'ij la;</t> <t>chinuto' ba' ri suq'uilal la.</t>", "176": "<t>Nu jalon nu be jacha' jun chij;</t> <t>¡petba' la che nu tzucuxic,</t> <t>man c'u e sachinak ta</t> <t>ri e takomal la pa nu jolom!</t>"}