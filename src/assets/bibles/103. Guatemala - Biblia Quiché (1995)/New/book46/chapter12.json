{"1": "<pb/>Wachalal, quinwaj chi c'o quiwetamaj chquij ri sipanic aj uxlabal.", "2": "<pb/>Iweta'm chi aretak c'ä majok chixcojonok i sachom i be, xixc'am bic chquij ri memalaj tak diosib.", "3": "<pb/>Rumal ri' quinya' retamaxic chiwe, chi man c'o ta jun cuc'okoj ri Jesus ruc' ri u tzij we cätzijon rumal ri Ruxlabal ri Dios. Xukuje' man c'o ta jun cäcuin che u bixic Ajawaxel che ri Jesus, xane' xak xuwi rumal ri Ruxlabal ri Dios.", "4": "<pb/>Q'ui qui wäch tak u sipanic ri Uxlabaxel chke. Xa c'u jun ri Uxlabaxel ri cäyowic.", "5": "<pb/>Q'ui qui wäch ri pataninic ri quebanic. Xa c'u jun Ajawaxel cäkapatanij.", "6": "<pb/>Q'ui qui wäch tak ri chac. Xa c'u jun Dios cächacun pa ka c'aslemal konojel.", "7": "<pb/>Ri Dios u yo'm chke chkajujunal ri u k'alajisaxic ri Uxlabaxel pa ri ka c'aslemal, rech c'o quechbexic.", "8": "<pb/>Jun yo'm che, tzij re no'j rumal ri Uxlabaxel. Ri jun chic yo'm che, tzij re etamabal. Xa c'u jun ri Uxlabaxel ri cayowic.", "9": "<pb/>Jun yo'm cojonic che, ri jun chic yo'm ri u banic cunanic che. Xa' c'u jun ri Uxlabaxel ri cäyowic.", "10": "<pb/>Jun yo'm che ri u banic tak mayibal. Ri jun chic yo'm che ri u k'axexic u tzij ri Dios. Jujun chic cuya' ri Dios chque ri retamaxic u wäch ri uxlabal ri e subunelab xukuje' ri kas Ruxlabal ri Dios. Jujun chic cäya' chque chi quech'aw pa tak ch'abal. Cäya' chi c'u na chque jujun chic ri u k'alajisaxic ri bim pa tak we ch'abal ri'.", "11": "<pb/>Xa c'u jun ri Uxlabaxel c'olic, ri cäbanow conojel we jastak ri'. Cujach chke chkajujunal jas ri cäraj ri are'.", "12": "<pb/>Je jas ri cuerp, pune' e q'ui ri u tz'akatil xa c'u jun cuerp. Jeri' xukuje' ri Crist.", "13": "<pb/>Xak c'u junam chke konojel, chi aj judeyib chi man aj judeyib taj, lok'om pataninelab o e torotalic, xujjunatajic rech cujux xa' jun cuerp rumal xa' jun Uxlabal; chke c'ut konojel xya' wi ruq'uiaxic ke che we kas Uxlabal ri'.", "14": "<pb/>Xukuje' ri cuerp man xa' ta jun ri u tz'akatil, xane' e q'ui.", "15": "<pb/>We ta c'u cubij ri akanaj: “Man in ta rech ri cuerp, rumal rech chi man in ta k'abaj”, man rumal ta ri' ma ta u tz'akatil ri cuerp.", "16": "<pb/>We ta cubij ri xiquinaj: “Man in ta rech ri cuerp, rumal rech chi man in ta bak'wächaj”, ma ta u tz'akatil ri cuerp.", "17": "<pb/>We ta ronojel ri cuerp bak'wächaj, ¿jawije' ta c'o wi ri' ri ka tanibal? We ta ronojel xiquinaj, ¿jawije' ta c'o wi ri' ri ka sikbal?", "18": "<pb/>Ri Dios c'ut e u cojom chquijujunal ri u tz'akatil ri ka cuerp, jas ri xraj ri are'.", "19": "<pb/>We ta conojel xa' jun tz'akatil, ¿jawije' ta c'o wi ri cuerp?", "20": "<pb/>Pune' e q'ui ri u tz'akatil, xa' c'u jun ri cuerp.", "21": "<pb/>Ri bak'wächaj man cuya' taj cubij che ri k'abaj: “Man at rajawaxic ta chwe.” Xukuje' ri jolomaj man cuya' taj cubij chque ri akanaj: “Man ix rajawaxic ta chwe.”", "22": "<pb/>Xane' ri tz'akatil ri cäkachomaj chi man c'o ta qui chuk'ab, are ne sibalaj e rajawaxic che ri cuerp.", "23": "<pb/>Ri e u tz'akatil ri cuerp ri cäkachomaj chi sibalaj man nim ta queilic, e are wa' ri sibalaj nim quekilo; ri e ka tz'akatil ri man kas ta utz queilic, c'o na ri qui wikic cäbanic.", "24": "<pb/>Ri man rajawaxic ta u banic chque ri tz'akatil ri nimak na qui banic. Ri Dios je u cholajixic wa' ri cuerp xubano chi ri e tz'akatil ri man kas ta e nimak qui banic caya' na qui k'ij.", "25": "<pb/>Jeri' man cäquetzelaj ta quib ri u tz'akatil ri cuerp, xane' junam cäquilila' quib.", "26": "<pb/>We jun u tz'akatil ri cuerp curik c'ax, conojel ri' junam cäquirik c'ax ruc'. We c'u jun chque cänimarisax u k'ij, conojel ri' junam quequicot ruc'.", "27": "<pb/>Ri ix c'ut ix u cuerp ri Crist, chijujunal ix u tz'akatil ri u cuerp.", "28": "<pb/>Ri xebucoj ri Dios pa ri comon cojonelab e are wa': nabe xebucoj ri takomxenlab, chucab xebucoj ri e k'axal tak tzij, churox xebucoj ri quetijonic, c'äte ri' ri quequiban tak mayibal, ri quecunanic, ri cäquiban tok'ob, ri cäquic'am qui be niq'uiaj chic xukuje' ri quetzijon pa tak ch'abal.", "29": "<pb/>Man conojel taj e takomxenlab, mawi conojel e k'axal tak tzij. Man conojel taj quetijonic; mawi conojel e banal tak mayibal.", "30": "<pb/>Man conojel taj yo'm chque quecunanic, mawi conojel quecuinic quetzijon pa tak ch'abal, mawi conojel quecuinic cäquik'axej pa ka ch'abal ri cäbix pa tak ch'abal.", "31": "<pb/>Are c'u sibalaj chebitzucuj ri nimak tak u sipanic ri Dios. Quinc'ut c'u na jun be chiwäch ri sibalaj utz na chquiwäch conojel wa'."}