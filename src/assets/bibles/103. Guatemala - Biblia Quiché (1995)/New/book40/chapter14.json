{"1": "<pb/>Pa tak ri k'ij ri' ri Herod ri k'atal tzij xuta' u tzijol ri cuban ri Jesus.", "2": "<pb/>Xubij chque ri e c'o ruc': “Are wa' ri Xuan Bautist. Xc'astaj chquixo'l ri cäminakib. Rumal c'u ri', cäcuin che u banic nimak tak mayibal.”", "3": "<pb/>Ri Herod c'ut u chapom can ri Xuan, u ximom, u cojom pa che'. Xuban c'u wa' u mac rech ri Herody, rixokil ri Pelip ri rachalal ri Herod.", "4": "<pb/>Rumal rech chi u bim ri Xuan che ri Herod: “Awas che la chi cäc'oji' ri Herody uc' la che ixokil la.”", "5": "<pb/>Ri Herod aretak xraj xucämisaj ri Xuan, xuxe'j c'u rib chquiwäch ri winak, rumal rech chi ri winak cäquicojo chi ri Xuan are jun k'axal tzij.", "6": "<pb/>Xopan ri nimak'ij re ri u junab ri Herod. Ri ral ali ri Herody xxojow chquiwäch ri winak ri e rula'm. Xkaj c'u chuwäch ri Herod.", "7": "<pb/>Jeri' chi xuchi'j, ruc' jun chi'nic ri kas cäban na, u ya'ic che ri ali apachique jasach ri cutz'onoj.", "8": "<pb/>Ri ali, cojom chi u c'u'x rumal ri u nan, xubij: “Chya' la chwe waral pa jun liq'uilic lak ri u jolom ri Xuan Bautist.”", "9": "<pb/>Sibalaj xbison ri ajawinel. Xuya' takanic chi chyok ri xutz'onoj rumal c'u rech ri e u chi'nic ri kas cäban na, xukuje' rumal quech ri winak ri e t'uyul pa ri mexa ruc'.", "10": "<pb/>Xtakan c'u che resaxic ri u jolom ri Xuan pa che'.", "11": "<pb/>Xuc'a'x ulok ri u jolom pa jun liq'uilic lak, xya' che ri ali. Ri are' c'ut xruc'aj bic, xuya' che ri u nan.", "12": "<pb/>Xebopan c'ut ri u tijoxelab ri Xuan, xquic'am bic ri cäminak, xquimuku c'ut. Xebec, xquiya' u tzijol che ri Jesus.", "13": "<pb/>Xetamataj c'ut rumal ri Jesus ri xc'ulmatajic, xel bic chila' pa jun jucub man c'o ta jun xnabenic, xbe pa ri chaki'j uwo sak pa u tuquiel wi. Aretak xetamataj cumal ri winak, xebel ulok pa tak ri tinimit. Xquiterenej chicakan.", "14": "<pb/>Ri Jesus, aretak xel pa ri jucub, xeril sibalaj q'ui winak. Xel u c'u'x chque, xebucunaj ri qui yawabib.", "15": "<pb/>Xk'ekal chi c'ut, xekeb ri u tijoxelab ruc', xquibij: “Waral chaki'j uwo sak. Benak chi ri k'ij, che jacha' la bic ri winak, rech quebe pa tak tinimit che u lok'ic ri cäquitijo.”", "16": "<pb/>Ri Jesus xubij chque: “Man rajawaxic taj chi quebec; chiya' ix chque ri cäquitijo.”", "17": "<pb/>Xquibij c'u ri u tijoxelab che: “Man c'o ta c'o kuc' waral, xane' xa' job caxlanwa ruc' quieb cär.”", "18": "<pb/>Ri Jesus xubij chque: “Chebic'ama' ulok.”", "19": "<pb/>Xebutak c'u ri winak chi quet'uyi' puwi' ri k'ayes. Xebuc'am ri job caxlanwa cuc' ri quieb cär, xca'y chicaj, xuya' maltioxinic che ri Dios. Xebupir ri caxlanwa, xebuya' chque ri u tijoxelab. Ri u tijoxelab c'ut xequiya' chque ri winak.", "20": "<pb/>Xewa' c'u conojel, xenojic; xebequiyac ri ch'akatak ri xeto'tajic e cablajuj (12) chicäch nojinak.", "21": "<pb/>Ri xewa'ic cäraj e c'o job mil achijab, man xebajilax ta c'ut ri ixokib mawi ri ac'alab.", "22": "<pb/>Ri Jesus xebucowij ri u tijoxelab chi cheboc pa ri jucub, chenabej chuwäch, chek'ax ch'käp che ri cho; are c'u ri are xcanaj na canok, xebujach na can ri winak.", "23": "<pb/>Aretak xebujach can ri winak, xpaki' puwi' jun juyub pa u tuquiel wi che u banic ch'awem ruc' Dios. Xk'ekal chic, c'o chila' u tuquiel.", "24": "<pb/>Ri jucub sibalaj naj chic c'o wi che ri ulew, cäban c'ax che cumal ri k'et ri cäpe puwi' ri cho. Chuwäch c'u petinak wi ri quiakik'.", "25": "<pb/>Pa ri u sakaribal c'ut ri ucab k'ij, ri Jesus xbe cuc', cäbin puwi' ri ja'.", "26": "<pb/>Ri u tijoxelab xquilo chi cätajin cäbin puwi' ri cho, xk'oxow ri canima', xquixe'j quib, xquirak qui chi', xquibij: “Jun xibinel wa'.”", "27": "<pb/>Ri Jesus c'ut chanim xebuch'abej, xubij: “Chijiquiba i c'u'x. In wa'; mixe'j iwib.”", "28": "<pb/>Ri Lu' xubij che: “Wajaw, we lal ri', chtakan ba la chi quinbe uc' la puwi' ri ja'.”", "29": "<pb/>Ri Jesus xubij: “Tasaj.” <pb/>Ri Lu' xkaj bic chrij ri jucub, xuchaplej binem, che u bic ruc' ri Jesus.", "30": "<pb/>Aretak c'ut xrilo ri quiakik', xuxe'j rib, xuchaplej bik'tajic. Xurak u chi', xubij: “¡Chincolo' la, Wajaw!”", "31": "<pb/>Ri Jesus xuc'am che ri u k'ab, xuchapo, xubij che: “Ri at, xa' jubik' a cojonic, ¿jasche xuban quieb a c'u'x?”", "32": "<pb/>Xuwi c'u xeboc bic pa ri jucub, xtäni' ri quiakik'.", "33": "<pb/>C'äte ri' ri e c'o pa ri jucub xquik'ijilaj ri Jesus, xquibij: “Kastzij lal ri' ri u C'ojol ri Dios.”", "34": "<pb/>Xek'ax c'u ch'käp che ri cho, xebopan pa ri ulew Jenesaret.", "35": "<pb/>Ri achijab chila' xquich'ob c'u u wäch ri Jesus, xquesaj u tzijol chque conojel ri e c'o chila'. Xequic'am c'u ulok chuwäch ri Jesus conojel ri yawabib.", "36": "<pb/>Xquibochi'j chi xak xuwi ta ne cäquichap ocok ri u chi' ri ratz'iak cumal ri yawabib; joropa' c'ut ri quechapowic quecunatajic."}