{"1": "<pb/>Aretak ri Jesus nakaj chic e c'o wi che ri Jerusalen, xebopan pa ri tinimit Betpaje, ri c'o chuxcut ri qui juyubal tak ri u Che'al Aseitun, ri Jesus c'ut xebutak bic quieb chque ri u tijoxelab,", "2": "<pb/>xubij chque: “Jix pa ri alaj tinimit ri c'o apan chiwäch. Chanim quirik na jun ati't bur ximatalic rachil jun alaj bur. Chebiquira', chebic'ama' ulok chwe.", "3": "<pb/>We c'o jun c'o jas cubij chiwe, chibij che: ‘Quebajwataj che ri Ajawaxel. Quebutak c'u na ulok chanim.’ ”", "4": "<pb/>Ronojel c'u wa' xbanic, rech je cäbantajic jas ri tzijom can rumal ri k'axal tzij, ri xubij:", "5": "<pb/><t>“Chibij che ri u mia'l ri Sion:</t> <t>‘Chawilampe',</t> <t>ri awajawinel cäpe awuc',</t> <t>mach'alic,</t> <t>quiejeninak chrij jun bur,</t> <t>chrij jun alaj bur,</t> <t>ral jun awaj ajeka'n.’ ”</t>", "6": "<pb/>Ri e u tijoxelab ri Jesus xebe che u banic jas ri xetak wi bic rumal ri Jesus.", "7": "<pb/>Xquic'am ulok ri ati't bur rachil ri alaj bur. Xequiya' ri qui k'u' chquij. Xquiejen c'u ri Jesus.", "8": "<pb/>E q'ui ri winak xquilic' ri qui k'u' pa ri u be ri Jesus. Niq'uiaj winak chic xequik'up u k'ab tak che', xequiya' pa ri u be.", "9": "<pb/><f>[13]</f>Ri winak ri e benak chuwäch xukuje' ri e benak chrij xquirak qui chi', xquibij: “¡Nim u k'ij ri Rija'l ri David! ¡Tewichi'm ri petinak pa ri u bi' ri Ajawaxel! ¡Nim u k'ij chila' chicaj!”", "10": "<pb/>Aretak ri Jesus xoc c'u bic pa Jerusalen, conojel ri winak pa ri tinimit xquimayo, xquibij: “¿Jachin wa'?”", "11": "<pb/>Ri winak xquibij: “Are wa' ri Jesus ri k'axal tzij, ri aj Nazaret aj Galiley.”", "12": "<pb/>Ri Jesus xoc chupam ri rachoch Dios, xeresaj bic conojel ri winak ri quec'ayinic xukuje' conojel ri quelok'omanic. Xebutzak ri qui mexa ri e q'uexel tak puak. Xebutzak ri qui tem ri ajc'ay tak palomax.", "13": "<pb/>Xubij chque: “Tz'ibatal c'ut: ‘Ri wachoch u binam ja re ch'awem ruc' Dios’. Ri ix c'ut qui jul eläk'omab i banom che.”", "14": "<pb/>Xebopan c'u ri moyab xukuje' ri ch'ocojib ruc' ri Jesus pa ri rachoch Dios. Ri are xebucunaj c'ut.", "15": "<pb/>Ri e qui nimakil ri e cojol tabal tok'ob xukuje' ri ajtijab re ri pixab xquilo chi ri Jesus xuban tak ri mayibal. Xquito chi ri ac'alab cäquirak qui chi' pa ri rachoch Dios, cäquibij: “¡Nim u k'ij ri Rija'l ri David!” Xpe c'u coyowal,", "16": "<pb/>xquibij che ri Jesus: “¿La cäta' ri cäquibij wa'?” <pb/>Ri Jesus xubij chque: “Quinto. ¿La mawi jumul i siq'uim pa tak ri Tz'ibatalic?: <pb/><t>‘Pa qui chi' ri ac'alab</t> <t>xukuje' ri quetu'nic</t> <t>suc'umam la wi ri bixonic.’ ”</t>", "17": "<pb/>Ri Jesus xebuya' can ri qui nimakil ri cojol tak tabal tok'ob, xel bic pa ri tinimit, xbe pa Betan. Che roc'owisaxic ri ak'ab chila'.", "18": "<pb/>Chucab k'ij ak'abibal aretak cätajin catzelej ri Jesus chupam ri tinimit, xnumic.", "19": "<pb/>Xril jun u che'al higo chuchi' ri be. Xbe ruc'. Man c'o ta c'u xurik che ri che', xane' xak xuwi u xak. Xubij c'u che: “Mawi jumul chbe k'ij sak cäc'oji' na a wächinic.” <pb/>Chanim xchaki'jar ri u che'al higo.", "20": "<pb/>Ri u tijoxelab, aretak xquilo, xquimayo, xquibij: “¿Jasche chanim xchaki'jar ri u che'al higo?”", "21": "<pb/>Ri Jesus xubij chque: “Kastzij quinbij chiwe, we ta c'o i cojonic, we ta ma ta cuban quieb i c'u'x, man xuwi ta wa' quiban na jas ri xinban in che ri u che'al higo, xane' we quibij che we juyub ri': ‘Chatwalijok, chaq'uiaka' awib pa ri cho’, cäbantaj na.", "22": "<pb/>Ronojel ri qui tz'onoj che ri Dios pa ch'awem ruc' Dios, ruc' cojonic, cäyataj na chiwe.”", "23": "<pb/>Xopan ri Jesus pa ri rachoch Dios. Aretak cätajin catijon chila' xenakajin c'u ri e qui nimakil ri e cojol tak tabal tok'ob ruc' xukuje' ri e nimak tak tatayib re ri tinimit. Xquic'ot u chi': “¿Ruc' jachique takanic quebaban we jastak ri'? ¿Jachin xyo'w wa' we takanic ri' pa a k'ab?”", "24": "<pb/>Ri Jesus xutzelej u wäch qui tzij: “Xukuje' ri in quinban jun c'otoj chi'aj chiwe, we quibij chwe: ¿Jachin xtakow ulok ri Xuan che u banic ri bautism, ri Dios o ri winak? We ri ix quitzelej u wäch ri nu tzij, ri in quinbij na chiwe ruc' jachique takanic quinban wa'.” <pb/>Xquichaplej chomanic chquixo'l: “We cäkatzelej u bixic che chi are' ri Dios, cubij na chke: ‘¿Jas c'u che man xixcojon che?’", "25": "", "26": "<pb/>Man cuya' ta c'ut cakabij chi e are ri qui takanic ri winak, cäkaxe'j kib chquiwäch ri q'uialaj winak rumal rech chi conojel ri winak quicojom chi ri Xuan are k'axal tzij.”", "27": "<pb/>Xquibij c'u che ri Jesus: “Man keta'm taj.” <pb/>Ri Jesus c'ut xubij chque: “Xukuje' ri in man quinbij ta chiwe ruc' jachique takanic quebenban wa'.”", "28": "<pb/>Ri Jesus xubij chque: “¿Jas c'u quichomaj ix? Jun achi c'o quieb u c'ojol. Xbe ruc' ri nabe, xubij che: ‘Nu c'ojol, jät camic, chatechacun pa ri tico'n re uva.’", "29": "<pb/>Ri ala xubij che ri u tat: ‘Man quinwaj taj.’ C'äte c'ut xuq'uex ri u chomanic, xbec c'ut.", "30": "<pb/>Xbe chi ruc' ri ucab u c'ojol, xa' junam xubij che. Ri are xubij che ri u tat: ‘Quinbec, tat.’ Man xbe ta c'ut.", "31": "<pb/>¿Jachin chque ri quieb alabom xbanow ri u rayibal ri u tat?” <pb/>Xquibij: “Are ri nabe.” <pb/>Ri Jesus xubij chque: “Kastzij quinbij chiwe, chi ri e tok'il tak alcabal xukuje' ri ixokib que nim ch'utin quenabej na chiwäch pa ri rajawibal ri Dios.", "32": "<pb/>Ri Xuan xpe che u c'utic jun c'aslemal suc', man xicoj ta c'ut. Ri tok'il tak alcabal xukuje' ri ixokib que nim ch'utin xecojonic. Ri ix c'ut, pune' xiwil wa', man xiq'uex ta i c'u'x mawi xixcojon che.”", "33": "<pb/>“Chitatabej jun c'ambal no'j chic: C'o jun achi rajaw ulew. Ri are' xusuc'umaj jun ticbal uva. Xuk'atij rij, xuc'ot jun pitz'bal uva chupam, xuyac jun tac'atic ja che u chajixic ronojel. Xuya' c'u can ri ulew pa kajomal chque niq'uiaj ajchaquib, xbe naj.", "34": "<pb/>Aretak xopan ri k'ijol che u yaquic ri u wächinic ri tico'n, ri rajaw xebutak ulok u tako'n cuc' ri ajchaquib che u c'amic ri u wächinic ri tico'n ri takal u ya'ic che.", "35": "<pb/>Ri ajchaquib c'ut xequichap ri tako'n, xquich'ay ri jun, xquicämisaj chi ri jun, ri jun chic xquibuc' che abaj.", "36": "<pb/>Jumul chic ri rajaw ri tico'n xebutak ulok niq'uiaj u tako'n chic, e q'ui na chquiwäch ri nabe. Xak c'u junam xquiban chi chque.", "37": "<pb/>Chuq'uisbalil xutak ulok ri u c'ojol. Xubij: ‘Nim cäquil wi na ri nu c'ojol.’", "38": "<pb/>Ri ajchaquib c'ut, aretak xquil ri kas u c'ojol ri cajaw, xquibij: ‘Are wa' ri quechben na ri ulew; tisaj, chkacämisaj. Jeri' cujcanaj can ri uj puwi' ri rechbal.’", "39": "<pb/>Xquichapo, xquesaj bic pa ri tico'n re uva, xquicämisaj.", "40": "<pb/>Aretak cäpe ri rajaw ri tico'n re uva, ¿jas cuban na chque ri ajchaquib ri'?”", "41": "<pb/>Ri e are xquitzelej u bixic: “Quebucämisaj na we e itzel tak winak ri', man ruc' ta tok'obisam wächaj. Cuya' na ri tico'n re uva pa kajomal chque niq'uiaj ajchaquib chic, ri cäquiya' na ri u wächinic ri tico'n pa ri u k'ijol ri takal u ya'ic che.”", "42": "<pb/>Ri Jesus xubij chque: “¿La ma ta i siq'uim pa tak ri Tz'ibatalic?: <pb/><t>‘Ri abaj ri man xquicoj ta</t> <t>ri yacal tak ja,</t> <t>are abaj ri' xux na nim u k'ij.</t> <t>Are ri Kajaw xbanow wa'.</t> <t>Uj c'u mayininak.’</t>", "43": "<pb/>Rumal c'u ri' quinbij chiwe, chi ri rajawibal ri Dios quesax na chiwe, cäya' c'u na chque ri winak ri cäquiya' na ri u wächinic.", "44": "<pb/>Apachin c'u ri cätzak puwi' we abaj ri', cäk'aj na. Apachin c'u ri puwi' cätzak wi ri abaj, cäc'äjix na rumal.”", "45": "<pb/>Aretak ri qui nimakil ri e cojol tak tabal tok'ob xukuje' ri pariseyib xequita' ri u c'ambal no'j ri Jesus, xquich'obo chi chquij ri e are cubij wi.", "46": "<pb/>Xquitzucuj jas cäquiban che u chapic ri Jesus, xquixe'j c'u quib chquiwäch ri winak, rumal rech chi ri winak quicojom chi ri Jesus are k'axal tzij."}