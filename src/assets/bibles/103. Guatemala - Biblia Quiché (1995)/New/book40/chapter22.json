{"1": "<pb/>Ri Jesus xebutzijobej chi jumul, xebuch'abej ri winak pa c'ambal tak no'j, xubij chque:", "2": "<pb/>“Ri rajawibal ri Dios xa' junam ruc' jun ajawinel, ri xuban nimak'ij che ri u c'ulanem ri u c'ojol.", "3": "<pb/>Xebutak bic ri u tako'n che qui siq'uixic ri winak ri bim chque chi quec'oji' pa ri c'ulanem. Man xcaj ta c'ut xepetic.", "4": "<pb/>Xebutak chi bic niq'uiaj tako'n, xubij chque: ‘Chibij chque ri winak: Xepilitaj ri ama' tak wacax, xepilitaj ri awaj ri e nu k'obisam, ri wa utzirinak chic ronojel ri ula'bal c'o chic. Tisaj pa ri c'ulanem.’", "5": "<pb/>Ri winak c'ut man xeboc ta il, xebec. Ri jun xbe pa ri rulew. Ri jun chic xbe che u banic u c'ay.", "6": "<pb/>Niq'uiaj winak chic xequichap ri tako'n, xequiyok'o, xequicämisaj.", "7": "<pb/>Ri ajawinel, aretak xuto, xpe royowal. Xebutak bic ri rajch'ojab, xequicämisaj ri cämisanelab ri', xequiporoj ri qui tinimit.", "8": "<pb/>Xubij c'u ri ajawinel chque ri u tako'n: ‘Xutzir ronojel ri cäkacoj che ri c'ulanem. Ri winak c'ut ri e kula'm, man takal ta chque.", "9": "<pb/>Jix ba' chuchi' tak ri be, chebisiq'uij ulok pa ri c'ulanem conojel ri winak ri quebiriko.’", "10": "<pb/>Xebel bic ri tako'n pa tak ri be. Xequimulij conojel ri winak ri xequiriko, chi e utz chi man e utz taj. Jeri' xnoj ri ja che winak.", "11": "<pb/>Xoc bic ri ajawinel che quilic ri winak ri e ulam. Xril jun winak chila' ri man u cojom ta atz'iak ri cacoj pa ri c'ulanem.", "12": "<pb/>Xubij che: ‘Wachil, ¿jas xabano xatoc ulok waral, man a cojom ta c'u atz'iak ri cacoj pa ri c'ulanem?’ <pb/>Ri are' man xch'awtaj.", "13": "<pb/>C'äte ri' ri ajawinel xubij chque ri u tako'n: ‘Chebiyutu' ri rakan u k'ab, chiq'uiaka' apan pa ri k'eku'm jela'. Cok' c'u na chila', cukuch'uch'ej na ri u ware.’", "14": "<pb/>E q'ui ri e siq'uim. Xak e quieb oxib c'ut ri e cha'om.”", "15": "<pb/>Aretak oc'owinak chi wa', ri pariseyib xebec xquijunaj qui wäch che u cojic jun c'amibal rech cakaj ri Jesus pa qui k'ab cumal ri kas e u tzij rech c'o caquitzujubej rech.", "16": "<pb/>Xequitak bic ri qui tijoxelab ruc' ri Jesus e cachil ri aj herodib, xquibij che: “Aj tij, keta'm chi ri lal cabij la ri kastzij. Keta'm chi ri lal quetijoj la ri winak ruc' kastzij che ri u be ri Dios, chi man coc ta la il chuwäch jachin jun, we nim u banic o man nim ta u banic, man are ta quil la qui wäch ri winak.", "17": "<pb/>Bij ba la chke, ¿jas cächomaj la? ¿La takalic cakatoj ri alcabal che ri nimalaj ajawinel Sesar, o man takal taj?”", "18": "<pb/>Ri Jesus xuch'ob ri itzel qui chomanic, xubij chque: “¿Jasche quic'am u pa nu chi'? Ix xa' quieb i wäch.", "19": "<pb/>Chic'utu' ri puak re ri alcabal chnuwäch.” <pb/>Xquic'am c'u ulok jun puak chuwäch.", "20": "<pb/>Xubij c'u ri Jesus chque: “¿Jachin u ca'yebal ri c'o chuwäch xukuje' ri bi'aj ri tz'ibatalic?”", "21": "<pb/>Xquibij che: “Rech ri Sesar.” <pb/>Xubij c'u ri Jesus chque: “Chiya' che ri Sesar ri rech ri Sesar; che ri Dios ri rech ri Dios.”", "22": "<pb/>Aretak xquito, xquimayo, xquiya' canok, xebel bic.", "23": "<pb/>Pa ri k'ij ri' xebopan ri saduseyib ruc' ri Jesus. Ri e are cäquibij chi man quec'astaj taj ri cäminakib. Xquita' c'u che ri Jesus:", "24": "<pb/>“Ajtij, ri Moises xubij: ‘We c'o jun achi cäcämic, we c'u man e c'o ta can ralc'ual ruc' ri rixokil, ri rachalal cäc'uli' na ruc' ri malca'n ixok. Jeri' ri e ralc'ual ri quec'oji' na ruc', cuban na chque chi e je ta ne e ralc'ual ri rachalal ri xcämic.’", "25": "<pb/>E c'o c'u wukub achijab chkaxo'l, e cachalal quib. Xc'uli' ri nabeal, xcämic. Man c'u xc'oji' ta ralc'ual, xuya' c'u can ri rixokil che ri rachalal.", "26": "<pb/>Junam xukuje' ri ucab, ri urox, c'ä ruc' ri uwuk achalaxel.", "27": "<pb/>E cäminak chi conojel, xcäm bic ri ixok.", "28": "<pb/>Xux c'u na quixokil conojel, aretak quec'astaj ri cäminakib, ¿jachin c'u lo chque ri wukub achijab ri' cux na rachajil ri ixok?”", "29": "<pb/>Ri Jesus xubij chque: “Ri ix ix sachinak rumal rech chi man iweta'm ta ri Tz'ibatalic, mawi ri u cuinem ri Dios.", "30": "<pb/>Aretak quec'astaj na ri cäminakib, man quec'uli' ta chic, mawi cäquiya' quib che c'ulanem, xane' je jas ri e tako'nib aj caj.", "31": "<pb/>Chrij ri qui c'astajic ri cäminakib: ¿La ma ta i siq'uim ri u bim ri Dios?:", "32": "<pb/>‘In ri' ri u Dios ri Abraham, ri u Dios ri Isaac, xukuje' ri u Dios ri Jacob.’ Ri Dios c'ut man are ta qui Dios ri cäminakib, xane' are ri qui Dios ri e c'aslic.”", "33": "<pb/>Aretak xquita' wa', ri winak xquimay ri u tijonic ri Jesus.", "34": "<pb/>Ri pariseyib, aretak xquetamaj chi xtz'apix u pa qui chi' ri saduseyib rumal ri Jesus, xquimulij quib.", "35": "<pb/>Jun chque, are ajtij re ri pixab, cäraj cuc'am u pu chi' ri Jesus, xuc'ot u chi':", "36": "<pb/>“Ajtij, ¿jachique ri nimalaj takomal pa ri pixab?”", "37": "<pb/>Ri Jesus xubij che: “ ‘Chalok'ok'ej ri Awajaw a Dios ruc' ronojel awanima', ruc' ronojel a c'aslibal, ruc' ronojel a chomanic.’", "38": "<pb/>Are wa' ri nim na xukuje' nabe chque ri takomal.", "39": "<pb/>Ri ucab xa' junam ruc' wa': ‘Chalok'ok'ej ri awajil a tz'akat je jas ri u lok'ok'exic awib chbil awib.’", "40": "<pb/>We quieb takomal ri' e are wa' ri e u nimal ronojel ri pixab, xukuje' ri e quech ri e qui tijonic ri e k'axal tak tzij.”", "41": "<pb/>C'ä qui mulin quib ri pariseyib, ri Jesus xuc'ot qui chi':", "42": "<pb/>“¿Jas quichomaj che ri Crist? ¿Rija'l jachinok?” <pb/>Xquibij che: “Are Rija'l ri David.”", "43": "<pb/>Ri Jesus xubij chque: “¿Jas c'u che cäbix Wajaw che rumal ri David, rumal ri Uxlabaxel? Xubij c'ut ri David:", "44": "<pb/><t>‘Xubij ri Ajawaxel che ri Wajaw:</t> <t>Chatt'uyul pa ri nu wiquiak'ab,</t> <t>c'ä quebenya' na ri e a c'ulel</t> <t>chquixe' ri awakan.’</t>", "45": "<pb/>We ri Crist xbix ‘Wajaw’ che rumal ri David, ¿la rija'l ta c'ut?”", "46": "<pb/>Man c'o ta jun xcuin che u tzelexic u wäch ri u tzij ri Jesus. Kas chi' c'ut pa ri k'ij ri', man c'o ta chi jun xucoj u chuk'ab che u c'otic u chi' ri Jesus."}