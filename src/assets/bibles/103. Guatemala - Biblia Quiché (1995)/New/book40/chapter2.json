{"1": "<pb/>Aretak xalax ri Jesus pa Belen re Judey, pa tak ri u k'ijol ri ajawinel ri Herod, xebopan pa Jerusalen jujun ajno'jab ri qui petic pa elebal k'ij.", "2": "<pb/>Xquibij c'ut: “¿Jawije' c'o wi ri cajawinel ri aj judeyib ri xalaxic? Kilom ri u ch'imil pa ri elebal k'ij. Uj petinak c'u che u k'ijilaxic.”", "3": "<pb/>Aretak ri ajawinel Herod xuta' wa', xk'oxow ri ranima' e rachil conojel ri aj Jerusalen.", "4": "<pb/><f>[2]</f>Xebumulij conojel ri e qui nimakil ri e cojol tabal tok'ob xukuje' ri quetijon ri winak che ri pixab. Xuc'ot qui chi': “¿Jawije' calax wi na ri Crist?”", "5": "<pb/>Ri e are' xquibij che: “Pa Belen re Judey. Je c'u ri' tz'ibam can rumal ri k'axal tzij:", "6": "<pb/><t>‘Ri at, Belen, ulew re Judey,</t> <t>man at ta ch'utin na</t> <t>chquixo'l ri quetakan puwi' ri Judey.</t> <t>Rumal rech chi awuc' quel wi na ulok</t> <t>jun c'amal be ri cäyuk'un na</t> <t>ri nu tinimit Israel.’ ”</t>", "7": "<pb/>C'äte ri' ri Herod xebusiq'uij ri ajno'jab chi c'uyal, xuta' chque ruc' tz'akatil ri k'ij ri xc'utun ri ch'imil.", "8": "<pb/>Xebutak bic pa Belen, xubij: “Jix chila', utzalaj u ta'ic u tzijol ri ac'al chibana'. Aretak quiriko, chiliya' u tzijol chwe rech xukuje' ri in quinbe che u k'ijilaxic.”", "9": "<pb/>Ri ajno'jab, aretak xquita' ri u tzij ri ajawinel, xebec. Ri ch'imil c'ut ri quilom ulok pa elebal k'ij xnabej chquiwäch, c'ä xopan na, xtaq'ui' puwi' ri c'o wi ri ac'al.", "10": "<pb/>Ri ajno'jab aretak xquil ri ch'imil, sibalaj xequicotic.", "11": "<pb/>Xeboc pa ri ja, xquil c'u ri ac'al c'o chunakaj ri Mariy ri u nan, xexuqui' chuwäch ri ac'al, xquik'ijilaj. Xquijak ri qui c'olbal, xquichi'j sipanic che k'an puak, c'oc'alaj k'ol, xukuje' ri cunabal mir.", "12": "<pb/>Ri achijab ri' xetak rumal ri Dios pa ichic' chi metzelej ruc' ri Herod, xebe c'u pa ri culew pa jun be chic.", "13": "<pb/>E benak chi c'u ri ajno'jab, jun tako'n aj caj re ri Ajawaxel xuc'ut rib chuwäch ri Jose pa ichic', xubij: “Chatwalijok. Chac'ama' bic ri ac'al xukuje' ri u nan. Chatanimajok. Jät pa Ejipt. Chatjekel chila' c'ä quinya' na u bixic chawe. Ri Herod cutzucuj na ri ac'al che u cämisaxic.”", "14": "<pb/>Ri Jose xwalijic, chak'ab xuc'am bic ri ac'al xukuje' ri u nan, xebe pa Ejipt.", "15": "<pb/>Xec'oji' chila' c'ä xcäm na ri Herod. Jewa' xquibano rech catz'akatic jas ri u tzijom can ri Ajawaxel rumal ri k'axal tzij ri xubij: “Pa Ejipt xinsiq'uij wi ulok ri nu C'ojol.”", "16": "<pb/>Ri Herod aretak xrilo chi xetz'ebex u wäch cumal ri ajno'jab, sibalaj xpe royowal, xtakan che qui cämisaxic conojel ri ac'alab alabom ri e c'o pa Belen ri maja' cätz'akat cacab qui junab, xukuje' ri e c'o apan chunakaj ri tinimit, jas ri k'ij ri xretamaj cumal ri ajno'jab.", "17": "<pb/>Je c'u xbantajic jas ri u tzijom can ri Jeremiy ri k'axal tzij aretak xubij:", "18": "<pb/><t>“Xtataj jun ch'abal pa Rama,</t> <t>ok'ej ruc' nimalaj bis.</t> <t>Are ri Raquel querok'ej ri ral.</t> <t>Man xraj ta c'ut xcu'bisax ta u c'u'x,</t> <t>rumal rech chi xsach qui wäch ri ral.”</t>", "19": "<pb/>Cäminak chi c'u ri Herod, jun u tako'n aj caj ri Ajawaxel, xuc'ut rib pa ichic' chuwäch ri Jose pa Ejipt.", "20": "<pb/>Xubij: “Chatwalijok, chac'ama' bic ri ac'al xukuje' ri u nan. Jät pa ri ulew re Israel, rumal rech chi xecäm ri xquitzucuj ri ac'al che u cämisaxic.”", "21": "<pb/>Xwalij c'u ri Jose, xuc'am bic ri ac'al xukuje' ri u nan, xebe pa ri ulew re Israel.", "22": "<pb/>Xuta' c'u ri Jose chi are ri Arquelao oquinak che ajawinel puwi' ri Judey che u q'uexwäch ri Herod ri u tat. Xuxe'j c'u rib, man xebe ta chila'. Xtak rumal ri Dios pa ichic', xebe pa ri ulew re Galiley.", "23": "<pb/>Xebopanic, xec'oji' pa jun tinimit Nazaret u bi'. Jewa' xquibano rech je cäbantajic jas ri tzijom can cumal ri e k'axal tak tzij, chi ri Jesus cäbix na aj Nazaret che."}