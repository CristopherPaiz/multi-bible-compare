{"1": "<pb/>In Santiag, u lok'om pataninel ri Dios xukuje' rech ri Ajaw Jesucrist, quinya' rutzil qui wäch ri cablajuj ramak' ri Israel ri qui jabum quib pa ronojel ri uwächulew.", "2": "<pb/>Wachalal, chichomaj chi are ronojel i quicotemal wa' aretak quepe ronojel qui wäch c'ambejenic piwi'.", "3": "<pb/>Iweta'm c'ut chi aretak quepe jastak chiwij che u k'alajisaxic ri i cojonic, jeri' quiwetamaj chich'ija' ri c'ax.", "4": "<pb/>Chiya' ba' chi quiwetamaj quich'ij ronojel u wäch c'ax, rech quixux tz'akat xukuje' xak are', man c'o ta jas cäraj na chiwe.", "5": "<pb/>We c'u c'o jun chiwe c'ä c'o cäraj ri u no'j, chuta' che ri Dios, cäyataj c'u na. Ri Dios cuya' chque conojel, man xak ta jubik' cuya'o, xukuje' aretak cäyataj rumal, man cäyok'on taj.", "6": "<pb/>Chuta' ba' ruc' cojonic, c'o jas muban wi quieb u c'u'x che. Apachin c'u ri cuban quieb u c'u'x, xa' junam ruc' ri u k'et ri plo, ri cäslabesax rumal ri quiakik', cäq'uiak jeri', cäq'uiak jela'.", "7": "<pb/>Muchomaj ba' ri winak ri' chi c'o cuc'am che ri Ajawaxel.", "8": "<pb/>Ri winak ri quieb ranima' xak cäbak'otic pa conojel ri u be.", "9": "<pb/><f>[1]</f>Ri achalaxel ri mach'alic rajawaxic cuna' rib chi nim u banic we ri Dios cunimarisaj u k'ij.", "10": "<pb/><f>[2]</f>Are c'ut ri k'inom rajawaxic chi cuna' rib chi utz c'olic we camach'irisax rumal ri Dios. Ri k'inom xak junam ruc' ri u cotz'ijal ri k'ayes ri man cäbeytaj taj.", "11": "<pb/>Aretak c'u quel ulok ri k'ij ruc' ri u k'ak'al, cuchaki'jarisaj ri k'ayes, ri u cotz'ijal cätzakic, cäsach u wäch ri je'lalaj u ca'yebal. Jewa' xukuje' ri k'inom coc'ow na pa tak ri cubano.", "12": "<pb/>Caquirik ri quicotemal ri winak ri cucoch' ri c'ambejenic ruc' nimalaj chuk'ab, aretak c'u quilitajic chi ch'äcaninak cuc'am na ri c'aslemal che tojbal rech, are c'u corona wa' ri u chi'm ri Dios chque ri quelok'ok'en che.", "13": "<pb/>Aretak cätakchi'x jun che mac, mubij ba': “Xintakchi'x che mac rumal ri Dios.” Are c'u ri Dios man cuya' taj cätakchi'x che mac, mawi cuya' cätakchi'n che mac.", "14": "<pb/>Xane' ri winak chquijujunal quetakchi'x che mac, aretak benak qui c'u'x chrij ri qui rayibal ri e are', quec'am bic rumal.", "15": "<pb/>Ri qui rayibal ri winak cäralc'ualaj ri mac. Ri mac c'ut, aretak tz'akatinak chic, cäralc'ualaj ri cämical.", "16": "<pb/>Lok'alaj tak wachalal, mixsubutajic.", "17": "<pb/><f>[3]</f>Ronojel utzalaj sipanic, ronojel tz'akatalaj sipanic chicaj cäpe wi. Cäkaj ulok ruc' ri Dios ri xebuban ri sakil chicaj. Ri are' man cäq'uextaj taj. Ruc' ri are' man c'o ta u nanoch' ri q'uextajic.", "18": "<pb/>Ri are' xuchomaj jas cuban na, xuya' ka c'aslemal rumal ri tzij re kastzij, rech cujux jujun nabe tak qui wächinic ri jastak ri e banom rumal.", "19": "<pb/>Rumal wa', lok'alaj tak wachalal, chijujunal chanim chitatabej ri u tzij ri jun chic, chixbeytaj che tzijonic, chixbeytaj che oyowal,", "20": "<pb/>are' c'u ri winak ri coyowaric man are' ta cuban ri cäkaj chuwäch ri Dios.", "21": "<pb/>Rumal rech wa' chiwesaj bic ronojel ri tz'ilol xukuje' ronojel ri sibalaj iwetzelal. Minimarisaj i k'ij, chic'ama' ri tzij ri ticom, ri cäcuin che u colic ri iwanima'.", "22": "<pb/>Chinimaj ri tzij, chibana' jas ri cubij, man xuwi ta quita' ri tzij. We ta xak je quibano, quisub iwib.", "23": "<pb/>We c'o c'u jun ri xak cuta' ri tzij, man cunimaj taj, are ri' xa' junam ruc' jun achi ri cuca'yej ri u palaj pa jun ca'yebal ib.", "24": "<pb/>Kas cuca'yej bi rib, cäbe c'ut, chanim cäsach pa u jolom jas ri u banic.", "25": "<pb/>Apachin ri cäretamaj jas cubij ri tz'akatalaj pixab ri quebutzokopij ri winak, ri man cuya' ta can ri pixab, ri man xuwi ta cuto xukuje' cusach ta ri u tom, xane' cubano jas cubij ri pixab, utz c'u re wa' pa ri chac ri cubano.", "26": "<pb/>We c'o jun chixo'l ri cuchomaj chi cuk'ijilaj ri Dios, ri man cätakan ta c'u puwi' ri rak' xane' cusub ri ranima', ri u k'ijilanic ri are' che ri Dios man c'o ta u patan.", "27": "<pb/>Ri k'ijilanic che ri Dios ri kas ch'ajch'oj, ri man tz'ajtal ta chuwäch ri Dios Tataxel are wa': Chi quekilij ri malca'nib xukuje' ri man c'o ta chic qui tat qui nan, ri e c'o pa c'axc'olil, xukuje' chi cäkachajij kib man cakatz'aj ta kib, man cakaban ta ri etzelal re ri uwächulew."}