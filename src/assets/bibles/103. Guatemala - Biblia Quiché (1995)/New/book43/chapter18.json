{"1": "<pb/>Aretak xebitaj we jastak ri' rumal ri Jesus, xel bic xerachilaj bic ri u tijoxelab. Xebe ch'käp che ri alaj nima' Sedron, chila' c'o wi jun ticonijibal. Chila' xeboc wi ri Jesus e rachil ri e u tijoxelab.", "2": "<pb/>Ri Judas ri cäjachow na, reta'm we c'olbal ri'. Q'ui mul c'ut ri Jesus curika' rib cuc' ri u tijoxelab chila'.", "3": "<pb/>Are c'u ri Judas xebuc'am ulok jumulaj ajch'ojab xukuje' jujun pataninelab ri e takom ulok cumal ri qui nimakil ri e cojol tabal tok'ob xukuje' ri pariseyib. Xebopan chila', cuc'am chäj, c'olbal tak k'ak', xukuje' tak ch'ojibal.", "4": "<pb/>Ri Jesus reta'm chic conojel ri jastak ri petinak chrij, xel apan chquiwäch ri winak, xubij chque: “¿Jachin quitzucuj?”", "5": "<pb/>Xquibij che: “Cäkatzucuj ri Jesus aj Nazaret.” <pb/>Ri Jesus xubij chque: “In ri'.” <pb/>Ri Judas, ri jachal re, tac'al cuc' ri winak.", "6": "<pb/>Aretak xubij chque, “In ri',” xquijic' quib chquij, xetzak pa ulew.", "7": "<pb/>Ri Jesus xuta' chi jumul chque: “¿Jachin quitzucuj?” <pb/>Ri e are' xquibij: “Ri Jesus aj Nazaret.”", "8": "<pb/>Ri Jesus xubij chque: “Xinbij chiwe chi in ri'. We in c'ut quinitzucuj, chiya' chque we niq'uiaj ri' chi cheboj.”", "9": "<pb/>Je xubij rech catz'akat na ri tzij ri u bim canok: <pb/><t>“Ri winak ri xeya' la chwe,</t> <t>man c'o ta jun xintzak chque.”</t>", "10": "<pb/>Are c'u ri Simon Lu' c'o jun u ch'ich'. Xujusij chupam ri rij, xuch'ay ri pataninel rech ri qui nimal ri e cojol tabal tok'ob, xuquet apan ri u xiquin re ri u wiquiak'ab. Ri pataninel ri' Malc u bi'.", "11": "<pb/>Xubij ri Jesus che ri Lu': “Chanima' ri a ch'ich' chupam ri rij. Ri kumubal re c'axc'olil ri u yo'm ri Tataxel chwe, ¿la ma ta quinkumuj na?”", "12": "<pb/>E are' c'u ri juk'at ajch'ojab, ri qui nimal, xukuje' ri e pataninel que ri aj judeyib xquichap ri Jesus, xquiyutu.", "13": "<pb/>Nabe xquic'am bic chuwäch ri Anas, rumal rech chi are u ji' ri Caipas, ri qui nimal ri e cojol tabal tok'ob pa ri junab ri'.", "14": "<pb/>Are c'u ri Caipas yowinak qui no'j ri aj judeyib, chi are c'o quechbex na chi jun winak cäcämic che qui q'uexwäch conojel ri winak.", "15": "<pb/>Ri Simon Lu' xukuje' jun tijoxel chic xuterenej ri Jesus. Are c'u ri tijoxel ri' etamatal u wäch rumal ri qui nimal ri e cojol tabal tok'ob. Xoc c'u bic cho ri uwo rachoch ri qui nimal ri e cojol tabal tok'ob ruc' ri Jesus.", "16": "<pb/>Are c'u ri Lu' xtaq'ui' can chuchi' ri u chi' be. Xel c'u ulok ri tijoxel ri etamatal u wäch rumal ri qui nimal ri e cojol tabal tok'ob, xuch'abej ri ali ri chajil u chi' be, xroquisaj bic ri Lu'.", "17": "<pb/>C'äte ri' ri ali ri chajil u chi' be xubij che ri Lu': “¿La ma ta xukuje' ri at at jun chque ri u tijoxelab we achi ri'?” <pb/>Ri Lu' xubij: “Man in taj.”", "18": "<pb/>Ri e lok'om pataninelab xukuje' ri e to'banelab qui banom chi jun k'ak', e tac'atoj chila'. Cätajin cäquimik' quib, rumal rech chi c'ax tew. Xukuje' ri Lu' tac'al cuc', cumik' rib.", "19": "<pb/>Ri qui nimal ri e cojol tabal tok'ob xuc'ot u chi' ri Jesus chquij ri u tijoxelab xukuje' chrij ri u tijonic.", "20": "<pb/>Ri Jesus xubij che: “Ri in xebentijoj conojel ri winak chi sakil. Amak'el xebentijoj chupam ri ja ri cäquitijoj wi quib ri aj judeyib che ri pixab xukuje' pa ri rachoch Dios, jawije' cäquimulij wi quib conojel ri aj judeyib. Man c'o ta c'u jas nu tzijom chi c'uyal.", "21": "<pb/>¿Jasche cäc'ot la nu chi' in? Are c'ato' la qui chi' ri winak ri qui tom ri nu tzij, jas ri nu tzijom chque. Ri e are' queta'm jas ri nu bim.”", "22": "<pb/>Aretak xbitaj wa' rumal, jun chque ri pataninelab, ri tac'alic, xupak'ij jun k'ab che ri u palaj ri Jesus, xubij: “¿La je catzelej u bixic wa' che ri qui nimal ri e cojol tabal tok'ob?”", "23": "<pb/>Ri Jesus xubij che: “We c'o itzel tzij xinbij, chak'alajisaj ba' ri etzelal. We c'u kastzij ri xinbij, ¿jasche quinach'ayo?”", "24": "<pb/>Yutum c'u ri Jesus, ri Anas xutak bic chuwäch ri Caipas, ri qui nimal ri e cojol tabal tok'ob.", "25": "<pb/>Ri Simon Lu' tac'alic cumik' rib. Xbix c'u che: “¿La ma ta xukuje' ri at at jun chque ri u tijoxelab?” <pb/>Ri are' xresaj rib chupam, xubij: “Man in taj.”", "26": "<pb/>Jun chque ri e pataninel rech ri qui nimal ri e cojol tabal tok'ob, ralaxic ri xquet apan u xiquin rumal ri Lu', xubij che: “¿La ma ta xatinwil ruc' chupam ri ticonijibal?”", "27": "<pb/>Jumul chic ri Lu' xresaj rib chupam. Chanim ri ama' ec' xok'ic.", "28": "<pb/>Xquesaj c'u bic ri Jesus chuwäch ri Caipas, xquic'am bic pa ri nim ja re k'atbal tzij, sakarem c'u cubano. Ri e are' man xeboc ta chupam ri nim ja re k'atbal tzij rech man cäquitz'ilobisaj ta quib. Rech cuya' caquitij ri Oc'owem.", "29": "<pb/>Xel c'u ulok ri Pilat chquiwäch, xubij: “¿Jas ri qui tzujuj wi we achi ri'?”", "30": "<pb/>Xquitzelej u bixic che: “We ta ma ta jun banal etzelal we achi ri', ma ta ka jachom wa che la.”", "31": "<pb/>Xubij c'u ri Pilat chque: “Chic'ama' bic ix, chik'ata' tzij puwi' jas ri cubij ri i pixab.” <pb/>Are c'u ri aj judeyib xquibij che: “Awas chke uj we cäkacämisaj jachin jun.”", "32": "<pb/>Jewa' xtz'akat ri u bim ri Jesus, ri u bim che u k'alajisaxic jas ri u wäch ri cämical curik na.", "33": "<pb/>C'äte ri' ri Pilat xoc chi bic pa ri nim ja re k'atbal tzij, xusiq'uij ulok ri Jesus, xubij che: “¿La at ri Cajawinel ri aj judeyib?”", "34": "<pb/>Ri Jesus xubij che: “¿La cäbij la wa' pa ech wi la, o e jule' chic quibim wa' che la?”", "35": "<pb/>Ri Pilat xutzelej u bixic che: “¿La in pu aj judey? Ri e a winak re ri nim a tinimit xukuje' ri e qui nimakil ri e cojol tabal tok'ob xatquijach pa nu k'ab. ¿Jas c'ut ri a banom?”", "36": "<pb/>Ri Jesus xubij che: “Ri wajawibal man aj uwächulew taj. We ta aj uwächulew ri wajawibal, ri e pataninel wech quech'ojin ta ri' che u k'atixic chi ma ta quinquiyut ri aj judeyib. Are c'u ri wajawibal man aj waral taj.”", "37": "<pb/>Xubij c'u ri Pilat che: “¡At ba' ajawinel!” <pb/>Ri Jesus xubij che: “Lal cabin la chi in ajawinel. Che wa' xinalax wi, che wa' in ulinak wi cho ri uwächulew, rech quink'alajisaj ri kastzij. Conojel ri e aj kastzij cäquita' ri nu ch'abal.”", "38": "<pb/>Xubij ri Pilat che: “¿Jas ri' ri kastzij?” <pb/>Xuwi xbitaj wa' rumal, ri Pilat xel chi bic jumul chquiwäch ri aj judeyib, xubij chque: “Ri in man c'o ta jun etzelal quinrik chrij.", "39": "<pb/>Ri ix ix nak'atalic chi pa ri nimak'ij rech ri Oc'owem quintzokopij bic jun ajpache' chiwe. ¿La quiwaj c'ut chi quintzokopij bic ri Cajawinel ri aj judeyib?”", "40": "<pb/>Xquirak chi qui chi' jumul, xquibij: “Man are' ta wa', xane' are ri Barabas.” <pb/>Ri Barabas c'ut are' jun nimalaj banal eläk'."}