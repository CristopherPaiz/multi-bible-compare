{"1": "<pb/>Tat Teopilo, chupam ri nabe nu wuj ri xintz'ibaj wi ronojel ri xuban ri Jesus xukuje' ri tijonic ri xuya'o pa ri chapletajic.", "2": "<pb/>C'ä pa ri k'ij c'ut ri xpaki' chicaj. Aretak xbec, u yo'm chi can takanic, rumal ri Ruxlabal ri Dios, chque ri e u takomxenlab ri e u cha'om, jas ri rajawaxic cäquibano.", "3": "<pb/>Aretak elinak chi chupam ri c'ax ri xuriko, c'aslic xutac'aba' rib chquiwäch. Q'ui jastak xuban cuc' rech cäquetamaj chi kastzij c'aslic. Cawinak (40) k'ij xuc'utula' rib chquiwäch, xutzijola' ri rajawibal ri Dios chque.", "4": "<pb/>Aretak c'ä c'o cuc' ri takomxenlab, ri Jesus xuya' u bixic chque chi mebel bic pa Jerusalen. Xubij chque: “Chiweyej na chi catz'akat na ri chi'nic ri xuban ri nu Tat chiwe ri nu yo'm u bixic chiwe.", "5": "<pb/>Kastzij chi ri Xuan xebuban qui bautism ri winak pa ri ja'. Are' c'u ri ix quixcoj na pa ri Ruxlabal ri Dios pa quieb oxib k'ij.”", "6": "<pb/>Aretak qui mulin quib, ri tijoxelab xquita' che ri Jesus: “Kajaw, ¿la cäya'c chi na la ri ajawibal che ri Israel pa tak we k'ij ri'?”", "7": "<pb/>Ri Jesus xubij chque: “Man ya'tal ta chiwe ix quiwetamaj jampa' mawi jachique k'ij quebuban na ri Tataxel ri jastak, xuwi ri are' c'o u takanic che qui banic.", "8": "<pb/>Aretak c'u chpe ri Ruxlabal ri Dios piwi', quic'am na cuinem quixel c'u na bic che u ya'ic k'alajisanic chwij, pa Jerusalen pa ronojel ri ulew re Judey xukuje' pa Samar, xukuje' c'u pa tak ri tinimit ri sibalaj naj e c'o wi cho ronojel ri uwächulew.”", "9": "<pb/>Xbitaj c'u wa' rumal, aretak ri e u tijoxelab cätajin queca'y che, c'äte xquilo xwalijisax ri Jesus. Xc'am bic rumal jun sutz', xsach bic chquiwäch pa ri caj.", "10": "<pb/>Naj c'u qui wi' che ri u bic ri Jesus chicaj. Quieb c'u achijab xetac'atob chquiwäch, sakloloj ri catz'iak qui cojom.", "11": "<pb/>Xquibij c'u chque: “Achijab aj galileyib, ¿jasche cätajin quixca'y chicaj? We Jesus ri' ri xc'am bic ajsic chiwäch pa ri caj, je jas ri xiwilo xbe chicaj, je cuban na wa' aretak cäpe chi na.”", "12": "<pb/>Ri takomxenlab xebel bic chupam ri qui juyubal tak ri u Che'al Aseitun, xetzelej bic pa Jerusalen. Ri qui juyubal tak ri u Che'al Aseitun nakaj c'o wi che ri Jerusalen, be ri cäban pa jun k'ij re uxlanem ri cuya' ri pixab.", "13": "<pb/>Aretak xeboc bic, xepaki' pa ri cawik ja jawije' ri e c'olinak wi. E are' wa ri Lu', ri Xuan, ri Santiag, ri Trix, ri Pelip, ri Max, ri Bartolome, ri Matey, ri Santiag u c'ojol ri Alpey, ri Simon re ri Juk'at Selotib, xukuje' ri Juds rachalal ri Santiag.", "14": "<pb/>Conojel c'u wa' xa' jun qui chomanic, amak'el cäquiban ch'awem ruc' Dios, cäquibochi'j. E cachil ri ixokib ruc' ri Mariy u nan ri Jesus xukuje' ri e rachalal.", "15": "<pb/>E c'o q'ui cojonelab qui mulin quib, cäraj ne jun sient ruc' juwinak (120). Pa tak ri k'ij ri' xtaq'ui' ri Lu' chquixo'l ri achalaxelab, xubij chque:", "16": "<pb/>“Kachalal, rajawaxic cäbantaj na jas cubij ri Tz'ibatalic, ri xubij can ri Ruxlabal ri Dios pa u chi' ri David, chrij ri Judas ri xc'amow qui be ri xeyutuw ri Jesus.", "17": "<pb/>Ri Judas are' kachil canok, xya' che chi cuban we chac ri'.", "18": "<pb/>Ri xtojbex rech ri retzelal are xlok'obex jun ch'akap ulew. Ch'iquilic xkajic, xt'okopij pa u niq'uiajil, xel ulok ronojel ri rixco'l.", "19": "<pb/>Conojel ri e aj Jerusalen xquetamaj wa'. Jeri' chi ri ch'akap ulew ri' ‘Aseldama’ u bi', pa ri qui ch'abal. Je quel cubij wa', ‘Ulew re Quic'’.", "20": "<pb/>Tz'ibatal c'u chupam ri wuj que ri Salm: <pb/><t>‘Chi ri rachoch chjamajob canok,</t> <t>c'o c'u jun mäc'oji' chupam.’</t> <pb/>Cubij c'ut xukuje': <pb/><t>‘Jun chi c'ut chcanaj</t> <t>chupam ri u c'olbal.’</t>", "21": "<pb/>Waral e c'o achijab kuc' ri xec'oji' kuc' pa conojel tak ri jok'otaj ri xc'oji' ri Ajawaxel Jesus chkaxo'l,", "22": "<pb/>e kachil kas aretak xc'utun ri Jesus aretak xban ri u bautism rumal ri Xuan c'ä xpaki' na chicaj. Rajawaxic c'ut chi jun chque wa' cujunamaj rib kuc' che u bixic chque ri winak chi kastzij xc'astaj ri Jesus.”", "23": "<pb/>Xequitac'aba' quieb achijab chquiwäch: ri Jose ri cäbix Barsabas che (ri xukuje' cäbix Just che), xukuje' ri Matiys.", "24": "<pb/>Xquiban ch'awem ruc' Dios, xquibij: “Lal, Kajaw, ri eta'm la ri canima' conojel, c'utu' la chkawäch jachin chque we quieb ri' cächa' la,", "25": "<pb/>rech cuban we chac ri', rech coc che takom. Rumal rech chi ri Judas xuban itzel chac, xuya' can we chac ri', rech cäbe pa ri u c'olbal.”", "26": "<pb/>Xquiq'uiak c'u taklebenic, puwi' c'ut ri Matiys xkaj wi ri taklebenic. Xujunamaj c'u rib cuc' ri e julajuj takomxenlab."}