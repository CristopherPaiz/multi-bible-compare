{"1": "<pb/>E c'o k'axal tak tzij xukuje' ajtijab chquixo'l ri comon cojonelab aj Antioquiy. E are wa' ri Bernabe, ri Simeon ri cäbix K'ek che, ri Lus aj Siren, ri Manaen ri junam xq'uiyisax ruc' ri Herod ri k'atal tzij re Galiley, xukuje' ri Sawl.", "2": "<pb/>Pa jun k'ij cätajin cäquik'ijilaj ri Ajawaxel, man cätajin quewa' taj, xubij c'u ri Ruxlabal ri Dios chque: “Chebitasa' chwe ri Bernabe xukuje' ri Sawl che ri chac ri e nu siq'uim wi.”", "3": "<pb/>Aretak c'ut, bantajinak chic ri ch'awem ruc' Dios xukuje' bantajinak chic ri man u tijowic ta wa, xequiya' ri qui k'ab paquiwi', xequijach bic.", "4": "<pb/><f>[7]</f>Ri e are' e takom bic rumal ri Ruxlabal ri Dios, xekaj bic pa Seleusiy. Chila' c'ut xebel wi bic pa jun nim jucub, xebe pa Chipr.", "5": "<pb/>Aretak e c'o pa Salamin, xquitzijoj ri u tzij ri Dios pa tak ri ja ri cäquitijoj wi quib ri aj judeyib che ri pixab. C'o c'u ri Xuan che pataninel quech.", "6": "<pb/>Xquibinibej c'u ronojel ri Chipr xebopan c'ä pa Paps, xquirik jun achi ajitz, aj judey, Barjesus u bi', ri cujaluj rib chi k'axal u tzij ri Dios.", "7": "<pb/>Ri are' c'o ruc' ri k'atal tzij Serjiy Paul. Ri k'atal tzij jun achi c'o u chomanic. Are wa' xebusiq'uij ri Bernabe xukuje' ri Sawl, rumal rech chi cäraj cutatabej ri u tzij ri Dios.", "8": "<pb/>Are c'u ri ajk'ij ri cäbix Elims che pa ri ch'abal grieg, xuk'atij u wäch ri Bernabe xukuje' ri Sawl. Man cäraj taj ri are' chi cäcojon ri nim k'atal tzij.", "9": "<pb/>Are c'u ri Sawl, ri cäbix Pawl che, nojinak che ri Ruxlabal ri Dios, xca'y che,", "10": "<pb/>xubij: “¡Ay, at nojinak che ronojel subunic, che ronojel etzelal, at ralc'ual ri itzel, a banom a c'ulel che ronojel suq'uilal! ¿La ma ta catanaba' u jech'baxic ri suc'alaj u be ri Ajawaxel?", "11": "<pb/>Camic cac'äjisax na a wäch rumal ri Ajawaxel: Catmoyir na, man cawil ta chic ri k'ij c'ä pa jun k'ijol chi na.” <pb/>Chanim c'ut xcanaj ri Elims pa k'ekumalil xukuje' pa räxcanacojil. Cäbinic, man cuch'ob taj jawije' cäbe wi. Cutzucuj c'ut jachin cayuken bic che ri u k'ab.", "12": "<pb/>Ri k'atal tzij, aretak xril ri xbantajic, xcojonic, xumayij ri tijonic aj Ajawaxel.", "13": "<pb/>E elinak chi bic pa Paps pa jun nim jucub, ri Pawl xukuje' ri e rachil xebopan pa Perje re Panpil. Xutas can rib ri Xuan chquij, xtzelej can pa Jerusalen.", "14": "<pb/>Ri e are' c'ut xeboc'ow pa Perje, xebe pa Antioquiy re Pisid. Pa jun k'ij re uxlanem, xeboc pa ri ja ri cäquitijoj wi quib ri aj judeyib che ri pixab, xet'uyic.", "15": "<pb/>Aretak siq'uitajinak chic ri u wujil ri pixab xukuje' ri quech ri e k'axal tzij, ri e c'amal qui be ri aj judeyib xecula'j xquibij chque: “Kachalal, we c'o jas c'o iwuc' che u bixic che u ya'ic chajin animaj chque ri winak, chibij ba'.”", "16": "<pb/>Xtaq'ui' c'u ri Pawl, xuban etal re yinelem ruc' ri u k'ab, xubij: “Achijab ix aj israelib, xukuje' ri ix ri man ix ka winakil taj ri quixe'j iwib chuwäch ri Dios, chixtatabenok.", "17": "<pb/>Ri u Dios ri tinimit Israel, xebucha' ri ka mam, xuban jun nim tinimit chque, aretak c'ä e jekel pa Ejipt jacha' chi man aj ejiptib taj, xeresaj c'u na ulok ruc' ri nimalaj u cuinem chupam we ulew ri'.", "18": "<pb/>Ri Dios cawinak (40) junab xucoch' ri qui c'aslemal pa ri chaki'j uwo sak.", "19": "<pb/>Xusach qui wäch wukub nimak tak tinimit pa Canaan, xujach ri culew che quechbal ri e ka mam.", "20": "<pb/>Ronojel wa' cäraj xbeytaj quiejeb sient cawinak lajuj (450) junab. Chuwi' chi c'u wa' xebuya' c'amal tak qui be, c'ä pa tak ri u k'ij ri Samuel ri k'axal tzij.", "21": "<pb/>C'äte ri' xquitz'onoj jun cajawinel. Ri Dios xuya' ri Saul chque, ri u c'ojol ri Sis, ramak' ri Benjamin. Cawinak (40) junab xc'oji' che ajawinel paquiwi'.", "22": "<pb/>Aretak esam chi ri' ri Saul, xucoj ri David che cajawinel. Ri xuya' k'alajisanic chrij je xubij wa': <pb/><t>‘Nu rikom ri David,</t> <t>u c'ojol ri Isayi,</t> <t>are' jun achi je ranima'</t> <t>je jas ri cäraj ri wanima',</t> <t>ri cuban na ronojel ri nu rayibal.’</t>", "23": "<pb/>Chquixo'l ri e rija'l ri David, ri Dios xuwalijisaj wi ulok ri Jesus che Colol rech ri Israel, jas ri u chi'm ulok.", "24": "<pb/>Majok cäpe ri Jesus, ri Xuan xubij chque conojel ri aj israelib chban qui bautism che u q'uexic qui c'u'x.", "25": "<pb/>Aretak c'u xacol man cato'taj ri Xuan che ri patanijic ri xya' che, xubij: ‘Man in ta ri' ri quichomaj ix, petinak c'u jun chwij ri mawi ne takal ta chwe quebenquir ta ri e u xajäb chque ri rakan.’”", "26": "<pb/>“Wachalal, ix ri ix rija'l ri Abraham, xukuje' c'u ri ix, ri man ix ka winakil taj ri quixe'j iwib chuwäch ri Dios: we tijonic ri' re colobal ib iwech wa ix.", "27": "<pb/>Ri e aj Jerusalen xukuje' ri e c'amal qui be man xquich'ob ta u wäch ri Jesus. Man xquich'ob taj ri tz'ibatal cumal ri e k'axal tak tzij ri cäsiq'uix u wäch ronojel k'ij re uxlanem. Xequitz'akatisaj aretak xquic'okoj ri Jesus.", "28": "<pb/>Pune' c'u man c'o jun mac xquirik ta chrij ri takal ta wi u cämisaxic, xquitz'onoj c'u che ri Pilat chi cäcämisaxic.", "29": "<pb/>Aretak xbantaj ronojel jas ri tz'ibam chrij, xquikasaj cho ri ripibal, xquiya' pa jun mukubal.", "30": "<pb/>Are c'u ri Dios xuc'astajisaj chquixo'l ri cäminakib.", "31": "<pb/>“Q'uialaj k'ij ri Jesus xuc'utula' rib chquiwäch ri winak ri e c'o ruc' aretak xel ulok pa Galiley, xbe pa Jerusalen. E are' c'u ri' quek'alajisan chquiwäch ri winak camic jas ri quilom.", "32": "<pb/>Je c'u ri' ri uj cätajin cäkatzijoj ri utzalaj tak tzij chiwe: Ri chi'nic ri xuban ri Dios chque ri e ka mam,", "33": "<pb/>u tz'akatisam c'u chke uj ri uj quija'lil. Xuban c'u wa' aretak xuc'astajisaj ri Jesus, jacha' ri tz'ibatal pa ri ucab Salm: <pb/><t>At ri' ri nu c'ojol,</t> <t>camic xatinwalc'ualaj.</t>", "34": "<pb/>Ri Dios xuc'astajisaj ri Jesus chquixo'l ri cäminakib. Mawi c'u jubik' cätzelej na pa ri jul rech cäk'ay ri u cuerp. Jeri' xubij pa ri Tz'ibatalic: <pb/><t>Quebentz'akatisaj na</t> <t>ri e tastalicalaj tak</t> <t>xukuje' ri kas e chi'nic</t> <t>ri xebenbij che ri David.</t>", "35": "<pb/>Rumal ri' cubij xukuje' pa jun salm chic: <pb/><t>Man cäya' ta la</t> <t>che ri tastalic pataninel la</t> <t>chi cäk'ay ri u cuerp.</t>", "36": "<pb/>Kastzij ri David xebupatanij ri u winakil ri e c'o pa tak ri k'ij ri c'asal ri are', jas ri u chomanic ri Dios, te c'u ri' xcämic, xeburika' ri e u mam, xk'ay ri u cuerp.", "37": "<pb/>Are c'u ri jun ri xc'astajisax rumal ri Dios, man xk'ay taj ri u cuerp.", "38": "<pb/>Chetamaj ba' alak, wachalal tak achijab, chi rumal ri Jesus xtzijox ri sachbal mac chech alak, xukuje' xsachtaj ronojel ri man xcuin ta wi alak chuk'alajisaxic chi alak suc' rumal ri u pixab ri Moises; rumal ri Jesus conojel ri quecojonic, quek'alajisaxic chi e suc' chic.", "39": "", "40": "<pb/>Chichajij iwib, rech man cäpe ta piwi' jas ri cubij chupam ri tz'ibatal cumal ri k'axal tak tzij:", "41": "<pb/><t>Chixul ba' pa sak, ri ix xutunelab;</t> <t>chixmayinok, chsach i wäch.</t> <t>Quinban c'u na jun nu chac</t> <t>pa tak we i k'ij ri',</t> <t>chac ri man quicoj ta ri',</t> <t>we ta c'o jachin cätzijon chiwe.”</t>", "42": "<pb/>Aretak xebel bic ri Pawl xukuje' ri Bernabe pa ri ja ri quetijox wi ri aj judeyib che ri pixab, ri man aj judeyib taj xequibochi'j chi pa ri k'ij re uxlanem wukubix chequitzijoj chic we jastak ri' chque.", "43": "<pb/>Aretak xquijabuj quib ri e c'o chila', xepe e q'ui chque ri aj judeyib xukuje' ri qui c'amom ri qui cojonic ri aj judeyib, ri cäquik'ijilaj ri Dios. Xequiterenej ri Pawl xukuje' ri Bernabe. Ri e are' xequich'abej, xequipixbej chi chquiterenej ri Dios ronojel k'ij, chi chejekel pa ri u tok'ob ri Dios.", "44": "<pb/>Aretak xtz'akat ri wakib k'ij, ri k'ij re uxlanem, xa' co'l man conojel ri winak re ri tinimit xquimulij quib che u tatabexic ri u tzij ri Dios.", "45": "<pb/>Are c'u ri aj judeyib, aretak xequil ri q'uialaj winak, xpe coyowal chque ri Pawl, xquibij chi man kastzij taj ri caquitzijoj, xequiyok'o.", "46": "<pb/>Ri Pawl xukuje' ri Bernabe xequich'abej ri winak, man xquixe'j ta quib, xquibij: “Rajawaxic ri u bixic ri u tzij ri Dios kumal chech alak nabe ri alak aj judeyib. Ri alak c'ut capakchi'j alak bic. Cak'at alak tzij pawi' alak chbil ib alak chi man takal ta ri junalic c'aslemal chech alak. Chilampe' alak, cujbe c'u na cuc' ri man aj judeyib taj.", "47": "<pb/>Are c'u wa' ri uj u takom wi ri Ajawaxel, xubij: <pb/><t>At nu cojom che chäj</t> <t>chque ri nimak tak tinimit,</t> <t>rech catzijoj chque</t> <t>conojel ri winak</t> <t>cho ri uwächulew,</t> <t>pune' e c'o sibalaj naj,</t> <t>chi cuya' quecolotajic.”</t>", "48": "<pb/>Ri man aj judeyib taj, aretak xquita' wa', xequicotic, xquibij chi sibalaj utz ri u tijonic aj Ajawaxel. Xecojon c'u conojel ri u chomam ulok ri Dios chi cäc'oji' junalic qui c'aslemal.", "49": "<pb/>Xtzijox c'u ri u tzij ri Ajawaxel pa conojel ri tinimit ri'.", "50": "<pb/>Are c'u ri aj judeyib xquicoj qui c'u'x ri chuchuyib nimak qui k'ij ri cäquik'ijilaj ri Dios xukuje' ri achijab ri nimak qui banic pa ri tinimit, xecokataj ri Pawl xukuje' ri Bernabe, xequesaj bic pa ri qui tinimit.", "51": "<pb/>Ri e are' c'ut xquitota' can ri ulew ri c'o che ri cakan chquij, che u c'utic chi man e utz taj ri winak ri e c'o chila', xebe c'u pa ri tinimit Icon.", "52": "<pb/>Ri cojonelab e nojinak che quicotemal, xukuje' che ri Ruxlabal ri Dios."}