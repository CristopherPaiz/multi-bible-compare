{"1": "<pb/>Aretak xoc'ow ri k'ij re uxlanem, ri Mariy Magdalen, ri Mariy u nan ri Santiag, xukuje' ri Salome xequilok' c'oc'alaj tak cunabal che u bilic chrij ri u cuerp ri Jesus.", "2": "<pb/>Sibalaj ak'ab pa ri nabe k'ij re ri seman, xebe chuchi' ri mukubal. Elinak chi ulok ri k'ij aretak xebopanic.", "3": "<pb/>Xquibij c'u chbil tak quib: “¿Jachin ta ri quesan ri abaj chuchi' ri mukubal?”", "4": "<pb/>Aretak xeca'y apanok, xquil ri nimalaj abaj esam chic.", "5": "<pb/>Aretak xeboc bic pa ri mukubal, xquil jun c'ojol ala t'uyul pa ri riquiak'ab ri mukubal, ri u cojom jun charachic atz'iak ri sibalaj sak. Ri ixokib c'ut xquimayo, xquixe'j quib.", "6": "<pb/>Ri c'ojol ala xubij chque: “Mixe'j iwib. Ri ix quitzucuj ri Jesus aj Nazaret, ri xrip cho ri ripibal. Xc'astaj c'u bic ri are'. Man c'o ta chi waral. Chiwilampe' ri c'olbal ri xya' wi.", "7": "<pb/>Jix ba', chibij chque ri u tijoxelab xukuje' che ri Lu': ‘Nabe cabe chiwäch pa Galiley. Chila' quiwil wi na u wäch, jas ri xubij chiwe.’ ”", "8": "<pb/><f>[41]</f>Ri ixokib xebec, xebanimaj bic chuchi' ri mukubal. Quebirbitic, cäquimayo. Man c'o ta xquibij che jachin jun, rumal rech chi quixe'n quib.", "9": "<pb/>Aretak c'astajinak chic ri Jesus sibalaj ak'ab pa ri nabe k'ij re ri uwuk k'ij, nabe xuc'ut rib chuwäch ri Mariy Magdalen ri xeresaj wukub itzel tak uxlabal che.", "10": "<pb/>Ri Mariy xbec, xuya' u tzijol chque ri xec'oji' can ruc' ri Jesus. Ri sibalaj quebisonic, cätajin quebok'ic.", "11": "<pb/>Ri e are', aretak xquito chi xc'astaj ri Jesus, chi xilitaj rumal ri Mariy, man xquicoj taj.", "12": "<pb/>Chwi chi c'u wa' ri Jesus jalan chi wi u c'utic rib xuban chquiwäch quieb chque aretak e benak pa ri juyub.", "13": "<pb/>Ri e are' xebec, xequiya' u tzijol chque ri niq'uiaj chic. Mawi c'u ne xquicoj ri xquibij wa'.", "14": "<pb/>Chu q'uisbalil ri Jesus xuc'ut rib chquiwäch ri julajuj u tijoxelab, aretak e c'o pa ri mexa. Xebuyajo rumal rech chi co ri canima', man xecojon taj. Je qui yajic wa' xubano rumal rech chi man xquicoj ta ri qui tzij ri xeilowic chi xc'astajic.", "15": "<pb/>Xubij chque: Jix cho ronojel ri uwächulew. Chebitzijoj ri utzalaj tak tzij chque conojel ri winak.", "16": "<pb/>Apachin ri cäcojonic, cäban c'u ri u bautism, cäcolotaj na. Apachin c'u ri man cäcojon taj, cac'okox na.", "17": "<pb/>Ri quecojonic quequiban na we etal ri': Quequesaj na itzel tak uxlabal pa ri nu bi', quetzijon na pa c'ac' tak ch'abal,", "18": "<pb/>quequich'elej tak na cumätz. We ne quequikumuj jastak ri quecämisanic man cuban ta na c'ax chque. Quequiya' na ri qui k'ab paquiwi' ri yawabib, quecunataj c'u wa'.", "19": "<pb/>Ri Ajawaxel Jesus, aretak xuq'uis qui tzijobexic ri e u tijoxelab, xc'am xpaki' chicaj, xet'uyul pa ri riquiak'ab ri Dios.", "20": "<pb/>Ri u tijoxelab xebel bic, xquitzijoj chque ri winak pa tak ronojel c'olbal jas u banom ri Jesus. Ri Ajawaxel xebuto'o xukuje' xubano chi xquibana etal che u k'alajisaxic chi rech ri Dios ri tzij ri cäquibij. Je chbanok. <pb/><n>PA JUN CHIC OJER U Q'UISBALIL WE WUJ RI', CRAJ NE' C'ÄTE XTIK CHE:</n> <pb/>“Pa quieb oxib tzij, ri ixokib xquitzijoj che ri Lu' xukuje' chque ri e rachil ronojel ri u bim ri tako'n aj caj chque. <pb/>Aretak oc'owinak chi wa', kas are' ri Jesus, cumal ri e u tijoxelab, xutak pa elebal k'ij pa u kajebal k'ij ri tastalicalaj tijonic ri man pukel taj ri cuk'alajisaj ri junalic colobal ib. Je chbanok”."}