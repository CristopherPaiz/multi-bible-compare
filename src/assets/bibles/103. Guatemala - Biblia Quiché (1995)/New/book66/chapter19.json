{"1": "<pb/>E bantajinak chic we jastak ri', xinta' je ta ne ri cowilaj qui ch'abal e q'ui winak pa ri caj, ri xquibij: <pb/><t>“¡Chnimarisax u k'ij ri Ajawaxel!</t> <t>Ri colobal ib, ri juluwem,</t> <t>xukuje' ri cuinem e rech ri ka Dios,</t>", "2": "<t>rumal rech chi kastzij</t> <t>xukuje' suc' ri k'atoj tzij ri cubano.</t> <t>Xuc'äjisaj u wäch ri ajmacalaj ixok</t> <t>quech nim ch'utin, ri nim u banic,</t> <t>ri u tz'ilom ri uwächulew</t> <t>rumal ri u macunic.</t> <t>Ri Dios xutoj u q'uexel</t> <t>ri qui quiq'uel ri e pataninel tak</t> <t>rech ri e cämisam</t> <t>rumal ri ixok.”</t>", "3": "<t>Chucamul chic xquibij:</t> <t>“¡Chanimarisax u k'ij ri Ajawaxel!</t> <t>Cäpaki' ri u sibal ri ixok</t> <t>amak'el chbe k'ij sak.”</t>", "4": "<pb/>Ri juwinak quiejeb nimak tak tatayib xukuje' ri quiejeb awaj xexuquic, xquik'ijilaj ri Dios ri t'uyul puwi' ri tem re ajawibal, xquibij: <pb/><t>“¡Je' chbanok!</t> <t>¡Chanimarisax u k'ij ri Ajawaxel!”</t>", "5": "<pb/>Xel c'u ulok jun ch'abal pa ri tem re ajawibal, ri xubij: <pb/><t>“Chinimarisaj u k'ij ri ka Dios,</t> <t>iwonojel ri ix pataninel tak rech,</t> <t>ri quixe'j iwib chuwäch,</t> <t>chi ch'utik chi nimak.”</t>", "6": "<pb/>Xukuje' xinta' jun ch'abal, je ta ne qui ch'abal q'ui winak, je ta ne qui chojojem q'uialaj tak ja' xukuje' ri cok'ebal cowilaj tak cakulja, ri xubij: <pb/><t>“¡Chnimarisax u k'ij ri Ajawaxel!,</t> <t>rumal rech chi ri Ajawaxel</t> <t>ri ka Dios</t> <t>ri c'o ronojel cuinem ruc',</t> <t>cätakan puwi' ronojel.</t>", "7": "<t>Chujquicotok,</t> <t>sibalaj chujquicotok,</t> <t>chakaya' juluwem che,</t> <t>rumal rech chi xopan ri k'ij</t> <t>re ri u c'ulanem ri Alaj Chij.</t> <t>Ri rixokil u suc'umam rib,</t>", "8": "<t>xya' che chi cucoj</t> <t>jun ch'ajch'oj atz'iak</t> <t>re ch'uch'ujalaj lino</t> <t>ri cäjuluwic.</t> <t>Ri ch'uch'ujalaj lino</t> <t>are cubij ri suc'alaj tak chac</t> <t>ri qui banom</t> <t>ri tastalic tak winak aj Dios.”</t>", "9": "<pb/>Ri tako'n aj caj xubij chwe: “Chatz'ibaj: ‘Utz que ri e ula'm rech quebe pa ri wa'im re ri u c'ulanem ri Alaj Chij.’ ” <pb/>Xukuje' xubij chwe: “We tzij ri' kas e u tzij ri Dios.”", "10": "<pb/>Xintzak wib chuwäch ri rakan ri tako'n aj caj che u k'ijilaxic. Xubij c'u chwe: “¡Mabano! In awach pataninel, in cach pataninel ri awachalal ri c'o u k'alajisaxic ri Jesus cuc'. Are' chak'ijilaj ri Dios.” <pb/>Are c'ut ri u k'alajisaxic ri Jesus are ri u tzijoxic ri yo'm u bixic.", "11": "<pb/>Xinwil ri caj jaktalic. Xinwil jun sak rij quiej. Are' ri t'uyul chrij cäbix Jic xukuje' Kastzij che. Ruc' suq'uil cuk'at tzij xukuje' cäch'ojinic.", "12": "<pb/>Ri u bak'wäch je ta ne e rak' k'ak'. C'o q'ui corona' chujolom. C'o jun u bi' tz'ibatalic, ri man c'o ta jun cäch'obowic, xane' xuwi ri are'.", "13": "<pb/>Ri ratz'iak ri u cojom, are rubum pa quic'. U Tzij ri Dios cojom che u bi'.", "14": "<pb/>Ri ajch'ojab ri e c'o pa ri caj e teren chrij. E c'o chquij sak tak quiej. Qui cojom sakloloj tak atz'iak re ch'uch'ujalaj lino ri ch'ajch'oj.", "15": "<pb/>Pa ri u chi' quel wi jun t'ist'icalaj ch'ich' re ch'o'j, che qui soquic ri nimak tak tinimit. Ri are' cätakan paquiwi' ruc' jun bara' re räx ch'ich'. Cutac'alej ri pitz'bal uva re ri u wa'l uva re ri royowal ri Dios aretak cuc'äjisaj qui wäch tak ri tinimit rumal ri Dios ri c'o ronojel cuinem ruc'.", "16": "<pb/>Che ri ratz'iak xukuje' che ri ra' tz'ibatal wi we bi'aj ri': “Cajawinel ri ajawinelab, Cajaw ri ajawib.”", "17": "<pb/>Te c'u ri xinwil jun tako'n aj caj tac'al chupam ri k'ij. Xurak u chi' ruc' chuk'ab, xubij chque conojel ri chicop ri e c'o qui xic' ri querapin pa u niq'uiajil ri caj: “Tisaj, chimulij iwib che ri wa'im re xk'ekal ri cuya' ri nimalaj Dios,", "18": "<pb/>rech quitij qui ti'jal ajawinelab, qui nimal tak ajch'ojab, xukuje' achijab ri c'o qui chuk'ab, quitij qui ti'jal quiej xukuje' ri e quiejeninak chquij, quitij qui ti'jal conojel chi tzokopitalic, chi lok'om tak pataninelab, chi ch'utik chi nimak.”", "19": "<pb/>Xinwilo chi ri itzel awaj xukuje' ri ajawinelab re ri uwächulew cuc' ri cajch'ojab qui mulin quib che u banic ch'o'j chrij ri Jun ri t'uyul chrij ri quiej xukuje' che u banic ch'o'j chquij ri rajch'ojab.", "20": "<pb/>Xchap c'u ri awaj, xukuje' xchap ri jun ri u jalum rib chi k'axal tzij, ri e u banom mayibal chuwäch ri itzel awaj, ri xukuje' rumal ri mayibal e u subum ri xec'amow ri retal ri itzel awaj xukuje' ri xek'ijilan ri u wächbal. We quieb ri' e c'asc'oj xeq'uiak bic pa ri cho re k'ak' ri cänicow ruc' asubre.", "21": "<pb/>Ri niq'uiaj chic xecämisax ruc' ri ch'ich' re ch'o'j ri quel ulok pa u chi' ri t'uyul chrij ri quiej. Conojel c'ut ri c'uch xenoj che ri qui ti'jal."}