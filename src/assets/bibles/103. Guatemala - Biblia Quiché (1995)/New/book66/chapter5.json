{"1": "<pb/>Xinwil pa ri u k'ab re ri riquiak'ab ri t'uyul pa ri tem re ajawibal jun wuj ri tz'ibatal chupam xukuje' chrij t'ikom c'u cuc' wukub t'ikbal.", "2": "<pb/>Xinwil jun cowilaj tako'n aj caj ri xubij ruc' chuk'ab: “¿Jachin che ri ya'tal wi chi cujak ri wuj xukuje' quebuquir ri e u t'ikbal?”", "3": "<pb/>Man c'o ta c'u jun pa ri caj, mawi cho ri uwächulew, mawi chuxe' ri ulew ri cäcuin che u jakic ri wuj, mawi che u ca'yexic.", "4": "<pb/>Ri in sibalaj xinok'ic, rumal rech chi man c'o ta jun xriktajic ri ya'tal che chi cujak ri wuj, mawi che rilic.", "5": "<pb/>Jun chque ri nimak tak tatayib xubij chwe: “Chatanaba' ok'ej. Chawilampe', ri coj aj ramak' Juda, ri rija'l ri David, are' ch'äcaninak che u jakic ri wuj xukuje' ri e wukub u t'ikbal.”", "6": "<pb/>Pa u niq'uiajil ri tem re ajawibal, chquixo'l ri quiejeb awaj, xukuje' chquixo'l ri nimak tak tatayib, xinwil jun Alaj Chij. Chäcalic, je ta ne ri cämisam. C'o wukub ruc'a', c'o wukub u bak'wäch, are wa' ri wukub ruxlabal ri Dios ri e takom bic cho ronojel ri uwächulew.", "7": "<pb/>Ri Alaj Chij xbe che u c'amic ri wuj pa u k'ab re u wiquiak'ab ri t'uyul pa ri tem re ajawibal.", "8": "<pb/>Aretak xuc'am ri wuj, ri quiejeb awaj xukuje' ri juwinak quiejeb nimak tak tatayib xexuqui' chuwäch ri Alaj Chij. Chquijujunal cuc'am jujun arp xukuje' jujun lak re k'an puak e nojinak che c'oc' k'ol. Are wa' ri qui ch'awem ri e tastalic tak winak aj Dios.", "9": "<pb/>Xquibixoj jun c'ac'alaj bix, xquibij: <pb/><t>“Ya'tal che la</t> <t>chi cäc'am la ri wuj,</t> <t>chi quejak la ri e u t'ikbal,</t> <t>rumal rech chi xcämisax la,</t> <t>ruc' ri quiq'uel la xelok' la winak</t> <t>rech quebux rech ri Dios</t> <t>re conojel qui wäch winak,</t> <t>ch'abal,</t> <t>amak',</t> <t>nimak tak tinimit.</t>", "10": "<t>Banom c'u la chque</t> <t>chi quebux ajawinelab xukuje'</t> <t>e cojol tabal tok'ob</t> <t>chuwäch ri ka Dios,</t> <t>quebajawin c'u na</t> <t>paquiwi' ri uwächulew.”</t>", "11": "<pb/>Xinca'yic, xinta' ri qui ch'abal q'ui tako'nib aj caj chrij ri tem re ajawibal. Xinta' ri qui ch'abal ri awaj xukuje' ri qui ch'abal ri nimak tak tatayib. Ri cajilabal miyonab chi e miyonab.", "12": "<pb/>Xquibij ruc' chuk'ab: <pb/><t>“Takal che ri Alaj Chij</t> <t>ri xcämisaxic,</t> <t>chi cuc'am ri cuinem,</t> <t>ri k'inomal,</t> <t>ri no'j,</t> <t>xukuje' ri chuk'ab,</t> <t>xukuje' ri nim ilic,</t> <t>xukuje' ri juluwem</t> <t>xukuje' chi cak'ijilaxic.”</t>", "13": "<pb/>Conojel ri jastak ri e banom rumal ri Dios, ri e c'o pa ri caj, ri e c'o cho ri uwächulew, ri e c'o chuxe' ri ulew, ri e c'o pa ri plo, xukuje' conojel ri jastak ri e c'o chquipam, xinto chi cäquibij: <pb/><t>“Che ri t'uyul</t> <t>pa ri tem re ajawibal</t> <t>xukuje' che ri Alaj Chij</t> <t>chyok wi ri tewichi'nic,</t> <t>xukuje' ri nim ilic,</t> <t>xukuje' ri juluwem,</t> <t>xukuje' ri cuinem</t> <t>amak'el chbe k'ij sak.”</t>", "14": "<pb/>Ri quiejeb tak awaj e c'aslic e k'ijilanelab xquibij: <pb/><t>“Je' chbanok.”</t> <pb/>Ri juwinak quiejeb nimak tak tatayib xexuqui' xek'ijilan c'ut."}