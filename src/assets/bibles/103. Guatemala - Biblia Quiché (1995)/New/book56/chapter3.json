{"1": "<pb/>Chanataj chque ri cojonelab chi cäquiya' quib pa takic chque ri k'atal tak tzij xukuje' ri c'o qui takanic, chi queniman chque ri e c'o paquiwi'. Chanataj chque chi chquisuc'umaj quib che ronojel utzalaj chac;", "2": "<pb/>man quequiyok' ta niq'uiaj chic, man caquiyac ta ch'o'j ruc' ri qui tzij xukuje' e banal tak utzil, chiquic'utu' quib chi e mach'ol ruc' canima' chque conojel.", "3": "<pb/>Xukuje' ri uj man c'o ta ka no'j nabe canok, man uj nimanelab taj, uj subutajnak, ka yo'm kib pa u k'ab ri xa' ka rayibal xukuje' ronojel u wäch jastak ri xkaj chkawäch. Xkaban etzelal, xpe koyowal we jun chic xurik utzil. Itzel xekil niq'uiaj winak chic, xukuje' itzel xujquil uj ri e are'.", "4": "<pb/>Aretak c'ut xpe ri ka Colonel Dios, xuc'ut chkawäch chi cuban utzil chke xukuje' quebulok'ok'ej ri winak,", "5": "<pb/>xujucolo, man rumal ta suc'alaj chac ri ka banom, xane' rumal rech chi xel u c'u'x chke. Xujuch'ajo, xuban c'ac' tak winak chke, jas jun alaj ne' c'äte xalaxic. Jewa' xubano rumal ri Ruxlabal ri Dios,", "6": "<pb/>ri xutak ulok pa kanima' rumal ri Jesucrist ri ka Colonel, ri pa u q'uiyal xuya' ri Uxlabaxel chke.", "7": "<pb/>Jeri' k'alajisam chic chi uj suc' chuwäch rumal ri u tok'ob, cu'l c'u ka c'u'x chi cäkechbej na ri junalic c'aslemal.", "8": "<pb/>Kastzij we tzij ri'. Quinwaj c'ut chi cabij we jastak ri', muban quieb a c'u'x, rech ri e cojoninak che ri Dios queboc il che qui banic utzalaj tak chac. We jastak ri' e utz chque ri winak, c'o cäquechbej chque.", "9": "<pb/>Maya' c'u qui k'ij ri conalaj tak chomanic xukuje' ri jo'sanic ri cabix chquij ri e i mam, mayac ch'o'j cuc' ri winak, miban ch'o'j chrij ri pixab. Man c'o ta c'u quechbex chque we jastak ri', man c'o ta qui patan.", "10": "<pb/>We c'o jun ri cuban chque ri cojonelab chi cäquitasala' quib, chaya' u no'j jumul camul. Mawuc'aj chic awib ruc'.", "11": "<pb/>Aweta'm c'ut chi ri je u banic wa' sachinak, u yo'm can ri suc'alaj be, cämacunic. Ri mac ri cubano, are cac'utuwic chi c'okotajinak.", "12": "<pb/>Aretak quintak bic ri Artems awuc', o ri Tiquico, chanim chatpet wuc' pa Nicopolis. Quinchomaj chi quinwoc'owisaj ri ic' re tew chila'.", "13": "<pb/>Chebajacha' bic ruc' utzil ri Zens ri aj pixab xukuje' ri Apols chaya' bic ri cajwataj chque.", "14": "<pb/>Xukuje' rajawaxic chi ri e c'o kuc' cäquetamaj queboc il che utzalaj tak chac rech cäquirik ri rajawaxic, rech c'o u patan ri qui c'aslemal, je ta ne jun tico'n cuya' u wächinic.", "15": "<pb/>Conojel ri e c'o wuc' cäquiya' apan rutzil a wäch. Chaya' rutzil qui wäch ri lok'alaj tak kachalal pa ri cojonic. Ri Dios chubana' tok'ob chiwe chi nimalaj iwonojel."}