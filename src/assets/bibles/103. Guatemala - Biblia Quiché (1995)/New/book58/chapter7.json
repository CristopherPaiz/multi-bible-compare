{"1": "<pb/><f>[16]</f>Are c'u we Melquisedec ri', rajawinel ri Salem xukuje' cojol tabal tok'ob rech ri Dios ri c'o pa ri caj. Xel ulok che u c'ulaxic ri Abraham, aretak tzelejinak chi ulok che qui ch'äquic ri ajawinelab. Xutewichi'j c'u ri Abraham.", "2": "<pb/>Ri Abraham xujach ri u lajujil ronojel che ri are'. Ri u bi' ri Melquisedec je quil cubij wa': <pb/><t>“Ajawinel re suq'uil.”</t> <pb/>Are c'u ri tzij rajawinel ri Salem je quil cubij wa': <pb/><t>“Ajawinel re jamaril.”</t>", "3": "<pb/>Man c'o ta u tzijol ri u tat mawi ri u nan, mawi ri e u mam, mawi catzijox ri ralaxic, mawi ri u cämical. Junam c'ut ruc' ri u C'ojol ri Dios, cojol tabal tok'ob chbe k'ij sak.", "4": "<pb/>Chichomaj ba', sibalaj nim u banic ri Melquisedec. Che ri are' xuya' wi ri ka mam Abraham ojer ri u lajujil conojel ri jastak ri xumaj ulok pa ri ch'o'j.", "5": "<pb/>Kastzij ri e rija'l ri Levi ri queboc che cojol tabal tok'ob, yo'm takanic chque chi cäquic'am ri u lajujil ronojel pa qui k'ab ri winak, jas cubij ri pixab. Ya'tal wa' chque pune' e cachalal xukuje' e cach rija'l ri Abraham.", "6": "<pb/>Are c'u ri Melquisedec, pune' man rija'l ta ri Levi, xuc'am ri lajujil che ri Abraham. Xutewichi'j c'u ri Abraham ri u c'amom ri chi'nic che ri Dios.", "7": "<pb/>Man c'o ta jachin cac'ulelanic chi ri cayo'w ri tewichi'nic are' nim na u k'ij chuwäch ri cac'amow ri tewichi'nic.", "8": "<pb/>Waral ri cäquic'am ri lajujil, e winak ri e cämel. Are c'u ri tz'ibatalic cubij chi ri Melquisedec ri xuc'am ri lajujil c'ä c'aslic.", "9": "<pb/>Cuya' c'ut cäkabij chi ri aj levitib ri cäquic'am ri lajujil camic, kas are' xeyo'w ri lajujil che ri Melquisedec rumal rech chi ri Abraham are' ri u mam ri Levi.", "10": "<pb/>Ri Levi xa' c'u jun ruc' ri u mam Abraham, c'ä majok calc'ualax rumal, aretak ri Melquisedec xel ulok che u c'ulaxic ri Abraham.", "11": "<pb/>Ri e aj Israel xquic'am ri pixab chuxe' ri qui takanic ri levitib ri e cojol tabal tok'ob, e are' rija'l ri Aaron. We ta ba' ronojel xuban tz'akat cuc' ri e are', ma ta rajawaxic ri' chi cäwalij ta jun cojol tabal tok'ob chic jas ri cäjunamataj ruc' ri Melquisedec, ri man cäjunamataj taj ruc' ri Aaron.", "12": "<pb/>We queq'uextaj c'u ri cojol tabal tok'ob, rajawaxic xukuje' u q'uexic ri pixab.", "13": "<pb/>Are c'u ri Kajaw ri je cäbix wa' chrij, jun chi wi ri ramak' aj Israel ojer, ri man c'o ta jun chque ri ramak' oquinak che cojol tabal tok'ob.", "14": "<pb/>K'alaj c'ut chi ri Kajaw, ri ramak' ojer are ri Juda. Man c'o ta c'u jas xubij ri Moises chque ri e ramak' ri Juda chi queboc che cojol tabal tok'ob.", "15": "<pb/>Are c'u sibalaj k'alaj na, we cäwalij jun cojol tabal tok'ob chic jas ri Melquisedec,", "16": "<pb/>ri man cojom ta rumal ri pixab ri cubij jachique ija'lil rajawaxic cäpe wi, xane' rumal ri u cuinem ri c'aslemal ri man q'uisel taj.", "17": "<pb/>Cäk'alajisax c'u chrij rumal ri Dios: <pb/><t>“At cojol tabal tok'ob</t> <t>amak'el chbe k'ij sak,</t> <t>ri cäjunamataj</t> <t>ruc' ri Melquisedec.”</t>", "18": "<pb/>Kastzij ri ojer takanic xchup rumal rech ri u tukaril, man c'o ta u patan.", "19": "<pb/>Man c'o ta xtz'akatisax rumal ri u pixab ri Moises. Xpe c'u jun cu'lbal ka c'u'x ri sibalaj utz na, rumal wa' cujkeb ruc' ri Dios.", "20": "<pb/>Ri Dios xujiquiba' u bixic wa' ruc' jun chi'nic ri kas cäban na. Ri niq'uiaj e cojol tabal tok'ob man ruc' ta qui bixic jun chi'nic ri kas cäban na xeboc che cojol tabal tok'ob.", "21": "<pb/>Aretak xcoj ri Ajawaxel, xban jun chi'nic ri kas cäban na. Ri Dios xubij che: <pb/><t>“Xubij ri Ajawaxel</t> <t>ruc' chi'nic ri kas cäban na,</t> <t>man cuq'uex ta c'u</t> <t>ri u chomanic:</t> <t>‘At cojol tabal tok'ob</t> <t>chbe k'ij sak.’ ”</t>", "22": "<pb/>Je c'u ri' ri Jesus are' ri cajiquiban jun c'ulwächinic ri utz na chuwäch ri nabe.", "23": "<pb/>Sibalaj e q'ui e oquinak can che cojol tabal tok'ob, xak xeboc'owic, rumal rech chi chquijujunal xecämic, man xec'oji' ta q'ui junab.", "24": "<pb/>Are c'u ri Jesus, rumal rech chi cäc'oji' amak'el chbe k'ij sak, oquinak che cojol tabal tok'ob, ri man k'axal taj.", "25": "<pb/>Jeri' cäcuin che qui colic chbe k'ij sak ri winak ri quekeb ruc' ri Dios rumal are', rumal rech chi c'asal amak'el rech cubochi'j ri Dios paquiwi'.", "26": "<pb/>Je qui nimal ri cojol tabal tok'ob wa' ri rajawaxic chke: tastalic man c'o ta retzelal, ch'ajch'oj, u tasom rib chquij ri e ajmaquib, walijisam sibalaj c'u chicaj na c'o wi che ri caj.", "27": "<pb/>Man rajawaxic ta che chi ronojel k'ij cucämisaj ta jun awaj che tabal tok'ob cho ri Dios nabe paquiwi' ri u mac ri are', te c'u ri' paquiwi' ri qui mac ri winak, jas cäquiban ri niq'uiaj e cojol tabal tok'ob. Xa' c'u jumul chbe k'ij sak ri Jesus xuya' tabal tok'ob, aretak xuya' ri u c'aslemal cho ri ripibal.", "28": "<pb/>Ri u pixab ri Moises quebucoj jacha' che qui nimal cojol tabal tok'ob achijab ri man e tz'akat taj, are c'u ri chi'nic ri kas cäban na ri xuban ri Dios, ri c'äte xbanic aretak bantajinak chic ri pixab, cucoj che qui nimal cojol tabal tok'ob ri u C'ojol, ri bantajinak che chi tz'akatinak che chbe k'ij sak."}