{"1": "<pb/>Xuwi chi c'u wa' quinbij, kachalal: Quixkabochi'j, quixkapixbej chi jas ri xkabij chiwe chi quiban na pa ri i c'aslemal, chi quiban na ri jastak ri cäkaj chuwäch ri Dios, je chibana'. Je cätajin quiban camic. Sibalaj chibana' ba' amak'el.", "2": "<pb/>Iweta'm c'ut jachique tak takanic xkaya' chiwe rumal ri Ajaw Jesus.", "3": "<pb/>Are wa' cäraj ri Dios, chi quixux tastalic tak winak, chi man quiban ta macunic cuc' ixokib achijab.", "4": "<pb/>Chi chijujunal chc'ol u tij puwi' ri kas u cuerp pa tastaliquil xukuje' pa nim ilic,", "5": "<pb/>mabe i c'u'x che qui banic e itzel tak rayinic, jacha' ri caquiban ri winak ri man queta'm ta u wäch ri Dios.", "6": "<pb/>C'o jun muban c'ax mawi musub ri rachalal pa we jasach ri'. Are' c'u ri Ajawaxel cätojow u q'uexel ronojel wa' che, jas ri ka bim chi ulok, jas ri xkak'alajisaj chiwäch.", "7": "<pb/>Ri Dios c'ut man uj u siq'uim taj rech cäkaban tz'ilalaj tak jastak, xane' rech cujux tastalic tak winak.", "8": "<pb/>Je c'u ri' xa apachin ri man nim ta cäril wi we tzij ri', man are' ta ri winak ri man nim ta cärilo, xane' are' man nim ta cäril wi ri Dios ri yowinak ri Ruxlabal chke.", "9": "<pb/>Man rajawaxic taj chi quintz'ibaj chiwe jas quiban ix kachalal che ri u lok'ok'exic iwib. Ix tijom c'u rumal ri Dios jas quibano quilok'ok'ela' iwib.", "10": "<pb/>Je c'u quiban cuc' conojel ri achalaxelab ri e c'o pa ronojel Masedon. Quixkabochi'j c'ut, kachalal, chi quitakej na telechinic;", "11": "<pb/>c'o jas mixel wi ch'u'j are chixoc il chque ri jastak iwech, chixchacun cuc' tak ri e i k'ab jas ri ka chilibem chiwe.", "12": "<pb/>Jeri' utz quixbin chquiwäch ri niq'uiaj winak chic, utz quixil cumal. Jeri' man c'o ta jas rajawaxic chiwe.", "13": "<pb/>Wachalal, quinwaj quiwetamaj jas cäquic'ulmaj na ri cäminakib, rech man quixbison taj, jas ri quebison ri jule' chic ri man c'o ta cu'lbal qui c'u'x.", "14": "<pb/>We cäkacojo chi ri Jesus xcämic xukuje' xc'astajic, jeri' ri Dios xukuje' quebuc'am na bic ri cäminakib ruc', ri xecojon che ri Jesus.", "15": "<pb/>Are c'u wa' cäkabij chiwe pa ri u tzij ri Ajawaxel: chi ri uj ri uj c'asc'oj, ri cujcanaj na can c'ä pa ri u petic ri Ajawaxel, man cujnabej ta na chquiwäch ri e cäminakib.", "16": "<pb/>Are ri Ajawaxel cäkaj na ulok chicaj, ruc' takanic, ruc' ri u ch'abal jun qui nimal ri tako'n aj caj, ruc' ri rok'ibal ri u trompet ri Dios. Are c'u nabe quec'astaj na ri cäminakib ri xecojon che ri Crist.", "17": "<pb/>C'äte ri' ri uj, ri uj c'asc'oj ri uj canajinak canok, cujc'am na bic junam cuc' ri cäminakib pa tak ri sutz' che u rikic ri Ajawaxel pa ri quiakik'. Jeri' cujc'oji' na ruc' ri Ajawaxel chbe k'ij sak.", "18": "<pb/>Je c'u ri', chicu'bisala' i c'u'x ruc' we tzij ri'."}