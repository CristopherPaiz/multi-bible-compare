{
  "1": "את אשר היה מראש אשר שמענו ובעינינו ראינו אשר הבטנו ואשר מששו ידינו על־דבר החיים׃",
  "2": "והחיים נגלו ונרא ומעידים אנחנו ומודיעים לכם את־חיי העולם אשר היו עם־האב ונגלו לנו׃",
  "3": "את אשר ראינו ושמענו נודיעה לכם למען תתחברו לנו גם־אתם והתחברותנו היא עם־האב ועם־בנו ישוע המשיח׃",
  "4": "ואת־זאת כתבים אנחנו לכם למען תהיה שמחתכם שלמה׃",
  "5": "וזאת היא השמועה אשר שמענו ממנו ונגד לכם כי האלהים אור הוא וכל־חשך אין בו׃",
  "6": "אם־נאמר כי יש־לנו התחברות עמו ונתהלך בחשך הננו כזבים ופעלתנו איננה אמת׃",
  "7": "אך אם־באור נלך כאשר הוא באור הנה נתחברנו יחד ודם־ישוע המשיח בנו יטהרנו מכל־חטא׃",
  "8": "אם־נאמר כי אין־בנו חטא הננו מתעים את־נפשתינו והאמת אין בנו׃",
  "9": "ואם־נתודה את־חטאתינו נאמן הוא וצדיק לסלח לנו את־חטאתינו ולטהרנו מכל־עון׃",
  "10": "ואם־נאמר כי לא חטאנו לכזב נשימנו ודברו אין בנו׃"
}