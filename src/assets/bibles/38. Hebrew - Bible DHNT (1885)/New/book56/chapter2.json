{
  "1": "ואתה דבר את־הנאה ללקח הבריא׃",
  "2": "שיהיו הזקנים משלים ברוחם ומכבדים וצנועים ובריאים באמונה ובאהבה ובסבלנות׃",
  "3": "וכן הזקנות תהי הנהגתן כאשר נאוה לקדש לא תהיינה מלשינות ולא נכבשות לסבוא־יין כי אם־מלמדות טוב׃",
  "4": "ומישרות את־הצעירות לאהב את־בעליהן ולאהב את־בניהן׃",
  "5": "ולהיות צנועות וטהרות צופיות הליכות ביתן וטבות ונכנעות לבעליהן למען לא־יחלל דבר האלהים׃",
  "6": "ככה תזהיר גם את־הבחורים שיהיו צנועים׃",
  "7": "ובכל־דבר היה אתה למופת במעשים טובים בהוראה צרופה ונהדרה׃",
  "8": "ובדבר בריא ומום אין־בו למען יבוש המתקומם ולא ימצא לדבר עליכם רע׃",
  "9": "העבדים יכנעו לאדוניהם ויתרצו להם בכל־דבר ולא ימרו את־דבריהם׃",
  "10": "ולא־ימעלו מעל כי אם־יראו כל־אמונה טובה למען יפארו בכל את־לקח אלהינו מושיענו׃",
  "11": "כי הופיע חסד אלהים להושיע את־כל־בני האדם׃",
  "12": "וליסר אתנו אשר נתעב הרשע ותאות העולם ונחיה בעולם הזה בצניעות ובצדק ובחסידות׃",
  "13": "ונחכה לתקוה המאשרת ולהופעת כבוד אלהינו הגדול ומושיענו ישוע המשיח׃",
  "14": "אשר־נתן את־נפשו בעדנו לגאלנו מכל־עול ולטהר לו עם סגלה הזריז במעשים טובים׃",
  "15": "את־אלה תדבר ותזהיר ותוכיח בכל־חזקה ואיש אל־יבוז לך׃"
}