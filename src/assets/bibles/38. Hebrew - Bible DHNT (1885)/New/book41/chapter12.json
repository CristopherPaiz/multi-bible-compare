{
  "1": "ויחל לדבר אליהם במשלים לאמר איש נטע כרם ויעש גדר סביבותיו ויחצב יקב ויבן מגדל ויתנהו אל־כרמים וילך למרחקים׃",
  "2": "ולמועד שלח אל־הכרמים עבד לקחת מאת הכרמים מפרי הכרם׃",
  "3": "ויחזיקו בו ויכהו וישלחהו ריקם׃",
  "4": "ויסף לשלח אליהם עבד אחר ואתו סקלו באבנים ומחצו ראשו וישלחהו נכלם׃",
  "5": "ויסף וישלח אחר וגם־אתו הרגו וכן עשו ברבים אחרים מהם הכו ומהם הרגו׃",
  "6": "ויהי־לו עוד בן יחיד אשר אהבו וישלח גם־אתו אליהם באחרנה לאמר מפני בני יגורו׃",
  "7": "והכרמים ההם אמרו איש אל־רעהו הנה־זה הוא היורש לכו ונהרגהו ולנו תהיה הירשה׃",
  "8": "ויחזיקו בו ויהרגו אותו וישליכהו אל־מחוץ לכרם׃",
  "9": "ועתה מה־יעשה בעל הכרם יבוא ויאבד את־הכרמים ההם ויתן את־הכרם לאחרים׃",
  "10": "הלא קראתם את־הכתוב הזה אבן מאסו הבונים היתה לראש פנה׃",
  "11": "מאת יהוה היתה זאת היא נפלאת בעינינו׃",
  "12": "ויבקשו לתפשו וייראו מפני העם יען אשר־הבינו כי עליהם דבר את־המשל הזה ויעזבהו וילכו להם׃",
  "13": "וישלחו אליו אנשים מן־הפרושים ומן־ההורדוסיים ללכד אתו בדברו׃",
  "14": "ויבאו ויאמרו אליו רבי ידענו כי־איש אמת אתה ולא־תגור מפני איש כי לא תכיר פנים כי אם־באמת מורה אתה את־דרך האלהים הנכון לתת מס אל־הקיסר אם־לא נתן׃",
  "15": "והוא ידע את־חנפתם ויאמר אליהם מה־תנסוני הביאו אלי דינר ואראה׃",
  "16": "ויביאו ויאמר אליהם של־מי הדמות הזאת והכתוב אשר עליו ויאמרו אליו של־הקיסר׃",
  "17": "ויאמר ישוע אליהם את אשר לקיסר תנו לקיסר ואת אשר לאלהים תנו לאלהים ויתמהו עליו׃",
  "18": "ויבאו אליו מן־הצדוקים האמרים כי־אין תחיה למתים וישאלהו לאמר׃",
  "19": "רבי כתב לנו משה כי ימות אחי־איש ועזב אשה ובנים אין לו ייבם אחיו את־אשתו ויקם זרע לאחיו׃",
  "20": "והנה שבעה אחים והראשון לקח אשה ובמותו לא־השאיר אחריו זרע׃",
  "21": "ויקח אתה השני וימת ולא־הניח זרע וכן גם השלישי׃",
  "22": "ויקחוה כל־השבעה ולא־השאירו אחריהם זרע ואחרי מות כלם מתה גם האשה׃",
  "23": "ועתה בתחית המתים כשיקומו למי מהם תהיה לאשה כי לשבעה היתה לאשה׃",
  "24": "ויאמר ישוע אליהם הלא בזאת אתם תעים באשר אינכם יודעים גם את־הכתובים גם את־גבורת האלהים׃",
  "25": "כי בעת קומם מן־המתים האנשים לא ישאו נשים ולא תנשאנה אך יהיו כמלאכי השמים׃",
  "26": "ועל־דבר המתים כי־קום יקומו הלא קראתם בספר משה את אשר־דבר אליו האלהים בסנה לאמר אנכי אלהי אברהם ואלהי יצחק ואלהי יעקב׃",
  "27": "האלהים איננו אלהי המתים כי אם־אלהי החיים לכן הרביתם לתעות׃",
  "28": "ואחד מן־הסופרים שמע אתם מתוכחים ויקרב אליהם וירא כי היטב השיבם וישאלהו מה־היא הראשנה לכל־המצות׃",
  "29": "ויען ישוע וידבר אליו הראשנה לכל־המצות היא שמע ישראל יהוה אלהינו יהוה אחד׃",
  "30": "ואהבת את יהוה אלהיך בכל־לבבך ובכל־נפשך ובכל־מדעך ובכל־מאדך זאת היא המצוה הראשנה׃",
  "31": "והשנית הדמה לה היא ואהבת לרעך כמוך ואין מצוה גדולה מאלה׃",
  "32": "ויאמר אליו הסופר אמנם רבי יפה דברת כי אלהים אחד הוא ואין עוד מלבדו׃",
  "33": "ולאהבה אתו בכל־לבב ובכל־מדע ובכל־נפש ובכל־מאד ולאהבה את־הרע כנפשו גדולה היא מכל־עלות וזבחים׃",
  "34": "וירא ישוע כי־ענה בדעת ויאמר אליו לא־רחוק אתה ממלכות האלהים ואיש לא־ערב עוד את־לבו לשאל אותו שאלה׃",
  "35": "ויען ישוע בלמדו במקדש ויאמר איך יאמרו הסופרים כי המשיח הוא בן־דוד׃",
  "36": "והוא דוד אמר ברוח הקדש נאם יהוה לאדני שב לימיני עד־אשית איביך הדם לרגליך׃",
  "37": "הנה־דוד בעצמו קרא־לו אדון ואיך הוא בנו ויאהב רב העם לשמע אתו׃",
  "38": "ויאמר אליהם בלמד אתם השמרו מן־הסופרים האהבים להתהלך עטופי טלית ואת־שאלות שלומם בשוקים׃",
  "39": "ואת־מושבי הראש בבתי כנסיות ואת־הסבות הראש בסעודות׃",
  "40": "הבלעים את־בתי האלמנות ומאריכים בתפלה למראה עינים המה משפט על־יתר יקחו׃",
  "41": "וישוע ישב ממול ארון האוצר והוא ראה את־העם משליכים מעות לארון האוצר ועשירים רבים נתנו הרבה׃",
  "42": "ותבא אלמנה עניה ותשלך שתי פרוטות אשר הן רבע אסר׃",
  "43": "ויקרא אל־תלמידיו ויאמר אליהם אמן אמר אני לכם כי האלמנה העניה הזאת נתנה יותר מכל־הנתנים אל־ארון האוצר׃",
  "44": "כי כלם נתנו מן־העדף שלהם והיא ממחסרה נתנה כל־אשר־לה את כל־רכושה׃"
}