{
  "1": "ויהי ככלות ישוע לדבר את כל־הדברים האלה ויאמר אל־תלמידיו׃",
  "2": "אתם ידעתם כי אחרי יומים יהיה הפסח ובן־האדם ימסר להצלב׃",
  "3": "ויקהלו הכהנים הגדולים והסופרים וזקני העם אל־חצר הכהן הגדול הנקרא קיפא׃",
  "4": "ויועצו יחדו לתפש את־ישוע בערמה ולהמיתו׃",
  "5": "ויאמרו אך־לא בחג פן־תהיה מהומה בעם׃",
  "6": "ויהי בהיות ישוע בית־היני בבית שמעון המצרע׃",
  "7": "ותקרב אליו אשה ובידה פך־שמן יקר מאד ותצק על־ראשו בהסבו על־השלחן׃",
  "8": "ויראו התלמידים ויתרעמו לאמר על־מה האבוד הזה׃",
  "9": "כי השמן הזה היה ראוי להמכר במחיר רב ולתתו לעניים׃",
  "10": "וידע ישוע ויאמר אליהם למה תוגו את־האשה הלא מעשה טוב עשתה עמדי׃",
  "11": "כי עניים תמיד עמכם ואנכי אינני אתכם תמיד׃",
  "12": "כי אשר שפכה את־השמן הזה על־גופי לחנט אותי עשתה זאת׃",
  "13": "אמן אמר אני לכם באשר תקרא הבשורה הזאת בכל־העולם גם את־אשר היא עשתה יספר לזכרון לה׃",
  "14": "וילך אחד משנים העשר הנקרא יהודה איש־קריות אל־ראשי הכהנים׃",
  "15": "ויאמר מה־תתנו לי ואמסרנו בידכם וישקלו־לו שלשים כסף׃",
  "16": "ומן־העת ההיא בקש תאנה למסר אותו׃",
  "17": "ויהי בראשון לחג המצות ויגשו התלמידים אל־ישוע לאמר באיזה מקום תחפץ כי־נכין לך לאכל את־הפסח׃",
  "18": "ויאמר לכו העירה אל־פלני אלמני ואמרתם אליו כה אמר הרב עתי קרובה היא ובביתך אעשה את־הפסח עם־תלמידי׃",
  "19": "ויעשו התלמידים כאשר צום ישוע ויכינו את־הפסח׃",
  "20": "ויהי בערב ויסב עם־שנים העשר׃",
  "21": "ובאכלם ויאמר אמן אמר אני לכם כי־אחד מכם ימסרני׃",
  "22": "ויתעצבו מאד ויחלו איש איש לאמר לו האנכי הוא אדני׃",
  "23": "ויען ויאמר האיש אשר טבל עמי את־ידו בקערה הוא ימסרני׃",
  "24": "הן בן־האדם הלוך ילך־לו ככתוב עליו אבל אוי לאיש ההוא אשר על־ידו ימסר בן־האדם טוב לאיש ההוא אם־לא נולד׃",
  "25": "ויען יהודה המסר אותו ויאמר רבי האני הוא ויאמר אליו אתה אמרת׃",
  "26": "ובאכלם ויקח ישוע את־הלחם ויברך ויבצע ויתן לתלמידים ויאמר קחו ואכלו זה הוא גופי׃",
  "27": "ויקח את־הכוס ויברך ויתן להם לאמר שתו ממנה כלכם׃",
  "28": "כי זה הוא דמי דם־הברית החדשה הנשפך בעד רבים לסליחת חטאים׃",
  "29": "ואני אמר לכם כי מעתה שתה לא אשתה מתנובת הגפן הזאת עד היום ההוא אשר אשתה אתה עמכם חדשה במלכות אבי׃",
  "30": "ויהי אחרי גמרם את־ההלל ויצאו אל־הר הזיתים׃",
  "31": "אז אמר אליהם ישוע אתם כלכם תכשלו בי בלילה הזה כי כתוב אכה את־הרעה ותפוצין הצאן׃",
  "32": "ואחרי קומי אלך לפניכם הגלילה׃",
  "33": "ויען פטרוס ויאמר לו גם כי־יכשלו בך כלם אני לעולם לא אכשל׃",
  "34": "ויאמר אליו ישוע אמן אמר אני לך כי בלילה הזה בטרם יקרא התרנגול תכחש בי שלש פעמים׃",
  "35": "ויאמר אליו פטרוס גם כי־יהיה עלי למות אתך כחש לא אכחש בך וכן אמרו גם כל־התלמידים׃",
  "36": "אחרי־כן בא אתם ישוע אל־חצר הנקרא גת־שמנים ויאמר אל־התלמידים שבו לכם פה עד־אשר אלך שמה והתפללתי׃",
  "37": "ויקח אתו את־פטרוס ואת־שני בני זבדי ויחל להעצב ולמוג׃",
  "38": "ויאמר להם נפשי מרה־לי עד־מות עמדו פה ושקדו עמי׃",
  "39": "וילך מעט הלאה ויפל על־פניו ויתפלל לאמר אבי אם־יוכל להיות תעבר־נא מעלי הכוס הזאת אך לא כרצוני כי אם־כרצונך׃",
  "40": "ויבא אל־התלמידים וימצאם ישנים ויאמר אל־פטרוס הנה לא־היה ביכלתכם לשקד עמי שעה אחת׃",
  "41": "שקדו והתפללו פן־תבאו לידי נסיון הן הרוח היא חפצה והבשר הוא רפה׃",
  "42": "ויוסף ללכת־לו שנית ויתפלל לאמר אבי אם־לא תוכל הכוס הזאת לעבר ממני מבלי שתותי אתה יהי כרצונך׃",
  "43": "ויבא וימצאם גם בפעם הזאת ישנים כי עיניהם היו כבדות׃",
  "44": "ויניחם ויוסף ללכת ויתפלל שלישית באמרו עוד־הפעם כדבר הזה׃",
  "45": "ויבא אל־התלמידים ויאמר אליהם נומו מעתה ונוחו הנה השעה קרובה ובן־האדם נמסר לידי חטאים׃",
  "46": "קומו ונלכה הנה הולך וקרב המסר אותי׃",
  "47": "עודנו מדבר והנה־בא יהודה אחד משנים העשר ועמו המון רב בחרבות ובמקלות מאת ראשי הכהנים וזקני העם׃",
  "48": "והמסר אתו נתן להם אות לאמר האיש אשר אשקהו זה הוא תפשוהו׃",
  "49": "ומיד נגש אל־ישוע ויאמר שלום לך רבי וינשק־לו׃",
  "50": "ויאמר אליו ישוע רעי על־מה באת ויגשו וישלחו את־ידיהם בישוע ויתפשו אתו׃",
  "51": "והנה אחד מן־האנשים אשר עם־ישוע שלח ידו וישלף חרבו ויך את־עבד הכהן הגדול ויקצץ את־אזנו׃",
  "52": "ויאמר אליו ישוע השב את־חרבך אל־תערה כי כל־אחזי חרב בחרב יאבדו׃",
  "53": "או היחשב לבך כי לא יכלתי לשאל עתה מאת אבי והוא יצוה־לי יותר משנים עשר לגיונות של־מלאכים׃",
  "54": "ואיככה אפוא ימלאו הכתובים כי־כן היה תהיה׃",
  "55": "בשעה ההיא אמר ישוע אל־המון העם כעל־פריץ יצאתם בחרבות ובמקלות לתפשני ויום יום הייתי ישב ומלמד אצלכם במקדש ולא החזקתם בי׃",
  "56": "וכל־זאת היתה למלאת כתבי הנביאים אז עזבוהו התלמידים כלם וינוסו׃",
  "57": "והאנשים אשר תפשו את־ישוע הוליכהו אל־קיפא הכהן הגדול אשר נקהלו־שם הסופרים והזקנים׃",
  "58": "ופטרוס הלך אחריו מרחוק עד לחצר הכהן הגדול ויבא פנימה וישב לו אצל המשרתים לראות את־אחרית הדבר׃",
  "59": "והכהנים הגדולים והסופרים וכל־הסנהדרין בקשו עדות שקר בישוע להמיתו ולא מצאו׃",
  "60": "ואף בעמד שם עדי שקר רבים לא מצאו ובאחרונה נגשו שני עדי שקר׃",
  "61": "ויאמרו זה אמר יש ביכלתי להרס את־היכל האלהים ולשוב לבנותו בשלשת ימים׃",
  "62": "ויקם הכהן הגדול ויאמר אליו האינך משיב דבר על־אשר ענו־בך אלה׃",
  "63": "וישוע החריש ויען הכהן הגדול ויאמר לו משביעך אני באלהים חיים שתאמר לנו אם־אתה הוא המשיח בן־האלהים׃",
  "64": "ויאמר אליו ישוע אתה אמרת אבל אני אמר לכם כי מעתה תראו את־בן־האדם ישב לימין הגבורה ובא עם־ענני השמים׃",
  "65": "ויקרע הכהן הגדול את־בגדיו ויאמר הוא גדף ומה־לנו עוד לבקש עדים הנה עתה שמעתם את־גדופו׃",
  "66": "מה־דעתכם ויענו ויאמרו איש־מות הוא׃",
  "67": "וירקו בפניו ויכהו באגרוף ואחרים הכהו על־הלחי׃",
  "68": "ויאמרו הנבא לנו המשיח מי הוא המכה אותך׃",
  "69": "ופטרוס ישב מחוץ לבית בחצר ותגש אליו שפחה לאמר גם־אתה היית עם־ישוע הגלילי׃",
  "70": "ויכחש בפני כלם לאמר לא ידעתי מה־את אמרת׃",
  "71": "ויצא אל־פתח השער ותרא אותו אחרת ותאמר לאנשים אשר־שם גם־זה היה עם־ישוע הנצרי׃",
  "72": "ויוסף לכחש וישבע לאמר לא ידעתי את־האיש׃",
  "73": "וכמעט אחרי־כן ויגשו העמדים שם ויאמרו אל־פטרוס אמת כי גם־אתה מהם כי גם־לשונך מגלה אותך׃",
  "74": "ויחל להחרים את־נפשו ולהשבע לאמר לא ידעתי את־האיש ומיד קרא התרנגול׃",
  "75": "ויזכר פטרוס את־דבר ישוע אשר אמר אליו לאמר בטרם יקרא התרנגול תכחש בי שלש פעמים ויצא החוצה וימרר בבכי׃"
}