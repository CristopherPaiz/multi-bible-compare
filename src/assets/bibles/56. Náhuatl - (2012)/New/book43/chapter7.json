{
  "1": "Satepan de nochi non, Jesús oninintinimia itich in tlalmeh Galilea, pues amo ocniquia yas Judea, nic in judiohtiquiuahqueh ocniquiah icmictisqueh.",
  "2": "Ihcuacon yoehcotoya nimiluiu in judíos non itoocaa iluitl den xiucalmeh,",
  "3": "uan nicniuan in Jesús oquiluihqueh: —Amo xonmocaua nican, yeh xoyau Judea, ohcon motlasalohcauantzitzin tlen chanchiuah ompa noiuqui ictasqueh in chiualisten tlen itquimonchiua,",
  "4": "pues naquin ictemoua moteixmatiltis amo icchiua itlah san ichtacayan. Tla itquimonchiua nescayomeh, yeh ocachi cuali xonmoteixmatilti imixpan nochtin in tlalticpactlacameh.",
  "5": "Nicniuan Jesús ohcon oquiluayah nic dion yehuan amo ocniltocayah.",
  "6": "Jesús oquimiluih: —Nohora ayamo ehco. Tlamilauca, namonauac tlensaso hora cuali.",
  "7": "Namehuan amo uilis namechcocolisqueh in tlalticpactlacameh, pero neh amo nechtasniquih nic neh inquinmatiltia amo cuali ninchiualis.",
  "8": "Namehuan ixtlehcocan ixyacan itich in iluitl. Neh amo nias, pues ayamo ehco nohora.",
  "9": "Jesús ohcon oquinnanquilih uan ompa omocau Galilea.",
  "10": "Pero satepan, ihcuac nicniuan in Jesús yoyahcah iluitl, yeh noiuqui otlehcoc oyah san ichtacatzin, amacah oquiluih.",
  "11": "Itich in iluitl, in judiohtiquiuahqueh octemouayah in Jesús uan octouayah: —¿Canih isqui non tlacatl?",
  "12": "Mic tlahtol omocaquia de yeh inauac nonqueh tlailiuis miqueh tocniuan. Siquin oquihtouayah: “Yeh simi cuali conetl.” Ocsiquin oquihtouayah: “Amo, pues non tlacatl san quincahcayautinimi in tocniuan.”",
  "13": "Nochtin otlahtouaya de yeh san ichtacatzin, nic oquimixmouilaya in judiohtiquiuahqueh.",
  "14": "Tlahco semana, ihcuac ya tlahco iluitl, Jesús oyah icah in teopantli uan opeu tlamachtia.",
  "15": "In judiohtiquiuahqueh ocmotetzauayah uan oquihtouayah: —¿Quenih hasta ohcon quixmati in Teotlahtolamatl, uan yeh amacah ocmachtih?",
  "16": "Jesús oquimiluih: —Notlamachtilis amo notich ualeua, tla yeh ualeua itich naquin onechualtitlan.",
  "17": "Naquin ictemoua icchiuas nitlaniquilitzin Dios, yec quitas tla notlamachtilis ualeua itich Dios noso san notich ualeutoc.",
  "18": "Naquin tlahtoua san tlen yeh itich ualeua, ictemoua macuehcapantlalican. Pero naquin ictemoua macuehcapantlalican naquin ocualtitlan, yeh se tocniu tlen tlahtoua ica in tlen milauac uan amo cah tlacahcayaualis itich.",
  "19": "’¿Moisés xamo onamechonmactih in tlanauatil? Uan yeh masqui ohcon, dion semeh namehuantzitzin amo nanconchiuah tlen ictoua in tlanauatil. ¿Pues tlamo, tleca nanconniquih nannechonmictisqueh?",
  "20": "In tocniuan onauatqueh: —Itconpia amocuali ehecatl. ¿Aquih icniqui mitzonmictis?",
  "21": "Jesús oquinnanquilih: —Nanconmotetzauihtoqueh tleca onicchiu iluicacnescayotl itich moseuilistonal, uan yeh san se cuali tiquitl tlen onicchiu.",
  "22": "Pero ixcontacan, Moisés onamechonmactih in tlanauatil xonmojudiohnescayotican. Tlen milauac non tlanauatil amo ualeua san itich Moisés, yeh ualeua itich namoyauehcautahuan tlen ocachi achtoh uan amo Moisés.",
  "23": "Axan, tla namehuantzitzin nanconjudiohnescayotiah se piltzintli masqui mai moseuilistonal, para ohcon nancontlacamatisqueh nitlanauatil Moisés, tla ohcon, ¿tleca namoncualanih nouan nic neh mahsic onpahtih se tlacatl itich moseuilistonal?",
  "24": "Amo xonmoyacanacan namontlahtosqueh san ica tlen nanconitah, yehyeh achtoh namontlahtosqueh ixcontlatlatacan ica tlen yec.",
  "25": "Siquin tlen ochanchiuayah Jerusalén oquihtouayah: —¿Xamo yeh nin tlacatl non ictemohtinimih icniquih icmictisqueh?",
  "26": "Uan yeh ixconitacan, tlahtohtoc teixpan, uan amacah itlah quiluia. ¿Max in tiquiuahqueh yocniltocaqueh yehua in Cristo Temaquixtani?",
  "27": "Pero tehuan cuali itmatoqueh canih ualeua nin tlacatl. Pero ihcuac uitz in Cristo Temaquixtani, amacah icmatis canih ualeua.",
  "28": "Jesús ompa otlamachtihtoya icah in teopantli, uan ihcuac oquincac, otlahtoh chicauac. Oquihtoh: —¿Tla ohcon namehuantzitzin nannechonixmatih, uan nanconmatih canih inualeua? Pero neh amo nican onualah san ica neh notlaniquilis, tla yeh onechualtitlan naquin milaucatzintli, naquin namehuantzitzin amo nanconixmatih.",
  "29": "Neh quemah inquixmati, nic inauac Yehuatzin inualeua, uan Yehuatzin onechualtitlan.",
  "30": "Ihcuacon ocniquiah ictzitzquisqueh in Jesús, pero amacah octzitzquih, nic ayamo oehcoya nihora.",
  "31": "Masqui ohcon miqueh tocniuan ocniltocaqueh uan oquihtouayah: —Ihcuac uitz in Cristo Temaquixtani, ¿quenat uilis quinchiuas ocachi miqueh nescayomeh uan amo nin tlacatl?",
  "32": "In fariseos ocmatqueh tlen ocmoichtacanonotzayah in tocniuan de Jesús. Ica non in teopixcatlayacanqueh uan fariseos oquintitlanqueh siquin teananih mactzitzquitin.",
  "33": "Ihcuacon Jesús oquihtohtoya: —Oc namouantzin nisqui tipitzin, uan satepan nias inauac naquin onechualtitlan.",
  "34": "Namehuantzitzin nannechontemosqueh, uan amo nannechonahsisqueh, pues campa neh nisqui, namehuantzitzin amo uilis namonyasqueh.",
  "35": "Ihcuacon in judiohtiquiuahqueh ocmosepaniluayah: —¿Canih yasqui nin tlacatl uan amo uilis itcahsisqueh? ¿Xanqui icyoluihtoc yasqui inauac in judíos tlen chanchiutoqueh itich tlalmeh griegos, uan ompa quinmachtis in griegos?",
  "36": "¿Tlenoh ictosniqui in tlahtol tlen oquihtoh: “Namehuantzitzin nannechontemosqueh, uan amo nannechonahsisqueh”, uan “campa neh nisqui, namehuantzitzin amo namonuilisqueh namonyasqueh”?",
  "37": "Itich in tonal ihcuac ya tlami in iluitl, itich in ueyi iluitonal, Jesús omoquitzteu uan chicauac oquihtoh: —Tla acah amiqui, mauiqui nonauac uan maatli.",
  "38": "Naquin tlaniltoca nonauac, quemeh ictoua in Teotlahtolamatl, itich yeh mextos atl tlen ictemaca yolilistli.",
  "39": "Ohcon otlahtoh Jesús nic otlahtohtoya den Espíritu tlen icsilisqueh naquin tlaniltocah inauac. Ihcuacon in Espíritu Santo ayamo oehcoya, pues Jesús ayamo ocsilaya in uehcapantlalilis.",
  "40": "Ihcuac in tocniuan occaqueh tlen oquihtoh in Jesús, siquin oquihtohqueh: —Tlamilauca, nin tlacatl yehua in teotlanauatani tlen itchixtoqueh.",
  "41": "Ocsiquin oquihtouayah: —Yehua nin in Cristo Temaquixtani. Pero ocsiquin oquihtouayah: —¿Quenat ualeuas Galilea in Cristo Temaquixtani?",
  "42": "¿Xamo in Teotlahtolamatl quihtoua nic in Cristo Temaquixtani isqui ualeuani de David, uan icpia tlen ualeuas itich in altipetl Belén, nialtipeu in David?",
  "43": "Ica non in tocniuan omoxixilohqueh ipampa in Jesús, nic siquin otlaniltocayah inauac uan siquin amo.",
  "44": "Siquin yehuan ocniquiah ictzitzquisqueh, pero amacah octzitzquih.",
  "45": "In teananih omocuipqueh inauac in teopixcatlayacanqueh uan fariseos. Yehuan oquintlahtlanihqueh in teananih: —¿Tleca amo onanconualicaqueh?",
  "46": "In teananih otlananquilihqueh: —¡Amo queman acah itcactoqueh tlahtoua quemeh nin tlacatl!",
  "47": "Ihcuacon in fariseos oquimiluihqueh: —¿Namehuantzitzin noiuqui yonamechoncahcayau?",
  "48": "¿Max nanconitah semeh in tiquiuahqueh noso in fariseos icniltocah in Jesús?",
  "49": "Necateh naquin icniltocah, yehuan amo quixmatih nitlanauatil Moisés, yehuan impan catqui in tlatzacuiltilis.",
  "50": "In Nicodemo, non poui inuan, naquin oyahca youac oquitato in Jesús, oquimiluih:",
  "51": "—¿Max techcauilia in totlanauatil mattlahtlacoltican se tlacatl tla achtoh amo itcaquih uan itmatih tlen oquichiu?",
  "52": "Ihcuacon, yehuan octlahtlanihqueh: —¿Quenat touatzin noiuqui tonpoui Galilea? Cuali ixcontlatemoli in Teotlahtolamatl, uan itconahxilis nic itich Galilea amo queman ualeuas dion se teotlanauatani.",
  "53": "Ihcuacon nochtin sa oyayahqueh inchahchan."
}