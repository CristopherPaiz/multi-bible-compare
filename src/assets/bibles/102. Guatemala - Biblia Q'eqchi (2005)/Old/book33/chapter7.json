{"1": "<pb/><t>Toq'ob' xaq wu,</t> <t>chanchanin aj chik li nasakonink chirix xq'ehil li q'olok,</t> <t>ut ink'a' chik nintaw in'uub' chi moko in'iig;</t> <t>ink'a' chik nintaw ruheb' li awimq li q'axal nawulak chiwu.</t>", "2": "<t>Sa' ruuchich'och' maajun chik tiik xch'ool</t> <t>ut maa'ani chik junaq aj paab'anel.<f>[23]</f></t> <t>Chixjunileb' kawal wankeb' chi b'aanunk maa'usilal</t> <t>ut neke'xra'le rib' chirib'ileb' rib'.</t>", "3": "<t>K'aynaqeb' li ruq'eb' chi xb'aanunkil li maa'usilal;</t> <t>eb' laj jolominel kaw neke'titz'ok toj,</t> <t>eb' laj raqol aatin neke'tuminaak ruheb',</t> <t>ut eb' li ninqeb' xwankil neke'xb'aanu li neke'raj</t> <t>ut neke'xk'uub' ru li ink'a' us.</t>", "4": "<t>Li jwal chaab'il sa' xyanqeb', a'an chanchan li k'ix;</t> <t>ut li tiik xch'ool, a'an chanchan li pajl.</t> <t>Ab'anan chalk re li raqok aatin,</t> <t>a' li kutan yeeb'il aawe xb'aaneb' li propeet.</t> <t>Toja' naq te'sachq xna'leb' chixjunileb'.</t>", "5": "<t>Meepaab' li tixye eere leeras eeriitz'in</t> <t>chi moko chek'ojob' eech'ool chirix junaq leeramiiw;</t> <t>chek'e ajwi' reetal li teeseeraq'i rik'in leerixaqil.</t>", "6": "<t>Xb'aan naq anaqwan li alalb'ej naxtz'eqtaana li yuwa'b'ej,</t> <t>li ko'b'ej naxq'etq'eti rib' chiru li xna',</t> <t>li alib'ej xik' naril li xna' li xb'eelom,</t> <t>ut eb' li xik' neke'ilok, sa' ajwi' leerochoch wankeb'.<f>[24]</f></t>", "7": "<t>A'ut laa'in kaw nin'oyb'enink rik'in li Qaawa',</t> <t>k'ojk'o linch'ool rik'in li Yos laj kolol we:</t> <t>ninnaw naq A'an taa'ab'inq we.</t>", "8": "<t>Matsaho'k rik'in linrahilal, at tenamit li xik' nakat-ilok we,</t> <t>xb'aan naq us ta xint'ane'k, tinwakliiq wi' chik;</t> <t>us ta wankin sa' aak'ab', li Qaawa' a'an linsaqenk.</t>", "9": "<t>Tinkuy li xjosq'il li Qaawa' xb'aan naq xinmaakob'k chiru:</t> <t>toj taaraqoq aatin chiwix ut taaril xtoq'ob'aal wu.</t> <t>Li Qaawa' taa'isinq we sa' li aak'ab'</t> <t>re toxwil linkolb'al xb'aan.</t>", "10": "<t>Li xik' na'ilok we taaril a'an;</t> <t>taaril ut taakanaaq sa' xutaan.</t> <t>Ut li xyehok we junxil:</t> <t>“B'ar wank li Qaawa' laaYos?”,<f>[25]</f></t> <t>anaqwan taasaho'q linch'ool chi rilb'al</t> <t>naq taayeq'iiq sa' oqej jo' xsululel li b'e.</t>", "11": "<pb/><t>At Jerusalén, chalk re li kutan</t> <t>naq taawaklesiiq wi' chik laasuttz'akil ut taayu'manq ru laateepalil.</t>", "12": "<t>Chalk re li xq'ehil naq te'chalq aawik'in naab'aleb' li tenamit</t> <t>chalen Asiria toj Ejiipt,</t> <t>chalen li nima' Nilo toj chire li Éwfrates,</t> <t>chalen chire li palaw jun toj chire li palaw jun chik,</t> <t>chalen li k'iche' jun toj chire li k'iche' jun chik.</t>", "13": "<t>Ab'an nakirnak taakanaaq li xna'ajeb' li tenamit a'an</t> <t>xb'aan li maa'usilal xe'xb'aanu jo'k'ihaleb' li wankeb' aran.</t>", "14": "<t>At Qaawa', chawil taxaq laatenamit rik'in laawankil,</t> <t>chab'eresiheb' laakarneer sik'b'ileb' ru aab'aan,</t> <t>li wankeb' xjunes sa' li k'iche'</t> <t>ut sutsuukeb' sa' xq'emal li ch'och'.</t> <t>K'ameb' chi ichajib'k sa' xteepal Basán ut Galahad,</t> <t>jo' naq ke'wank chaq junxil.</t>", "15": "<t>Chak'ut wi' chik li xninqal sachb'ach'oolej chiruheb',</t> <t>jo' naq koo'elk chaq sa' li tenamit Ejiipt.</t>", "16": "<t>Eb' li tenamit junch'ol te'ril a'an,</t> <t>ut us ta q'axal kaweb' rib', te'kanaaq sa' xutaan.</t> <t>Te'memo'q ut te'tz'apxiko'q.</t>", "17": "<t>Te'xlow li pojtz' jo'kaqeb' li k'anti',</t> <t>jo'kaqeb' li xul li neke'xjukuki rib' chiru ch'och'.</t> <t>Siksootqeb' naq te'elq sa' li xsokeb',</t> <t>ut parpotqeb' xb'aaneb' xxiw naq te'chalq aawik'in,</t> <t>at Qaawa', at qaYos.</t>", "18": "<t>Maajun chik junaq Yos jo' laa'at, at Qaawa',</t> <t>xb'aan naq laa'at nakakuy nakasach li xmaakeb' li rela' laatenamit.</t> <t>Laa'at ink'a' nakatjosq'o'k chi junajwa,</t> <t>xb'aan naq nakara li uxtaanank.</t>", "19": "<t>Chawuxtaana wi' chik qu,</t> <t>chamuq li qamaa'usilal ut chakut chixjunileb' li qamaak sa' xchamal li palaw.</t>", "20": "<t>At Qaawa', junelik taxaq</t> <t>wanq li xtiikilal aach'ool rik'in laj Jakob</t> <t>ut laarahom rik'in laj Abrahán,</t> <t>jo' kaye chaq junxil q'e kutan reheb' li qana' qayuwa'.<f>[26]</f></t>"}