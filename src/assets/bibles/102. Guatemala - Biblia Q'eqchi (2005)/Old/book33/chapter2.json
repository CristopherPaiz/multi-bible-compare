{"1": "<pb/><t>Ra chaalel sa' xb'eeneb' li ink'a' neke'b'aanunk li tiikilal!</t> <t>Naq yokyookeb' sa' li xwarib'aaleb',</t> <t>neke'xk'uub' li maa'usilal;</t> <t>ut naq nawulak xkutankil,</t> <t>neke'xb'aanu li xk'uub'ahomeb'</t> <t>xb'aan naq wank li xwankileb'.</t>", "2": "<t>Neke'rahink jalanil ch'och', ut neke'reechani;</t> <t>neke'rataw junaq ochoch, ut neke'relq'a.</t> <t>Neke'xrahob'tesi laj eechal junkab'al ut eb' li wankeb' chisa',</t> <t>li winq jo'wi' li k'aru re.</t>", "3": "<pb/><t>Jo'kan naq li Qaawa' xye chi jo'ka'in:</t> <t>“Laa'in ajwi' xink'uub' jun rahilal cho'q eere.</t> <t>Tintaqla sa' eeb'een jun rahilal</t> <t>li ink'a' texruuq wi' xkolb'al eerib';</t> <t>ut ink'a' chik texb'eeq chi wanq eewankil,</t> <t>xb'aan naq chalk re xkutankil li sachok.</t>", "4": "<t>Sa' li kutan a'an taab'ichamanq eere jun li b'ich re rahil ch'oolejil.</t> <t>Te'xye eere: «Xoosache'k chi junajwa.</t> <t>Li qatenamit, li reechanihom li Qaawa',</t> <t>jalan chik laj eechal re anaqwan,</t> <t>ut maajun xramok re.</t> <t>Xjek'iik li qach'och' chirixeb' li xe'eechanink qe», cha'qeb' eere”.</t>", "5": "<t>Jo'kan naq laa'ex ink'a' textz'aqonq</t> <t>sa' xyanqeb' li xtenamit li Qaawa'.</t>", "6": "<t>“Mooheeraatina chik jo' propeet.</t> <t>Laa'o ink'a' tooxtaw li rahilal”,<f>[5]</f> chankeb' a'an.</t>", "7": "<t>Ma majewanb'il tab'i' li xtenamit laj Jakob?</t> <t>Ma maak'a' chik xkuyum li Qaawa'?</t> <t>Ma jo'ka'in naxb'aanu li Yos?</t> <t>Ma ink'a' tab'i' na'aatinak re rusilankil</t> <t>eb' li neke'b'aanunk li tiikilal?</t>", "8": "<t>Laa'ex nekexnumtaak sa' xb'een lintenamit.</t> <t>Nekemaq' li xchaab'il aq'eb' li neke'sutq'iik chaq chi yalok chi saheb' sa' xch'ool.</t>", "9": "<t>Nalajerisi eb' li ixq sa' li rochocheb' q'axal raaro xb'aaneb',</t> <t>ut nekemaq' xloq'aleb' li ralal xk'ajoleb' li ink'ehom reheb' laa'in.</t>", "10": "<t>Xaqlinqex ut ayuqex!</t> <t>Li na'ajej a'in maawa' re hilank:</t> <t>xb'aan li maa'usilal x'uxmank arin,</t> <t>taasachmanq chi junajwa.</t>", "11": "<t>Wi wan junaq propeet li taayehoq tik'ti' eere:</t> <t>“Teeruk' naab'al li b'iin ut li ha' nakaltesink”, cha'aq,</t> <t>a'an tz'aqal li propeet nekeraj rab'inkil;</t> <t>a'an tz'aqal xk'ulub' li tenamit a'in.</t>", "12": "<t>Ok we chi xch'utub'ankil chixjunil li xtenamit laj Jakob;</t> <t>twaj tinxok li rela'eb' laj Israel.</t> <t>Tinch'utub'eb' jo' na'uxk reheb' li karneer sa' li koral,</t> <t>jo' na'uxk reheb' li ketomq sa' li pach'aya';</t> <t>ut tz'aapixikaq rab'inkileb' xb'aan xk'ihaleb'.</t>", "13": "<t>K'amolb'ehaq li Qaawa' chiruheb',</t> <t>ut eb' a'an te'xik chirix</t> <t>ut te'nume'q sa' rokeb'aal li tenamit.</t> <t>Li Qaawa' a'an li x'awab'ejeb' ut taaxik chi uub'ej:</t> <t>aj k'amolb'ehaq chiruheb' chixjunil.</t>"}