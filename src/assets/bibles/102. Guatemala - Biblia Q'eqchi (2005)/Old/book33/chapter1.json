{"1": "<pb/>A'an a'in li raatin li Qaawa' li kixk'ul laj Mikeas, aj Moséret, ut li kiril sa' moy u chirix Samaria ut Jerusalén, naq laj Jotán,<f>[1]</f> laj Ajás<f>[2]</f> ut laj Esekías<f>[3]</f> wankeb' chaq chi awab'ejink sa' xb'een Judá.", "2": "<pb/><t>Chejunilex li tenamit, ab'ihomaq li aatin a'in;</t> <t>chex'ab'inq chejunilex li wankex sa' li ruuchich'och'.</t> <t>Li Qaawa' taa'aatinaq chirix leemaak</t> <t>toj sa' chaq li xsantil ochoch.</t>", "3": "<t>K'ehomaq reetal,</t> <t>li Qaawa' taa'elq chaq sa' li xmuheb'aal,</t> <t>yooq chaq chi b'eek sa' xb'eeneb' li tzuul.</t>", "4": "<t>Te'uq'e'q eb' li tzuul rub'eleb' li roq,</t> <t>chanchanaqeb' li waakab' naq naha'o' chi xk'atq li xam;<f>[4]</f></t> <t>te'jachje'q eb' li taq'a</t> <t>jo' tawi' setb'ilaqeb' xb'aan xkawil oq junaq nima'.</t>", "5": "<pb/><t>Chixjunil a'in taak'ulmanq xb'aan naq eb' laj Jakob xe'xq'etq'eti rib' chiru li Yos,</t> <t>xb'aan naq xe'maakob'k eb' laj Israel.</t> <t>B'ar wank li xxe' li xq'etq'etil eb' laj Jakob?</t> <t>Ma ink'a' tab'i' sa' li tenamit Samaria?</t> <t>Ani wank re naq eb' laj Judá xe'ok chi xloq'oninkil eb' li jalanil yos?</t> <t>Ma ink'a' tab'i' sa' li tenamit Jerusalén?</t>", "6": "<pb/><t>Jo'kan naq li Qaawa' xye chi jo'ka'in:</t> <t>“Li tenamit Samaria tinkanab' chi po'lemil,</t> <t>jo' junaq na'ajej re rawb'al li uub'.</t> <t>Chixjunileb' li xpekul li tenamit tinpaji sa'eb' li taq'a</t> <t>ut tinkanab' chiru iq' li rub'elankil.</t>", "7": "<t>Chixjunileb' li xyiib'anb'il yos taaputz'imanq,</t> <t>ut taak'atmanq jo'nimal tamresinb'il rik'in li jo'maajo'il b'aanuhom.</t> <t>Tinjuk' chixjunileb' li yal k'oxlanb'il yos,</t> <t>xb'aan naq yiib'anb'ileb' rik'in xtojb'aleb' laj yumb'eet,</t> <t>ut a'an wi' chik tinkanab'eb' wi'!”.</t>", "8": "<t>Xb'aan a'an tinyaab'aq chi q'axal ra sa' inch'ool;</t> <t>tinb'eeq chi maak'a' inxaab' ut chi t'ust'u,</t> <t>tintz'uyinq jo' nawo'te'ek laj xojb'</t> <t>ut tinyaab'aq jo' ral li warom.</t>", "9": "<t>Xb'aan naq li xrahilal Samaria maak'a' xb'anol:</t> <t>xwulak toj Judá,</t> <t>ut xo'xtaw ajwi' li rokeb'aal Jerusalén</t> <t>b'arwi' wankeb' lintenamit.</t>", "10": "<t>Meeseeraq'i a'in reheb' li wankeb' Gat,</t> <t>ut mex'ok chi yaab'ak.</t> <t>Tolk'osiiq eerib' sa' pojtz'</t> <t>xb'aan xrahil leech'ool aran Bet-Lehafrá.</t>", "11": "<t>Eb' laj Safir yookeb' chi k'ame'k sa' ab'l tenamit,</t> <t>chi t'ust'u ut chi k'ajo'eb' xxutaan.</t> <t>Eb' laj Sahanán ink'a' neke'elk sa' li xtenamiteb'.</t> <t>Wankeb' sa rahil ch'oolejil eb' laj Bet-Hesel</t> <t>ut laa'ex xexkanaak chi maajun chik natenq'ank eere.</t>", "12": "<t>Relik chi yaal naq jwal ra wankeb' laj Marot</t> <t>ut neke'royb'eni naq sa raj te'wanq,</t> <t>xb'aan naq li rahilal wank chik sa' xb'een Jerusalén:</t> <t>a' li Qaawa' xb'aanunk re.</t>", "13": "<t>B'ak'omaq leekawaay chiruheb' li b'eleb'aal ch'iich', ex aj Lakix.</t> <t>Aran xtiklaak li xmaakeb' laj Sión,</t> <t>aran xe'ok chi maakob'k eb' laj Israel.</t>", "14": "<t>Jo'kan naq elenqex chi junwaakaj sa' li tenamit Moséret-Gat.</t> <t>Li tenamit Aksib a'an taaluktesinq xch'ooleb' li awab'ej re Israel.</t>", "15": "<pb/><t>Li Qaawa' xye chi jo'ka'in:</t> <t>“Toj tintaqla junaq aj chapol eere laa'ex aj Maresá.</t> <t>Ut li xloq'al li tenamit Israel toxmuqe'q sa' li ochoch pek re Adulán.</t>", "16": "<t>At tenamit Jerusalén, b'es laawismal xb'aan li rahilal</t> <t>sa' xk'ab'a'eb' laawalal aak'ajol li nakaraheb'.</t> <t>Jo laajolom, kama' li xjolom li t'iw taakanaaq,</t> <t>xb'aan naq eb' laawalal aak'ajol</t> <t>te'k'ame'q sa' ab'l tenamit chi najt aawik'in”.</t>"}