{"1": "<pb/><t>Chiruheb' li kutan chaalel</t> <t>li tzuul wan wi' li rochoch li Qaawa'</t> <t>taawakliiq chi nimaq xwankil sa' xb'eeneb' chixjunileb' li b'ool,</t> <t>ut q'axal nimaq xteram chiruheb' chixjunil li tzuul.</t> <t>Chixjunileb' li tenamit te'chalq aran;</t>", "2": "<t>k'ajo'aqeb' xk'ihal li poyanam te'chalq ut te'xye:</t> <t>“Kimqex ut taqe'qo sa' xtzuulul li Qaawa',</t> <t>sa' rochoch li xYos laj Jakob.</t> <t>A'an tixk'ut chiqu k'aru li rajom</t> <t>ut laa'o tqataaqe li b'e sik'b'il ru xb'aan”.</t> <t>Xb'aan naq aran Sión taa'elq chaq li chaq'rab',</t> <t>ut Jerusalén taachalq li raatin li Yos.</t>", "3": "<t>Li Qaawa' taaraqoq aatin sa' xb'eeneb' li tenamit</t> <t>ut a'anaq laj raqol aatin sa' xyanqeb' naab'al chi poyanam,</t> <t>toj sa' xb'eeneb' li wankatqeb' chaq chi najt.</t> <t>Te'xsutq'isi eb' li q'esnal ch'iich' cho'q pikleb' ch'och',</t> <t>ut li xjutz' ch'iich'eb' te'kanaaq cho'q setleb' k'im.<f>[9]</f></t> <t>Eb' li tenamit ink'a' chik te'yaloq chirib'ileb' rib'</t> <t>chi moko te'xkawresi rib' re yalok.</t>", "4": "<t>Ut li junjunq taahilanq sa' xmu li rochoch sa' tuqtuukilal,<f>[10]</f></t> <t>chi maak'a'aq xxiw.</t> <t>A'an a'in xyehom li Qaawa', li Nimajwal Yos.</t>", "5": "<pb/><t>Eb' li tenamit junch'ol neke'xloq'oni ut neke'xpaab' li xyoseb',</t> <t>a'ut laa'o junelik naqapaab' ut naqaloq'oni li Qaawa' li qaYos.</t>", "6": "<t>Xyehom li Qaawa':</t> <t>“Sa' li kutan a'an teb'inxok chaq linkarneer li yeq ra'eb';</t> <t>tinch'utub'eb' li cha'cha'inb'ileb' ut li xinrahob'tesiheb'.</t>", "7": "<t>Sa' xyanqeb' li yeq ra'eb' tinkol jun ch'uut li taakanaaq;</t> <t>ut eb' li najt wankeb' chaq tink'uub' junaq kawil tenamit rik'ineb'.</t> <t>Toja' naq tin'awab'ejinq sa' xb'eeneb' aran Sión,</t> <t>chalen anaqwan ut chi junelik.<f>[11]</f></t>", "8": "<t>Ut laa'at Sión, rochochilat li xtenamit li Yos</t> <t>ut xkawilat li tenamit Jerusalén,</t> <t>nimaq wi' chik laawankil jo' junxil:</t> <t>laa'at tat-ok wi' chik chi awab'ejink sa' xb'een Israel”.</t>", "9": "<pb/><t>Ut anaqwan, k'a'ut naq japjo aawe,</t> <t>jo'kat li ixq yo chi alank?</t> <t>Ma yal xb'aan naq maak'a' li awab'ej,</t> <t>malaj xb'aan naq xe'kamk eb' laj k'ehol aana'leb'?</t>", "10": "<t>Yaab'an ut chimayoq aach'ool, at Sión,</t> <t>jo'qat li ixq yo chi alank,</t> <t>xb'aan naq anaqwan tento tat-elq sa' li tenamit</t> <t>ut tatq'axonq sa' li k'aleb'aal.</t> <t>Tatwulaq toj Babilonia,</t> <t>ab'an aran tatkole'q,</t> <t>xb'aan naq li Qaawa' taa'isinq aawe sa' ruq'eb' li xik' neke'ilok aawe.</t>", "11": "<pb/><t>Anaqwan naab'aleb' li tenamit</t> <t>xe'xch'utub' rib' chi xxik'b'al aawilb'al:</t> <t>“Chimuxmanq Sión</t> <t>ut chisaho'q qach'ool rik'in rilb'al li roso'jik Jerusalén”, chankeb'.</t>", "12": "<t>Ab'an eb' a'an ink'a' neke'xnaw li xk'a'uxl li Qaawa'</t> <t>chi moko neke'xtaw ru li k'aru naraj;</t> <t>ink'a' neke'xnaw naq A'an xch'utub'ank reheb'</t> <t>jo' na'uxk re li triiw sa' xq'ehil risinkil li rix.</t>", "13": "<pb/><t>Xaqlin, at Sión, ut eeqajun sa' xb'eeneb'!</t> <t>Xb'aan naq xyehom li Qaawa':</t> <t>“Laa'in tink'e aakawilal jo' junaq teelom wakax</t> <t>li wank xxukub' ch'iich' ut q'anch'iich' li xxaab'.</t> <t>K'ajo'eb' li tenamit taaputz'i.</t> <t>Toja' naq taamaq' chixjunil li b'ihomal xe'relq'a</t> <t>ut taamayeja chiwu laa'in,</t> <t>li xQaawa' chixjunil li ruuchich'och'.</t>"}