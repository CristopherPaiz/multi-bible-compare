{"1": "<pb/>Li Nimajwal Yos kixye chi jo'ka'in: “K'ehomaq reetal, laa'in tintaqla lintaql re xtuqub'ankil linb'e.<f>[12]</f> Chi seeb' li Qaawa', li yookex chi xsik'b'al, taa'ok sa' li rochoch. Chalk re laj yehol resil li sumwank, li raaro eeb'aan!”.", "2": "<pb/>Ab'an ani tawi' kawal wank royb'eninkil li xkutankil li xchalik? Ani tixkuy wank chi xaqam naq tol'elq?<f>[13]</f> Xb'aan naq A'an chanchanaq li raq'xam napuuxiik wi' li oor malaj jo' li poq xab'on re saqob'resink t'ikr.<f>[14]</f>", "3": "Taak'ojlaaq chi puuxink ut chi ch'ajob'resink. Tixch'ajob'resiheb' li ralal xk'ajol laj Leví ut tixpuuxiheb' jo' na'uxk re li oor ut li plaat; ut tz'aqal a'anaqeb' chik li te'mayejaq chiru li Qaawa' sa' tiikilal.", "4": "Toja' naq li Qaawa' tixk'ul chi anchal xch'ool li xmayejeb' laj Judá ut eb' laj Jerusalén, jo' kix'uxmank chaq najter q'e kutan.", "5": "<pb/>Li Nimajwal Yos kixye chi jo'ka'in: “Tinchalq re raqok aatin sa' eeb'een ut sa' junpaat tinjiteb' laj tuul, eb' laj muxul sumlaak, eb' li neke'yehok jurament sa' tik'ti', eb' li neke'numtaak sa' xb'eeneb' laj k'anjel, eb' li neke'rahob'tesink reheb' li xmalka'an ut eb' li neb'a'yox, eb' li ra neke'xb'aanu reheb' laj ab'l tenamit, ut ink'a' neke'xxiwa b'ayaq wu, chan li Nimajwal Yos.", "6": "<pb/>“Laa'in li Qaawa', ut ink'a' ninjal linna'leb'.<f>[15]</f> Jo'kan naq laa'ex li ralal xk'ajol laj Jakob maji' nekex'oso'k.", "7": "Chalen chaq chiru li xyu'amileb' leexe'toonil yuwa' nekeq'et chaq linchaq'rab' ut ink'a' nekepaab' li waatin. Sutq'inqex chaq wik'in ut laa'in tinsutq'iiq eerik'in,<f>[16]</f> chan li Nimajwal Yos. A'ut laa'ex nekeye: «K'a'ut naq tooxik wi' chik aawik'in?», chankex.", "8": "Ut laa'in ninpatz' wib': Ma naru junaq winq xb'alaq'inkil li Yos? Naru, xb'aan naq laa'ex xineeb'alaq'i. Ut chirix a'an toj nekeye: «K'aru xatqab'alaq'i wi'?», chankex. Xineeb'alaq'i, xb'aan naq ink'a' nekek'e li junjunq sa' xlajeetqil ru leerawimq chi moko nekek'e leeloq'laj mayej.", "9": "Majewanb'ilex inb'aan, xb'aan naq laa'ex ut chixjunil li tenamit nikineeb'alaq'i.", "10": "K'amomaq chaq li junjunq sa' xlajeetqil chixjunil; k'amomaq chaq chi tz'aqal re ru sa' li xloq'laj k'uuleb'aal,<f>[17]</f> re naq wanq li tzekemq sa' li wochoch. Yalomaq wix chi jo'kan, ut laa'in tinte li choxa re eerosob'tesinkil chi yo'oon.", "11": "Ink'a' tinkanab'eb' laj saak' chi xsachb'al leerawimq ut tink'eheb' chi uuchink li xtoonal li uub'.", "12": "Toja' naq chixjunileb' li tenamit te'xye naq osob'tesinb'ilex, xb'aan naq k'ajo'aq chik xch'ina'usal leena'aj”, chan li Nimajwal Yos.", "13": "<pb/>Li Qaawa' kixye chi jo'ka'in: “Jwal ra nanaqk wi' li aatin nekeye we. Ut toj nekeye: «K'aru li aatin xqarahob'tesi wi' laach'ool?», chankex.", "14": "A'an a'in li xeye: «Maak'a' aj e k'anjelak chiru li Yos. K'aru toorusila wi' li xpaab'ankil li xchaq'rab' ut k'aru xyaalal naq yooq chi raho'k qach'ool chiru li Nimajwal Yos?", "15": "Laa'o xqak'e reetal naq saheb' sa' xch'ool eb' li q'etq'et, ut jwal us neke'elk li yib'ru xna'leb'eb' rik'in xb'aanunkil li maa'usilal: us ta neke'xyal rix li Yos, maajun rahilal neke'xk'ul»”.<f>[18]</f>", "16": "<pb/>Toja' naq eb' laj paab'anel ke'aatinak chirib'ileb' rib', ut li Qaawa' kirab'i chi us li k'aru ke'xye. Ut chiru ajwi' li Qaawa' kitz'iib'aak jun li tasal hu, re naq patz'b'ilaqeb' li neke'paab'ank ut neke'oxloq'ink re li Qaawa' Yos.", "17": "<pb/>Toja' naq li Nimajwal Yos kixye: “Yookin chi xkawresinkil jun li kutan, b'arwi' a'aneb' tz'aqal intenamitaqeb' wi' chik, ut tinkuy li xmaakeb' jo' naq jun li yuwa'b'ej naxkuy xmaak li ralal li nak'anjelak chiru.<f>[19]</f>", "18": "Toja' naq laa'ex teenaw wi' chik b'ar wank li tiik xch'ool ut li ink'a' us xna'leb', li nak'anjelak chiru li Yos ut li ink'a' napaab'ank chiru”."}