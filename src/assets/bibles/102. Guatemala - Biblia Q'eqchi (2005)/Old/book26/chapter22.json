{"1": "<pb/>Li Qaawa' kinraatina ut kixye we chi jo'ka'in:", "2": "“At kaamel winq, raqon aatin sa' xb'een li tenamit aj kamsinel ras riitz'in; k'e chixnaw chixjunil li maa'usilal xb'aanu,", "3": "ut ye re: «Jo'ka'in xye li Qaawa': At tenamit aj kamsinelat laawech tenamitul ut nakayiib' aajalanil yos re xmuxb'al aawib', xwulak xhonalil laasachik.", "4": "Rik'in li kamsink xab'aanu, xab'oq raqb'a aatin sa' aab'een ut xamux aawib' rik'in naq xayiib' aajalanil yos. Xaseeb'a laawoso'jik ut xak'os roq laayu'am. Jo'kan naq tatink'e chi eetz'uuk ut chi se'eek xb'aaneb' chixjunil li tenamit.", "5": "Eb' li wankeb' chi nach' ut li wankeb' chi najt tate'xse'e, at tenamit nawno aawu xb'aan xloq'oninkil ru eb' li jalanil yos ut nujenaqat chi maa'usilal.", "6": "Wankeb' aawik'in eb' li xjolomileb' laj Israel, ut junes kamsink ras riitz'in neke'xb'aanu, a' yaal chanru li xwankileb'.", "7": "Eb' li poyanam li wankeb' aawik'in ink'a' neke'roxloq'i eb' li xna' xyuwa'eb',<f>[69]</f> neke'xrahob'tesi eb' laj ab'l tenamit ut neke'xtawasi li neb'a'yox jo'wi' li xmalka'an.<f>[70]</f>", "8": "At Jerusalén, ink'a' nakawoxloq'i eb' linloq'laj eechej chi moko linhilob'aal kutan.<f>[71]</f>", "9": "Wankeb' aawik'in aj q'ab'anel, ut naab'aleb' li poyanam neke'kamsiik; neke'wulak chiru tzuul chi wa'ak sa'eb' li tijob'aal ut q'axal yib'ru neke'xb'aanu.", "10": "Wankeb' li neke'xmux li rixaqil li xyuwa'eb' ut neke'wank rik'in li ixq naq yo xpuch'unik.", "11": "Wankeb' neke'xmux li rixaqil li ras riitz'in, wankeb' neke'xmux li ralib'eb' ut wankeb' chik neke'xmaakoni li ranab'eb', a' li xrab'in li xyuwa'eb'.<f>[72]</f>", "12": "Wankeb' neke'tuminaak ru chi xkamsinkileb' li poyanam,<f>[73]</f> ut numtajenaq ral li to' tumin neke'xpatz';<f>[74]</f> neke'xtawasi eb' li ras riitz'ineb' ut neke'xmaq' sa' josq'il li k'a'aq ru reheb', ut xine'xtz'ek laa'in chirix xch'ooleb' -chan li Qaawa'-.", "13": "<pb/>«Anaqwan tinpoq'poq'i eb' li wuq' xb'aan li rahob'tesink ut li kamsink nakab'aanu.", "14": "Ma nakak'oxla naq kawaq laach'ool ut ma taakuy insumenkil naq tinraq aatin sa' aab'een? Laa'in li Qaawa' tinb'aanu li xinye.", "15": "Texincha'cha'i sa' xyanqeb' li jalanil tenamit<f>[75]</f> ut twisi chixjunil leemaa'usilal;", "16": "aamaak aawib' naq tattz'eqtaanaaq xb'aaneb' li tenamit, ab'an taanaw naq laa'in li Qaawa' Yos»”.", "17": "<pb/>Li Qaawa' kinraatina wi' chik ut kixye we:", "18": "“At kaamel winq, eb' li ralal xk'ajol laj Israel maak'a' chik neke'ok wi': chanchaneb' li rela' li q'unil q'anch'iich', li saqiq'unil ch'iich', li ki'ch'iich', li raxch'iich' malaj jo' li rela' li plaat ink'a' chik us naq naha'lesiik.", "19": "Jo'kan naq laa'in, li Qaawa', ninye chi jo'ka'in: Laa'ex maak'a' chik nekex'ok wi', jo'kex li xq'ol ch'iich'; jo'kan naq texinch'utub' sa' xyi Jerusalén.", "20": "Jo' naq natuub'aak li k'iila paay chi ch'iich' re xha'lesinkil sa' xam sa' li chiqleb'aal, jo'kan ajwi' tinb'aanu laa'in xb'aan linjosq'il: texintuub' ut tinsach eeru chi junwaakaj.", "21": "Relik chi yaal naq texinch'utub' ut tintz'ab' sa' eeb'een xxamlel linjosq'il re naq tex'oso'q sa' xyi li tenamit.", "22": "Jo' naq naha'lesiik li plaat sa' li chiqleb'aal, jo'kan ajwi' naq tex'oso'q laa'ex sa' li tenamit, ut teenaw naq laa'in, li Qaawa', xwisi linjosq'il sa' eeb'een”.", "23": "<pb/>Li Qaawa' kinraatina wi' chik ut kixye we:", "24": "“At kaamel winq, ye re Jerusalén: «Laa'at chanchanat jun li ch'och' ink'a' xk'ulum li loq'laj hab' ut ink'a' chik t'aqresinb'il.", "25": "Eb' laj k'amol aab'e jo'keb' li kaqkoj li neke'xjap reheb' chi xt'upinkil li xtzak. Xe'xnuq' eb' li poyanam, xe'xmaq'atq li b'ihomal ut li sahil eechej, ut naab'aleb' li xmalka'an wankeb' chik aawik'in.", "26": "Eb' laj tij sa' li tenamit a'in xe'xsach xwankil linchaq'rab' ut xe'xmux ru li k'a'aq re ru q'axal loq' cho'q we; ink'a' neke'xnaw xyeeb'al b'ar wank li loq' ut li muxb'il ru,<f>[76]</f> chi moko b'ar wank li saq ru ut li tz'ajn ru. Ink'a' neke'roxloq'i linhilob'aal kutan, chi moko neke'xloq'oni wu laa'in.", "27": "Li xjolomileb' li tenamit chanchaneb' laj xojb' li neke'xt'upi li xtzakeb', yo'ooneb' chi kamsink ras riitz'in re relq'ankil li xb'ihomaleb'.", "28": "Eb' li propeet neke'xmuq li yaal, jo' naq nab'onmank li ochoch rik'in chun; neke'xye naq neke'ilok moy u, ab'an moko yaal ta: Li Qaawa' xye chi jo'ka'in, chankeb', ab'anan laa'in ink'a' xin'aatinak.", "29": "Eb' li poyanam junes raaxiik' ut elq'ak neke'raj; neke'xrahob'tesi li neb'a' ut li maak'a' wank re, ut ink'a' neke'xk'e li xk'ulub' laj ab'l tenamit.", "30": "Laa'in xinsik' junaq winq sa' xyanqeb' re raj tixwaklesi wi' chik li xtz'akul li tenamit ut taa'okenq raj chi aatinak wik'in re naq ink'a' tinsach li xna'ajeb', ab'anan maajun xintaw.", "31": "Toja' naq xwisi linjosq'il sa' xb'eeneb' ut xeb'insach ru xb'aan xpo'ik linch'ool, re xteneb'ankil li tojb'amaak sa' xb'eeneb'»”, chan li Qaawa'."}