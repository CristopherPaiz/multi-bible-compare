{"1": "<pb/>Li Qaawa' kixk'e li ruq' sa' inb'een, ut rik'in li xmusiq' kinxk'am ut koxinxxaqab' sa' jun li taq'a nujenaq chi b'aq.", "2": "Kinxk'e chi xsutinkil li na'ajej, ut k'ajo' li b'aq chiru li taq'a a'an: q'axal naab'aleb' ut tik chaqiheb' aj chik.", "3": "Toja' naq kixye we: “At kaamel winq, ma nakak'oxla naq taawanq wi' chik xyu'ameb' li b'aq a'in?”, chan. Kinchaq'ok ut kinye: “At Qaawa', ka'jat wi' laa'at nakatnawok re”.", "4": "<pb/>Tikto li Qaawa' kixye we: “Aatinaheb' li b'aq a'in sa' ink'ab'a'. Ye reheb': «Ex chaqib'aq, ab'ihomaq raatin li Qaawa'.", "5": "Li Yos xye eere chi jo'ka'in: Tin'apunq sa' eeb'een re naq wanq eemusiq' ut yo'yooqex.", "6": "Tink'e eerich'mul, texinnujob'resi chi tib'elej, texinlan sa' leetz'uumal ut tink'e wi' chik leemusiq' re naq wanq eeyu'am. Ut aran teenaw naq laa'in li Qaawa'»”.", "7": "<pb/>Laa'in kin'aatinak jo' tz'aqal yeeb'il we, ut naq yookin chi aatinak sa' xk'ab'a' li Qaawa', kiwab'i jun eek'ank, chanchan li hiik, ut eb' li b'aq ke'ok chi xk'ulinkil rib' chirib'ileb' rib'.", "8": "Ut kink'e reetal naq yookeb' chi nujak chi ich'; ki'elk chaq xtib'eleb' ut ke'sutunk rik'in li xtz'uumaleb'. Ab'anan toj maak'a' li yu'am rik'ineb'.", "9": "<pb/>Toja' naq li Qaawa' kixye we: “Aatina li musiq'ej sa' ink'ab'a', at kaamel winq, ut ye re: «Jo'ka'in xye li Qaawa': At musiq' aj k'ehol yu'am, chalqat sa' xkaaxukuutil li ruuchich'och' ut apun sa' xb'eeneb' li b'aq a'in re naq te'yo'yooq»”.", "10": "Laa'in kin'aatinak jo' yeeb'il we xb'aan li Qaawa', ut kichalk li musiq'ej: ki'ok sa'eb' li b'aq ut ke'yo'laak wi' chik; toja' naq ke'xaqliik.<f>[115]</f> K'ajo'eb' xk'ihal, jo' jun xnimal ru teep chi aj puub'!", "11": "<pb/>Ut li Qaawa' kixye we: “At kaamel winq, eb' li b'aq a'in a'aneb' chixjunileb' li ralal xk'ajol laj Israel. Anaqwan yookeb' chi xyeeb'al: «Xe'chaqik li qab'aqel ut maak'a' chik qoyb'enihom; xoo'oso'k chiqajunilo», chankeb'.", "12": "Jo'kan naq aatinaheb' ut ye reheb': «Jo'ka'in xye li Qaawa': Ex intenamit, ok we chi xteeb'al eb' li muqleb'aal wankex wi', texwisi chisa' ut texink'am chaq wi' chik sa' xteepal Israel.", "13": "Ut naq akaq xinte leemuqleb'aal ut xexwisi chisa', ex intenamit, teenaw naq laa'in li Qaawa'.", "14": "Twoksi linmusiq' eerik'in ut texyo'yooq. Texink'ojob' wi' chik sa' leena'aj ut teenaw naq laa'in, li Qaawa', xinyehok re a'in ut xinb'aanu», chan li Qaawa'”.", "15": "<pb/>Kinraatina li Qaawa' ut kixye we:", "16": "“At kaamel winq, xok jun perelaq li che' ut tz'iib'a chiru chi jo'ka'in: «Re laj Judá ut reheb' li xe'okenk chirix». Xok wi' chik jun perelaq li che' ut tz'iib'a chiru: «Re laj José ut reheb' li ralal xk'ajol laj Israel li xe'okenk chirix».", "17": "Chirix a'an junaji ruheb' re naq junajaq aj chik chi che' sa' laawuq'.", "18": "Naq eb' laawech tenamitul te'xpatz' aawe: «Ch'olob' chiqu k'aru xyaalal naq xatz'iib'a eb' li aatin a'an»,", "19": "ye reheb': «Jo'ka'in xye li Qaawa': Laa'in tinchap li xche' laj José, li wank sa' ruq' laj Efraín jo' ajwi' sa' ruq'eb' laj Israel li xe'okenk chirix, ut tinjunaji rik'in li xche' laj Judá re naq junajaq aj chik chi che' sa' wuq'».", "20": "Li wiib' perel li che' xatz'iib'a ru, wanqeb' wan sa' laawuq',", "21": "ut ye reheb': «Jo'ka'in xye li Qaawa': Ok we chi risinkileb' chaq laj Israel sa' xyanqeb' li tenamit koxe'na'ajunq wi'; tinch'utub'eb' yalaq b'ar ut tink'ameb' chaq wi' chik sa' li xna'ajeb'.", "22": "Junaj aj chik chi tenamit te'kanaaq wi' sa' li na'ajej a'in, sa' xteepal Israel, ut jun ajwi' chi awab'ej taa'awab'ejinq reheb' chixjunileb'. Moko wiib'aqeb' ta chik chi awab'ejihom naq wanqeb' chi moko jachjooqeb' chik chirib'ileb' rib'.", "23": "Ink'a' chik te'xmux rib'eb' rik'in xloq'oninkil ru eb' li jalanil yos, jo' ajwi' rik'in xb'aanunkil li tz'i'b'eetal ut li maa'usilal. Teb'inkol chiru li q'etb'a aatin xe'maakob'k wi' ut tinch'ajob'resiheb' chiru chixjunileb' li maak: a'anaqeb' lintenamit ut laa'inaq li xYoseb'.", "24": "Laj David, laj k'anjel chiwu, a'an taa'awab'ejinq ut taab'eresinq re chixjunileb'.<f>[116]</f> Te'ab'inq chik chiwu ut te'xpaab', te'xyu'ami li waatin ut linchaq'rab'.", "25": "Te'wanq sa' li ch'och' ink'ehom re laj Jakob, laj k'anjel chiwu, b'arwi' ke'wank eb' leemama' leerixa'an. Aran te'wanq eb' a'an, eb' li ralal xk'ajol ut eb' li ri xmameb' chi junelik; ut a' laj David, laj k'anjel chiwu, taajolominq reheb' junq'e junq'e kutan.", "26": "Tink'ojob' jun li sumwank rik'ineb' re naq te'wanq sa' tuqtuukilal ut sa' sahilal chi junajwa. Tink'eheb' chi wank sa' li xna'ajeb', tink'ihob'resiheb' ut aran tink'ojob' linsantil ochoch chi junwaakaj.", "27": "Sa' xyanqeb' taawanq linmuheb'aal; laa'inaq li xYoseb' ut a'anaqeb' lintenamit.<f>[117]</f>", "28": "Ut naq linsantil ochoch taawanq sa' xyanqeb' chi junwaakaj, eb' li tenamit junch'ol te'xnaw naq laa'in li Qaawa', li ninsantob'resiheb' laj Israel»”."}