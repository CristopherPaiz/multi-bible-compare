{"1": "<pb/>“At kaamel winq, aatina laj Gog sa' ink'ab'a' ut ye re: «Jo'ka'in xye li Qaawa': Yo injosq'il aawik'in, a Gog, xnimalat ru aj taqlanel sa' xb'eeneb' laj Mesek ut laj Tubal.", "2": "Tatinsutq'isi chaq; timil timil tatwisi chaq sa' laana'aj, sa' xjayal releb'l iq', ut tatink'am chaq sa'eb' li xtzuulul Israel.", "3": "Chirix chik a'an tintoq li xna' simaj li wank sa' laatz'e uq' ut te't'ane'q eb' li ral simaj wankeb' sa' laanim uq'.", "4": "Ut tatkamq sa'eb' li xtzuulul Israel, aawochb'eeneb' laj puub' jo'wi' eb' li k'iila poyanam neke'okenk chawix. Aran tatink'e cho'q xtib'eb' li jar paay chi so'sol ut eb' li josq' aj xul.", "5": "Jiljo tatkanaaq chi kutankil. Laa'in, li Qaawa', xinyehok re a'in, chan li Qaawa'.", "6": "Tintaqla li xam sa' xb'een li xna'aj laj Magog ut sa' xb'eeneb' li tenamit wankeb' sa' tuqtuukilal, chire li palaw. Toja' naq taanawmanq naq laa'in li Qaawa'.", "7": "Tink'e chi nawe'k linsantil k'ab'a' sa' xyanq lintenamit Israel, ut maajoq'e chik tinkanab' chi muxe'k link'ab'a'; ut eb' laj ab'l tenamit te'xnaw naq laa'in li Qaawa', li xSant laj Israel.", "8": "Chixjunil a'in ak xwulak xq'ehil, ut taak'ulmanq chi yaal. A'an a'in li kutan li xinye resilal. Laa'in, li Qaawa', ninye li waatin».", "9": "<pb/>“Eb' li wankeb' sa' xteepal Israel te'elq chaq ut te'xk'at chixjunileb' li k'iila paay chi k'anjelob'aal na'oksimank re yalok, ut wanqeb' chik xsi' re wuqub' chihab'.", "10": "Ink'a' chik te'xik chi si'ib'k sa' k'aleb'aal chi moko sa' k'iche', xb'aan naq a' li k'a'aq re ru na'oksimank re yalok te'xk'at cho'q xsi'eb'. Chi jo'kan te'xxok li k'aru xxokmank reheb', ut te'xmaq' chiruheb' li xik' neke'ilok reheb' li k'aru xmaq'e'k reheb' -chan li Qaawa'-.", "11": "<pb/>“Sa'eb' li kutan a'an tink'e jun xmuqleb'aal laj Gog sa' xteepal Israel, sa' xTaq'ahil Abarim, sa' releb'l saq'e sa' xka'yab'aal li palaw. Aran taamuqe'q laj Gog rochb'eeneb' li xsoldaad. Abarim taarame'q chi junajwa ut xTaq'ahil Amón-Gog chik tixk'ab'a'in.", "12": "Wuqub' po te'muquq eb' laj Israel re xsaab'esinkil li na'ajej.", "13": "Chixjunileb' li poyanam laatz'aq ruheb' chi muquk kamenaq, ut aran te'xtaw xloq'aleb'. Sa' li kutan a'an tink'ut linloq'al -chan li Qaawa'-.", "14": "Chirix chik a'an te'xaqab'aaq eb' li winq li te'xsuti chixjunil li na'ajej re xmuqb'aleb' li kamenaq li maji' muqb'ileb'. Ut a'in te'xb'aanu chiru wuqub' po re xsaab'esinkil li na'ajej.", "15": "Wi junaq poyanam taaril xb'aqel junaq kamenaq, tixk'e junaq reetalil chi xk'atq, re naq te'wulaq eb' laj muqunel kamenaq ut toxe'xmuq sa' xTaq'ahil Amón-Gog.", "16": "Amoná ajwi' xk'ab'a' jun li tenamit. Chi jo'kan taasaab'esiiq chixjunil li na'ajej”.", "17": "<pb/>Li Qaawa' kixye we: “At kaamel winq, ye reheb' chixjunil li xik'anel xul ut eb' li josq' aj xul, naq chalqeb' yalaq b'ar ut xch'utub'aqeb' rib' re li nimla mayejak li tinb'aanu cho'q reheb', sa' xb'eeneb' li xtzuulul Israel. Aran te'tiwoq tib' ut te'uk'aq kik'.", "18": "Te'xtiw xtib'eleb' laj puub' ut te'ruk' xkik'eleb' li neke'jolomink re li ruuchich'och', jo' tawi' tiwok karneer, kok' chib'aat malaj ninqi wakax re Basán.", "19": "Sa' li mayejak tinb'aanu cho'q reheb', te'lowoq xeeb' toj reetal te'k'ojlaaq xch'ool, ut te'uk'aq kik' toja' re naq taasachq xna'leb'eb'.", "20": "Tinkawresi jun li nimla ninq'e re naq te'nujaq rik'in xtib'eleb' li kawaay ut eb' li winq, eb' laj puub' jo'wi' chixjunileb' li kaweb' rib', toj reetal te'k'ojlaaq xch'ool. Laa'in, li Qaawa', xinyehok re a'in.<f>[119]</f>", "21": "<pb/>“Chi jo'kan tink'ut linloq'al chiruheb' li tenamit ut chixjunileb' te'ril li raqok aatin ut rahob'tesink tinb'aanu.", "22": "Chalen sa' li kutan a'an, eb' laj Israel te'xnaw naq laa'in li Qaawa', li xYoseb'.", "23": "Ut eb' li xninqal ru tenamit te'xnaw naq eb' laj Israel xe'k'ame'k chi preexil xb'aan naq xe'maakob'k; ut laa'in ink'a' chik xwaj rilb'aleb' ru xb'aan naq xe'xq'et lintaqlahom. Jo'kan naq xinq'axtesiheb' sa' ruq'eb' li xik' neke'ilok reheb', ut xe'kamsiik chixjunileb' chi q'esnal ch'iich'.", "24": "Xinb'aanu reheb' jo' chanru li xmaa'usilaleb' ut li xmaakeb', ut xeb'inkanab' xjuneseb'.", "25": "<pb/>“Jo'kan naq laa'in, li Qaawa', ninye chi jo'ka'in: Anaqwan twuxtaana ru chixjunileb' laj Israel, eb' li ralal xk'ajol laj Jakob. Tink'ameb' chaq wi' chik sa' li xna'ajeb', re naq taaloq'onimaaq linsantil k'ab'a'.", "26": "Twisiheb' chaq sa'eb' li jalanil tenamit li xik' neke'ilok reheb' ut tinch'utub'eb' wi' chik sa' li xna'ajeb'. Toja' naq sa wanqeb' aran, chi maak'a' chik taaxib'esinq reheb'. Chi jo'kan tink'ut linsantilal, ut naab'aleb' li tenamit te'xk'e reetal a'an. Eb' laj Israel te'chalq xxutaan xb'aan naq xe'xq'etq'eti rib' chiwu.", "27": "", "28": "Xintaqlaheb' chi preexil sa' xyanqeb' li jalanil tenamit, ut tinch'utub'eb' wi' chik sa' li xna'ajeb'. Maajun reheb' taakanaaq chaq sa' jalan tenamit. Toja' naq te'xnaw naq laa'in li Qaawa', li xYoseb'.", "29": "Ink'a' chik teb'inkanab' xjuneseb', xb'aan naq xinhoy linmusiq' sa' xb'eeneb' li ralal xk'ajol laj Israel. Laa'in li Qaawa' ninye li waatin”."}