{"1": "<pb/>Li winq kinxk'am sa' li okeb'aal li wank sa' xjayal releb'l saq'e,", "2": "ut kiwil naq li xloq'al li xYos laj Israel yo chaq chi chalk sa' xjayal releb'l saq'e:<f>[123]</f> nach'oxoxnak li xyaab' jo' li b'ut'iha', ut li ruuchich'och' kisaqeno'k ru xb'aan li xloq'al.<f>[124]</f>", "3": "Li moy u a'in a'an kama' wi' li kiwil naq kisache'k ru Jerusalén, ut kama' ajwi' li kiwil chire li nima' Kebar. Laa'in kinwiq'laak ut kinhupub' wib' chiru ch'och',", "4": "ut li xloq'al li Qaawa' ki'ok sa' li loq'laj ochoch, sa' li okeb'aal li wank sa' xjayal releb'l saq'e.", "5": "<pb/>Toja' naq li xmusiq' li Yos kinxwaklesi ut kinroksi sa' li neb'aal chisa', ut kiwil naq li xloq'al li Qaawa' ak xnujob'resi li ochoch.<f>[125]</f>", "6": "Li winq kixxaqab' rib' chink'atq, ut kiwab'i naq li Qaawa' yo chaq chi waatinankil toj sa' chaq li xloq'laj ochoch;", "7": "kixye we: “At kaamel winq, arin wank link'ojarib'aal, b'arwi' tinxaqab' eb' li woq; arin wanqin sa' xyanqeb' laj Israel chi junwaakaj.<f>[126]</f> Eb' a'an ut eb' li x'awab'ej ink'a' chik te'xsach xloq'al linsantil k'ab'a' rik'in li xmaa'usilaleb': ink'a' chik te'xyiib'atq xjalam uheb' li awab'ej li xe'kamk,", "8": "chi moko te'kab'laq chik chi xk'atq li wochoch, chi yal raqal chi tz'ak taaraqoq reheb'. Eb' a'an xe'xmux linsantil k'ab'a' rik'in li maa'usilal xe'xb'aanu; jo'kan naq xinjosq'o'k rik'ineb' ut xink'eheb' chi kamk.", "9": "Chalen chik anaqwan te'risi chiwu li xmaa'usilaleb' ut li xjalam uheb' li awab'ej, ut laa'in wanqin sa' xyanqeb' chi junwaakaj.", "10": "At kaamel winq, seeraq'i reheb' laj Israel li k'aru xawil ut li xb'isb'al li loq'laj ochoch a'in, re naq te'xutaanaq xb'aan li xmaakeb'.", "11": "Ut wi te'xutaanaq xb'aan chixjunil li xe'maakob'k wi', ch'olob' chiruheb' chanru naq wank li ochoch a'in ut li k'a'aq re ru wank chisa', b'ar na'uxk li ok ut b'ar li elk, chanru na'ilok; jo'kan ajwi' ch'olob' chiruheb' chixjunil li chaq'rab' tento xpaab'ankil. Tz'iib'a reetalil chixjunil a'in re naq ch'olch'ooq chiruheb' chanru te'xb'aanu re xpaab'ankil chixjunil li xchaq'rab'inkileb'.", "12": "A'an a'in li xchaq'rab'il linloq'laj ochoch: chixjunil li ch'och' li wank chi xsutam, a'an santil na'ajej ut q'axal loq'”.", "13": "<pb/>Li xb'isb'al li artal a'an a'in:<f>[127]</f> kib'ismank chi k'utub', jo' li b'isleb' ki'oksimank junxil. Chi xsutam li artal wank jun roqha' wan rox k'utub' xchamal ut wan rox k'utub' xnimal ru; li xb'ool li wank chi xsutam a'an jun k'utub' xteram. Ut li tz'aqal xteram li artal a'an a'in:", "14": "chalen chaq li rub'elankil toj sa' xb'een ch'och' wank oob' k'utub' xteram, ut oxib' k'utub' li xnimal ru. Li xyi li artal a'an numenaq jun moqoj xteram ut oxib' k'utub' li xnimal ru.", "15": "Li rox tasal, numenaq jun moqoj xteram, ut sa' xb'een a'an na'elk kaahib' xukub'.", "16": "Li rox tasal a'an kaaxukuut, ut kach'in chik maa kaahib' moqoj li ru ut kach'in chik maa kaahib' moqoj li roq.", "17": "Li xyi li artal a'an kaaxukuut ajwi', ut numenaq kaahib' moqoj li roq ut numenaq kaahib' moqoj li ru. Li roqha' li wank chi xsutam li artal, wan rox k'utub' li ru ut jun k'utub' xteram li b'ool chi junqre. Li xtaqarib'aal wank sa' xjayal li releb'l saq'e.", "18": "<pb/>Chirix chik a'an li Qaawa' kixye we: “At kaamel winq, naq taawulaq xkutankil xyiib'ankil li artal, tento taa'uxmanq jo' li xinye:<f>[128]</f> Sa' xb'een li artal taak'atmanq junaq xul, cho'q k'atb'il mayej, ut taahoye'q li kik' sa' xb'een.", "19": "Eb' laj Leví, ralal xk'ajoleb' laj Sadok, li neke'nach'ok wik'in chi k'anjelak chiwu, taak'e junaq saaj wakax cho'q xmayejeb' chirix li maak -chan li Qaawa'-.", "20": "Chirix chik a'an taaxok kach'inaq li kik' ut taakirkisi chiruheb' li xukub', sa' xkaaxukuutil li xmeexul li artal jo' ajwi' chiru li xb'oolil. Chi jo'kan taach'ajob'resi chixjunil li artal chirix li maak.", "21": "Moqon chik taachap li saaj wakax li mayejanb'il chirix li maak ut taak'at sa' li na'ajej k'uub'anb'il cho'q re li mayejak chirix kab'l.", "22": "Sa' xkab' li kutan taamayeja jun teelom chib'aat, li maak'a' reek', re xtz'aamankil xkuyb'al li maak; ut eb' laj tij te'xch'ajob'resi li artal jo' xb'aanumank rik'in li saaj wakax.", "23": "Naq tatraqe'q chi mayejak chirix li maak, taachap junaq saaj wakax ut junaq karneer, xkomoneb' li maak'a'eb' reek',", "24": "ut taamayejaheb' chiwu. Eb' laj tij te'ratz'ami ut te'xyeechi'i cho'q k'atb'il mayej sa' ink'ab'a'.", "25": "Wulaj wulaj<f>[129]</f> taamayeja junaq teelom chib'aat chirix li maak, jo' ajwi' jun saaj wakax ut jun karneer xkomoneb' li maak'a'eb' reek', xkomoneb' leeketomq. A'in taa'uxmanq chiru wuqub' kutan.", "26": "Wulaj wulaj eb' laj tij tento te'mayejaq chirix li artal toj reetal te'xch'ajob'resi chi junwaakaj ut te'xq'axtesi we.", "27": "A'in taa'uxmanq chiru wuqub' kutan, ut chalen chik sa' xwaqxaq li kutan, eb' laj tij te'xtikib' xyeechi'inkil li k'atb'il mayej sa' xb'een li artal jo' ajwi' te'mayejaq chirix li k'amok ib' sa' usilal. Ut laa'in tink'ul leemayej chi anchal linch'ool”, chan li Qaawa'."}