{"1": "<pb/>Ak lajeeb'aq kutan xb'e li ro' po re li xwuq chihab', ke'chalk chi patz'ok rik'in li Qaawa' wiib' oxib' xcheekelaleb' laj Israel, ut kole'xk'ojob' rib' chiwu.", "2": "Toja' naq kinraatina li Qaawa' ut kixye we:", "3": "<pb/>“At kaamel winq, aatinaheb' li xcheekelaleb' laj Israel ut ye reheb': «Jo'ka'in xye li Qaawa': Ma xexchalk chi patz'ok wik'in? Sa' xk'ab'a' linloq'al ninye li waatin naq ink'a' tinkanab' wib' re texpatz'oq wik'in».", "4": "Ma ink'a' tab'i' laa'at taaraq aatin sa' xb'eeneb', at kaamel winq? Raqon aatin sa' xb'eeneb' sa' ink'ab'a' ut jultika reheb' li maa'usilal ke'xb'aanu li xxe'toonil yuwa'eb'.<f>[56]</f>", "5": "<pb/>“Ye reheb': «Jo'ka'in xye li Qaawa': Naq kinsik' ruheb' laj Israel cho'q intenamit, kinye injurament chi anchal linch'ool reheb' li ralal xk'ajol laj Jakob ut kink'utb'esi wib' chiruheb' aran Ejiipt. Kintaqsi li wuq' chi xyeeb'al reheb' naq laa'in li Qaawa', li xYoseb'.", "6": "Sa' li kutan a'an kinye injurament naq te'wisi sa' li tenamit Ejiipt ut tink'ameb' sa' jun li na'ajej insik'om chaq cho'q reheb', jun xq'emal ch'och' b'arwi' sa li wank, ut q'axal chik chaab'il chiru chixjunileb' li na'ajej sa' li ruuchich'och'.<f>[57]</f>", "7": "Ut kinye reheb' naq li junjunq xtz'eqtaanaaq li yiib'anb'il yos nab'alaq'ink reheb' ut mixtz'ajni rib' rik'in li tz'i'b'eetalil na'leb' neke'xb'aanu eb' laj Ejiipt, xb'aan naq laa'in li Qaawa', li xYoseb'.<f>[58]</f>", "8": "<pb/>«A'ut eb' a'an ke'q'etq'eto'k chiwu ut ink'a' ke'raj inpaab'ankil. Maajun reheb' a'an kixtz'eqtaana li xjalanil yos nab'alaq'ink reheb', chi moko kixkanab' xb'aanunkil li xmaa'usilaleb' laj Ejiipt. Toja' naq kink'oxla risinkil linjosq'il sa' xb'eeneb' ut xrahob'tesinkileb' sa' li tenamit Ejiipt xb'aan xmay linch'ool.", "9": "Ab'anan ink'a' kinb'aanu sa' xk'ab'a' linloq'al,<f>[59]</f> re naq ink'a' taamajewaaq link'ab'a' xb'aaneb' li tenamit wankeb' wi'. Ut chiruheb' laj Ejiipt kink'utb'esi linwankil rik'in risinkileb' laj Israel sa' li na'ajej a'an.", "10": "<pb/>«Kiwisiheb' chaq Ejiipt ut kink'ameb' sa' li chaqich'och'.", "11": "Aran kinq'axtesi linchaq'rab' ut kink'e chi xnaweb' li waatin, li tento te'xyu'ami eb' li poyanam re naq te'wanq xyu'am.<f>[60]</f>", "12": "Kink'e ajwi' chi xloq'oniheb' li xwuq li kutan,<f>[61]</f> ut a'an kikanaak jo' eetalil rik'ineb' a'an ut laa'in, re raj te'xjultika naq laa'in, li Qaawa', insantob'resihomeb' cho'q intenamit.", "13": "Ab'anan eb' laj Israel ke'xq'etq'eti rib' chiwu sa' li chaqich'och'<f>[62]</f> ut ink'a' ke'xpaab' linchaq'rab'; ke'xtz'eqtaana li waatin li nak'ehok xyu'am li ani napaab'ank re, ut ke'xsach xwankil linhilob'aal kutan. Toja' naq kink'oxla risinkil linjosq'il sa' xb'eeneb' ut xkamsinkileb' aran sa' li chaqich'och'.", "14": "Ab'anan, sa' xk'ab'a' linloq'al, ink'a' kinb'aanu, re naq ink'a' taamajewaaq link'ab'a' xb'aaneb' li tenamit ke'ilok we naq kiwisiheb' chaq laj Israel.", "15": "<pb/>«Sa' ajwi' li chaqich'och' kinye injurament naq ink'a' te'ok sa' li na'ajej insik'om cho'q reheb',<f>[63]</f> a' li xq'emal li ch'och' ut jwal chaab'il sa' xyanqeb' chixjunileb' li na'ajej.", "16": "Xb'aan naq toj naxik li xch'ooleb' chirixeb' li jalanil yos; jo'kan naq ke'xtz'eqtaana linchaq'rab', ink'a' ke'xpaab' li waatin ut ke'xsach xwankil linhilob'aal kutan.", "17": "Ab'an kiwil xtoq'ob'aal ruheb' ut ink'a' keb'inkamsi chi moko kinsach ruheb' sa' li chaqich'och'.", "18": "<pb/>«Toja' naq kintz'aama chiruheb' li ralal xk'ajoleb', sa' li chaqich'och', naq ink'a' te'xtaaqe xb'e li xna' xyuwa'eb', chi moko te'xpaab' li raatineb' malaj te'xtz'ajni rib' rik'ineb' li jalanil yos.", "19": "Laa'in li Qaawa' leeYos, chankin reheb'. Paab'omaq linchaq'rab' ut k'uulahomaq sa' leech'ool li waatin li nink'e cheyu'ami.", "20": "Santob'resihomaq linhilob'aal kutan ut a'anaq jun qeetalil chiqib'il qib', re chinawmanq naq laa'in li Qaawa' leeYos, chankin.", "21": "<pb/>«A'ut eb' li ralal xk'ajoleb' ke'xq'etq'eti rib' chiwu ut ink'a' ke'xpaab' linchaq'rab'; ke'xq'et ut ke'xtz'eqtaana li waatin li nak'ehok xyu'am li ani napaab'ank re, ut ke'xsach xwankil li hilob'aal kutan. Toja' naq kink'oxla risinkil linjosq'il sa' xb'eeneb' ut xrahob'tesinkileb' sa' li chaqich'och' xb'aan xmay linch'ool.", "22": "Ab'anan kinkuy linjosq'il ut ink'a' kinb'aanu sa' xk'ab'a' linloq'al, re naq ink'a' taamajewaaq link'ab'a' xb'aaneb' li tenamit ke'ilok we naq kiwisiheb' chaq laj Israel.", "23": "Sa' ajwi' li chaqich'och' kinye injurament naq tincha'cha'iheb' sa' xyanq chixjunileb' li tenamit sa' ruuchich'och'.<f>[64]</f>", "24": "Xb'aan naq toj naxik xch'ooleb' chirixeb' li xjalanil yoseb' li xna' xyuwa'eb'; jo'kan naq ke'xtz'eqtaana linchaq'rab', ink'a' ke'xpaab' li waatin ut ke'xsach xwankil linhilob'aal kutan.", "25": "Toj reetal kink'e ajwi' xchaq'rab'eb' ut xtaqlankileb' li moko us ta, li ink'a' nak'ehok yu'am.", "26": "Kinkanab'eb' chi xtz'ajninkil rib'eb' rik'in li xmayejeb', naq ke'xyeechi'i eb' li xb'een ralaleb' cho'q k'atb'il mayej chiruheb' li jalanil yos, re raj naq te'xiwaq ut te'xnaw naq laa'in li Qaawa' Yos».", "27": "<pb/>“Jo'kan utan, at kaamel winq, ye reheb' laj Israel: «Jo'ka'in xye li Qaawa': Eb' leena' leeyuwa' kine'xtz'eqtaana wi' chik ut maajun sut kine'xpaab'.", "28": "Laa'in kink'ameb' sa' li chaab'il ch'och' li kinyeechi'i reheb' sa' jurament, ut ka'ajwi' ke'ril junaq tzuul najt xteram malaj junaq che' jwal nim li xmu, aran ke'mayejak ut ke'xyeechi'i li ink'a' nawulak chiwu; aran ajwi' ke'xk'at li xpomeb' li jwal sununk xb'ook ut ke'xmayeja li chaab'il b'iin.<f>[65]</f>", "29": "Laa'in kinpatz' reheb': K'a'ut nekexwulak sa' li na'ajej a'in jwal najt xteram? Ut eb' a'an ke'xk'e Bamá cho'q xk'ab'a' chalen toj anaqwan, naraj naxye: Na'ajej jwal najt xteram».", "30": "<pb/>“Ye reheb' laj Israel: «Jo'ka'in xye li Qaawa': Ma toj yooqex chi xmuxb'al eerib' jo' ke'xb'aanu chaq eb' leena' leeyuwa'? K'a'ut naq toj yookex chi xloq'oninkil ru eb' li jalanil yos?", "31": "Naq nekeyeechi'i leemayej ut nekek'at sa' xam eb' leeralal eek'ajol, toj yookex chi xtz'ajninkil eerib' chiruheb' li jalanil yos chalen toj anaqwan. Ma tinkanab' tab'i' naq texpatz'oq wik'in, ex ralal xk'ajol laj Israel? Sa' xk'ab'a' linloq'al ninye li waatin naq ink'a' tinkanab' wib' re texpatz'oq wik'in -chan li Qaawa'-.", "32": "Sa' eech'ool laa'ex naq kama'aqex eb' li tenamit junch'ol, jo'kaqex eb' li poyanam li neke'loq'onink che' ut pek; ab'anan a'an maajoq'e taak'ulmanq.", "33": "Sa' xk'ab'a' linloq'al ninye li waatin naq tin'awab'ejinq sa' eeb'een rik'in xnimal inwankil ut sa' josq'il -chan li Qaawa'-.", "34": "Texwisi sa' xyanqeb' li tenamit b'arwi' cha'cha'inb'ilex ut texinch'utub' rik'in xnimal inwankil ut sa' josq'il.", "35": "Texink'am sa' li chaqich'och', chi najt rik'in chixjunileb' li poyanam, ut aran too'aatinaq ut tinraqoq aatin sa' eeb'een, jo' naq kinraqok aatin sa' xb'eeneb' leena' leeyuwa' sa' li chaqich'och' sa' xteepal Ejiipt -chan li Qaawa'-.", "36": "", "37": "Texink'e chi wank rub'el linwankil ut texwoksi wi' chik sa' linsumwank.", "38": "Twisiheb' sa' eeyanq eb' li q'etq'et ut eb' laj q'etol aatin; twisiheb' sa' li na'ajej wankeb' wi' anaqwan, ab'anan ink'a' te'ok sa' xteepal Israel. Ut aran teenaw naq laa'in li Qaawa'.", "39": "<pb/>«Ex aj Israel, li Qaawa' xye chi jo'ka'in: Ayuqex chi xloq'oninkileb' ru leejalanil yos chejunjunqalil; chirix chik a'an ninye li waatin naq tineepaab' ut ink'a' chik teemux linsantil k'ab'a' rik'in leemayej ut leejalanil yos.", "40": "Xb'aan naq chixjunileb' laj Israel tine'xloq'oni sa' linsantil na'aj, sa' xb'een li tzuul najt xteram li wank aran Israel -chan li Qaawa'-. Aran teb'ink'ul chi anchal linch'ool ut tinpatz' leemayej, li xb'een ru leerawimq jo' ajwi' chixjunil li k'aru loq' cheru.", "41": "Texink'ul jo' li sununkil mayej, naq texwisi chaq sa' xyanqeb' li tenamit b'arwi' cha'cha'inb'ilex; texinch'utub' ut, sa' eek'ab'a' laa'ex, tink'ut linsantilal chiru chixjunileb' li poyanam.", "42": "<pb/>«Sa' li kutan a'an, naq texwoksi wi' chik sa' xch'och'el Israel, sa' li tenamit kinyeechi'i sa' jurament reheb' leena' leeyuwa', aran teenaw naq laa'in li Qaawa'.", "43": "Aran taajultiko'q eere leenajter yu'am ut chixjunil leeb'aanuhom li xetz'ajni wi' eerib', ut texxutaanaq xb'aan leek'iila maa'usilal xeb'aanu.", "44": "Ex aj Israel, teenaw naq laa'in li Qaawa', naq teek'e reetal linrahom sa' eeb'een, sa' xk'ab'a' linloq'al ut maawa' jo' chanru leeyib' aj na'leb' ut leemaa'usilal»”, chan li Qaawa'.", "45": "<pb/>Li Qaawa' kinraatina ut kixye we chi jo'ka'in:", "46": "“At kaamel winq, ilon sa' xjayal xsak'leb' iq' ut aatinaheb' li wankeb' Jerusalén; aatinan sa' ink'ab'a' chirix li k'iche' wank sa' xteepal Nejeb,", "47": "ut ye chi kama'in: «Ab'i li raatin li Qaawa': K'e reetal naq laa'in tinloch aaxamlel li tixk'at chixjunil li raxche' ut li chaqiche'. Li xam a'an ink'a' taachupq ut tixk'at chixjunileb' li poyanam chalen sa' releb'l iq' toj sa' li rokeb'l.<f>[66]</f>", "48": "Ut chixjunil li ruuchich'och' tixnaw naq laa'in li Qaawa' xinlochok re li xam a'an; ut maajoq'e taachupq»”.", "49": "<pb/>Laa'in kinchaq'ok ut kinye: “At Qaawa', eb' li poyanam yookeb' chi xyeeb'al naq laa'in junes muqmuukil na'leb' ninye ut maajun natawok ru”."}