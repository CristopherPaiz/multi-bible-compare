{"1": "<pb/>Toja' naq li Qaawa' kixye we chi jo'ka'in:", "2": "“At kaamel winq, ilon sa' xjayal Jerusalén ut aatinan chirix li Loq'laj Na'ajej. Aatinaheb' laj Israel sa' ink'ab'a'", "3": "ut ye reheb': «K'ehomaq reetal naq xik' chik nekexwil. Twisi chaq linq'esnal ch'iich' ut tinkamsi li tiik xch'ool jo'wi' laj maak.", "4": "Relik chi yaal naq twisi chaq linq'esnal ch'iich' ut tinkamsi chixjunileb', li tiikeb' xch'ool ut eb' laj maak, chalen chaq sa' releb'l iq' toj sa' li rokeb'l.", "5": "Ut chixjunil li ruuchich'och' tixnaw naq laa'in, li Qaawa', xwisi chaq linq'esnal ch'iich' ut ink'a' chik tink'e sa' xna'aj».", "6": "<pb/>“Ut laa'at, kaamel winq, jap aawe chi yaab'ak chi jwal ra sa' laach'ool ut tz'uyin chi k'ajo'aq xyot'ik laawaanm chiruheb' a'an.", "7": "Ut naq eb' a'an te'xpatz' aawe: «K'a'ut naq yookat chi yaab'ak?», taaye reheb': «Ninyaab'ak xb'aan resilal li taak'ulmanq. Naq taawulaq xkutankil a'an, chixjunileb' te'ch'inanq xch'ool ut te'mayoq li raanm; chixjunileb' te'memo'q ut siksootqeb' xb'aaneb' xxiw». K'ehomaq reetal naq ak waye' chaq; relik chi yaal naq taak'ulmanq”, chan li Qaawa'.", "8": "<pb/>Li Qaawa' ki'aatinak wik'in ut kixye we:", "9": "“At kaamel winq, aatinan sa' ink'ab'a' ut ye naq laa'in, li Qaawa', xintaqlank chaq aawe chi xyeeb'al: <pb/><t>«Ak q'esnanb'il li ch'iich' ut nalemtz'unk li ru.</t>", "10": "<t>Xq'esnaak li ch'iich' re kamsink,</t> <t>nalemtz'unk ru, re naq replotq rilb'al.</t>", "11": "<t>Xji'e'k ru, re naq taa'oksimanq;</t> <t>ak q'esnanb'il li ch'iich' ut nalemtz'unk li ru</t> <t>re xq'axtesinkil sa' ruq' li taakamsinq.</t>", "12": "<t>Jap aawe chi yaab'ak, at kaamel winq,</t> <t>huyhuytqat xb'aan naq taakamsiiq chi ch'iich' lintenamit;</t> <t>ut chixjunileb' li xjolomileb' laj Israel</t> <t>tento te'kamsiiq rochb'eeneb' lintenamit.</t> <t>Jo'kan naq ten li re laach'ool</t>", "13": "<t>xb'aan naq ak k'uub'k'u li rahilal»,</t> <t>chan li Qaawa'.</t>", "14": "<pb/><t>“At kaamel winq, aatinan sa' ink'ab'a' ut poq'poq'iheb' laawuq'</t> <t>re naq ka'wa, oxwa li q'esnal ch'iich' taakamsinq.</t> <t>A' li q'esnal ch'iich' re kamsink</t> <t>yo chi oksink xxiw chixjunileb' li poyanam yalaq b'ar.</t>", "15": "<t>K'ajo' naq te'xiwaq xb'aan li ch'iich',</t> <t>ut naab'aleb' li te'kamsiiq.</t> <t>Sa' li junjunq chi okeb'aal xinxaqab'eb' laj kamsinel chi ch'iich':</t> <t>nalemtz'unk ru li ch'iich' re naq replotq rilb'al,</t> <t>ut q'esnanb'il li re chi us, re kamsink.</t>", "16": "<t>Kamsin sa' laanim ut sa' laatz'e;</t> <t>a' yaal b'ar tatnume'q, kamsin aran.</t>", "17": "<t>Laa'in tinpoq'poq'i ajwi' eb' li wuq',</t> <t>ut twisi linjosq'il sa' xb'eeneb'</t> <t>toj reetal taak'ojlaaq linch'ool”,</t> <t>chan li Qaawa'.</t>", "18": "<pb/>Li Qaawa' kinraatina ut kixye we chi jo'ka'in:", "19": "“At kaamel winq, tz'iib'a reetalil li wiib' chi b'e taanume'q wi' li x'awab'ej Babilonia rik'in li xch'iich'. Li wiib' chi b'e a'in te'elq sa' jun ajwi' chi tenamit, ut sa' li xaalib'e taatz'iib'a xk'ab'a' li tenamit b'arwi' naxik li junjunq chi b'e.", "20": "Tento taatz'iib'a reetalil b'ar taanume'q li awab'ej rik'in li xch'iich'. A'aneb' a'in li tenamit: Rabá, sa' xteepal Amón, ut Jerusalén, li kawub'resinb'il tenamit sa' xteepal Judá.", "21": "Xb'aan naq li awab'ej re Babilonia xxaqliik sa' li xaalib'e ut yo xq'ehinkil b'ar taaxik: naxchiq'le li xsimaj, yo chi patz'ok reheb' li xyos ut rik'in xsaaseb' li xul li kixmayeja.", "22": "Sa' xnim uq' x'elk li simaj li naxjayali Jerusalén, a'an reetalil naq taaxik chi xsachb'al: tixsut rix li tenamit, tixtuub' li xtaqleb'aal chi xsutam, tixk'eheb' xk'anjelob'aal chireheb' li okeb'aal ut tixjap re chi xyeeb'al resil li kamsink tiklaak re.", "23": "Ab'an cho'q reheb' laj Jerusalén, a'an yal jun b'alaq'ik, xb'aan naq k'ojk'ookeb' xch'ool chirix li sumwank ke'xb'aanu rik'ineb' laj Babilonia. Ab'anan li awab'ej re Babilonia toj wank sa' xch'ool li xmaa'usilaleb': tixchapeb' ut taarisiheb' sa' li xna'ajeb'.", "24": "Jo'kan naq laa'in, li Qaawa', ninye chi jo'ka'in: Leemaa'usilal ut li ink'a' us nekeb'aanu, wank chi kutankil; nawno chixjunil leemaak. Jo'kan naq texchape'q.", "25": "Ut laa'at, at reemaaru aj awab'ej re Israel, xwulak xkutankil li tojb'amaak; ak xraqe'k chixjunil.<f>[67]</f>", "26": "Laa'in, li Qaawa', ninye chi jo'ka'in: Taa'isiiq laakoroon chajolom ut li t'ikr nakab'ak' wi' laajolom. Chixjunil taajalaaq ru. Li kub'enaq xwankil taanimaaq ru; ut li naxnima xwankil taakub'siiq xwankil.", "27": "Chixjunil taajuk'manq ut taapuk'imanq; rahilal, nimla rahilal, a'an li tinb'aanu. Chixjunil a'in taak'ulmanq naq taachalq li x'awab'ej Babilonia: sa' xb'een a'an teneb'anb'il li raqok aatin sa' ink'ab'a'.", "28": "<pb/>“At kaamel winq, aatinan sa' ink'ab'a' ut ye reheb' laj Amón<f>[68]</f> li neke'xse'e eb' laj Israel: «Li q'esnal ch'iich' ak q'esnanb'il ut ak yo'oon wank re kamsink; ak lemtz'unb'il ru re naq replotq rilb'al naq taasachoq».", "29": "Moko yaal ta li k'aru neke'ril sa' moy u ut junes tik'ti' li neke'xye naq neke'q'ehib'k. Te'kamsiiq chi q'esnal ch'iich' eb' a reemaaru aj maak a'an. Ak xwulak xkutankil li xtojb'al rix li xmaakeb'.", "30": "<pb/>“K'uulahomaq li q'esnal ch'iich' sa' rochoch, ex aj Amón. Laa'in tanraqoq aatin sa' eeb'een b'arwi' xexyo'laak ut xexk'iik;", "31": "aran twisi linjosq'il sa' eeb'een, texinsach xb'aan xpo'ik linch'ool ut texinq'axtesi sa' ruq'eb' li josq' aj winq, li k'aynaqeb' chi kamsink.", "32": "Tex'oso'q sa' li xam chi junajwa; leekik'el taab'eeq roq sa' xyi li tenamit ut maak'a' chik junaq eepatz'b'al taakanaaq, xb'aan naq laa'in, li Qaawa', xinyehok re a'in”."}