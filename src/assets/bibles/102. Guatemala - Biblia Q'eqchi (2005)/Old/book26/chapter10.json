{"1": "<pb/>Moqon chik kiwil naq sa' xb'een li kupku li wank sa' xb'eeneb' li kerubín wank kama' jun k'ojarib'aal yiib'anb'il rik'in pek safiro.<f>[22]</f>", "2": "Ut li Qaawa' kixye re li winq tiqto rik'in aq'ej liin: “Ch'ik aawib' sa' xyanqeb' li sursu li wank rub'el roqeb' li kerubín, xok chaq jun mooch'aq li ru xam li wank sa' xyanqeb' a'an, ut paji sa' xb'een li tenamit”.<f>[23]</f> <pb/>Laa'in kiwil li winq chi ok sa' xyanqeb' li sursu.", "3": "Sa' li honal a'an xaqxookeb' li kerubín sa' xseeb'al li rochoch li Yos, ut li neb'aal li wan chaq chisa' kinujak rik'in jun li choql.", "4": "<pb/>Toja' naq li xloq'al li Qaawa' ki'elk sa' xb'eeneb' li kerubín ut koxkanaaq sa' li okeb'aal; li santil ochoch kinujak rik'in li choql, ut kilemtz'uno'k li xloq'al li Qaawa' chiru li neb'aal.<f>[24]</f>", "5": "Toj chirix li kab'l na'ab'imank li xyaab' li xxik'eb' li kerubín naq neke'xik'ank, chanchan wi' naq li Nimajwal Yos yo chi aatinak chi kaw xyaab' xkux.", "6": "Li Qaawa' kixye re li winq tiqto rik'in aq'ej liin: “Xok li ru xam li wank sa' xyanqeb' li sursu li wank sa' xyanqeb' li kerubín”, chan. Koho li winq ut koxxaqab' rib' chi xk'atq jun li sursu.", "7": "Tikto jun reheb' li kerubín kixye' li ruq' chi xxokb'al li ru xam ut kixk'e re li winq li wank raq' liin, ut a'in kixk'ul ut koho.", "8": "<pb/>Toja' naq kiwil chanchan jun ruq' winq rub'el xxik'eb' li kerubín.", "9": "Kink'e reetal kaahib' chi sursu wank chi xk'atqeb' li kerubín, junjunq li sursu wank chi xk'atq li junjunq chi kerubín, ut neke'lemtz'unk jo' li lemtz'il pek.", "10": "Junqtaq'eet neke'ilok li kaahib' chi sursu, chanchan ta wi' ch'ikch'o li junjunq sa' li jun chik.", "11": "Naq neke'b'eek eb' li kerubín, neke'xik chi xkaahichaleb' ut maajun naq'ajk chirix, neke'xik b'an b'arwi' naxik li nak'amok b'e chiruheb'.", "12": "Ut chixjunil li xjunxaqalileb' nalemtz'unk sa' xkaapak'alil: li xyi rix, eb' li ruq'eb' ut li xxik'eb', jo'kaneb' ajwi' li sursu.<f>[25]</f>", "13": "Kiwab'i naq eb' li sursu “b'eleb'aal ch'iich'” kik'ehe'k cho'q xk'ab'a'eb'.<f>[26]</f>", "14": "Kaapak'al ru eb' li junjunq chi kerubín: li xb'een chanchan li wakax na'ilok; li xkab' jo' jun li winq na'ilok; li rox chanchan li kaqkoj ut li xka kama' jun li t'iw na'ilok.<f>[27]</f>", "15": "Eb' li kerubín ke'wakliik, a'aneb' ajwi' li ke'wil chaq chire li nima' Kebar.<f>[28]</f>", "16": "Naq eb' li kerubín neke'b'eek, neke'xik ajwi' eb' li sursu; ut naq neke'taqe'k sa' iq', eb' li sursu ink'a' neke'kanaak.", "17": "Naq neke'xaqliik eb' li kerubín, neke'xaqliik ajwi' eb' li sursu; ut naq neke'taqe'k eb' li kerubín sa' xb'een li ruuchich'och', neke'wakliik ajwi' eb' li sursu, xb'aan naq li xmusiq' eb' li kerubín wank sa'eb' li sursu.", "18": "<pb/>Toja' naq li xloq'al li Qaawa' ki'elk sa' xb'een li rokeb'aal li santil ochoch ut koxkanaaq sa' xb'eeneb' li kerubín.", "19": "Ut eb' a'in ke'xhir li xxik'eb' ut kiwil naq koheb'; koheb' ajwi' eb' li sursu rochb'eeneb'. Ke'wil naq koxe'kanaaq sa' li okeb'aal wank sa' xjayal releb'l saq'e re li rochoch li Yos; li xloq'al li xYos laj Israel, wank sa' xb'eeneb'.", "20": "A'aneb' ajwi' a'in li ke'wil rub'el roq li xYos laj Israel chire li nima' Kebar. Toj aran kink'e reetal naq kerubineb'.", "21": "Li junjunq wank kaapak'al li ruheb' ut kaaka xxik'eb', ut wank jun ruq' poyanam rub'el xxik' li junjunq.", "22": "Chixjunileb', chanchaneb' li ke'wil chaq chire li nima' Kebar neke'ilok; li junjunq jun tiikaj naxik chi uub'ej."}