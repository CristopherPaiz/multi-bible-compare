{"1": "<pb/>Sa' xtiklajik li xkab'laju po re li kab'laju chihab' qak'amb'al aran Babilonia, li Qaawa' kinraatina ut kixye we chi jo'ka'in:", "2": "“At kaamel winq, b'icha li b'ich a'in re rahil ch'oolej chirix laj Parahón, li awab'ej re Ejiipt, ut ye re chi jo'ka'in: <pb/><t>«Chanchanat li kaqkoj sa' xyanqeb' li tenamit;</t> <t>kama'at li xyuwa'il ayin sa' li palaw:</t> <t>nakatb'atz'unk sa' laanima',</t> <t>nakasulule ru ut nakayeq'i rik'ineb' laawoq.</t>", "3": "<pb/>«Jo'ka'in xye li Qaawa': Us ta wanqat sa' xyankeb li k'iila tenamit, tinkut linkanleb' sa' aab'een ut tatinchap.", "4": "Tatinjukuki chiru ch'och', kamenaq tatinkanab' ut tink'eheb' chi hilank sa' aab'een chixjunileb' li xik'anel xul neke'rupupik chiru choxa; tate'xt'upi chixjunileb' li josq' aj xul.", "5": "Tinkuti laatib'el sa'eb' li pim ut tinnujob'resi eb' li tzuultaq'a rik'in laaq'eenaqil tib'el.", "6": "Tint'aqresi li ch'och' rik'in laakik'el; taawulaq toj sa' xb'eeneb' li tzuul ut tixnujob'resi eb' li roq nima'.", "7": "Ut naq akaq xatinkamsi, tink'e chi q'oqyino'k ru li choxa ut eb' li chahim ink'a' chik te'k'utunq. Tintz'ap ru li saq'e ut ink'a' chik taasaqeno'q ru li po.<f>[96]</f>", "8": "Aab'aan laa'at te'q'oqyino'q ru chixjunileb' li chahim chiru li choxa ut taachoqlo'q ru laana'aj. Laa'in, li Qaawa', xinyehok re a'in.", "9": "<pb/>«Naab'aleb' li tenamit te'raho'q xch'ool naq taawulaq resil laasachik sa'atqeb' li na'ajej ink'a' aanawom ru.", "10": "Aab'aan laa'at te'sachq xch'ool naab'aleb' li tenamit ut siksootqeb' xb'aaneb' xxiw eb' li neke'awab'ejink reheb', naq tintelteli linch'iich' chiruheb'. Li junjunq taaxiwaq chi maajun taakoloq re li xyu'am, sa' xkutankil laasachik.", "11": "<pb/>«Jo'ka'in xye li Qaawa': Li xq'esnal ch'iich' li awab'ej re Babilonia taachalq sa' aab'een.", "12": "Sa' ruq'eb' laj puub' li q'axal josq'eb' sa' xyanqeb' chixjunil li tenamit, te'kamq naab'aleb' li wankeb' rub'el laawankil. Chi jo'kan te'xjuk'i xwankil Ejiipt ut te'xsach ruheb' li xk'iila tenamit.", "13": "Tinsach chixjunileb' laaketomq chireheb' laanima'; ink'a' chik taatz'ajniiq ru xb'aaneb' li poyanam chi moko taasululeeq ru xb'aaneb' li xul.", "14": "Toja' naq tink'e chi saqo'k ru li ha' ut taab'eeq chik li roq li ha' jo' li aseeyt. Laa'in, li Qaawa', xinyehok re a'in.", "15": "Naq taakanaaq Ejiipt chi chaqich'och' chi maak'a' chik twanq chisa', ut naq tinkamsi chixjunileb' li xpoyanamil, taanawmanq naq laa'in li Qaawa'».", "16": "<pb/>“A'an a'in li b'ich re rahil ch'oolej li te'xb'icha eb' li ixq sa'eb' li jalan jalanq chi tenamit naq te'yaab'aq chirix Ejiipt ut sa' xk'ab'a'eb' li xk'iila poyanam”, chan li Qaawa'.", "17": "<pb/>Ak o'laju kutan xb'e li xkab'laju po re li kab'laju chihab' qak'amb'al aran Babilonia, kinraatina li Qaawa' ut kixye we chi jo'ka'in:", "18": "“At kaamel winq, b'icha li b'ich a'in re rahil ch'oolej chirixeb' laj Ejiipt ut eb' li neke'jolomink reheb', aawochb'eeneb' li rixqilaleb' li xninqal ru tenamit: <pb/><t>«Eb' li wankeb' xwankil yooqeb' chi oso'k</t> <t>ut yooq xmuqb'aleb' sa' xyanqeb' li xe'q'ajk xe'sutq'iik.</t>", "19": "<t>Ma q'axal ch'ina'usat tab'i' sa' xyanqeb' li poyanam?</t> <t>Kub'en ut kanaaqat aran,</t> <t>sa' xyanqeb' li maak'a'eb' xpaab'aal».</t>", "20": "<pb/>“Eb' a'an te'kamq rochb'eeneb' li te'kamsiiq chi ch'iich'. Ak kawresinb'il li q'esnal ch'iich'. Te'oso'q eb' a'an rochb'eeneb' li k'iila poyanam.", "21": "Eb' li q'axal kaweb' rib' li ak wankeb' sa' xna'ajeb' li kamenaq, te'aatinaq rik'ineb' laj Ejiipt jo'wi' eb' li ke'tenq'ank reheb' ut te'xye: «Ak xe'kamk; jiljookeb' chik sa' muqleb'aal kamenaq eb' li ink'a' ke'xpaab' li Yos ut ke'kamsiik sa' li raaxiik'!».", "22": "<pb/>“Arin wank Asiria, rochb'een chixjunileb' laj puub', chi xsutam li xmuqleb'aal. Chixjunileb' a'in xe'kamk sa' li raaxiik'.", "23": "Toj sa' xchamal li xjulel kamenaq xe'muqe'k. Eb' li xsoldaad xe'roksi xxiweb' li yo'yookeb', ab'anan xe'kamsiik chaq chi q'esnal ch'iich' ut anaqwan wankeb' chi xsutam li xmuqleb'aal Asiria.", "24": "<pb/>“Arin ajwi' wank Elam, rochb'een chixjunileb' laj puub', chi xsutam li xmuqleb'aal. Chixjunileb' a'an xe'kamk chaq sa' li raaxiik', chixjunileb' xe'kamsiik chaq chi ch'iich' ut xe'muqe'k sa' xna'ajeb' li kamenaq, chi ink'a' xe'xpaab' li Yos. Xe'roksi xxiweb' li yo'yookeb', ab'an anaqwan wankeb' chi maak'a'eb' xloq'al, sa' xyanqeb' li xe'q'ajk xe'sutq'iik.", "25": "Jiljo Elam sa' xyanqeb' li xsoldaad. Chixjunileb' a'in xe'kamk sa' li raaxiik' chi maak'a'eb' xpaab'aal, ut anaqwan wankeb' chi xsutam li xmuqleb'aal. Xe'roksi xxiweb' li yo'yookeb', ab'an anaqwan wankeb' chi maak'a'eb' xloq'al, sa' xyanqeb' li xe'q'ajk xe'sutq'iik; xe'kanaak rik'ineb' li xe'kamsiik chi ch'iich'.", "26": "<pb/>“Wank arin Mesek ut Tubal, rochb'eeneb' chixjunileb' laj puub', chi xsutam li xmuqleb'aaleb'. Chixjunileb' a'in xe'kamk sa' li raaxiik' chi maak'a'eb' xpaab'aal, xb'aan naq xe'roksi xxiweb' li yo'yookeb'.", "27": "Moko xe'muqe'k ta sa' xyanqeb' li kaweb' rib' li ke'kamsiik junxil chaq, a'eb' li ke'muqe'k chi toj wankeb' xch'iich' sa' ruq'eb' ut anaqwan li xch'iich'eb' wankeb' chi xsok xjolomeb' ut li xkolb'aleb' rib' wank sa' xb'eeneb', chirix naq ke'roksi xxiweb' li yo'yookeb'.", "28": "<pb/>“Arin wanqat, Ejiipt, sa' xyanqeb' li ink'a' xe'xpaab' li Qaawa'; arin tatmuqe'q chi q'axal ra sa' laach'ool, rochb'eeneb' li xe'kamsiik sa' li raaxiik'.", "29": "<pb/>“Arin ajwi' wank Edom rochb'eeneb' li x'awab'ej ut eb' xninqal ru winq. Us ta q'axal kaweb' rib' naq xe'wank, anaqwan muqb'ileb' rochb'eeneb' li xe'kamsiik sa' li raaxiik', rochb'eeneb' li maak'a'eb' xpaab'aal, sa' xyanqeb' li wankeb' sa' xna'ajeb' li kamenaq.", "30": "<pb/>“Arin ajwi' wankeb' chixjunileb' li xe'awab'ejink sa' xjayal releb'l iq', jo'wi' chixjunileb' laj Sidón. Q'axal kaweb' rib' naq xe'wank ut xe'roksi xxiweb' li poyanam, ab'an anaqwan muqb'ileb' rochb'eeneb' li xe'kamsiik sa' li raaxiik', chi k'ajo'eb' xxutaan. Ink'a' xe'xpaab' li Qaawa' ut muqb'ileb' anaqwan rochb'eeneb' li xe'kamsiik sa' li raaxiik', chi maak'a'eb' xloq'al; jiljookeb' sa' xyanqeb' li wankeb' sa' xna'ajeb' li kamenaq.", "31": "<pb/>“Laj Parahón toxrileb' ru ut taak'ojlaaq xch'ool chirix li xkamik chixjunil li xtenamit, xb'aan naq laj Parahón ut chixjunileb' li xsoldaad xe'kamsiik chi ch'iich' -chan li Qaawa'-.", "32": "Laj Parahón xroksi xxiweb' li yo'yookeb'; jo'kan naq muqb'il anaqwan, rochb'een chixjunileb' li xsoldaad, sa' xyanqeb' li ink'a' xe'xpaab' li Qaawa' ut xe'kamsiik sa' li raaxiik'”, chan li Qaawa'."}