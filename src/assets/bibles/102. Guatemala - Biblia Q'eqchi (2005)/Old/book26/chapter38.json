{"1": "<pb/>Li Qaawa' kinraatina ut kixye we chi jo'ka'in:", "2": "“At kaamel winq, ilon sa' xjayal li tenamit Magog, ut aatina laj Gog<f>[118]</f> sa' ink'ab'a'; a'an li nim xwankil chi taqlank sa' xb'eeneb' laj Mesek ut laj Tubal.", "3": "Taaye re: «Jo'ka'in xye li Qaawa': Xik' chik nakatwil, a Gog, xnimalat ru aj taqlanel sa' xb'eeneb' laj Mesek ut laj Tubal.", "4": "Laa'in tatinsutq'isi chaq, tinb'ak' laawe chi kareen ut tatwisi sa' laana'aj aawochb'eeneb' laasoldaad: eb' li kawaay jo'wi' eb' li neke'b'eek chirixeb' li tiqtookeb' chi us, chixjunileb' wankeb' xkolb'al rib'eb' ut xch'iich' puniteb', ut q'axal seeb'eb' chi yalok rik'in ch'iich'.", "5": "Rochb'eenaqeb' laj Persia, eb' laj Etiopía ut laj Libia, chixjunileb' wanqatqeb' xkolb'aleb' rib' ut xch'iich' puniteb';", "6": "rochb'eenaqeb' ajwi' chixjunileb' laj puub' re Gómer ut Bet-Togarmá, li wankeb' chaq toj chi najt sa' xjayal releb'l iq', rochb'eenaqeb' chaq li k'iila poyanam li neke'tenq'ank aawe.", "7": "Kawresi aawib' ut yo'oon wanqat, laa'at jo' ajwi' chixjunileb' laj puub' li wankeb' aawik'in; ut k'amon b'e chiruheb' a'an.", "8": "<pb/>«Akaq xnume'k k'iila kutan, taak'ehe'q aataqlankil. Moqon chirix naab'al chihab', tattaqlaaq chi yalok rik'in jun tenamit li kiwank sa' raaxiik', ab'an sa chik wankeb' anaqwan; junxil ke'cha'cha'iik sa' xyanqeb' li k'iila tenamit ut ke'juk'iik chi junwaakaj, ab'an ch'utch'uukeb' wi' chik anaqwan sa'atqeb' li xtzuulul Israel.", "9": "Ut laa'at tatwulaq sa' xb'eeneb', jo' junaq kaqsut-iq', jo' junaq q'oqyinkil choql li tixmoy li na'ajej, aawochb'eenaqeb' laasoldaad ut chixjunileb' li neke'okenk chawix.", "10": "<pb/>«Laa'in, li Qaawa', ninye chi jo'ka'in: Chiruheb' li kutan a'an taa'alaaq sa' laach'ool xb'aanunkil li ink'a' us.", "11": "Taaye: Tinxik chi yalok rik'in jun tenamit li maak'a' xkolb'aleb' rib', sa wankeb' ut k'ojk'o xch'ooleb'. Chixjunileb' li na'ajej wankeb' wi' moko sutsuukeb' ta chi tz'ak, maak'a' xtz'apb'al ut xnat'b'al eb' li rokeb'aaleb'.", "12": "Tatxik chi elq'ak, chi xxokb'al li k'aru reheb'; taasacheb' li na'ajej li ke'wank chi po'lemil ut ke'wakliik wi' chik. Tatyaloq rik'ineb' li chalenaqeb' chaq sa'eb' li jalan jalanq chi tenamit, wankeb' xketomq, wankeb' xch'och', ut neke'hilank tz'aqal sa' xyi li ruuchich'och', cha'qat.", "13": "Eb' laj Sabá ut aj Dedán, eb' laj yakonel re Tarsis ut chixjunileb' li junch'ol chik te'xpatz' aawe: Ma xatchalk chi elq'ak? Ma xach'utub'eb' chaq laasoldaad re elq'ak ut reechaninkil li plaat, li oor, eb' li ketomq ut chixjunil li k'a'aq re ru, re xk'amb'al chawix li k'iila b'ihomal? cha'qeb' aawe».", "14": "<pb/>“Jo'kan utan, at kaamel winq, aatina laj Gog ut ye re sa' ink'ab'a': «Jo'ka'in xye li Qaawa': Naq lintenamit wanqeb' sa' tuqtuukilal, laa'at taachap laab'e:", "15": "tat-elq chaq sa' laana'aj, sa' xjayal releb'l iq', aawochb'eenaqeb' laj puub' li jwal kaweb' rib' ut naab'alaqeb' li kawaay,", "16": "ut taakut aawib' sa' xb'eeneb' laj Israel, lintenamit. Chanchanaqat jun li q'oqyinkil choql tixmoy li ruuchich'och', a Gog. Sa' roso'jikeb' li kutan tatintaqla chaq sa' xb'een lintenamit, re naq eb' li tenamit junch'ol te'xnaw naq laa'in li Qaawa', naq sa' laak'ab'a' tink'ut linsantilal chiruheb'.", "17": "<pb/>«Laa'in, li Qaawa', ninye chi jo'ka'in: Ma maawa' tab'i' laa'at li kinye chaq junxil naq kin'aatinak chi xtz'uumal reheb' linpropeet re Israel, aj k'anjeleb' chiwu? Chiru k'iila chihab' eb' a'an ke'xye resil chi junxilaj naq laa'in tatintaqla chaq chi yalok rik'ineb' laj Israel».", "18": "<pb/>“Laa'in, li Qaawa', ninye chi jo'ka'in: Sa' li kutan naq laj Gog taachalq chi xsachb'al ru Israel, k'ajo' naq tinjosq'o'q.", "19": "Sa' xxamlel linjosq'il ninye li waatin naq taawanq jun nimla hiik sa' xteepal Israel chiruheb' li kutan a'an.", "20": "Eb' li kar sa' li palaw, eb' li xik'anel xul, eb' li josq' aj xul ut eb' li k'anti' siksootqeb' chiwu; jo'kanaqeb' ajwi' chixjunileb' li poyanam sa' li ruuchich'och'. Te'uq'je'q chaq eb' li tzuul, te'tolk'oqje'q chaq eb' li saqoonak ut te't'anje'q eb' li suttz'ak.", "21": "Laa'in tintaqla chaq k'iila rahilal ut xxiw sa' xb'een laj Gog, ut tinrahob'tesi rik'in yajel ut raxkamk. Tintaqla chaq kawil hab', saqb'ach, xam ut asuupr, ut eb' li xpoyanamil te'yaloq chirib'ileb' rib' rik'in ch'iich'. Laa'in, li Qaawa', xinyehok re a'in.", "22": "", "23": "Chi jo'kan tink'ut linwankilal ut linsantilal chiruheb' li k'iila teep chi tenamit. Tink'ut wib' chiruheb' ut eb' a'an te'xnaw naq laa'in li Qaawa'."}