{"1": "<pb/>Li Qaawa' kinraatina ut kixye we chi jo'ka'in:", "2": "“At kaamel winq, ye a'in re li x'awab'ej Tiro: <pb/><t>«Jo'ka'in xye li Qaawa':</t> <t>Xaq'etq'eti aawib' ut xaye naq yosat.</t> <t>K'ojk'ookin sa' xk'ojarib'aaleb' li yos</t> <t>ut sutsuukin xb'aan li palaw, chankat.</t> <t>Ab'anan yal winqat ut maawa'at yos,</t> <t>us ta nakak'oxla naq wank aana'leb' jo' yos.</t>", "3": "<t>Ma q'axal wank tab'i' aana'leb' chiru laj Daniel?</t> <t>Ma nakanaw tab'i' chixjunil li muqmuukil na'leb'?</t>", "4": "<t>Rik'in xseeb'al laach'ool ut laak'a'uxl</t> <t>xatuub' naab'al laab'ihomal;</t> <t>xanujob'resi chi oor ut plaat laak'uuleb'aal.</t>", "5": "<t>Sa' xk'ab'a' naq wank aana'leb' chi yakok</t> <t>xatamresi laab'ihomal,</t> <t>ut xb'aan xnimal laab'ihomal xanimob'resi aawib'.</t>", "6": "<t>Jo'kan naq li Qaawa' xye chi jo'ka'in:</t> <t>Xajuntaq'eeta laawankil rik'in xwankil li Yos;</t>", "7": "<t>jo'kan naq k'e reetal,</t> <t>tintaqlaheb' chaq aj jalanil tenamit sa' aab'een,</t> <t>a'eb' li jwal josq'eb' sa' ruuchich'och':</t> <t>te'risi chaq li xq'esnal ch'iich'eb' sa' xna'aj</t> <t>re xsachb'al laachaab'il na'leb' ut laach'ina'usal,</t> <t>ut te'xsach ru laaloq'al chi junwaakaj.</t>", "8": "<t>Jwal ra te'xb'aanu aawe naq tate'xkut sa' jul</t> <t>ut tat-oso'q sa' xchamal li palaw.</t>", "9": "<t>Ma toj yooqat chi xk'oxlankil naq laa'at yos</t> <t>naq wanqat chiruheb' laj rahob'tesinel?</t> <t>Ab'anan naq wanqat sa' ruq'eb' li te'kamsinq aawe,</t> <t>taak'e reetal naq yal winqat ut moko yosat ta.</t>", "10": "<t>Tatkamq sa' ruq'eb' laj ab'l tenamit,</t> <t>jo' naq nakamk li ink'a' napaab'ank we.</t> <t>Laa'in, li Qaawa', xinyehok re a'in»”.</t>", "11": "<pb/>Li Qaawa' kinraatina ut kixye we chi jo'ka'in:", "12": "“At kaamel winq, b'icha li rahil b'ich a'in chirix li x'awab'ej Tiro, ut ye re chi jo'ka'in: <pb/><t>«Li Qaawa' xye chi jo'ka'in:</t> <t>Laa'at li tz'aqal aawe aawu junxil chaq,</t> <t>k'ajo' laachaab'il na'leb' ut jwal chaq'al aawu.</t>", "13": "<t>Aran Edén, sa' li xna'aj rawimq li Yos, katwank.</t> <t>Uutz'u'ujinb'il laab'aatal rik'in k'iila paay chi pek,</t> <t>jo' li rubí, li topasio, li jaspe, li lemtz'il q'ol,</t> <t>li krisólito, li ónise, li safiro, li malakita ut li esmeralda.</t> <t>Yiib'anb'il laaka'xik ut li xsahob' ru laawaq' rik'in oor,</t> <t>k'uub'anb'il chalen chaq sa' xkutankil laayo'lajik.</t>", "14": "<t>Laa'in katinxaqab' cho'q aj k'aak'alehom, jo' junaq kerubín;</t> <t>katwank sa' li xsantil na'aj li Qaawa' Yos,</t> <t>nakatchalk nakatxik sa' xyanqeb' li lochlookil pek.</t>", "15": "<t>Jwal chaab'il naq katwank</t> <t>chalen chaq sa' li kutan katyoob'tesiik wi',</t> <t>toj reetal kitawmank li maa'usilal aawik'in.</t>", "16": "<t>Xmaak xlaatz'al aawu xb'aan li yakok</t> <t>xnujak chi maa'usilal laach'ool ut xatmaakob'k.</t> <t>Toja' naq xatwisi sa' linsantil na'aj, at kerubín aj k'aak'alenel,</t> <t>ut xatwaanilasi sa' xyanqeb' li lochlookil pek.</t>", "17": "<t>Q'axal xak'e aawankil xb'aan laachaab'ilal,</t> <t>ut xasach laachaab'il na'leb' xb'aan xchaq'alil aawu.</t> <t>Laa'in xatinkut chiru ch'och'</t> <t>re xk'utb'al laaxutaan chiruheb' li awab'ej.</t>", "18": "<t>K'ajo' naq xnumtaak laamaa'usilal ut li xlab'alil aach'ool naq xatyakok.</t> <t>Xasacheb' ajwi' xwankil eb' li na'ajej nakatloq'onink wi'.</t> <t>Toja' naq aawik'in xwisi li xam xsachok aawe,</t> <t>tik cha xatinkanab' sa' xb'een li ruuchich'och'</t> <t>chiruheb' li jo'k'ihal neke'ilok aawe.</t>", "19": "<t>Chixjunileb' li tenamit li neke'nawok aawu</t> <t>k'ajo' naq xe'xiwak chawilb'al;</t> <t>jwal xiwajel xatkanaak</t> <t>ut ink'a' chik tatwanq chi junajwa»”.</t>", "20": "<pb/>Li Qaawa' ki'aatinak wik'in ut kixye we:", "21": "“At kaamel winq, ilon sa' xjayal Sidón<f>[91]</f> ut aatinan sa' ink'ab'a':", "22": "Ye re chi jo'ka'in: <pb/><t>«Li Qaawa' xye chi jo'ka'in:</t> <t>Laa'in xik' chik nakatwil, a Sidón;</t> <t>ut rik'in li tinb'aanu sa' eeyanq, taak'ehe'q inloq'al.</t> <t>Naq tinraqoq aatin sa' aab'een</t> <t>ut tink'ut linsantilal chawu,</t> <t>taanawmanq naq laa'in li Qaawa'.</t>", "23": "<pb/><t>«Tintaqla li raxkamk sa' aab'een,</t> <t>ut laakik'el taab'eeq roq sa'atqeb' laab'e;</t> <t>naab'aleb' li te'kamq aawik'in,</t> <t>yalaq b'ar te'kamsiiq rik'in ch'iich'.</t> <t>Ut taanawmanq naq laa'in li Qaawa'.</t>", "24": "<pb/><t>«Taaraqe'q li rahilal ut li rahob'tesiik cho'q reheb' laj Israel;</t> <t>maajun chik taatz'eqtaananq reheb'</t> <t>sa' xyanqeb' li k'iila tenamit neke'sutuk reheb'.</t> <t>Toja' naq taanawmanq naq laa'in li Qaawa'».</t>", "25": "<pb/>“Laa'in, li Qaawa', ninye chi jo'ka'in: Tinch'utub' li tenamit Israel sa' xyanqeb' li tenamit cha'chookeb' wi', ut tink'ut linsantilal chiruheb'. Eb' li ralal xk'ajol aj Israel te'na'ajunq sa' li xna'ajeb', sa' li ch'och' kink'e re laj Jakob, laj k'anjel chiwu.", "26": "Aran te'wanq chi maak'a'aq chik xk'a'uxeb' ut xch'i'ch'i'inkileb'; te'kab'laq ut te'awq uub'. Sa chik te'wanq naq tinraq aatin sa' xb'eeneb' chixjunileb' li tenamit wankeb' chi xsutam ut neke'tz'eqtaanank reheb'. Toja' naq taanawmanq naq laa'in li Qaawa', li xYos laj Israel”."}