{"1": "<pb/>Sa' xtiklajik li rox po re li xjunlaju chihab' qak'amb'al aran Babilonia, kinraatina li Qaawa' ut kixye we chi jo'ka'in:", "2": "“At kaamel winq, ye re laj Parahón, li awab'ej re Ejiipt, jo'wi' reheb' chixjunil li wankeb' rub'el li xwankil: <pb/><t>«Ani tatinjuntaq'eeta wi' rik'in laawankil?</t>", "3": "<t>Chanchanat li saqichaj malaj li yaw re Líbano,</t> <t>li jwal ch'ina'useb' li ruq' ut k'ajo'eb' li xxaq,</t> <t>q'axal najt xteram toj reetal kiwulak sa' li choql.</t>", "4": "<t>Kitenq'aak chi k'iik xb'aan li hab' ut li ha' li wank sa' li ch'och';</t> <t>eb' li nima' li ke'yo'laak chi xsutam</t> <t>ke'xt'aqresi chixjunileb' li che' wankeb' sa' li teep a'an.</t>", "5": "<t>Xb'aan li k'iila ha' jwal kinajto'k li xteram</t> <t>sa' xb'eeneb' li che' wankatqeb' chiru li tzuultaq'a;</t> <t>kininqank li ruq' ut nim kixmuheela.</t>", "6": "<t>K'iila paay chi xik'anel xul ke'sukub'k sa'eb' li ruq';</t> <t>chixjunileb' li xul ke'alank sa' li xmu</t> <t>ut rub'el a'an ke'hilank li k'iila teep chi tenamit.</t>", "7": "<t>A'an jun xchaq'alil ru che', k'ajo' xnimal ut ninqeb' li ruq',</t> <t>xb'aan naq li xxe' wankeb' chire li ha'.</t>", "8": "<t>Moko juntaq'eet ta rik'ineb' li yaw</t> <t>li wankeb' sa' li xna'aj rawimq li Yos;<f>[95]</f></t> <t>ink'a' naru xjuntaq'eetankil li xk'ihal li ruq' li saqichaj</t> <t>rik'ineb' li ruq' a'an,</t> <t>chi moko juntaq'eet li xk'ihal li xxaq</t> <t>rik'in xk'ihal li xxaq junaq chik che'.</t> <t>Tik maak'a' junaq che' jwal ch'ina'us chiru a'an</t> <t>sa' li xna'aj li rawimq li Qaawa' Yos.</t>", "9": "<t>Laa'in kink'ehok xch'ina'usal rik'in xk'ihal li xxaq;</t> <t>ut chixjunileb' li che' wankeb' sa' li xna'aj li rawimq li Yos</t> <t>ke'xkaqali xb'aan naq q'axal ch'ina'us.</t>", "10": "<pb/>«Jo'ka'in xye li Qaawa': Li che' a'an xk'iik chi jwal najt xteram ut li ru'uj xwulak toj sa' li choql; xq'etq'eto'k li xch'ool xb'aan li xnimal xteram.", "11": "Jo'kan naq xintz'eq chirix linch'ool, ut tinq'axtesi sa' ruq' li nataqlank sa' xb'eeneb' li xninqal ru tenamit, re naq taa'uxq re jo' chanru li xmaa'usilal.", "12": "Eb' laj ab'l tenamit, eb' li tz'aqal ch'ol winq, te't'anoq re ut te'xjilib' chiru ch'och'; kok'toq te'kanaaq eb' li ruq' sa' li k'iche' ut chiru li tzuultaq'a, ut chixjunileb' li tenamit ke'wank sa' xmu, te'eleliq ut te'xkanab' xjunes.", "13": "Eb' li k'iila paay chi xik'anel xul te'wanq sa' xb'een li t'analk che' ut eb' li josq' aj xul te'wanq sa'eb' li xtoqol uq'.", "14": "Maajun chik che' taak'iiq chi najt xteram ut taawulaq toj sa'eb' li choql; us ta taak'iiq chire ha' malaj t'aqresinb'ilaq chi us, maajun chik tixnima rib' xb'aan li xteram. Xb'aan naq chixjunileb' teneb'anb'il li oso'k sa' xb'eeneb', te'xik sa' xchamal li jul, jo' naq chixjunileb' li poyanam neke'q'ajk neke'sutq'iik.", "15": "<pb/>«Laa'in, li Qaawa', ninye chi jo'ka'in: Sa' li kutan taa'oso'q wi' li che' a'an, tink'e ajwi' chi chaqik li palaw; tinrameb' li ha' ut li roqeb' li nima'. Ut sa' xk'ab'a' a'an tinrahob'tesi xch'ool li tzuul Líbano ut te'tz'umaaq chixjunileb' li che' wankeb' chiru tzuultaq'a.", "16": "Naq tint'an chiru ch'och' li yaw a'an ut tintaqla sa' xyanqeb' li xe'q'ajk xe'sutq'iik, k'ajo' naq te'xiwaq eb' li tenamit. Aran, sa' xchamal li ch'och', te'saho'q xch'ool eb' li che' li wankeb' sa' li xsahil na'aj li Yos, jo' ajwi' eb' li jwal kaweb' rib', t'aqresinb'leb' chi us ut ch'ina'us rilb'al sa' xteepal Líbano.", "17": "Te'xik ajwi' eb' li ke'wank sa' xmu; te'kub'eeq aran, sa' xna'ajeb' li kamenaq, jo'k'ihaleb' li ke'okenk chirix sa' xyanqeb' chixjunileb' li tenamit, rochb'eeneb' li ke'kamsiik chi ch'iich'.", "18": "Maajun reheb' li che' ke'wank sa' li xsahil na'aj li Yos kiruhank xjuntaq'eetankil wi' rik'in li xloq'al ut li xteram li yaw a'an. Ab'anan taakute'q ajwi' a'an sa' li xb'alb'a, rochb'eeneb' li che' ke'wank sa' li xsahil na'aj li Yos, ut taawanq sa' xyanqeb' li maawa'eb' aj paab'anel, rik'ineb' li ke'kamsiik sa' li raaxiik'. <pb/>«Li che' a'in, a'an laj Parahón jo'wi' chixjunileb' li xpoyanamil», chan li Qaawa'”."}