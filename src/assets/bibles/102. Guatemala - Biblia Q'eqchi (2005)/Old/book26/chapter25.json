{"1": "<pb/>Li Qaawa' kinraatina ut kixye we chi jo'ka'in:", "2": "“At kaamel winq, ilon sa' xjayal eb' li ralal xk'ajol aj Amón<f>[82]</f> ut ye reheb' sa' ink'ab'a'", "3": "naq te'rab'i li aatin naxye li Qaawa': «Laa'ex xexsaho'k naq xsachmank xloq'al li wochoch, xjuk'mank li tenamit Israel ut eb' laj Judá xe'k'ame'k chi preexil.", "4": "Jo'kan naq texinq'axtesi sa' ruq'eb' li wankeb' chaq sa' xjayal releb'l saq'e: eb' a'an te'reechani leena'aj, te'xyiib'atq li xmuheb'aaleb' chisa' ut aran te'na'ajunq; a'aneb' chik te'tzekanq li ru leerawimq ut te'ruk' li xya'al xtu' leewakax.", "5": "Rabá taakanaaq cho'q xwa'leb'aaleb' li kameey ut Amón taakanaaq cho'q xna'ajeb' li karneer. Toja' naq teenaw naq laa'in li Qaawa'.", "6": "<pb/>«Laa'in, li Qaawa', ninye chi jo'ka'in: Laa'ex xepoq'poq'i leeruq', xexpisk'ok xb'aan xsahil leech'ool ut k'ajo' naq xetz'eqtaanaheb' laj Israel.", "7": "Jo'kan naq tintaqsi li wuq' sa' eeb'een cherahob'tesinkil ut texinq'axtesi sa' ruq'eb' li xninqal ru tenamit re naq taa'elq'aaq chixjunil li k'aru eere. Tinsach eeru chi junwaakaj re teenaw naq laa'in li Qaawa'».", "8": "<pb/>“Laa'in, li Qaawa', ninye chi jo'ka'in: Mohab<f>[83]</f> ut Seír neke'xye naq Judá juntaq'eet rik'ineb' li tenamit junch'oleb'.", "9": "Jo'kan naq tinkanab'eb' chi ok sa' xteepal Mohab li poyanam wankatqeb' sa' xjayal releb'l saq'e, ut tinjuk'i chi xka'pak'alil Bet-Yesimot, Bahal-Mehón ut Kiriatáhin, a'aneb' li xninqal ru tenamit.", "10": "Tinq'axtesi chixjunil li xteepal Mohab sa' ruq'eb' li poyanam wankatqeb' sa' xjayal releb'l saq'e; tinq'axtesi ajwi' chixjunil li xteepal Amón, re naq maak'a'aq chik xpatz'b'aleb' laj Mohab sa' xyanqeb' li tenamit.", "11": "Tinraq aatin sa' xb'eeneb' laj Mohab, ut aran taanawmanq naq laa'in li Qaawa'.", "12": "<pb/>“Laa'in, li Qaawa', ninye chi jo'ka'in: Eb' laj Edom<f>[84]</f> xe'eeqajunk sa' xb'eeneb' laj Judá, ut q'axal wankeb' xmaak xb'aan naq xe'rahob'tesink.", "13": "Jo'kan naq laa'in, li Qaawa', ninye: Tintaqsi li wuq' chi xrahob'tesinkileb' laj Edom ut tinsacheb' li winq ut li xul sa' xyanqeb'. Joxk' tinkanab' li xch'och'eb' ut, chalen Temán toj Dedán, te'kamsiiq chi ch'iich' eb' li poyanam.", "14": "Tin'eeqajunq sa' xb'een Edom chi ruq'eb' laj Israel, lintenamit; eb' a'in te'xrahob'tesi Edom jo' chanru xmay linjosq'il. Ut taanawmanq yalaq b'ar chanru nin'eeqajunk -chan li Qaawa'.", "15": "<pb/>“Laa'in, li Qaawa', ninye chi jo'ka'in: Eb' laj Filistea<f>[85]</f> xe'eeqajunk chi k'ajo' xjosq'ileb' sa' xb'een Judá. Xe'xtz'eqtaana ut xe'xsach lintenamit xb'aan naq xik' neke'ril chalen chaq junxil.", "16": "Jo'kan naq laa'in, li Qaawa', ninye chi jo'ka'in: Tintaqsi li wuq' chi xrahob'tesinkileb' laj Filistea; tinsach ruheb' laj Keret jo' ajwi' li xe'kole'k chire li palaw.", "17": "Tin'eeqajunq sa' xb'eeneb' chi q'axal xiwajelaq rilb'al; k'ajo'aq linjosq'il naq tinrahob'tesiheb'. Ut aran taanawmanq naq laa'in li Qaawa'”."}