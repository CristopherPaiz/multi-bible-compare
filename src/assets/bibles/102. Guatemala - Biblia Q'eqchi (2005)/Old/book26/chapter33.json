{"1": "<pb/>Li Qaawa' kinraatina ut kixye we chi jo'ka'in:", "2": "“At kaamel winq, aatinaheb' laawech tenamitul ut ye reheb': «Wi laa'in tink'am chaq li raaxiik' sa' xb'een junaq tenamit, eb' a'in te'xxaqab' junaq aj k'aak'alenel sa' xyanqeb'.<f>[97]</f>", "3": "Ut naq a'in taaril naq yookeb' chi chalk eb' li xik' neke'ilok re li tenamit, tixyaab'asi li pur re naq te'xkol rib'eb' li poyanam.", "4": "Wi ani trab'i xyaab' li pur, ab'anan ink'a' tixpaab', ut te'chalq eb' li xik' neke'ilok re, tole'xkamsi, a'an wan wi' naq xkamsiik,", "5": "xb'aan naq xrab'i xyaab' li pur ut ink'a' xsik' xkolb'al rib'. A'an wan wi' naq xkamsiik, xb'aan naq wi ta xpaab', xkol raj li xyu'am.", "6": "Ab'an wi laj k'aak'alenel xrileb' chi wulak eb' li xik' neke'ilok reheb' ut ink'a' xyaab'asi li pur re naq te'xkol rib'eb' li poyanam, te'ok eb' li xik' neke'ilok ut te'xkamsi junaq poyanam, a'an taakamq sa' li xmaak, ab'an a' laj k'aak'alenel wank xmaak naq xkamk li winq a'an».", "7": "<pb/>“At kaamel winq, laa'in xatinxaqab' cho'q aj k'aak'alenel reheb' li ralal xk'ajol laj Israel. Naq taawab'i jun t'orolaq li waatin, tento taaq'useb' sa' ink'ab'a'.", "8": "Naq tinteneb' kamk sa' xb'een li ink'a' us xna'leb', wi laa'at ink'a' taaye re naq tixkanab' xb'aanunkil li maa'usilal, li winq a'an taakamq sa' li xmaak, ab'an sa' aab'een laa'at taakanaaq li xkamik.", "9": "Ab'anan wi taaq'us li ink'a' us xna'leb' ut a'an ink'a' tixyot' xch'ool tixjal xk'a'uxl, relik chi yaal naq taakamq sa' li xmaak, a'ut laa'at taakol laayu'am.", "10": "<pb/>“At kaamel winq, ye reheb' li ralal xk'ajol laj Israel: «Laa'ex nekeye: Oso'jenaqo sa' li maak ut li q'etb'a aatin. Chan ta chik ru naq tookole'q, chankex».", "11": "Ab'anan, sa' xk'ab'a' linloq'al, laa'in li Qaawa' ninye li waatin naq ink'a' nawaj li xkamik laj maak, nawaj b'an naq tixyot' xch'ool tixjal xk'a'uxl ut wanq xyu'am. Ex aj Israel, jalomaq leek'a'uxl, kanab'omaq xb'aanunkil li maa'usilal. K'aru aj e naq texkamq?<f>[98]</f>", "12": "<pb/>“At kaamel winq, ye reheb' laawech tenamitul: «Wi junaq winq tiik xch'ool namaakob'k, ink'a' taakole'q xb'aan li chaab'ilal xb'aanuhom chaq; ut wi junaq ink'a' us xna'leb' tixkanab' li maakob'k, moko taasache'q ta ru xb'aan naq xb'enwa xb'aanu li maa'usilal. Li tiik xch'ool moko taakole'q ta chik xb'aan li chaab'ilal xb'aanu xb'enwa.", "13": "Wi laa'in tinye re junaq winq chaab'il xch'ool naq wanq xyu'am, ut a'in xk'ojob' xch'ool chirix li xtiikilal ut taa'ok chi maakob'k, relik chi yaal naq ink'a' tink'e sa' ajl li chaab'ilal xb'aanuhom, taakamq b'an sa' li maak xb'aanu.", "14": "Ut wi ninteneb' kamk sa' xb'een junaq aj maak, ut a'in tixkanab' li maakob'k ut taa'ok chi xb'aanunkil li chaab'ilal ut li tiikilal,", "15": "ut tixq'ajsi li k'a'aq re ru xk'ulum cho'q ruuchil li to' ut tixq'axtesi wi' chik li k'aru relq'ahom, wi tixpaab' li chaq'rab' nak'ehok yu'am ut ink'a' chik tixb'aanu li maa'usilal, relik chi yaal naq li poyanam a'an ink'a' taakamq, taawanq b'an xyu'am.", "16": "Sa' xk'ab'a' li us ut li tiikilal xb'aanu, taawanq xyu'am ut ink'a' chik taajultiko'q we li maak xb'aanu».", "17": "Mare eb' laawech tenamitul te'xye naq laa'in moko us ta ninb'aanu; ab'an relik chi yaal naq a'aneb' li ink'a' us neke'xb'aanu.", "18": "Wi junaq winq chaab'il xch'ool tixkanab' xb'aanunkil li us ut taa'ok chi maakob'k, taakamq xb'aan li maak xb'aanu.", "19": "Ut wi li ink'a' us xna'leb' tixkanab' xb'aanunkil li maak ut tixb'aanu chik li us ut li tiikilal, taawanq xyu'am sa' xk'ab'a' li us xb'aanu.", "20": "Us ta laa'ex nekeye naq moko tiik ta li k'aru ninb'aanu, ab'an laa'in tinraqoq aatin sa' eeb'een, ex aj Israel, jo' chanru leeyehom leeb'aanuhom”.<f>[99]</f>", "21": "<pb/>Oob' kutan chik xb'e li xlaje po re li kab'laju chihab' qak'amb'al aran Babilonia, kol'elq wik'in jun li winq ki'elelik chaq Jerusalén, ut kixye we: “Li tenamit x'eechaniik xb'aaneb' li xik' neke'ilok qe”,<f>[100]</f> chan we.", "22": "Ewu, eweraq naq toj maji' nawulak wik'in li winq a'an, li Qaawa' kixk'e li ruq' sa' inb'een; ut eq'la, naq xk'ulunk li winq, kinxk'e chi aatinak wi' chik li Qaawa' ut moko memin ta chik.", "23": "<pb/>Toja' naq li Qaawa' kinraatina ut kixye we chi jo'ka'in:", "24": "“At kaamel winq, eb' li wankeb' sa' xyanq li po'lem, sa' xteepal Israel, yookeb' chi xyeeb'al: «Laj Abrahán a'an jun ajwi' chi winq ut kireechani li na'ajej a'in. Ma toja' ta chik laa'o toxqeechani li na'ajej xb'aan naq naab'alo», chankeb'.", "25": "Jo'kan naq ye reheb' chi jo'ka'in: «Jo'ka'in xye li Qaawa': Laa'ex nekextiwok tib' rech xikik xkik'el, nekeloq'oni ruheb' li jalanil yos, nekekamsi leeras eeriitz'in. Ma naru tab'i' teereechani li na'ajej a'in?", "26": "Yo'oon wankex rik'in leech'iich', nekeb'aanu li maa'usilal, chejunilex nekemux xsumlajik li rixaqil leerech winqilal. Ma naru tab'i' teereechani li na'ajej a'in?».", "27": "<pb/>“Ye ajwi' reheb': «Jo'ka'in xye li Qaawa': Sa' xk'ab'a' linloq'al, ninye li waatin naq eb' li wankeb' sa'eb' li juk'b'il tenamit, te'kamsiiq chi q'esnal ch'iich'; eb' li wankeb' sa' k'aleb'aal, te't'upiiq xb'aaneb' li josq' aj xul, ut eb' li wankatqeb' sa'eb' li ochoch pek ut eb' li saqoonak, te'kamq xb'aan li yajel.", "28": "Nayamyotk ut joxk' ch'och' tinkanab' li na'ajej a'in, ut taa'oso'q li xwankilal li naxnima wi' rib'. Eb' li xtzuulul Israel nakirirnak te'kanaaq, ut maajun chik taanume'q aran.", "29": "Naq tinjuk' li tenamit ut chaqich'och' tinkanab' wi' xb'aan li k'iila maa'usilal xb'aanu, toja' naq te'xnaw naq laa'in li Qaawa'».", "30": "<pb/>“Eb' laawech tenamitul neke'aatinak chawix, sa' xtoon eb' li suttz'ak ut chirehatq eb' li ochoch, ut neke'xye chirib'ileb' rib': «Kimqex, qab'ihaq li raatin li Qaawa', li xchalk chaq cho'q qe», chankeb'.", "31": "Ut chi jo'kan lintenamit neke'chalk ut neke'k'ojlaak chawu, jo' k'aynaqeb' chi xb'aanunkil, re rab'inkil laawaatin. Ab'anan ink'a' neke'xyu'ami. «Ch'ina'us li aatin a'in!», chankeb', ab'an yal chi xtz'uumal reheb' neke'xk'ulub'a, xb'aan naq li xch'ooleb' naxik ka'ajwi' chirix li tumin.", "32": "Cho'q reheb' a'an, laa'at jun aj b'ichanel re rahok, li ch'ina'us nab'ichank ut naxnaw chi us li wajb'ak. Neke'xk'ulub'a laawaatin, ab'an maajun nab'aanunk re li nakaye reheb'.", "33": "Ab'anan chixjunil a'in toxtz'aqloq ru, ut naq taatz'aqloq a'an, te'xtaw ru naq xwank jun propeet sa' xyanqeb'”.<f>[101]</f>"}