{"1": "<pb/>Li Qaawa' kinraatina ut kixye we chi jo'ka'in:", "2": "“At kaamel winq, b'icha li rahil b'ich a'in chirix Tiro,", "3": "li tenamit wank chire li palaw ut nayakok rik'in naab'al chi tenamit sutsuukeb' chi ha'. Ye re chi jo'ka'in: <pb/><t>«Jo'ka'in xye li Qaawa' Yos:</t> <t>At Tiro, laa'at nakaye naq q'axal ch'ina'usat,</t> <t>jo'kat jun li jukub' tz'aqal re ru.</t>", "4": "<t>Laawankil nawulak toj sa' xyi li palaw,</t> <t>q'axal ch'ina'usat naq katyiib'aak.</t>", "5": "<t>Junes saqichaj li ke'chalk chaq sa' xtzuulul Senir</t> <t>ke'xyiib' wi' eb' li tz'alamche' sutsuukat wi';</t> <t>toj aran Líbano ke'xk'am chaq li oqech nachapok re li xt'ikrul li jukub'.</t>", "6": "<t>Eb' li che' natiikisimank wi' li jukub' ke'yiib'aak</t> <t>rik'in aakute' kichalk chaq Basán;</t> <t>yaw ke'xtz'ap wi' sa' laab'een,</t> <t>Kitim kik'ame'k chaq li che' a'an,</t> <t>ut uutz'u'ujinb'il rik'in marfil.</t>", "7": "<t>Uutz'u'ujinb'il t'ikr liino yiib'anb'il chaq Ejiipt,</t> <t>a'an li nab'eresink aawe chiru ha'</t> <t>ut nak'anjelak ajwi' cho'q aaweetalil;</t> <t>li t'ikr namuheelank aawe</t> <t>a'an raxchoxa ut kaqmoyink rilb'al,</t> <t>sa' li tenamit Elisá kik'ame'k chaq.</t>", "8": "<t>Aj Sidón ut aj Arbad laj k'anjeleb' chawu;</t> <t>ut eb' li neke'b'eresink aawe</t> <t>a'aneb' li q'axal wankeb' xna'leb', yo'lajenaqeb' aawik'in.</t>", "9": "<t>Eb' li cheekel winq aj Kebal neke'xsik' xyaalal</t> <t>chanru te'xyiib' laajukub' naq taapo'e'q.</t> <t>Yalaq b'ar neke'chalje'k eb' laj yakonel</t> <t>chi k'ayink ut chi loq'ok aawik'in.</t>", "10": "<t>Eb' li winq aj Persia, aj Lidia ut aj Libia</t> <t>wankeb' cho'q aj puub' aawik'in;</t> <t>jwal ch'ina'us rilb'aleb' rik'in li xkolb'aleb' rib',</t> <t>ut li xch'iich' puniteb' a'an neke'xk'ut wi' laaloq'al.</t>", "11": "<pb/>«Eb' laj Arbad neke'k'aak'alenk sa' xb'een li suttz'ak rochb'eeneb' laasoldaad, ut sa'eb' li ochoch najteb' xteram wankeb' laj Kamad, neke'xlukuxi chiru li tz'ak li xkolb'aleb' rib' re naq jwal ch'ina'us tat-iloq.", "12": "K'ajo' li yakok neke'xb'aanu eb' laj Tarsis aawik'in xb'aan xk'ihal chixjunil laab'ihomal: neke'xjal ru rik'in plaat, q'unch'iich', saqich'iich' ut li raxch'iich'.", "13": "Jo'kaneb' ajwi' eb' laj Grecia, eb' laj Tubal ut eb' laj Mesek neke'loq'ok aawik'in, ut neke'tojok rik'in poyanam ut rik'in chik k'a'aq re ru yiib'anb'il rik'in q'anch'iich'.", "14": "Eb' laj Bet-Togarmá neke'tojok rik'ineb' muul ut kawaay re k'anjelak ut re b'eek.", "15": "Eb' li ralal xk'ajol aj Rodas neke'yakok aawik'in; naab'aleb' li poyanam li wankeb' sa' sutha' a'aneb' aaloq'onel, ut neke'tojok rik'in marfil ut li che' ébano.", "16": "Sa' xk'ab'a' laak'iila k'ay eb' laj Edom neke'loq'ok aawik'in ut neke'tojok rik'in lemtz'il q'ol, kaqinoq', kuxpo'ot, chaab'il liin, kaqiq'ol ut lemtz'il pek.", "17": "Jo'kaneb' ajwi' laj Israel ut eb' laj Judá, naq neke'loq'ok aawik'in, nakate'xtoj rik'in li triiw re Minit, li k'uluj, li xya'al kab', li aseeyt ut li sununkil b'an.", "18": "Eb' laj Damaask neke'loq'ok aawik'in chi yo'oon xb'aan xk'ihal li sahil eechej ut laab'ihomal, ut nakate'xtoj rik'in chaab'il b'iin re Helbón ut tuuxnoq' re Sahar.", "19": "Eb' laj Dan jo'wi' eb' laj Grecia neke'xk'am chaq toj Usal li chaab'il ch'iich', li kaneel ut li sununkil b'an re xjalb'al ru rik'in li xloq'omeb' aawik'in.", "20": "Eb' laj Dedán neke'yakok aawik'in rik'in k'ojleb'aal chirix kawaay.", "21": "Eb' laj Arabia ut chixjunileb' li xninqal ru winq re Kedar a'aneb' aaloq'onel ut neke'xk'am chaq cho'q aawe eb' li kok' karneer, li chib'aat ut li teelom wakax.", "22": "Eb' laj yakonel re Sabá ut Ramá neke'yakok aawik'in ut nakate'xtoj rik'in chaab'il sununkil b'an, lemtz'il pek ut rik'in oor.", "23": "Eb' laj Harán, eb' laj Kané, laj Edén ut laj yakoneleb' re Sabá, Asiria ut chixjunil xteepal Media", "24": "nokole'xk'ayi aawe chaab'il t'ikr, kuxpo'ot, noq' naab'al xb'onol, uutz'u'ujinb'il aq'ej jo'wi' tz'ulb'il k'aam.", "25": "Eb' li jukub' re Tarsis neke'xtaaqe chaq rib' chi xk'amb'al chaq aawe li k'iila k'ay. <pb/><t>«Chanchanat jun li jukub' sa' xyi li palaw,</t> <t>li q'axal naab'al li riiq.</t>", "26": "<t>Toj sa' xyi li palaw xate'xk'am laj b'eresinel aawe,</t> <t>ab'an li kawil iq' li nachalk sa' xjayal releb'l saq'e</t> <t>xatxjuk' ut xatxsub' sa' xchamal li ha'.</t>", "27": "<t>Laab'ihomal, laak'ay ut chixjunil li k'aru aawe,</t> <t>eb' laj k'anjel chawu ut eb' laj b'eresinel aawe,</t> <t>eb' laj peech' ut eb' laj yakonel,</t> <t>eb' laj puub' ut chixjunileb' laawochb'een</t> <t>te'sub'e'q toj sa' xchamal li ha'</t> <t>sa' li kutan naq tat-oso'q.</t>", "28": "<t>K'ajo' naq te'xiwaq eb' li wankatqeb' chi junqre li palaw</t> <t>naq te'rab'i xyaab' xkuxeb' laj k'anjel chawu!</t>", "29": "<t>Toja' naq chixjunileb' li wankeb' sa'eb' li jukub' te'elq chaq;</t> <t>eb' laj b'eresinel ut eb' laj ch'e'ol jukub' te'kanaaq chi ch'och'el.</t>", "30": "<t>Ut te'xjap re chi yaab'ak chawix,</t> <t>te'tz'uyinq chi q'axal ra sa' xch'ooleb'.</t> <t>Te'xk'e pojtz' sa' xjolomeb' ut te'xsotob' rib' sa' cha.</t>", "31": "<t>Te'xjo li xjolomeb' sa' aak'ab'a',</t> <t>te'xtiqib' rib' rik'in q'eqit'ikr</t> <t>ut tz'uynaqeb' chi yaab'ak</t> <t>chi k'ajo'aq xmayeb' li raanm.</t>", "32": "<t>Sa' aak'ab'a' te'xb'icha junaq b'ich re rahil ch'oolej</t> <t>ut xb'aan xrahil xch'ooleb' te'xye chi jo'ka'in:</t> <t>Ani tawi' jo' li tenamit Tiro sa' xyi li palaw? cha'qeb'.</t>", "33": "<t>Junxil naq neke'isiik laak'ay sa'eb' laajukub',</t> <t>naab'aleb' li tenamit nakak'ojob' xch'ooleb'.</t> <t>Xab'ihomob'resiheb' li awab'ej sa' ruuchich'och'</t> <t>rik'in xk'ihal laab'ihomal ut laasahil eechej.</t>", "34": "<t>Ut anaqwan xat-oso'k sa' xyi li palaw,</t> <t>toj sa' xchamal li ha' xatsob'e'k.</t> <t>Laak'ay ut chixjunileb' laj k'anjel chawu</t> <t>aawech xikikeb' naq xe'oso'k sa' xchamal li ha'.</t>", "35": "<t>Chixjunileb' li poyanam li wankatqeb' chire li palaw</t> <t>sachsookeb' xch'ool chawix;</t> <t>siksootkeb' li awab'ej</t> <t>xb'aaneb' xxiw ut xpo'po'il xk'a'uxeb'.</t>", "36": "<t>Eb' laj yakonel li wankatqeb' sa' jalan tenamit,</t> <t>k'ajo' naq neke'xuxb'ak chawix;</t> <t>jwal xiwajel aj chik xatkanaak</t> <t>ut xat-oso'k chi junajwa»”.<f>[90]</f></t>"}