{"1": "<pb/>Li Qaawa' ki'aatinak wik'in ut kixye we:", "2": "“At kaamel winq, aatinan rik'ineb' li propeet aj Israel,<f>[36]</f> eb' li neke'aatinak chi yal xk'a'uxeb' rib', ut ye reheb' sa' ink'ab'a': «Ab'ihomaq li naxye li Qaawa':", "3": "Rahilal chaalel sa' xb'eeneb' li propeet li maak'a'eb' xna'leb', li neke'aatinak chi maak'a' xyaalal ut maak'a' neke'ril.", "4": "Chanchaneb' laj xojb' sa' xyanqeb' li po'lem, jo'kaneb' leepropeet, ex aj Israel.", "5": "Tik maak'a' xe'xb'aanu re xkolb'aleb' laj Israel, chi moko xe'xwaklesi li xsuttz'akil li tenamit, re tixkuy xnumsinkil li raaxiik' sa' xkutankil li Qaawa'.", "6": "Moko yaal ta naq neke'ilok moy u, ut tik'ti' li neke'xye. Neke'xye naq laa'in xintaqlank reheb' chi aatinak, ab'an moko yaal ta. Ut neke'royb'eni naq taatz'aqloq ru li raatineb'!", "7": "B'alaq'il moy u li nekeril laa'ex ut tik'ti' li nekeye. Nekeye naq laa'in xintaqlank eere chi aatinak, ab'an ink'a' yookin chi aatinak eerik'in.", "8": "Jo'kan naq laa'in, li Qaawa', ninye chi jo'ka'in: Moko yaal ta li moy u nekeril ut tz'aqal tik'ti' li nekeye; jo'kan naq yo injosq'il sa' eeb'een -chan li Qaawa'-.", "9": "Tintaqsi li wuq' sa' xb'eeneb' li propeet li neke'ilok b'alaq'il moy u ut neke'yehok tik'ti'. Eb' a'an moko te'okenq ta chi k'uub'ank sa' xyanqeb' lintenamit chi moko tz'iib'anb'ilaq li xk'ab'a'eb' sa' xhuhul eb' laj Israel. Ink'a' te'ok sa' xteepal Israel. Toj aran te'xnaw naq laa'in li Qaawa'».", "10": "<pb/>“Eb' li propeet a'an xe'xb'alaq'i lintenamit rik'in xyeeb'al: «Wankex sa' tuqtuukilal», chankeb', ab'anan moko yaal ta.<f>[37]</f> Lintenamit neke'waklesink tz'ak ut eb' a'an yal rik'in chun neke'xletz.", "11": "Jo'kan naq ye reheb' li neke'letzok rik'in chun, naq taat'ane'q li tz'ak: taawanq jun kawil hab', tintaqla chaq li saqb'ach ut li kaqsut-iq',", "12": "ut a'an toljuk'uq re li tz'ak. Toja' naq taapatz'manq reheb': «K'aru xk'ulmank rik'in li chun xeletz wi' li tz'ak?».", "13": "Jo'kan utan laa'in, li Qaawa', ninye chi jo'ka'in: Xb'aan linjosq'il tintaqla chaq jun kawil iq'; xb'aan xpo'ik linch'ool taawanq jun kawil hab' jo'wi' li saqb'ach li taajuk'uq re chixjunil.", "14": "Ut tinjuk' li tz'ak xeletz rik'in chun; tintuub' chiru ch'och', ut li rub'elankil tkanaaq chi kutankil. Yaal naq taat'ane'q li tz'ak ut laa'ex texkamq chi rub'el. Aran teenaw naq laa'in li Qaawa'.", "15": "Naq akaq xwisi linjosq'il sa' xb'een li tz'ak ut sa' xb'eeneb' li xe'yiib'ank re, te'xye eb' li poyanam: «Maak'a' chik li tz'ak, chi moko eb' li xe'yiib'ank re.", "16": "B'ar wankeb' li xpropeeteb' laj Israel, li xe'yehok tik'ti' naq xe'ril sa' moy u li tuqtuukilal cho'q re Jerusalén, ab'anan moko yaal ta?», chan li Qaawa'.", "17": "<pb/>“Anaqwan ayu chi aatinak rik'ineb' li ixq aawech tenamitul, li neke'aatinak chi yal xk'a'uxeb' rib', ut ye reheb' sa' ink'ab'a':", "18": "«Jo'ka'in naxye li Qaawa': Rahilal chaalel sa' eeb'een li nekexb'alaq'ink reheb' li poyanam rik'in t'ikr nab'ak'mank chi xkux uq'mej ut nekexyiib'ank xt'ikrul li jolomej re xluktesinkil xch'ooleb' chixjunileb'! Laa'ex li nekera'le lintenamit, ma texruhanq chi xkolb'al leeyu'am?", "19": "Laa'ex yal rik'in jun mooch' chi seb'aad ut jun hab'ok chi wa, nikineek'e sa' xutaan chiru lintenamit; nekek'eheb' chi kamk li ink'a' xk'ulub'eb' kamk, ut nekekol xyu'ameb' li ink'a' xk'ulub'eb' kole'k. Chi jo'kan nekeb'alaq'iheb' lintenamit li neke'paab'ank tik'ti'.", "20": "<pb/>«Jo'kan naq laa'in, li Qaawa', ninye chi jo'ka'in: Laa'in nintz'eqtaanaheb' li t'ikr nekeq'unb'esi wi' xch'ooleb' li poyanam jo' tawi' xik'anel xul. Tinkoleb' a'an sa' leeruq' ut tinkanab'eb' chi ach'ab'anb'il eb' li xeluktesi raj.", "21": "Tinpeji leet'ikr ut tinkol lintenamit sa' leeruq', re naq ink'a' chik teechapeb'. Ut teenaw naq laa'in li Qaawa'.", "22": "Xb'aan naq xerahob'tesi xch'ooleb' li tiikeb' ru xyu'am rik'in li tik'ti', li maajun wa inb'aanuhom laa'in, ut xek'e xkawil xch'ooleb' li maa'us aj winqeb' chi xb'aanunkil li maa'usilal, re raj naq te'kole'q chiru li tojb'amaak.", "23": "Jo'kan naq ink'a' chik tex'iloq b'alaq'il moy u chi moko texq'ehinq chik. Laa'in tinkol lintenamit sa' leeruq' ut aran teenaw naq laa'in li Qaawa'»”."}