{"1": "<pb/>“At kaamel winq, aatinaheb' li xtzuulul Israel ut ye reheb' sa' ink'ab'a' naq rab'iiqeb' li waatin.", "2": "Laa'in, li Qaawa', ninye chi jo'ka'in: Eb' li xik' neke'ilok reheb' laj Israel, neke'xye: «Qe chik laa'o eb' li tzuul li ke'yiib'aak najter q'e kutan», chankeb'.", "3": "Jo'kan naq ye reheb' sa' ink'ab'a': «Jo'ka'in xye li Qaawa': Yalaq b'ar eb' li jalanil tenamit xe'xsach eeru, xe'numtaak sa' eeb'een ut xe'reechani li k'aru eere. K'ajo' naq xexmajewaak ut xexse'eek xb'aaneb' li poyanam.", "4": "Jo'kan naq, ex xtzuulul Israel, ab'ihomaq li naxye li Qaawa' reheb' li tzuultaq'a, eb' li b'ool ut eb' li roq nima', jo' ajwi' reheb' li po'lem ut eb' li tenamit xe'sache'k, li nakirirnak xe'kanaak ut xe'elq'aak li k'aru reheb', ut reheb' li xe'se'eek xb'aaneb' li tenamit wankeb' chi xjunsutam.", "5": "Jo'ka'in xye li Qaawa': Sa' xxamlel injosq'il twaatinaheb' li tenamit junch'ol, ut q'axal wi' chik rik'ineb' laj Edom, xb'aan naq chi k'ajo' xsahilaleb' xch'ool xe'reechani linna'aj ut xe'relq'a chixjunil li k'a'aq re ru wank chisa'».", "6": "<pb/>“Sa' ink'ab'a' aatinaheb' laj Israel ut ye reheb' chi jo'ka'in: «Jo'ka'in xye li Qaawa' reheb' li tzuultaq'a, eb' li b'ool ut eb' li roq nima': Sa' xxamlel injosq'il yookin chi aatinak, xb'aan li hob'e'k xek'ul xb'aaneb' li jalanil tenamit.", "7": "Jo'kan naq laa'in, li Qaawa', ninye injurament naq eb' li tenamit wankeb' chesutam te'kanaaq sa' xutaan.", "8": "Ut laa'ex, ex xtzuulul Israel, textuxmeq ut tex'uuchinq cho'q reheb' laj Israel, lintenamit, xb'aan naq ak sutq'iik chaq reheb'.", "9": "Laa'in tinkoloq eere, tinsutq'iiq chaq eerik'in ut texink'e chi k'anjelaak re naq taa'uxq li awk cheru.", "10": "Tink'eheb' chi tamk laj Israel, li wankeb' aran. Taatenamito'q wi' chik li na'ajej, ut eb' li po'lem te'yiib'aaq wi' chik.", "11": "Tink'eheb' chi k'ihank eb' li poyanam jo'wi' eb' li xul, te'k'iiq ut te'tamq chi us. Q'axal te'naab'alo'q wi' chik jo' najter, ut jwal twusila eeru re naq q'axal sa wi' chik wanqex chiru chaq junxil. Ut aran teenaw naq laa'in li Qaawa'.", "12": "Tink'e laj Israel lintenamit chi b'eek sa' eeb'een, ex xtzuulul Israel; a'aneb' li te'eechaninq eere ut laa'exaq li reechanihomeb', re naq maajoq'e chik te'wanq chi maak'a'eb' li ralal xk'ajoleb'.", "13": "<pb/>«Laa'in, li Qaawa', ninye chi jo'ka'in: Ex xtzuulul Israel, nayeemank cherix naq nekekamsiheb' li poyanam ut nekesacheb' li ralal xk'ajoleb' leetenamit.", "14": "Ab'an anaqwan ink'a' chik teekamsiheb' li poyanam chi moko teesacheb' li ralal xk'ajoleb' leetenamit, chan li Qaawa'.", "15": "Ink'a' chik texhob'e'q xb'aaneb' laj ab'l tenamit chi moko texmajewaaq xb'aaneb' li wankeb' chesutam; ink'a' chik te'kamq li ralal xk'ajoleb' laj Israel. Laa'in, li Qaawa', xin'aatinak»”.", "16": "<pb/>Li Qaawa' kinraatina ut kixye we chi kama'in:", "17": "“At kaamel winq, naq eb' laj Israel wankeb' chaq sa' li xch'och'eb', ke'xmux li na'ajej rik'in li xyehom ut xb'aanuhomeb'; ke'xtz'ajni li xna'ajeb' jo' li xpuch'unik junaq ixq.", "18": "Toja' naq kinwisi linjosq'il sa' xb'eeneb' xb'aan li kamsink ke'xb'aanu sa' li xna'ajeb', naq ke'xtz'ajni rik'in xloq'oninkileb' ru li jalanil yos.", "19": "Kinwaanilasiheb' ut kincha'cha'iheb' sa' xyanqeb' li tenamit sa' ruuchich'och'; ut kinraqok aatin sa' xb'eeneb' jo' chanru li xyehom ut xb'aanuhomeb'.", "20": "Ab'an naq ke'wulak sa' jalan jalanq chi tenamit, ke'xmux linsantil k'ab'a', xb'aan naq nayeemank chirixeb': «A'aneb' a'in li xtenamit li Qaawa', ab'an xe'isiik chaq li xna'ajeb'».", "21": "Toja' naq q'axal kiraho'k linch'ool xb'aaneb' laj Israel, naq kink'e reetal naq majewanb'il linsantil k'ab'a' sa'atqeb' li tenamit ke'wulakje'k wi'.", "22": "<pb/>“Jo'kan naq ye reheb' laj Israel chi jo'ka'in: «Jo'ka'in xye li Qaawa': Li k'aru ok we chi xb'aanunkil, maawa' sa' eek'ab'a' laa'ex, ex aj Israel, sa' xk'ab'a' b'an linsantilal li xemux laa'ex sa'eb' li tenamit b'arwi' xexwank chaq.", "23": "Laa'in tink'ut chiruheb' li tenamit naq q'axal sant link'ab'a' li muxb'il eeb'aan sa' xyanqeb' li xninqal ru tenamit. Ut naq tinb'aanu a'in, eb' a'an te'xnaw naq laa'in li Qaawa' -chan li Qaawa'-.", "24": "Laa'in texinch'utub', texwisi chaq sa'eb' li junjunq chi na'ajej ut tenamit, ut texink'am chaq wi' chik sa' leech'och'.", "25": "Texinkirkisi chi chaab'il ha', ut ch'ajob'resinb'il chik texkanaaq; twisi eerik'in chixjunil leemaa'usilal ut texinch'ajob'resi re naq ink'a' chik teeloq'oniheb' li jalanil yos.", "26": "Tink'e eere jun ak' ch'oolej ut ak' musiq'ej; twisi eerik'in li xkawil eejolom ut tink'e eere jun q'unil ch'oolej.<f>[111]</f>", "27": "Tink'e linmusiq' eere, re naq wanqex jo' naxye li linchaq'rab', teepaab' lintaqlahom ut teeyu'ami li waatin.<f>[112]</f>", "28": "Texwanq sa' li ch'och' ink'ehom reheb' leena' leeyuwa'. Laa'exaq lintenamit ut laa'inaq leeYos.<f>[113]</f>", "29": "Texinkol chiru chixjunil leemaa'usilal; tink'e chi tamk li triiw ut ink'a' chik texink'e chi kuyuk tz'okaak.", "30": "Tink'eheb' chi uuchink chi yo'oon chixjunileb' li che' ut eb' li awimq, re naq ink'a' texkanaaq sa' xutaan chiruheb' li tenamit junch'ol xb'aan li we'ej.", "31": "Toja' naq taajultiko'q eere leeyib' aj b'aanuhom jo'wi' leek'anjel moko chaab'il ta; texxutaanaq chik xb'aan leemaak ut leemaa'usilal.", "32": "Laa'in, li Qaawa', ninyehok re a'in: Ex aj Israel, chenawaq chi us naq moko sa' eek'ab'a' ta naq tinb'aanu a'in. Xutaanaqex ut chekub'si leewankil xb'aan leeyehom ut leeb'aanuhom.", "33": "<pb/>«Laa'in, li Qaawa', ninye chi jo'ka'in: Naq twisi chixjunil li maa'usilal eerik'in, tink'eheb' chi tenamito'k eb' li na'ajej, ut te'yiib'aaq wi' chik eb' li po'lem.", "34": "Taa'uxq wi' chik awk sa' li chaqich'och' naq xwank, ut chixjunileb' li te'nume'q aran te'ril rik'in ruheb'.", "35": "Ut te'xye: Li joxk' ch'och' a'in, chanchan chik sahil na'ajej xkanaak;<f>[114]</f> ut eb' li xpo'lem li tenamit jo'wi' eb' li na'ajej juk'inb'il ut sachb'il naq xe'wank, anaqwan kab'lanb'ileb' ut kawub'resinb'ileb' wi' chik, ut naab'aleb' chi poyanam wankeb' chisa', cha'qeb'.", "36": "Toja' naq eb' li xninqal ru tenamit li wankeb' chesutam, te'xnaw naq laa'in, li Qaawa', xinwaklesink re li juk'b'il naq xwank, ut xin'awk wi' chik sa' li sachb'il na'ajej. Laa'in, li Qaawa', xinye ut tinb'aanu.", "37": "<pb/>«Laa'in, li Qaawa', ninye chi jo'ka'in: Toj wank chik xkomon li tinb'aanu reheb' li ralal xk'ajol laj Israel. Tink'eheb' wi' chik chi k'ihank jo' yooqeb' chi xpatz'b'al, ut te'tamq chi us jo'kaqeb' li ketomq.", "38": "Jo' xk'ihaleb' li karneer mayejanb'il chiwu sa'eb' li ninq'e aran Jerusalén, jo'kanaq naq te'k'ihanq eb' li poyanam sa' li po'lem. Ut aran taanawmanq naq laa'in li Qaawa'»”."}