{"1": "<pb/>Li Qaawa' kinraatina ut kixye we:", "2": "“At kaamel winq, ye junaq jaljookil ru aatin reheb' li ralal xk'ajol laj Israel. Mare chan naq te'xtaw ru.", "3": "Ye reheb': <pb/><t>«Jo'ka'in xye li Qaawa':</t> <t>Jun nimla t'iw kiwulak Líbano,</t> <t>jwal ninq li xxik' ut najt xteram;</t> <t>pimpim li rismal ut k'iila paay xb'onol.</t> <t>Koxch'ot xsa' ru'uj jun li yaw,</t>", "4": "<t>kixtoqi li ruq' jwal najt xteram,</t> <t>kixk'am sa' xtenamiteb' laj yakonel</t> <t>ut aran koxraw, b'arwi' wankeb' naab'aleb' laj k'ay.</t>", "5": "<t>Kixxok ajwi' jun li iyaj sa' li tenamit a'an</t> <t>ut koxraw sa' chaab'il ch'och',</t> <t>chire jun li nima' b'arwi' naab'al li ha'.</t>", "6": "<t>Kiyo'laak li iyaj, kinimlache'o'k,</t> <t>us ta kach'in xteram;</t> <t>Li ruq' na'ilok sa' xjayal li t'iw,</t> <t>ut li xxe' yo chi chamo'k sa' li ch'och'.</t> <t>Kinimlache'o'k, kituxmek</t> <t>ut k'ajo'eb' li ruq' ut eb' li xxaq.</t>", "7": "<t>Ab'anan wank jun chik nimla t'iw,</t> <t>jwal ninq li xxik' ut pimpim li rismal.</t> <t>Li xtoonal li uub' kixye' li xxe' sa' xjayal li t'iw a'an;</t> <t>kixheleb' ajwi' li ruq' sa' xjayal a'an,</t> <t>re naq taach'oolaniiq toj sa' li na'ajej aw'o wi',</t>", "8": "<t>us ta awb'il sa' chaab'il ch'och',</t> <t>chire jun nima' li ink'a' nachaqik</t> <t>b'ar raj wi' sa taak'iiq,</t> <t>taa'uuchinq ut taach'ina'uso'q».</t>", "9": "<pb/><t>“Ye b'i' reheb' laj Israel sa' ink'ab'a':</t> <t>«Jo'ka'in xye li Qaawa':</t> <t>Ma taak'iiq tab'i' li xtoonal li uub' a'an?</t> <t>Relik chi yaal naq li t'iw tixmich' li xxe',</t> <t>tixsacheb' li ru ut te'chaqiq chixjunileb' li xtuxm.</t> <t>Moko naab'al ta chi metz'ew aajel ru</t> <t>chi moko k'iila tenamit, re xmich'b'al li xxe'.</t>", "10": "<t>Wi taa'awliiq sa' jalan chik na'ajej,</t> <t>ink'a' taak'iiq.</t> <t>Naq taa'apunq li iq' li taachalq sa' releb'l saq'e,</t> <t>taachaqiq chi junajwa.</t> <t>Taachaqiq sa' li ch'och' awb'il wi'»”.</t>", "11": "<pb/>Li Qaawa' kinraatina wi' chik ut kixye we chi jo'ka'in:", "12": "“Anaqwan patz' reheb' li q'etq'et aj tenamit a'in ma xetaw ru li jaljookil ru aatin a'in. Ye reheb': «Li awab'ej re Babilonia kik'ulunk Jerusalén ut kolxchap li awab'ej re Judá rochb'een li xninqaleb' ru winq, ut kixk'ameb' chirix aran Babilonia.", "13": "Chirix chik a'an kixsik' ru jun xkomoneb' li ralal li awab'ej, kixk'e chi xyeeb'al xjurament ut kixk'ojob' jun sumwank rik'in a'an re naq wanqeb' sa' xyaalal. Kixk'am ajwi' li xninqaleb' ru winq wankeb' sa' li tenamit,", "14": "re naq kub'enaqaq xwankil Judá ut ink'a' tixq'etq'eti rib' chiru, chiwanq b'an sa' xch'ool li sumwank ut tixpaab' chi junelik.", "15": "<pb/>«Ab'an li xnimal ru winq a'an kixq'et li aatin yeeb'il re li awab'ej re Babilonia<f>[41]</f> ut kixtaqlaheb' xtaql aran Ejiipt chi xsik'b'aleb' li kawaay ut naab'al chi aj puub'. Ma taa'usaaq li xb'aanunk chi jo'kan? Ma taakole'q li xq'etok aatin?", "16": "Laa'in, li Qaawa', ninye li waatin naq taakamq aran Babilonia li xq'etok re li aatin ut ink'a' xpaab' li xsumwank li awab'ej li kixaqab'ank re chi awab'ejink.", "17": "Ink'a' taakole'q xb'aan laj Parahón rik'in xk'ihaleb' laj puub' ut eb' li poyanam, naq taatiklaaq li yalok ut eb' laj Babilonia te'xtuub' li ch'och' ut te'xyiib'atq xtaqleb'aaleb' re ok sa' li tenamit ut xkamsinkil naab'aleb' chi poyanam.", "18": "Kixsach xwankil li aatin ut ink'a' kixpaab' li sumwank. Ink'a' kixb'aanu li kixye, jalan b'an chik kixb'aanu. Jo'kan naq ink'a' taakole'q chiru li kamk.", "19": "<pb/>«Laa'in, li Qaawa', ninye li waatin sa' jurament naq tink'e chi xtojb'al li xmaak li winq a'an, xb'aan naq kixq'et linsumwank ut ink'a' kixpaab' li waatin.", "20": "Ok we chi xkanb'al rik'in link'aam ut taat'ane'q sa' linra'al; tink'am Babilonia ut aran tinraqoq aatin sa' xb'een xb'aan naq ink'a' kinxpaab'.<f>[42]</f>", "21": "Eb' laj puub' kaweb' rib' chi yalok te'kamsiiq chi ch'iich', ut eb' li ink'a' te'kamsiiq te'cha'cha'iiq sa' chixjunil li ruuchich'och'. Ut aran teenaw naq laa'in, li Qaawa', xinye resil a'in.", "22": "<pb/>«Laa'in, li Qaawa', ninye chi jo'ka'in: Laa'in ajwi' tinchap xsa' ru'uj jun li yaw, tinch'ot ru'uj jun li ruq' ut laa'in ajwi' tin'awoq re sa' jun li tzuul jwal najt xteram,", "23": "sa' li xnajt xteramil tzuul re Israel. Aran taak'iiq, taa'uuchinq ut taanimanq jo' xchaq'alil ru yaw. Sa' li xmu te'wanq k'iila paay chi xik'anel xul, te'hilanq ut te'sukub'q sa'eb' li ruq'.", "24": "Ut chixjunileb' li che' li wankeb' chiru tzuultaq'a te'xnaw naq laa'in li Qaawa'. Ninkub'si xwankil li che' naxnimob'resi rib' ut ninterq'usi li che' kub'enaq xwankil. Ninchaqihob'resi li raxche' ut nink'e chi raxo'k li chaqiche'. Laa'in li Qaawa' xin'aatinak ut tinb'aanu li xinye»”."}