{"1": "<pb/>Ak b'eleeb' chihab' chik qak'amb'al aran Babilonia, lajeeb' kutan xb'e li xlaje po, kinraatina li Qaawa' ut kixye we chi jo'ka'in:", "2": "“At kaamel winq, tz'iib'a reetalil li kutan a'in, xb'aan naq li awab'ej re Babilonia ak xsut rix Jerusalén,<f>[81]</f> tz'aqal sa' li kutan a'in.", "3": "Ut ye junaq jaljookil ru aatin chirix a q'etq'et aj tenamit a'in; ye reheb' sa' ink'ab'a': <pb/><t>«K'e jun uk'alaq chi ha' sa' xam.</t>", "4": "<t>Nujob'resi rik'in setinb'il tib',</t> <t>xkomon li chaab'il tib', li ra' ut xyi rix li xul;</t> <t>k'e ajwi' li chaab'il b'aq sa' li uk'al.</t>", "5": "<t>Chirix a'an sik' ru junaq chaab'il karneer,</t> <t>ut tuub' si' chi rub'el</t> <t>re naq taawoqxinq chi us,</t> <t>toj reetal taachaq'aq li b'aq.</t>", "6": "<pb/><t>«Xb'aan naq li Qaawa' xye chi jo'ka'in:</t> <t>Ra chaalel sa' xb'een li tenamit aj kamsinel poyanam.</t> <t>Chanchan junaq q'ol aj uk'al,</t> <t>li ink'a' na'elk li xq'olel.</t> <t>Isi laa'at chijunqal li tib' wank chisa',</t> <t>toj reetal taayamaaq li xsa'.</t>", "7": "<t>K'ajo' li kamsink x'uxmank aran!</t> <t>Li kik' xb'eek roq sa' xb'eeneb' li pek</t> <t>ut ink'a' xhoye'k chiru li ch'och';</t> <t>a' raj li pojtz' xtz'ub'uk re li kik' a'an.</t>", "8": "<t>Laa'in xinkanab' li kik' aran sa' xb'eeneb' li pek</t> <t>re naq ink'a' taaruuq tz'ub'e'k xb'aan li pojtz',</t> <t>ut chi jo'kan twisi linjosq'il ut tin'eeqajunq sa' xb'een Jerusalén.</t>", "9": "<pb/><t>«Xb'aan naq li Qaawa' xye chi jo'ka'in:</t> <t>Ra chaalel sa' xb'een li tenamit aj kamsinel poyanam.</t> <t>Laa'in ajwi' tintuub'anq xsi'ul li xxamlel.</t>", "10": "<t>Ut laa'at tuub' li si', loch xxamlel ut chiq li tib' chi chaab'il,</t> <t>toj reetal taachaqiq li xya'al ut taak'atq chixjunil li b'aq.</t>", "11": "<t>Kanab' wan li uk'al sa' xam chi maak'a' chik xsa',</t> <t>toj reetal taakaqo'q li xch'iich'ul xb'aan li xam,</t> <t>taach'ajmb'ilo'q ut taa'elq li xq'olel.</t>", "12": "<t>Ab'anan q'axal q'ol ru li uk'al:</t> <t>chi moko taa'elq li xq'olel xb'aan li xam!</t>", "13": "<pb/>«At Jerusalén, laa'in xwaj aach'ajob'resinkil rik'in laatz'i'b'eetalil b'aanuhom, a'ut laa'at ink'a' xakanab' aawib' chi ch'ajob'resiik. Tatsaqo'q ka'ajwi' naq twisi linjosq'il sa' aab'een.", "14": "Laa'in, li Qaawa', xinye li waatin ut jo'kan taa'uxmanq. Ink'a' tinjal ru li waatin; ink'a' twil xtoq'ob'aal aawu chi moko taaraho'q linch'ool chawix. Jo' chanru laayehom ut laab'aanuhom, jo'kan ajwi' tinraqoq aatin sa' aab'een»”, chan li Qaawa'.", "15": "<pb/>Li Qaawa' ki'aatinak wi' chik wik'in ut kixye we:", "16": "“At kaamel winq, chi maak'a' sa' laach'ool twisi chawu li q'axal raaro aab'aan, tinmaq' chawu laawixaqil. Ab'an laa'at matyaab'ak, miraho'k chi moko chimayoq laach'ool.", "17": "Maak'ut xrahil laawaanm, yalaq kuy li rahilal chirix li kamenaq: b'at laajolom sa' t'ikr, k'e laaxaab' chawoq; maatz'ap li xnaq' aawu, chi moko taawa' li xwahil li rahil ch'oolej”.", "18": "<pb/>Eq'la kin'aatinak rik'ineb' li poyanam ut ewu chik kikamk li wixaqil. Sa' li kutan jun chik kinb'aanu jo' kiyehe'k we.", "19": "Toja' naq eb' li poyanam ke'xye we: “Ch'olob' chiqu k'aru naraj naxye li yookat chi xb'aanunkil”.", "20": "<pb/>Laa'in kinchaq'ok ut kinye: “Li Qaawa' ki'aatinak wik'in ut kixye we:", "21": "«Ye reheb' laj Israel: Li Qaawa' xye chi jo'ka'in: Ok we chi xsachb'al xwankil li wochoch, li q'axal nawulak cheru ut jwal nekera, a'an li xsahilal ut li xkawilal leech'ool. Te'kamq ajwi' leeralal eek'ajol li kekanab' chaq Jerusalén: te'kamsiiq chi ch'iich'.", "22": "Ut ye reheb': Laa'ex teeb'aanu jo' xinb'aanu laa'in: ink'a' teemuq li xnaq' eeru chi moko teewa' li xwahil li rahil ch'oolej;", "23": "b'atb'ooq leejolom sa' t'ikr ut wanq leexaab' cheroq. Miraho'k leech'ool chi moko texyaab'aq; tex'oso'q b'an sa' leemaak ut teeq'oqo aj chik eerib' chejunjunqal.", "24": "Laj Esekiel a'anaq jun eetalil cho'q eere. Jo' xb'aanu a'an, jo'kan ajwi' teeb'aanu laa'ex. Ut naq taak'ulmanq a'in, teenaw naq laa'in li Qaawa'.", "25": "<pb/>«At kaamel winq, jultikaq aawe li aatin a'in: taawulaq xkutankil naq tinjuk' li wochoch chiruheb' laj Israel, li kaw wi' xch'ooleb', li neke'saho'k chi rilb'al li xch'ina'usal ut neke'xra chi anchaleb' xch'ool. Tinmaq' ajwi' chiruheb' eb' li ralal xk'ajoleb'.", "26": "Sa' li kutan a'an taachalq aawik'in jun li taa'eleliq chaq, re xyeeb'al aawe resil li xk'ulmank.", "27": "Sa' li kutan a'an taateemanq laawe re tatruuq chi aatinak rik'in li x'elelik chaq; tat-aatinaq ut ink'a' chik memaqat. Laa'ataq jun eetalil cho'q re li tenamit, ut aran te'xnaw naq laa'in li Qaawa'»”."}