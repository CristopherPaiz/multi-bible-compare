{"1": "<pb/>Li Qaawa' kinraatina ut kixye we chi jo'ka'in:", "2": "“At kaamel winq, ke'wank wiib' li ixq,<f>[77]</f> ut jun ajwi' xna'eb'.", "3": "Chalen chaq sa' xsaajilaleb' ke'xtikib' xmuxb'aleb' rib' rik'ineb' li winq; aran Ejiipt ke'ch'e'eek ut kimayuuk li re xch'ooleb' toj reetal ke'xmux li xtuq'ixqilaleb'.", "4": "Li chaq'na'b'ej x'Oholá xk'ab'a', ut li iitz'inb'ej x'Oholibá nayeemank re. Chi xkab'ichaleb' ke'wank cho'q wixaqil, ut ke'wank walal ink'ajol rik'ineb'. Lix Oholá a'an Samaria ut lix Oholibá a'an Jerusalén.", "5": "<pb/>“Lix Oholá kixmux rib' naq toj wankin rik'in, ut oxik xch'ool chirixeb' li neke'rahink ru, a'eb' laj Asiria li rechkab'aleb':", "6": "tiqtookeb' rik'in chaab'il kaqit'ikr eb' laj jolominel jo'wi' eb' li ruuchil awab'ej; chixjunileb' a'an junes saaj winqeb', chaab'il rilb'aleb' ut neke'b'eek chirix kawaay.", "7": "Kinxb'alaq'i rik'in xsumenkileb' li xninqal ru winq aj Asiria ut rik'ineb' chixjunil li koho wi' xch'ool; kixmuxatq ajwi' rib' chi xloq'oninkileb' li xjalanil yos.", "8": "Chalen naq kiwank chaq Ejiipt kiwank jo' aj yumb'eet ut maajun sut kixkanab' xb'aanunkil chalen chaq sa' xsaajilal, naq kixkanab' rib' chi ch'e'eek ut chi mayuuk toj reetal kib'atz'unleek xb'aaneb' naab'al chi winq.", "9": "Jo'kan naq kinq'axtesi sa' ruq'eb' li neke'rahink ru, a'eb' laj Asiria, li koho wi' xch'ool.", "10": "Eb' a'an ke'xt'usub', ke'xmaq' li ralal xk'ajol ut ke'xkamsiheb' chi ch'iich'. Ut kinawmank resil li ixq a'an, xb'aan naq kiraqmank aatin sa' xb'een.", "11": "<pb/>“Lix Oholibá, li riitz'in, kiril chixjunil a'in, ab'an q'axal wi' chik yib'ru li xna'leb': k'ajo' wi' chik naq kixmux rib' chiru li xchaq'na'.", "12": "Kixq'axtesi ajwi' rib' reheb' laj Asiria,<f>[78]</f> reheb' laj jolominel jo'wi' reheb' li ruuchil awab'ej, rechkab'aleb', tiqtookeb' chi chaab'il; chixjunileb' a'an junes saaj winqeb', chaab'il rilb'aleb' ut neke'b'eek chirix kawaay.", "13": "Laa'in kink'e reetal naq a'an ajwi' xmuxum rib' ut tik juntaq'eet li xna'leb' rik'in li xchaq'na'.", "14": "Ab'anan lix Oholibá kinumtaak wi' chik li xyib' aj b'aanuhom, naq kirileb' li xjalam u eb' li winq aj Kaldeha tz'iib'anb'ileb' chi kaqib'on chiru li tz'ak:", "15": "chixjunileb' a'an junes xninqaleb' ru winq, xb'aan naq wankatqeb' xk'aamal xsa'eb' ut neke'xb'ak' li xjolomeb' chi ninqi t'ikr jo' neke'xb'aanu eb' laj Babilonia.", "16": "<pb/>“Yal kiril li xjalam uheb' a'an chiru li tz'ak, kixrahi ruheb' ut sa' junpaat kixtaqlaheb' aj yehol esil aran Babilonia;", "17": "ut eb' a'in ke'chalk ut kole'okaq rik'in: kole'xmux li xloq'al, ut naq ak xk'ojlaak xch'ool lix Oholibá rik'in li xmaa'usilaleb', kichalk xyib' chi rilb'aleb'.", "18": "Toja' naq kixk'ut rib' chi tz'aqal aj yumb'eet, maak'a' chik xxutaan chi xt'usub'ankil rib' chi kutankil, toj reetal naq laa'in ajwi' kinyib'ok xb'aan, jo' kink'ul xb'aan li xchaq'na'.", "19": "Ab'an lix Oholibá k'ajo' chik li maa'usilal kixb'aanu, kijultiko'k re naq kixmux chaq rib' sa' li xsaajilal aran Ejiipt;", "20": "kinaqk sa' xch'ool naq kirataw wank rik'ineb' li ink'a' useb' xna'leb', li chanchaneb' li b'uur ut li kawaay sa' li xmaa'usilaleb'.", "21": "<pb/>“Rik'in a'in, a Oholibá, ka'ak'ob'resi wi' chik laamuxb'al ke'xb'aanu laj Ejiipt sa' laasaajilal, naq ke'xmayu re laach'ool ut ke'xmux laatuq'ixqilal.", "22": "Jo'kan naq laa'in, li Qaawa', ninye chi jo'ka'in: Eb' li xe'rahink aawu ut nakayib'eb' anaqwan, te'kanaaq cho'q aj xik' ilol aawe, ut yalaq b'ar te'chalq chaq re aasutb'al:", "23": "eb' laj Babilonia, chixjunileb' laj Kaldeha, eb' laj Pekod, eb' laj Soha ut aj Koha, rochb'eeneb' chixjunileb' laj Asiria, saaj winqeb' ch'ina'us rilb'aleb', aj jolomineleb' ut ruuchileb' li awab'ej, xninqaleb' ru winq li neke'b'eek chirix kawaay.", "24": "Te'chalq sa' aab'een rik'in k'iila b'eleb'aal ch'iich' ut k'ajo'aqeb' laj puub'. Tate'xsut yalaq b'ar chi wankatqeb' chaq punit ch'iich' ut xkolb'aleb' li re xch'ool. Laa'in tink'e xwankileb' chi raqok aatin sa' aab'een, ut eb' a'an te'raqoq aatin jo' chanru li xchaq'rab'eb' a'an.", "25": "Twisi linjosq'il sa' aab'een re naq kaw tate'xrahob'tesi: te'xset laawu'uj ut eb' laaxik; ut eb' li te'kole'q sa' xyanqeb' laakomon, te'kamsiiq chi ch'iich'. Te'relq'a eb' laawalal aak'ajol, ut eb' li te'kanaaq aawik'in, xam taasachoq reheb'.", "26": "Te'xmaq'i laab'aatal chawu ut te'risi eb' laachaab'il q'ol.", "27": "Jo'ka'in naq tinram chawu xb'aanunkil laamaa'usilal ut li yumb'eetak kab'aanu chaq Ejiipt; ink'a' chik taawileb' ru chi moko taak'oxlaheb' chik.", "28": "<pb/>“A'an a'in ninye laa'in, li Qaawa': Tatinq'axtesi sa' ruq'eb' li tenamit xik' nakawileb' ut sa' ruq'eb' li xatyib'ok xb'aaneb'.", "29": "Eb' a'an q'axal tate'xtz'eqtaana wi' chik, te'xmaq' chawu jo'ch'inal jo'nimal li xaweechani rik'in xmuxb'al aawib', ut tik t'ust'u tate'xkanab'. Xutaanal tatkanaaq ut taak'utunq laatz'i'b'eetal b'aanuhom, xb'aan naq xwulak chawu li yumb'eetak ut xak'e aawib' chi muxe'k.", "30": "Taachalq chixjunil a'in sa' aab'een xb'aan naq xutaanal li xab'aanu ut xaloq'oniheb' ru li jalanil yos.", "31": "Xatzol aawib' rik'in laachaq'na'; jo'kan naq taatoj rix laamaak jo' naq kixtoj rix li xmaak a'an.", "32": "<pb/><t>“Laa'in, li Qaawa', ninye chi jo'ka'in:</t> <t>Taawuk' xsa' li sek' x'uk'ak wi' laachaq'na';<f>[79]</f></t> <t>taak'ul jun nimla rahilal ut k'ajo'aq xmay.</t> <t>Chixjunileb' tate'xse'e ut tate'xtz'eqtaana;</t>", "33": "<t>xiwajelaq rilb'al laawoso'jik.</t> <t>A'an a'in li xsek' laachaq'na' Samaria,</t> <t>li tatkalaaq wi' ut taamayoq laach'ool.</t>", "34": "<t>Taawuk' xsa' li sek' a'an toj sa' xraqik,</t> <t>ut chirix a'an taaputz'i li sek' ut taat'upi li re laach'ool.</t> <t>Laa'in, li Qaawa', xinyehok re a'in.</t>", "35": "<pb/>“Jo'kan naq laa'in, li Qaawa', ninye chi jo'ka'in: Sa' xk'ab'a' naq xinaatz'eq chirix laach'ool ut xinaakanab', jo'kan naq taatoj rix laamaa'usilal ut laayib' aj b'aanuhom”.", "36": "<pb/>Moqon li Qaawa' Yos kixye we: “At kaamel winq, ma taawaj raqok aatin sa' xb'eeneb' lix Oholá ut lix Oholibá? Ye reheb' chixjunil li maa'usilal ke'xb'aanu.", "37": "Eb' a'an ke'xmux xsumlajikeb' ut oso'jenaqeb' li ruq' sa' kik'. Kine'xtz'eqtaana naq ke'xloq'oni ruheb' li jalanil yos ut ke'xk'at sa' xam cho'q mayej eb' li walal ink'ajol.", "38": "Ut moko ka'aj ta wi' a'an ke'xb'aanu we, ke'xmux aj b'an wi' linloq'laj ochoch sa' jun chi kutan ut ink'a' ke'roxloq'i linhilob'aal kutan.", "39": "Ut chiru ajwi' li kutan a'an, naq ke'xmayeja eb' li ralal xk'ajol chiruheb' li jalanil yos, ke'chalk ajwi' sa' linloq'laj ochoch ut ke'xsach xwankil. A'an a'in li ke'xb'aanu sa' linloq'laj ochoch.", "40": "<pb/>“Chirix chik a'an ke'xtaqla xb'oqb'aleb' li winq toj chi najt ut, naq ke'k'ulunk eb' a'an, ke'atink, ke'xb'on rix li ruheb' ut ke'xk'e xsahob' ru li ruq'eb' re xk'ulb'aleb' li winq.", "41": "Ke'xsotob' rib' chiru jun ch'ina'usil ch'aat, ut chiru a'an wank jun meex ak kawresinb'il, b'arwi' k'eeb'il li k'ajpom ut li aseeyt raaro inb'aan.", "42": "Aran ki'ab'imank xyaab' xkuxeb' li yookeb' chi ninq'ehik; a'aneb' li winq ke'chalk chaq sa' li chaqich'och', yookeb' chi uk'ak b'iin ut neke'k'ehok xsahob' ru ruq'eb' li ixq ut neke'xk'ehatq chaab'il koroon chi xjolomeb'.", "43": "Toja' naq laa'in kinye sa' linch'ool: «Ma toj yooqeb' chi maakob'k rik'ineb' li ixq a'in oso'jenaqeb' sa' li maa'usilal? Chi moko useb' cho'q aj yumb'eet!».", "44": "Ut jo'ka'in kik'ulmank: ke'chalk rik'in lix Oholá ut lix Oholibá, jo' ta wi' wank rik'ineb' laj yumb'eet.", "45": "Ab'anan wankeb' winq tiikeb' xch'ool te'raqoq aatin sa' xb'eeneb' sa' junaq kutan jo' chanru xk'ulub'eb' laj yumb'eet ut eb' laj kamsinel poyanam.<f>[80]</f> Xb'aan naq relik chi yaal naq aj yumb'eeteb' ut aj kamsineleb' poyanam”.", "46": "<pb/>Li Qaawa' kixye chi jo'ka'in: “Xch'utub'aqeb' rib' chixjunileb' li poyanam chi xjitb'al lix Oholá ut lix Oholibá, re naq te'xib'esiiq ut taa'elq'aaq li k'aru reheb'.", "47": "Kamsiiqeb' chi pek xb'aaneb' li k'iila tenamit ut xpaynumiiqeb' chi ch'iich'; che'kamsimanq li ralal xk'ajoleb' ut che'k'ate'q li rochocheb'.", "48": "Chi jo'kan tinsach li maa'usilal sa' li tenamit a'in, ut a'an taak'anjelaq re naq chixjunileb' li ixq te'xnaw k'aru te'xk'ul wi neke'xb'aanu li maa'usilal.", "49": "Ab'an eb' li wiib' chi ixq a'in te'xtoj rix li xtz'i'b'eetalil b'aanuhomeb' ut taateneb'aaq tojb'amaak sa' xb'eeneb' xb'aan naq ke'xloq'oni ru eb' li jalanil yos. Ut laa'ex teenaw naq laa'in li Qaawa'”."}