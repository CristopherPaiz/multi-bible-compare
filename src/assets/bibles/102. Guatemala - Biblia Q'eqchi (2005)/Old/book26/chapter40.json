{"1": "<pb/>Ak oob' xka'k'aal chihab' qak'amb'al aran Babilonia, sa' li lajeeb' xb'e li xb'ele po, ak kaalaju chihab' chik reechaninkil li qatenamit Jerusalén, chiru ajwi' li kutan a'an li Qaawa' kixk'e li ruq' sa' inb'een ut kinxk'am sa' xteepal Israel.", "2": "<pb/>Sa' moy u kinxk'am toj sa' li tenamit a'an ut koxinxxaqab' sa' xb'een jun najt xteramil tzuul, chanchan wi' kab'lanb'il jun tenamit sa' xb'een,<f>[120]</f> na'ilok sa' xjayal releb'l saq'e.", "3": "Li Qaawa' kinxk'am aran, ut kiwil jun li winq nalemtz'unk jo' li q'anch'iich'. Xaqxo sa' li okeb'aal ut wank jun k'aam liino sa' ruq' ut jun b'isleb' che'.<f>[121]</f>", "4": "Li winq a'an kixye we: “At kaamel winq, ilon chi us ut ab'i chi chaab'il. K'e reetal chixjunil li ok we chi xb'aanunkil, xb'aan naq a'an aj e naq xatxk'am chaq li Qaawa' toj arin, re rilb'al li k'aru tink'ut chawu. Chirix chik a'an toxaaye resil reheb' laj Israel chixjunil li xawil”.", "5": "<pb/>Li rochoch li Yos<f>[122]</f> sutsu chi tz'ak. Li b'isleb' li wank sa' ruq' li winq, a'an wiib' moqoj li roq. Ut naq kixb'is li suttz'ak, a'an wiib' moqoj li xnimal ru ut wiib' moqoj li xteram.", "6": "Chirix chik a'an koho chire li okeb'aal li wank sa' xjayal releb'l saq'e, kitaqe'k chi tzuul ut kixb'is li roqechal li okeb'aal, ut wiib' moqoj xchamal.", "7": "Eb' li kok' na'ajej li wankeb' chi xk'atq eb' li okeb'aal, a'an wiib' moqoj roq ut wiib' moqoj ru li junjunq; li xyanq li junjunq chi na'ajej, wan xkab' moqoj. Ut li xyanq eb' li wiib' chi oqech li wankeb' sa' li okeb'aal, wiib' moqoj li xb'isb'al.", "8": "Kixb'is ajwi' li okeb'aal wank sa' li ochoch, ut wan rox moqoj li xnimal ru.", "9": "Toja' naq li winq kixb'is li okeb'aal wank sa' xmu li kab'l: oxib' moqoj li xnimal ru. Wankeb' wiib' roqechal, kaaka k'utub' li xpimal ru.", "10": "Chi xk'atq li okeb'aal wank sa' xjayal releb'l li saq'e, wank oxib' chi na'ajej, junqnaqik xb'isb'aleb'; ut eb' li roqechal, juntaq'eet ajwi' xb'isb'aleb' chi xkaapak'alil.", "11": "<pb/>Chirix chik a'an li winq kixb'is li okeb'aal: oxib' moqoj ru ut kaahib' moqoj li xkelam.", "12": "Chiru li junjunq chi na'ajej wank jun ch'ina tz'ak, wiib' k'utub' ru chi kaaxukuut. Li junjunq chi na'ajej, wiib' moqoj roq ut wiib' moqoj ru.", "13": "Kixb'is ajwi' li okeb'aal chalen chaq chirix li na'ajej jun toj chirix li na'ajej jun chik: kach'in chik maa waqxaqib' moqoj li xnimal roq li nanume'k sa' rokeb'aaleb' li junjunq chi na'ajej.", "14": "Moqon kixb'is li xmu li ochoch ut a'an waqib' moqoj xnimal ru; jo'kan sa' chixjunil li xsutam li xb'een na'ajej.", "15": "Chalen sa' li okeb'aal toj chisa' li ochoch wan waqlaju moqoj li roq toj chisa' li okeb'aal junpak'al.", "16": "Eb' li na'ajej junjunq ut eb' li roqechal wankeb' xb'entaanil ut ramrookeb' rik'in ch'iich' chisa' ut sa' chixjunil li xsutam. Jo'kan ajwi' li xmu li ochoch: wankeb' xb'entaanil chixjunil chaq chisa' ut chi xsutam. Li junjunq chi oqech wank reetalil li mokooch chiruheb'.", "17": "<pb/>Moqon chik li winq kinxk'am chiru li neb'aal wank chirix kab'l, ut aran kink'e reetal naq wank jun li na'ajej pekinb'il ru chi us sa' xsutam; ut lajeeb' xka'k'aal li kok' na'ajej wankeb' aran.", "18": "Li pekanb'il na'ajej a'an wank chi xsutam li kab'l, ut juntaq'eet li xnimal roq rik'ineb' li kok' kab'l wankeb' sa' li okeb'aal.", "19": "Li winq kixb'is li xnimal ru li neb'aal, xyanq xneb'aalil li ochoch chalen sa' li okeb'aal wank taq'a toj chire li okeb'aal wank chisa': kach'in chik maa junlaju xka'k'aal moqoj xnimal roq sa' xjayal releb'l saq'e ut toj sa' xjayal releb'l iq'.", "20": "<pb/>Kixb'is ajwi' li xnimal ru ut li xnimal roq li okeb'aal wank sa' releb'l iq', sa' xka'yab'aal li neb'aal li wank chirix.", "21": "Wank ox ox li kok' na'ajej chi xka'pak'alil; ut eb' li roqechal li neb'aal jo'wi' li xmu kab'l juntaq'eet xb'isb'al rik'in li okeb'aal wank sa' xjayal releb'l saq'e: wan waqlaju moqoj li xnimal roq ut kach'in chik maa waqxaqib' moqoj li ru.", "22": "Li neb'aal, eb' li xb'entaanil ut eb' li reetalil li mokooch, juntaq'eet li xnimal rik'ineb' li wankeb' sa' li okeb'aal sa' xjayal releb'l saq'e. Arin na'uxk ajwi' taqe'k rik'in taqarib'aal, wank wuqub' k'ojar, ut li xmu kab'l chisa' na'ilok.", "23": "Sa' xjayal releb'l saq'e jo' ajwi' sa' xjayal releb'l iq', chiru li neb'aal li wank chirix li ochoch, wank jun chik li okeb'aal li na'ilok toj sa' li neb'aal. Li winq kixb'is jo' najtil xyanq li okeb'aal jun toj sa' li jun chik, ut kixb'is kach'in chik maa junlaju xka'k'aal moqoj xyanq.", "24": "<pb/>Chirix chik a'an li winq kinxk'am sa' xjayal xsak'leb' iq', ut aran wank ajwi' jun li okeb'aal; li xb'isb'al li xmu ut eb' li roqechal, junqnaqik rik'ineb' li xkomon.", "25": "Li ochoch a'an jo'wi' li xmu wankeb' ajwi' xb'entaanil chi xsutam, juntaq'eet na'ilok kama' chixjunileb' li b'entaan: wan waqlaju moqoj li xnimal li roq ut kach'in chik maa waqxaqib' moqoj li ru li ochoch a'an.", "26": "Wank ajwi' jun taqarib'aal, wuqub' k'ojar wank re, ut li xneb'aalil wank ajwi' chisa' li ochoch. Eb' li roqechal tz'iib'anb'il reetalil li mokooch chiru li junjunq, chi xka'pak'alil.", "27": "Li neb'aal li wank chisa', wank ajwi' jun okeb'aal li na'ilok sa' xjalal rokeb'l iq'. Li winq kixb'is xyanq eb' li wiib' chi okeb'aal, sa' xjayal rokeb'l iq': a'an kach'in chik maa junlaju xka'k'aal moqoj xyanq.", "28": "<pb/>Moqon kinroksi chiru li neb'aal li wank chisa', sa' xjayal xsak'leb' li iq'. Kixb'is li okeb'aal wank sa' xjayal xsak'leb' li iq', ut juntaq'eet li xb'isb'al rik'ineb' li okeb'aal junch'ol.", "29": "Eb' li kok' na'ajej, li xmu ut li roqechaleb', juntaq'eet rik'ineb' li xkomon; li ochoch wank xb'entaanil chi xsutam, ut li xb'isb'al a'an oxlaju moqoj xnimal roq ut wank waqxaqib' moqoj li ru. Li ochoch a'an jo'wi' li xmu wankeb' ajwi' xb'entaanil chi xsutam: wan waqlaju moqoj li roq ut kach'in chik maa waqxaqib' moqoj li ru li ochoch a'an.", "30": "", "31": "Li xmu na'ilok toj chiru li neb'aal wank chirix. Wank reetalil li mokooch chiruheb' li roqechal, ut waqxaqib' xk'ojar li taqarib'aal na'uxk wi' taqe'k.", "32": "<pb/>Toja' naq li winq kinroksi chiru li neb'aal wank chisa', sa' xjayal releb'l saq'e, ut kixb'is li okeb'aal: junqnaqik li xb'isb'al rik'ineb' li junch'ol.", "33": "Eb' li kok' na'ajej, eb' li roqechal ut li xmu junqnaqik li xb'isb'aleb' jo'eb' li xkomon. Li ochoch a'an jo'wi' li xmu wankeb' ajwi' xb'entaanil chi xsutam: wan waqlaju moqoj nab'isok li roq ut kach'in chik maa waqxaqib' moqoj li ru li ochoch a'an.", "34": "Li xmu na'ilok toj chiru li neb'aal wank chirix. Wank reetalil li mokooch chi xka'pak'alileb' li roqechal; ut waqxaqib' xk'ojar li taqarib'aal na'uxk wi' taqe'k.", "35": "<pb/>Moqon li winq kinroksi chiru li neb'aal wank sa' xjayal releb'l iq', ut kixb'is li okeb'aal: junqnaqik li xb'isb'al rik'ineb' li junch'ol.", "36": "Aran ajwi' wankeb' kok' na'ajej, eb' li roqechal, li xmu, ut wankeb' xb'entaanil chi xsutam. Li xb'isul li ochoch a'an, waqlaju moqoj li roq ut kach'in chik maa waqxaqib' moqoj li ru.", "37": "Li xmu na'ilok toj chiru li neb'aal wank chirix. Wank reetalil li mokooch chi xka'pak'alileb' li roqechal; ut waqxaqib' xk'ojar li taqarib'aal na'uxk wi' taqe'k.", "38": "<pb/>Wank ajwi' jun li na'ajej, wank rokeb'aal chi xmu ochoch. Aran nach'ajmank ruheb' li mayej nak'atmank.", "39": "Ut sa' xmu li okeb'aal wank ka'kab' chi meex sa' xjunqpak'alil; sa' xb'eeneb' li meex a'an neke'kamsiik eb' li mayej xul re li k'atb'il mayej malaj chirix li kuyuk sachok maak.", "40": "Chirix li okeb'aal li na'uxk wi' taqe'k, sa' xjayal releb'l iq', wank ajwi' wiib' li meex chi xka'pak'alil;", "41": "naraj naxye naq wank kaahib' chi meex chisa' ut kaahib' chi meex chirix, sa' li na'ajej a'an: waqxaqib' chi meex sa' chixjunil.", "42": "Eb' li kaahib' chi meex re li k'atok xul, yiib'anb'ileb' rik'in pek ut tuqub'anb'ileb' ru chi us; oxib' k'utub' xnimal roq, oxib' k'utub' xnimal ru ut oxib' k'utub' li xteram, naraj naxye naq kaaxukuut. Sa' xb'eeneb' li meex a'an nak'eemank li tib' re li mayejak. Chi xsutam chixjunil li tz'ak, wank xxik li tz'ak, junq k'ojok li ru, ut aran nak'eemank li mayej k'aj ut neke't'uyuxink li lokoch ch'iich'.", "43": "", "44": "<pb/>Li winq kinxk'am toj chiru li neb'aal wank sa' li ochoch. Aran wank wiib' li na'ajej: jun chi xk'atq li okeb'aal wank sa' releb'l iq', ut na'ilok sa' xjayal xsak'leb' iq'; ut li jun chik wank chi xk'atq li okeb'aal wank sa' xsak'leb' iq', ut na'ilok sa' xjayal releb'l iq'.", "45": "<pb/>Kixye we li winq: “Li na'ajej na'ilok sa' xjayal xsak'leb' iq', a'an xna'ajeb' laj tij neke'k'anjelak sa' rochoch li Yos.", "46": "Ut li na'ajej na'ilok sa' xjayal releb'l iq', a'an xna'ajeb' laj tij neke'k'anjelak sa' li artal. A'aneb' li ralal xk'ajol laj Sadok; ut sa' xyanqeb' laj Leví, ka'ajeb' wi' a'an naru te'nach'oq rik'in li Qaawa' chi k'anjelak chiru”.", "47": "<pb/>Li winq kixb'is li neb'aal wank chisa', ut kach'in chik maa junlaju xka'k'aal moqoj wank re sa' xkaaxukuutil. Li artal wank chiru li rochoch li Yos.", "48": "Toja' naq li winq kinroksi chiru xneb'aalil li rochoch li Qaawa' ut kixb'is eb' li roqechal: wan xkab' moqoj xninqal xsa' li junjunq. Li okeb'aal, numenaq kaahib' moqoj li ru ut jun moqoj ru eb' li oqech chapcho wi'.", "49": "Li na'ajej a'an, waqib' moqoj li roq ut kach'in chik maa kaahib' moqoj li xsa'. Lajeeb' xk'ojar li taqarib'aal na'uxk wi' taqe'k aran. Ut wank xkuut chi xk'atq li junjunq chi oqech, chi xka'pak'alil."}