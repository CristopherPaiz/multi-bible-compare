{"1": "<pb/>Li Qaawa' ki'aatinak wik'in ut kixye we chi jo'ka'in:", "2": "<pb/>“At kaamel winq, k'e chi xnaw Jerusalén li xa'b'eetalil naxb'aanu,", "3": "ut ye re: «Jo'ka'in naxye li Qaawa': At Jerusalén, laa'at katyo'laak sa' xteepal Kanahán ut aran elenaqat chaq. Aj Amor laayuwa' ut aj Hit laana'.", "4": "Sa' li kutan katyo'laak wi', ink'a' ke'xset laach'up chi moko kate'ratisi; ink'a' kate'xch'aj rik'in atz'am chi moko kate'xlan sa' t'ikr.", "5": "Maajun ki'ilok xtoq'ob'aal aawu chi moko ki'alaak sa' xch'ool aach'oolaninkil rik'in uxtaanal. Aajunes katkanaak sa' li pim xb'aan naq kate'xyib' chalen chaq naq kawil li kutan saqenk.", "6": "<pb/>«Naq kinnume'k chak'atq, katwil chi nakatb'oolank sa' laakik'el: Matkamk! -chankin aawe-", "7": "ut katink'e chi k'iik jo' li raxpim chiru li tzuultaq'a. Katk'iik, katnimank toj reetal kat-ixqilo'k chi jwal ch'ina'usat. Kininqank li re aach'ool ut kichamo'k eb' laawismal; ab'anan t'ust'uukat.", "8": "<pb/>«Naq kinnume'k wi' chik chak'atq, katinka'ya: ak tz'aqalat chik chi k'ame'k. Toja' naq katinlan sa' linb'aatal re aatz'apb'al, ut kinyeechi'i wib' rik'in jurament. Kink'e wib' sa' aatin aawik'in ut katweechani<f>[39]</f> -chan li Qaawa'-.", "9": "<pb/>«Katwatisi sa' ha', kinch'aj laakik'el ut katinyul rik'in sununkil b'an.", "10": "Toja' naq katintiqib' rik'in xchaq'alil ru aq'ej ut kink'e aachaab'il xaab'; kink'e aak'aamalsa' liino ut katinlan sa' t'ikr jwal terto xtz'aq.", "11": "Katwuutz'u'uji rik'in ch'ina'usil eechej, kink'e xsahob' ru eb' laawuq' ut junaq q'ol chakux.", "12": "Kink'e jun matq'ab' sa' laawu'uj ut kinsi aaka'xik jo' ajwi' jun aakoroon chajolom k'ajo' xch'ina'usal.", "13": "Q'axal katlemtz'uno'k rik'ineb' li oor ut li plaat, chi tiqtookat rik'in liin ut chaab'il t'ikr uutz'u'ujinb'il ru. Katzeka li chaab'il triiw, li xya'al kab' ut li aseeyt. K'ajo' xchaq'al aawu ut katkanaak cho'q xnimal ru ixq.", "14": "Kinawmank aawu sa' xyanqeb' li xninqal ru tenamit, xb'aan naq tz'aqal re ru laach'ina'usal ut k'ajo' laaloq'al katintiqib' wi' -chan li Qaawa'-.", "15": "<pb/>«Ab'anan kak'ojob' laach'ool naq ch'ina'usat ut, sa' xk'ab'a' naq nawno aawu yalaq b'ar, kak'e aawib' chi muxe'k jo' junaq aj yumb'eet: kaq'axtesi aawib' reheb' li jo'k'ihal neke'nume'k wankat wi'.", "16": "Rik'ineb' laab'aatal kayiib'atq muheb'aal uutz'u'ujinb'ileb' ru, sa' xb'eenatq li b'ool, re xmuxb'al aawib' aran.", "17": "Kaxokeb' laachaab'il eechej oor ut plaat li ink'ehom aawe, kayiib' xjalam uheb' li winq ut kamux aawib' rik'ineb' naq kaloq'oniheb' ru.", "18": "Kalaneb' rik'in laachaab'il aq' ut kamayeja lin'aseeyt jo'wi' linpom chiruheb' a'an.", "19": "Li kaxlan wa ink'ehom aawe, li chaab'il k'aj, li xya'al kab' ut li aseeyt katinch'oolani wi', kayeechi'i reheb', cho'q aasununkil mayej -chan li Qaawa'-.", "20": "<pb/>«Chirix chik a'an kamayeja chiruheb' a'an eb' li walal ink'ajol ke'wank aawik'in. Ink'a' kitz'aqlok aawe li xmuxb'al aawib',", "21": "kamayeja ajwi' eb' li walal ink'ajol chiruheb' li jalanil yos, ut kaq'axtesiheb' chi kamk sa' xam.", "22": "Naq yookat chi xb'aanunkil li maa'usilal jo' aj yumb'eet, ink'a' kijultiko'k aawe naq sa' laasaajilal katwank chaq chi t'ust'u ut nakatb'oolank sa' laakik'el.", "23": "<pb/>«Toq'ob' aawu, ra chaalel sa' aab'een -chan li Qaawa' Yos-. Xb'aan xnumtajenaqil laamaa'usilal", "24": "kayiib'atq ajwi' aatijob'aal sa' chixjunileb' li k'ayiil re xloq'oninkil li jalanil yos.", "25": "Sa'atqeb' li xaalib'e kakab'la eb' laamuheb'aal ut aran kak'e chi sache'k laaloq'al jo' junaq aj yumb'eet, kaq'axtesi aawib' reheb' jo'k'ihal li neke'nume'k aran.", "26": "Katmaakob'k rik'ineb' laj Ejiipt, laawechkab'aleb' li numtajenaq aj muxul ixqeb', ut rik'in a'an kachiq' injosq'il.", "27": "<pb/>«Toja' naq kintaqsi li wuq' sa' aab'een charahob'tesinkil. Kinjeb' laatzekemq ut katinq'axtesi sa' ruq'eb' laj Filistea, li q'axal xik' nakate'ril ut neke'xutaanak xb'aan laatz'i'b'eetalil yu'am.", "28": "Chi moko rik'in chixjunil a'an kik'ojlaak laach'ool! Katmaakob'k aj b'an wi' rik'ineb' laj Asiria ut ink'a' ajwi' kik'ojlaak laawaanm.", "29": "Moqon chik jwal kinumtaak laamaa'usilal rik'ineb' laj Kaldeha, laj yakoneleb'. Chi moko chi jo'kan kik'ojlaak laach'ool.", "30": "<pb/>«Tik moko chaab'il ta laayu'am -chan li Qaawa'- re xb'aanunkil li k'iila maa'usilal nakab'aanu, numtajenaq wi' chik chiru junaq aj yumb'eet.", "31": "Naq kakab'la eb' laatijob'aal sa' xxaalatq li b'e ut kayiib'eb' laa'artal sa' chixjunileb' li k'ayiil, ink'a' kapatz' aatojb'al jo' naxb'aanu laj yumb'eet,", "32": "jo'kat b'an laj muxul sumlaak, li naxk'ul jalan chik winq chiru li xb'eelom.", "33": "Chixjunileb' li neke'yumb'eetak, neke'q'ajkamuuk; ab'an laa'at ink'a', xq'ajkamunkileb' chik li neke'rahink aawu kab'aanu ut katojeb' chi yo'oon re naq yalaq b'ar te'chalq chaq chi maakob'k aawik'in.", "34": "Laa'at jalan wi' kab'aanu chiruheb' chixjunileb' laj yumb'eet. Xb'aan naq maajun winq narahink aawu, chi moko eb' a'an neke'tojok aawe; laa'at b'an nakattojok reheb'. Jo'kan naq jalan wi' laana'leb' chiruheb' chixjunil laj yumb'eet.", "35": "<pb/>«Jo'kan utan, at aj yumb'eet, ab'i li waatin:", "36": "Laa'in, li Qaawa', ninye aawe chi jo'ka'in: Laa'at kat'usub' aawib' ut kak'ut laaxutaan chiruheb' li neke'rahink aawu jo'wi' chiru chixjunileb' laatz'i'b'eetalil yos. Kamayeja ajwi' eb' laawalal aak'ajol chiruheb' a'an.", "37": "Jo'kan naq eb' li ke'rahink aawu sa' chixjunileb' li na'ajej, jo'k'ihaleb' li kak'ojob'eb' xch'ool jo' ajwi' eb' li katz'eqtaana, teb'inch'utub' chasutam, ut chiruheb' a'an tink'ut laaxutaan re naq tate'ril chi t'ust'uuqat.<f>[40]</f>", "38": "Tinraqoq aatin sa' aab'een jo' na'uxk re li ixq naxmux li xsumlajik ut li nakamsink, ut tatink'e chi kamk xb'aan linjosq'il ut li xmay inch'ool.", "39": "Tatinq'axtesi sa' ruq'eb', re naq eb' a'an te'juk'uq re eb' li na'ajej katmaakob'k wi' ut te'xsach ru eb' laatijob'aal. Te'xmaq'i laab'aatal, te'xsaapu laasahil eechej ut tik t'ust'u tate'xkanab'.", "40": "Chirix chik a'an te'xchiq' chaq xjosq'ileb' li k'iila tenamit sa' aab'een, tolate'xteni chi pek ut tate'xkamsi chi ch'iich';", "41": "te'xk'at laawochoch ut chiruheb' chixjunileb' li ixq te'xteneb' tojb'amaak sa' aab'een. Aran toxraqe'q chixjunil laamaa'usilal ut ink'a' chik taatojeb' li neke'rahink aawu.", "42": "Toja' naq taach'anaaq linjosq'il sa' aab'een ut taa'oso'q li xmay inch'ool. Rik'in a'an taak'ojlaaq li waanm ut ink'a' chik tinjosq'o'q.", "43": "Laa'at ink'a' kijultiko'k aawe laasaajilal, kayoob' b'an injosq'il rik'in chixjunil laamaa'usilal; jo'kan naq laa'in tinteneb' li rahilal sa' aab'een xb'aan laayehom laab'aanuhom -chan li Qaawa'-.", "44": "<pb/>«Eb' li poyanam te'xye naq aawik'in natz'aqlok ru li aatin a'in: Chanru xna'leb' li na'b'ej, jo'kan ajwi' li xko'.", "45": "Laa'at xko' jun li ixq xik' kiril li xb'eelom ut eb' li ralal xk'ajol. Juntaq'eet laana'leb' rik'in laachaq'na' ut laawiitz'in li ke'xtz'eqtaana li xb'eelom ut eb' li ralal xk'ajoleb'. Leena' a'an jun li ixq aj Hit, ut aj Amor leeyuwa'.", "46": "Samaria rochb'eeneb' li xk'aleb'aal, a'an laachaq'na' li wank sa' xjayal releb'l iq'; ut Sodoom rochb'eeneb' li xk'aleb'aal, a'an laawiitz'in li wank sa' xjayal rokeb'l iq'.", "47": "Ut laa'at kak'anasi li xmaa'usilaleb' chi numtajenaq wi' chik; chi moko rik'in a'an kik'ojlaak laach'ool, kaq'ax b'an chik ru li xb'aanuhomeb' a'an.", "48": "Laa'in, li Qaawa', ninye sa' jurament naq relik chi yaal Sodoom, laawiitz'in, ink'a' kixb'aanu jo' kab'aanu laa'at aawochb'eeneb' laak'aleb'aal.", "49": "A'an a'in li xmaak Sodoom, laawiitz'in: li q'etq'etil, li num wa'ak ut sahil wank; ab'anan a'an rochb'eeneb' li xk'aleb'aal maajun wa kixtenq'aheb' li neb'a' ut li maak'a' wankeb' re.", "50": "Ke'xnimob'resi rib' ut ke'xb'aanu li maa'usilal li ink'a' nawulak chiwu. Jo'kan naq kinsach ruheb', jo' xak'e reetal rik'ineb' laawu.", "51": "Ab'anan Samaria chi moko jun yiijachaq laamaak kixb'aanu. Laa'at k'ajo' wi' chik li maa'usilal kab'aanu chiru laawas ut laawiitz'in, chanchan wi' tiikeb' xch'ool.", "52": "Jo'kan utan, kuy laaxutaan xb'aan naq jwal tz'i'b'eetal wi' chik li k'aru kab'aanu, chanchan wi' tiikeb' xch'ool laawas ut laawiitz'in. Kuy laaxutaan anaqwan, xb'aan naq jwal aak'ulub' a'an.", "53": "<pb/>«Laa'in tink'e wi' chik xsahilal Sodoom ut eb' li xk'aleb'aal; twosob'tesi ajwi' Samaria ut eb' li xk'aleb'aal. Chirix chik a'an tatink'ojob' wi' chik sa' laana'aj sa' xyanqeb' a'an,", "54": "re naq taakuy jo'ch'inal jo'nimal li taak'ul ut tatxutaanaq b'ayaq xb'aan li k'iila maa'usilal kab'aanu, ut a'an taak'ojlaaq wi' xch'ooleb'.", "55": "Naq Sodoom ut Samaria, rochb'eeneb' chixjunil li xk'aleb'aaleb', te'wanq wi' chik jo' naq ke'wank junxil, laa'at ajwi', rochb'eeneb' laak'aleb'aal, texwanq jo' naq kexwank xb'enwa.", "56": "Ma ink'a' tab'i' kase'e Sodoom, laawiitz'in, naq sa wankat", "57": "ut toj maji' nak'utunk laamaa'usilal? Ab'an anaqwan se'leb'aalat chik laa'at xb'aaneb' laj Edom ut eb' laj Filistea; nakate'xhob' chixjunileb' li tenamit wankeb' chasutam.", "58": "Anaqwan toj rix laamaak ut li maa'usilal kab'aanu -chan li Qaawa'-.", "59": "<pb/>«Laa'in, li Qaawa', ninye chi jo'ka'in: Tinb'aanu aawe li xab'aanu laa'at: kaq'et linsumwank ut katz'eqtaana li jurament.", "60": "Ab'an laa'in toj wank sa' inch'ool li sumwank kink'ojob' aawik'in naq toj saajat chaq, ut tinxaqab' xwankil linsumwank chi junajwa.", "61": "Toja' naq taajultiko'q aawe laamaa'usilal ut tatxutaanaq xb'aan, naq taak'uleb' aawik'in laachaq'na' ut laawiitz'in, ut tink'eheb' aawe jo'eb' aako', us ta a'an moko sa' xk'ab'a' ta linsumwank.", "62": "Laa'in tinxaqab' wi' chik xwankil linsumwank aawik'in, ut taanaw naq laa'in li Qaawa'.", "63": "Chi jo'kan taajultiko'q aawe, taakub'si laawankil ut ink'a' chik taate laawe xb'aan laaxutaan, naq tinkuy tinsach chixjunileb' laamaak»”, chan li Qaawa'."}