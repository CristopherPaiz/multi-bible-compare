{"1": "<pb/>Ak kab'laju kutan chik xtiklajik li xlaje po re li xlaje chihab' qak'amb'al aran Babilonia, li Qaawa' kixye we chi jo'ka'in:", "2": "“At kaamel winq, aatina laj Parahón, li awab'ej re Ejiipt, ut ye re sa' ink'ab'a' ut reheb' chixjunileb' laj Ejiipt:<f>[92]</f>", "3": "<pb/><t>«Laa'in xik' chik nakatwil, a Parahón, li awab'ej re Ejiipt,</t> <t>at xnimal xul li jiljookat sa' xyanqeb' laanima'</t> <t>ut nakaye: We li nima' Nilo,</t> <t>laa'in kinyiib'ank re, chankat.</t>", "4": "<t>Ab'an laa'in tinb'ak'eb' chi ch'iich' li xkalam aawe,</t> <t>tinletzeb' chawix eb' li kar wankeb' sa' laanima',</t> <t>ut aawech chalikeb' naq texwisi chaq sa' li ha',</t> <t>letzlooqeb' chaq chawix chixjunileb' li kar.</t>", "5": "<t>Tatinkanab' sa' li chaqich'och',</t> <t>aawochb'een chixjunileb' li kar wankeb' sa' laanima';</t> <t>t'ant'o tatkanaaq chiru ch'och'</t> <t>ut maajun taaxokoq aawe re aamuqb'al.</t> <t>Tatink'e chi xt'upiheb' li so'sol ut eb' li josq' aj xul.</t>", "6": "<t>Toja' naq chixjunileb' laj Ejiipt te'xnaw naq laa'in li Qaawa'.</t> <t>Naq eb' laj Israel xe'xsik' laatenq'aal,</t> <t>chanchanat chik li kaxlan'aj cho'q reheb'.<f>[93]</f></t>", "7": "<t>Naq yo'ooneb' chi oyb'enink aawik'in,</t> <t>ink'a' xatenq'aheb', xrahob'tesinkileb' chik xab'aanu;</t> <t>naq xe'xkawu xch'ool chawix,</t> <t>xat-elk chiruheb' ut xach'ina xch'ooleb'.</t>", "8": "<pb/>«Jo'kan naq laa'in, li Qaawa', ninye chi jo'ka'in: At Ejiipt, tintaqla chaq li kamk sa' aab'een ut te'kamsiiq chi ch'iich' eb' laapoyanam jo'wi' eb' li xul.", "9": "Nakirirnak ut po'lem chik tatkanaaq, ut chixjunileb' te'xnaw naq laa'in li Qaawa'. We li nima' Nilo, laa'in kinyiib'ank re, chankat.", "10": "Jo'kan naq laa'in xik' chik nakatwil laa'at ut laanima'. Joxk' chik tinkanab' laach'och' ut xiwajelaq rilb'al, chalen chaq Mikdol toj Asuán, ut toj sa' xnub'ajlil Etiopía.", "11": "Maajun chik taanume'q aran, chi moko poyanam chi moko xul. Chiru ka'k'aal chihab' maak'a' taawanq aran.", "12": "At Ejiipt, tatinkanab' chi chaqich'och' q'axal xiwajel rilb'al; nakirirnak ut po'lem te'kanaaq wi' eb' laatenamit chiru ka'k'aal chihab', q'axal yamyooqeb' sa' xyanqeb' li xe'kanaak chi po'lemil, ut twisiheb' laapoyanam sa' li xna'ajeb' ut tincha'cha'iheb' sa'atqeb' li jalanil tenamit.", "13": "<pb/>«Laa'in, li Qaawa', ninye chi jo'ka'in: Naq akaq xraqe'k li ka'k'aal chihab', tinch'utub'eb' chaq wi' chik eb' laj Ejiipt sa' xyanqeb' li tenamit xe'cha'cha'iik wi'.", "14": "Tinxokeb' chaq laj Ejiipt li wankeb' chaq chi preexil, ut tinsutq'isiheb' aran Patros b'arwi' ke'wank, ut aran te'awab'ejinq chi maak'a'aq chik xwankileb'.", "15": "Ejiipt a'anaq li q'axal kub'enaq xwankil sa' xyanqeb' chixjunileb' li tenamit, ut maajoq'e chik te'numtaaq sa' xb'eeneb' li junch'ol chik. Tinkub'si xwankileb' re naq ink'a' chik te'taqlanq sa' xb'eeneb' li xninqal ru tenamit.", "16": "Ut eb' laj Israel ink'a' chik te'xkawu xch'ool chirixeb' laj Ejiipt, te'xk'e b'an reetal naq moko us ta xe'xb'aanu naq xe'xpatz' xtenq'ankileb' rik'ineb'. Toja' naq te'xnaw naq laa'in li Qaawa'»”.", "17": "<pb/>Sa' xtiklajik li xb'een po re li wuqub' xka'k'aal chihab' qak'amb'al aran Babilonia, kinraatina li Qaawa' ut kixye we:", "18": "“At kaamel winq, laj Nabukodonosor, li awab'ej re Babilonia, rochb'eeneb' laj puub', xe'xk'uub' xninqal rahilal sa' xb'een Tiro. Chixjunileb' xe'joomaak li xjolom ut xe'mich'je'k li xyi rixeb' xb'aan li kawil k'anjel xe'xb'aanu. Ab'anan chi moko li awab'ej chi moko eb' laj puub' us xe'elk naq xe'yalok rik'ineb' laj Tiro.", "19": "Jo'kan naq laa'in, li Qaawa', ninye chi jo'ka'in: Tinq'axtesi li tenamit Ejiipt sa' ruq' laj Nabukodonosor, li awab'ej re Babilonia. A'an tixmaq' chixjunil li xb'ihomaleb' ut taareechani li jo'ch'inal jo'nimal wankeb' re; ut rik'in li k'aru taarelq'a, tixtojeb' li xsoldaad.", "20": "Sa' xk'ab'a' li k'aru xb'aanu laj Nabukodonosor reheb' laj Tiro, tink'e chi reechani Ejiipt, jo' ruuchil li xtojb'al naq kik'anjelak cho'q we. Laa'in, li Qaawa', xinyehok re a'in.", "21": "<pb/>“Chiruheb' li kutan a'an tink'e wi' chik chi nimank xwankileb' laj Israel, ut laa'at, a Esekiel, tatink'e chi aatinak sa' xyanqeb' a'an. Ut chixjunileb' te'xnaw naq laa'in li Qaawa'”."}