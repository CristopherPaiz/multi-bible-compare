{"1": "<pb/>“Naq teeb'uuli rix li ch'och' re xjek'inkil cherix, teekanab' kach'inaq cho'q re li Qaawa', teeb'is oxib' leew xnimal roq ut wan rox leew xnimal ru. Li ch'och' a'in santob'resinb'ilaq sa' chixjunil li xsutam.", "2": "Ut aran taa'isimanq cho'q re li rochoch li Qaawa': kaalaju xwaqxaqk'aal (154) sa' xkaaxukuutal, ut wan waqlaju moqoj li wanq chi yamyo chi xsutam li na'ajej.", "3": "Sa' li na'ajej q'axtesinb'il re li Qaawa', taab'ismanq oxib' leew xnajtil roq ut numenaq jun leew li xnajtil ru. A'anaq li na'ajej q'axal sant, xb'aan naq xna'aj li rochoch li Yos.", "4": "A'anaq jun loq'laj na'ajej cho'q reheb' laj tij li neke'k'anjelak sa' rochoch li Qaawa' ut neke'jilok chi xk'atq chi mayejak. Rehaqeb' li na'ajej a'an, re naq te'xyiib' li rochocheb', ut a'anaq ajwi' li xloq'laj na'aj li rochoch li Yos.", "5": "Ab'anan taawanq jun chik na'ajej, oxib' leew xnimal roq ut numenaq jun leew xnimal ru, li taakanaaq cho'q reheb' laj Leví li neke'k'anjelak sa' rochoch li Qaawa', re naq aran te'kab'laq b'arwi' te'wanq.", "6": "Cho'q xna'aj li tenamit tento taawanq jun na'ajej oxib' leew li xnimal roq ut mer leew li xnimal ru; a'in tkanaaq chi xk'atq li santil na'ajej. A'an li na'ajej te'wanq wi' li tenamit Israel.", "7": "<pb/>“Taawanq ajwi' jun siiraq li ch'och' cho'q re laj jolominel, chi xk'atq li xna'aj li rochoch li Qaawa' jo' ajwi' chi xk'atq li xna'aj li tenamit. Sa' rokeb'l saq'e na'ilok toj sa' xjayal li Nimla Palaw, ut sa' releb'l saq'e na'ilok toj sa' xjayal li nima' Jordán. Chalen sa' releb'l saq'e toj sa' rokeb'l juntaq'eetaq li xnimal rik'in xnimal li ch'och' te'xk'ul chixjunileb' li xteepal laj Israel.", "8": "Li na'ajej a'in tkanaaq chi junajwa cho'q re li najolomink re Israel; chi jo'kan eb' laj jolominel maajaruj chik te'xrahob'tesi lintenamit, te'xkanab' b'an xna'ajeb' laj Israel b'arwi' te'wanq, a' yaal chanru li xteepaleb'.", "9": "<pb/>“Laa'in, li Qaawa', ninye chi jo'ka'in: Tz'aqalaq li xeb'aanu, ex aj jolominel re Israel! Kanab'omaq li rahob'tesink ut li raaxiik'. B'aanuhomaq li tiikilal ut li us. Meemaq' chik xch'och'eb' lintenamit -chan li Qaawa'-.", "10": "<pb/>“Naq texb'isoq, b'isonqex chi tz'aqal, a' yaal k'aru teeb'is.<f>[142]</f>", "11": "Juntaq'eetaq li b'iis teeroksi re li k'aj ut li ha'. Li k'aj ut li ha' taab'ismanq sa' xlajeetqil li jomer. A' li jomer taataqlanq sa' xb'een li bato nekeb'is wi' li ha' ut sa' xb'een li efá nekeb'is wi' li k'aj.<f>[143]</f>", "12": "<pb/>“Jo'kanaq ajwi' li xb'isb'al li iiq: junmay jeras, a'an jun siklo. Jun siklo, a'an junlaju graam, ut oxk'aal siklo, a'an jun mina.<f>[144]</f>", "13": "<pb/>“A'aneb' a'in li mayej teek'e: leetriiw ut leeseb'aad teejek'i sa' oxk'aal jachal, ut junq jachal reheb' a'an teemayeja.", "14": "Li aseeyt teejek'i chi jo'ka'in: li jo'k'ihal li aseeyt teerisi, teejek'i sa' o'k'aal meet ut jun meet teemayeja cho'q we.", "15": "Taaxokmanq junaq karneer sa' xyanqeb' li lajeetqk'aal ch'oolaninb'ileb' chi us, ut teeq'axtesi we cho'q eek'aj mayej, k'atb'il mayej, eeyeechi'om re k'amok ib' sa' usilal jo' ajwi' chirix li maak -chan li Qaawa'-.", "16": "<pb/>“Chixjunileb' laj Israel tento te'xq'axtesi a'in re laj jolominel re Israel,", "17": "ut a'in taak'ehoq li xul cho'q re li k'atb'il mayej. A'an ajwi' taaq'axtesinq re li mayej k'aj ut li b'iin, li na'oksimank rajlal xwuq kutan ut rajlal po, sa' chixjunileb' li xninq'eheb' laj Israel. Laj jolominel tento ajwi' tixk'e chixjunil li mayej chirix li maak, li mayej k'aj, li k'atb'il mayej, ut li nayeechi'imank re li k'amok ib' sa' usilal, re naq laa'in tinkuy xmaakeb' li ralal xk'ajol laj Israel.", "18": "<pb/>“Laa'in, li Qaawa', ninye chi jo'ka'in: Sa' xtiklajik li xb'een po teemayeja junaq saaj wakax li maak'a' reek', re xch'ajob'resinkil li santil ochoch.", "19": "Laj tij tixxok kach'inaq xkik'el li xul xmayejamank chirix li maak, ut tixyul chireheb' li rokeb'aal li santil ochoch; tixyul ajwi' sa' xkaaxukuutil li artal ut chiruheb' li roqechaleb' li rokeb'aal li neb'aal wank chisa'.", "20": "Jo'kan ajwi' taa'uxmanq sa' xwuq li kutan re li po, re xpatz'b'al xkuyb'al li xmaak li ani xmaakob'k chi ink'a' xk'ehom reetal malaj ink'a' rajom xch'ool. Chi jo'kan taach'ajob'resiiq li santil ochoch.", "21": "Kaalaju kutan xb'e li xb'een po teetikib' xninq'ehinkil li Paswa, ut chiru wuqub' kutan teewa' li wa ink'a' yuub'il.<f>[145]</f>", "22": "Sa' li kutan a'an laj jolominel tixmayeja junaq saaj wakax chirix li xmaak a'an ut chirix chixjunil li tenamit.", "23": "Chiru li wuqub' kutan naq yooq li ninq'e, tixmayeja re li Qaawa' junjunq li ral wakax ut junjunq ral chib'aat rajlal kutan, chixjunileb' a'in maak'a'aq reek'eb'. Wulaj wulaj tixmayeja ajwi' jun teelom chib'aat re kuyuk maak.", "24": "Li junjunq chi ral wakax ut li junjunq chi ral chib'aat taamayejamanq rochb'een waqib' xka'k'aal meet chi k'aj ut oob' meet chi aseeyt.", "25": "<pb/>“Jo'kan ajwi' tixb'aanu laj jolominel sa' xNinq'eheb' li Muheb'aal,<f>[146]</f> li na'uxmank sa' li o'laju kutan xb'e li xwuq po. Juntaq'eet tixb'aanu chiru wuqub' kutan: taamayejaq chirix li maak, tixyeechi'i k'atb'il mayej ut tixq'axtesi mayej k'aj ut aseeyt."}