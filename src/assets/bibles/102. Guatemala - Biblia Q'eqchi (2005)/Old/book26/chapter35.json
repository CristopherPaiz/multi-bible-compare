{"1": "<pb/>Li Qaawa' kinraatina ut kixye we:", "2": "“At kaamel winq, ilon sa' xjayal li tzuul re Seír,<f>[110]</f> ut ye re sa' ink'ab'a'", "3": "chi jo'ka'in: <pb/><t>«Jo'ka'in xye li Qaawa':</t> <t>At tzuul Seír, laa'in xik' nakatwil.</t> <t>Tinye' li wuq' sa' aab'een re aarahob'tesinkil,</t> <t>ut chaqich'och' tatinkanab' wi'.</t>", "4": "<t>Tinjuk'i chixjunileb' laatenamit,</t> <t>ut laa'at tatkanaaq chi po'lemil.</t> <t>Aran taanawmanq naq laa'in li Qaawa'.</t>", "5": "<pb/>«Laa'at junelik xik' xawileb' laj Israel ut xatyalok rik'ineb' sa' xhonalil li raaxiik', sa' xraqb'al xb'aanunkil li maa'usilal.", "6": "Jo'kan naq ninye li waatin sa' xk'ab'a' linloq'al naq tatinq'axtesi sa' ruq' li kamk, ut a'an taasachoq aawe. Wank aamaak xb'aan li kamsink xab'aanu, jo'kan naq a'an ajwi' taasachoq aawe.", "7": "Joxk' ch'och' tinkanab' li tzuul Seír, ut maajun chik tinkanab' chi nume'k aran.", "8": "Tinnujob'resiheb' li tzuultaq'a, eb' li b'ool ut eb' li roq nima' chi kamenaq, a'eb' li te'kamq sa' li raaxiik'.", "9": "Nakirirnak tatinkanab' chi junajwa, ut maajun chik taawanq sa'eb' laatenamit. Toja' naq taanawmanq naq laa'in li Qaawa'.", "10": "<pb/>«Laa'at xaye: Weheb' li wiib' teep chi tenamit; qeechaniiq Israel us ta aran wank li Qaawa', chankat.", "11": "Jo'kan naq laa'in, li Qaawa', ninye li waatin naq tinb'aanu aawe jo' chanru laajosq'il, laakaqal, laaxik'il uuchink li xab'aanu re Israel. Jo'kan ajwi' naq tatinrahob'tesi laa'in, ut aran te'xnaw wu eb' laj Israel.", "12": "Toj aran taanaw naq laa'in xwab'i chixjunil laahob'om chirixeb' li xtzuulul Israel naq xaye: Ak xe'oso'k, anaqwan taaqeechani, chankat.", "13": "Xanima laawankil chiwu ut k'ajo' naq xinaahob' chi aatin. Laa'in xwab'i chixjunil.", "14": "<pb/>«Jo'kan utan laa'in, li Qaawa', ninye chi jo'ka'in: Sahaq sa' xch'ool chixjunil li ruuchich'och' naq laa'in tinsach aawu chi junwaakaj.", "15": "Jo' naq xsaho'k laach'ool naq xsache'k ru li na'ajej reechanihom laj Israel, jo'kan ajwi' tinb'aanu aawe: joxk' ch'och' tatinkanab', at tzuul Seír, at xteepal Edom. Toja' naq taanawmanq naq laa'in li Qaawa'»."}