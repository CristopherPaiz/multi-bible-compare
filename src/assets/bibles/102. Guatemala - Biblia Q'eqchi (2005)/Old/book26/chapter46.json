{"1": "<pb/>“Jo'ka'in naxye li Qaawa': Li rokeb'aal li neb'aal li wank chisa', sa' xjayal releb'l saq'e, tz'aptz'ooq chiru li waqib' kutan na'uxk wi' k'anjelak; ka'ajwi' sa' xwuq li kutan ut sa' xninq'ehinkil li xyo'lajik po taateemanq.", "2": "Laj jolominel taa'elq chaq sa' li neb'aal wank chirix, taa'ok sa' xmu li kab'l ut taakanaaq chi xaqxo chire li okeb'aal. Toja' naq eb' laj tij yooqeb' chi xyeechi'inkil li xk'atb'il mayej ut te'ok chi mayejak chirix li k'amok ib' sa' tuqtuukil usilal. Laj jolominel taawiq'laaq, tixhupub' rib' chiru ch'och' ut chirix chik a'an taa'elq. Ab'an li okeb'aal taatz'apmanq toj ewu.", "3": "Sa' xwuq li kutan ut sa' xyo'lajik li po chixjunileb' li poyanam te'xloq'oni ru li Qaawa' sa' li okeb'aal a'an.", "4": "Li k'atb'il mayej tixyeechi'i laj jolominel chiru li Qaawa' sa' xwuq li kutan, a'an waqib' kok' karneer ut jun teelom karneer li maak'a'eb' reek'.", "5": "Cho'q xmayej k'aj re rochb'eeninkil li kok' karneer, tixk'e waqib' xka'k'aal meet chi k'aj; ut rochb'een li teelom karneer, a' yaal re a'an. Sa' xmayejankil waqitq xka'k'aal chi k'aj, tixk'e oob' meet chi aseeyt.", "6": "Sa' xyo'lajik li po tixmayeja jun saaj wakax, waqib' kok' karneer ut jun teelom karneer, li maak'a'aq reek'eb'.", "7": "Rochb'een li junjunq chi saaj wakax, tixmayeja waqitq xka'k'aal meet chi k'aj; jo'kanaq ajwi' chirix li teelom karneer. Ut chirixeb' li karneer, tixyeechi'i a' yaal re a'an jo'k'ihal tixk'e. Ut o'otq meet chi aseeyt tixk'e rochb'een li waqitq xka'k'aal meet chi k'aj.", "8": "<pb/>“Naq laj jolominel taa'ok sa' li ochoch, taanume'q sa' xmu li kab'l ut aran ajwi' taa'elq.", "9": "Ut naq eb' li tenamit te'ok re xloq'oninkil ru li Qaawa' sa'eb' li ninq'e, tento te'xb'aanu chi jo'ka'in: eb' li te'ok sa' xjayal releb'l li iq', te'elq sa' xjayal xsak'leb' li iq'; ut eb' li te'ok sa' xjayal xsak'leb' li iq', te'elq sa' xjayal releb'l li iq'. Ink'a' naru te'elq sa' li xe'ok wi', te'elq b'an sa' li okeb'aal wank chiruheb'.", "10": "Laj jolominel taa'ok rochb'eeneb' li poyanam, ut taa'elq ajwi' rochb'eeneb' a'an.", "11": "Sa' chixjunileb' li ninq'e taamayejaaq waqitq xka'k'aal chi k'aj rochb'een li junjunq chi saaj wakax; jo'kanaq ajwi' chirix li teelom karneer; ut chirixeb' li karneer, a' yaal re laj jolominel jo'k'ihal tixk'e. Rochb'een li waqitq xka'k'aal meet chi k'aj, tixmayeja oob' meet chi aseeyt.", "12": "<pb/>“Naq laj jolominel tixyeechi'i re li Qaawa' li k'aru x'alaak sa' xch'ool malaj junaq k'atb'il xmayej, malaj li taamayejaq chirix li k'amok ib' sa' usilal, taateemanq li okeb'aal li wank sa' xjayal releb'l saq'e; ut laj jolominel taamayejaq jo' na'uxmank sa' xwuq li kutan. Ut naq taa'elq a'an, taatz'apmanq li okeb'aal.", "13": "<pb/>“Rajlal kutan, junelik eq'la, taayeechi'i jun ral li karneer aj jun chihab', li maak'a'aq reek', cho'q k'atb'il mayej chiru li Qaawa'.", "14": "Jo'kan ajwi', rajlal eq'la, taamayeja b'eleeb' meet chi k'aj ut kaahib' sek' chi aseeyt, re taayoq' wi' li k'aj. A'an jun chaq'rab' li xaqxo xwankil chi junajwa ut tento xpaab'ankil chi junelik.", "15": "Rajlal kutan taak'atmanq li mayej ut taayeechi'imanq li k'aj mayej ut li aseeyt, ut junes eq'la taa'uxmanq a'in.<f>[147]</f>", "16": "<pb/>“Laa'in, li Qaawa', ninye chi jo'ka'in: Wi laj jolominel tixsi xch'och' li ralal cho'q xmaatan, li ch'och' a'an tkanaaq cho'q reheb' li ri xmam chi junwaakaj.", "17": "Ab'an wi tixsi xch'och' junaq reheb' laj k'anjel chiru, a'an rehaq laj k'anjel toj tixtaw xq'ehil li ach'ab'aak;<f>[148]</f> chirix chik a'an taakanaaq wi' chik cho'q re laj jolominel ut cho'q reheb' li ralal xk'ajol.", "18": "Laj jolominel ink'a' tixmaq' xch'och' li tenamit, li ak q'axtesinb'il reheb'. Ka'ajwi' li k'aru re a'an tixsi reheb' li ralal xk'ajol; chi jo'kan maajun tkanaaq chi maak'a'aq ta xch'och' chi moko te'xcha'cha'i rib' lintenamit”.", "19": "<pb/>Moqon chik li winq kinroksi sa' li numleb'aal wank chire li okeb'aal, ut kinxk'am sa'eb' li kok' na'ajej wankeb' sa' xjayal releb'l iq', a'aneb' li na'ajej q'axtesinb'ileb' reheb' laj tij. Aran kixk'ut chiwu jun li ch'ina na'ajej, na'ilok sa' xjayal rokeb'l saq'e,", "20": "ut kixye we: “Sa' li na'ajej a'in eb' laj tij te'xchiq li mayej xul li nayeechi'imank chirix li maak ut re xtojb'al rix xmaakeb' li tenamit; arin te'xchiq ajwi' li k'aj mayej. Chi jo'kan maak'a' taa'isimanq arin ut taak'ame'q chiru li neb'aal wank chirix; chi moko linsantilal tixb'oneb' li poyanam”, chan li winq.", "21": "<pb/>Moqon kinxk'am chiru li neb'aal wank chirix ut kinxb'eresi sa' xkaaxukuutil li neb'aal. Kink'e reetal naq sa' junjunq xxuk li neb'aal wank jun chik ch'ina neb'aal. Juntaq'eet xb'isb'al chi xkaahichaleb': numenaq kab'laju moqoj li roq ut b'eleeb' moqoj li ru.", "22": "", "23": "Li kaahib' chi kok' neb'aal sutsuukeb' chi tz'ak, ut sa' xtoon a'an, wank xna'aj xam sa' chixjunil xsutam li tz'ak.", "24": "Toja' naq kixye we: “Eb' laj k'anjel sa' rochoch li Yos, arin te'xchiq li mayej neke'xk'e eb' li poyanam”."}