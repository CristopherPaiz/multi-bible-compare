{"1": "<pb/>Li winq kinxk'am wi' chik sa' li okeb'aal li wank chirix kab'l, sa' xjayal releb'l saq'e, ut a'an tz'aptz'o.", "2": "<pb/>Aran li Qaawa' kixye we: “Li okeb'aal a'in taawanq chi tz'aptz'o. Ink'a' taateemanq, ut maajun tnume'q aran, xb'aan naq sa' li okeb'aal a'in xnume'k li Qaawa', li xYos laj Israel. Jo'kan naq taakanaaq chi tz'aptz'o.", "3": "Ka'ajwi' laj jolominel naru taa'ok arin ut taak'ojlaaq chi wa'ak chiru li Qaawa'. Taa'ok sa' xmu li okeb'aal ut aran ajwi' taa'elq”.", "4": "<pb/>Chirix chik a'an kinxk'am sa' li okeb'aal li wank sa' xjayal releb'l iq', chiru li loq'laj ochoch. Aran kink'e reetal naq li xloq'al li Qaawa' ak xnujob'resi li ochoch, ut laa'in kinwiq'laak ut kinhupub' wib' chiru ch'och'.", "5": "Toja' naq li Qaawa' kixye we: “At kaamel winq, ab'i chi chaab'il, ilon chi us ut k'e reetal chixjunil li ok we chi xyeeb'al aawe chirix li xchaq'rab'il li wochoch ut li k'anjelak chisa'. K'e reetal aniheb' li naru te'ok ut te'elq sa' li santil ochoch.", "6": "<pb/>“Ye reheb' laj Israel, li q'etq'et aj tenamit: «Jo'ka'in xye li Qaawa': Ex aj Israel, tz'aqalaq li maa'usilal xeb'aanu.", "7": "Laa'ex nekeroksi eb' laj ab'l tenamit, li ink'a' xb'aanuhomeb' li sirkunsisyon, li maak'a' reetalil linsumwank sa' li xch'ooleb' chi moko sa' li xtz'ejwaleb',<f>[130]</f> re naq te'wanq sa' linsantil ochoch. Laa'ex nekemux xloq'al naq nekeyeechi'i we lintzekemq, a' li xxeeb'ul ut li xkik'el li mayej, ut nekesach xwankil linsumwank rik'in xb'aanunkil chixjunil li maa'usilal a'in.", "8": "Ink'a' xeraj xb'aanunkil li loq'laj k'anjel chiwu, xeq'axtesi b'an chik sa' ruq'eb' li jalaneb' xtenamit».", "9": "<pb/>“Jo'kan naq laa'in, li Qaawa', ninye chi jo'ka'in: Maajun aj jalan tenamit li maak'a' reetalil linsumwank sa' li xch'ool chi moko sa' li xtz'ejwal taa'ok sa' linloq'laj ochoch, chi moko eb' laj ab'l tenamit li wankeb' sa' xyanqeb' laj Israel.", "10": "Eb' laj Leví, li xe'tz'eqtaanank we naq eb' laj Israel xe'xq'et li waatin ut xe'ok chi xloq'oninkileb' li jalanil yos, tento te'xtoj rix li xmaakeb'.", "11": "Eb' a'an naru te'k'anjelaq sa' li wochoch cho'q aj k'aak'alenel re li okeb'aal ut aj saab'esinel ru li wochoch. A'aneb' te'kamsinq re eb' li xul cho'q re li k'atb'il mayej ut xkomon chik li mayej; tento ajwi' naq yo'oon wanqeb' chi k'anjelak chiru li tenamit.", "12": "Xb'aan naq eb' a'an xe'k'anjelak chiruheb' li jalanil yos ut a'aneb' xe'k'amok xb'eheb' laj Israel chi maakob'k. Jo'kan naq te'xtoj rix li xmaakeb'. Laa'in, li Qaawa', xinyehok re a'in.", "13": "Ink'a' chik te'jiloq chink'atq re k'anjelak chiwu cho'q aj tij, chi moko te'jiloq wan wi' li k'a'aq re ru jwal loq' ut li q'axal sant; te'xkuy b'an li xxutaaneb', xb'aan li maa'usilal xlaje'xb'aanu.", "14": "Tink'eheb' chi xk'aak'alenkil ut xsaab'esinkil ru linsantil ochoch ut chi xb'aanunkil eb' li kok' k'anjel na'uxmank aran.", "15": "<pb/>“Ab'an eb' laj Leví, li ralal xk'ajoleb' laj Sadok<f>[131]</f> li ink'a' xe'xkanab' k'anjelak sa' li wochoch naq eb' laj Israel xine'xtz'eqtaana, a'aneb' naru te'ok chi k'anjelak chiwu re xyeechi'inkil we li xxeeb'ul ut li xkik'el li mayej -chan li Qaawa'-.", "16": "Te'ok sa' linsantil na'aj, te'k'anjelaq chiwu sa' li artal ut te'xch'oolani link'anjel.", "17": "Naq te'nume'q sa' li okeb'aal wank chiru li neb'aal wank chisa', tento naq tiqtooqeb' rik'in aq'ej liino; ink'a' naru te'ok chi k'anjelak sa' li neb'aal wank chisa' malaj sa' linsantil na'aj naq yal tuuxnoq' li raq'eb' wanq chirixeb'.", "18": "B'atb'ooq li xjolomeb' sa' t'ikr liino, wex liino te'roksi,<f>[132]</f> ut ink'a' te'roksi k'a'aq re ru taaruuq te'tiqob'aq xb'aan.", "19": "Naq te'elq chiru li neb'aal wank chirix kab'l, wankeb' wi' li poyanam, te'risi chirixeb' li aq'ej xe'mayejak wi' ut te'xkanab' sa'eb' li kok' na'ajej wank sa' linsantil ochoch,<f>[133]</f> ut jalan chik li aq'ej te'xk'e chirixeb' re naq linsantilal ink'a' tixb'oneb' li poyanam.", "20": "<pb/>“Ink'a' te'xjo li xjolomeb', chi moko te'xkanab' chi chamo'k rismaleb' li xjolom.<f>[134]</f>", "21": "Maajun aj tij taa'uk'aq b'iin naq taa'ok chiru neb'aal li wank chisa'.<f>[135]</f>", "22": "Ink'a' te'sumlaaq rik'in junaq xmalka'an chi moko rik'in junaq kanab'anb'il ixq, te'sumlaaq b'an rik'in junaq tuq'ixq aj Israel malaj rik'in junaq xmalka'an aj tij.<f>[136]</f>", "23": "<pb/>“Eb' laj tij te'xtzol lintenamit chirix li k'aru jwal loq' ut li ink'a' loq'; chirix li k'aru saq ru ut li ink'a' saq ru.<f>[137]</f>", "24": "Naq wanq junaq ch'a'ajkilal, a'anaqeb' laj raqol aatin, ut te'xb'aanu jo' naxye linchaq'rab'. Sa' chixjunileb' linninq'e te'xpaab' lintaqlahom ut li waatin, ut te'roxloq'i linhilob'aal kutan.", "25": "<pb/>“Ink'a' te'ch'e'oq junaq kamenaq, re naq ink'a' te'xmux rib'eb';<f>[138]</f> ab'anan wi li kamenaq a'an li xyuwa', li xna', junaq ralal malaj xrab'in, junaq riitz'in malaj junaq ranab' ink'a' sumsu, naru te'xch'e'.", "26": "Wi te'xmux rib', tento te'xch'ajob'resi rib' ut te'hilanq chiru wuqub' kutan.", "27": "Sa' li kutan naq te'ok wi' chik chiru li neb'aal wank chisa', re xb'aanunkil li xk'anjeleb', tento te'mayejaq chirix li maak. Laa'in, li Qaawa', xinyehok re a'in.", "28": "<pb/>“Eb' laj tij maak'a' naru te'reechani: ka'ajwi' laa'in li tine'reechani. Ink'a' te'tz'aqonq na'ajej sa' xyanqeb' laj Israel: laa'in li reechanihomeb'.<f>[139]</f>", "29": "Naru te'xtzeka li k'aru nayeechi'imank cho'q we jo' ajwi' li namayejaak chirix li maak ut re xtojb'al rix li xmaakeb' li tenamit. Jo'ch'inal jo'nimal li te'xyeechi'i we eb' laj Israel, a'anaq reheb' laj tij.", "30": "Li k'aru jwal chaab'il re li xb'een ru li awimq ut re chixjunil li namayejaak, rehaqeb' laj tij. Ut naq laa'ex teeyiib' li q'em, tento teek'e reheb' li xb'een taa'elq. Chi jo'kan li wosob'tesihom wanq junelik sa' eeb'een sa' leerochoch.<f>[140]</f>", "31": "Eb' laj tij ink'a' te'xtzeka xtib'el li k'a'aq chi xulil li xkamk xjunes malaj t'upinb'il xb'aan junaq josq' aj xul.<f>[141]</f>"}