{"1": "<pb/><t>Chiru li q'oqyink, sa' linwarib',</t> <t>xinsik' li xrahom li waanm.</t> <t>Xinsik', ab'an ink'a' xintaw.</t>", "2": "<pb/><t>Jo'kan naq tinwakliiq ut tinb'eeni li tenamit:</t> <t>sa'eb' li b'e ut li k'ayiil</t> <t>tinsik'i li xrahom li waanm.</t> <t>Xinsik', ab'an ink'a' xintaw.</t>", "3": "<pb/><t>Xine'xtaw eb' laj k'aak'alenel</t> <t>li neke'xb'eeni li tenamit chiru q'oqyink:</t> <t>“Ma xe'ril ru li xrahom li waanm?”, chankin.</t>", "4": "<pb/><t>Toje' ajwi' teb'inkanab',</t> <t>naq xintaw li xrahom li waanm.</t> <t>Xinq'alu ut ink'a' chik tinkanab' chi xik,</t> <t>toj reetal twoksi sa' rochoch linna',</t> <t>toj sa' xwarib'aal li x'alank we.</t>", "5": "<pb/><t>Nintz'aama cheru, ex rixqilal Jerusalén,</t> <t>sa' xk'ab'a'eb' li kej ut li yuk li wankeb' sa' k'iche',</t> <t>meerajsi ut meerisi xwara linrahom,</t> <t>toj a'an yaal re.<f>[6]</f></t>", "6": "<pb/><t>K'aru a'an li yo chaq chi taqe'k sa' li chaqich'och',</t> <t>chanchan wi' li sib' nab'utz'utz'nak,</t> <t>sa' xyanq xsib'el li miir ut k'ajpom,</t> <t>jo'wi' rik'in xb'ook li k'iila paay chi sununkil b'an?</t>", "7": "<pb/><t>Waye' chaq li xk'ojarib'aal laj Salomón!</t> <t>Sutsu chaq xb'aaneb' oxk'aal chi aj puub',</t> <t>a'eb' laj Israel li jwal kaweb' rib'.</t>", "8": "<pb/><t>Chixjunileb' a'an wankeb' xch'iich'</t> <t>ut neke'xnaw yalok chi us;</t> <t>li junjunq b'ak'b'o li xq'esnal ch'iich' chi xsa'</t> <t>xb'aan naq xiw xiw b'eek chiru li q'oqyink.</t>", "9": "<pb/><t>Laj Salomón li awab'ej</t> <t>xk'e chi yiib'aak jun xk'ojarib'aal</t> <t>rik'in li chaab'il che' re Líbano.</t>", "10": "<pb/><t>Li roq li xk'ojarib'aal yiib'anb'il rik'in plaat,</t> <t>li x'anleb'aal wank x'oor,</t> <t>li na'ajej nachunlaak wi' lanb'il rik'in kaqi t'ikr,</t> <t>ut li xsahob' ru uutz'u'ujinb'il chi us xb'aaneb' li xtuq'ixqilal Jerusalén.</t>", "11": "<pb/><t>Ex rixqilal Sión, elenqex chaq chi rilb'al</t> <t>laj Salomón li awab'ej:</t> <t>wank sa' xjolom li koroon</t> <t>li kik'ehe'k re xb'aan li xna'</t> <t>sa' xkutankil li xsumlajik,</t> <t>sa' li kutan li q'axal kisaho'k wi' xch'ool.</t>"}