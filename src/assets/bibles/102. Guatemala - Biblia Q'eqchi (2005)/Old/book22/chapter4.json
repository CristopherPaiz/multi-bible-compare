{"1": "<pb/><t>K'ajo' laach'ina'usal, at inrahomat,</t> <t>k'ajo' laach'ina'usal!</t> <t>Xsa' laawu, chanchaneb' li mukuy</t> <t>naq nak'utunk chaq chirix laat'ikr.</t> <t>Laawismal chanchaneb' jun ch'uutal chi chib'aat</t> <t>li yookeb' chi kub'eek sa' li tzuul Galahad.</t>", "2": "<pb/><t>Eb' li ruuch aawe chanchaneb' jun ch'uutal chi karneer</t> <t>li toj xe'raqe'k chi atink,</t> <t>re te'b'ese'q li rix;</t> <t>tz'aqaleb' re ru li ruuch aawe,</t> <t>ut maajun wank ta xjunes.<f>[7]</f></t>", "3": "<pb/><t>Li xtz'uumal aawe a'an kaq,</t> <t>kama' jun keel chi kaqi noq',</t> <t>ut laawe k'ajo' xch'ina'usal.</t> <t>Chanchaneb' granaad li xnaq' aawu,</t> <t>naq nak'utunk chaq chirix laat'ikr.</t>", "4": "<pb/><t>Laakux chanchan wi' li xnajt teramil ochoch laj David,</t> <t>kab'lanb'il rik'in tuqub'anb'il ru pek,</t> <t>b'arwi' t'uyt'uukeb' jun mil chi koleb' ch'iich',</t> <t>a'aneb' xkoleb' eb' li jwal kaweb' rib'.</t>", "5": "<pb/><t>Eb' laatu' chanchaneb' wi' wiib' ral li kej,</t> <t>kok' luteb',<f>[8]</f></t> <t>li yookeb' chi ichajib'k sa' xyanqeb' li saqihix.</t>", "6": "<pb/><t>Naq toj maji' nachalk chaq xmaayus li kutan</t> <t>ut taanajto'q li aak'ab',</t> <t>tinxik sa' xk'iche'il li miir</t> <t>ut sa' xb'oolil li k'ajpom.</t>", "7": "<pb/><t>Jwal ch'ina'usat chajunxaqalil, at inrahomat,</t> <t>tz'aqal aawe aawu!</t>", "8": "<pb/><t>Kim wik'in, at wixaqil; elqo Líbano!</t> <t>Kim wik'in, elqo Líbano!</t> <t>Kim, kub'en chaq sa' li tzuul Amaná,</t> <t>sa' li tzuul Senir ut Hermón,</t> <t>sa' xsokeb' li kaqkoj,</t> <t>sa' xna'ajeb' li hix.</t>", "9": "<pb/><t>Xawelq'a linch'ool, at wanab', at xsumwaanm;</t> <t>ka'ajwi' xinaawil ut xawelq'a linch'ool,</t> <t>rik'in jun ajwi' chi q'ol li wank chakux.</t>", "10": "<pb/><t>K'ajo' nasaho'k sa' inch'ool naq nikinaaq'alu,</t> <t>at wanab', at xsumwaanm!</t> <t>K'ajo' xchaq'alil ru laarahom:</t> <t>q'axal sa wi' chik chiru li b'iin;</t> <t>ut li xb'ook laasununkil</t> <t>jwal sununk wi' chik chiru chixjunileb' li sununkil b'an.</t>", "11": "<pb/><t>Xya'al kab' na'elk chi xtz'uumal aawe, at xsumwaanm.</t> <t>Xya'al kab' ut leech wank rub'el ru'uj aawaq',</t> <t>ut li xsununkil laawaq'</t> <t>kama' xsununkil li tzuul Líbano.</t>", "12": "<pb/><t>Laa'at li xtz'aptz'ookil na'aj awimq,</t> <t>at wanab', at xsumwaanm;</t> <t>laa'at xtz'aptz'ookil na'aj awimq</t> <t>ut yu'amha' kaaxtinb'il.</t>", "13": "<pb/><t>Laajunxaqalil chanchan jun sahil na'ajej</t> <t>wankeb' wi' ki'il q'een li jwal sa li ru,</t> <t>li xche'el li asaprán ut li naard.</t>", "14": "<pb/><t>li naard ut li asaprán,</t> <t>li kaneel ut sinamoom,</t> <t>ut k'iila paay chi k'ajpom,</t> <t>miir ut álohe,</t> <t>ut chixjunil li sununkil b'an jwal chaab'il.</t>", "15": "<pb/><t>Laa'at xyo'leb'aal ha' li wank sa' li awimq,</t> <t>laa'at li yu'amha'</t> <t>li nab'ulb'utk sa' xtoonal li tzuul Líbano.</t>", "16": "<pb/><t>Ajsi aawu, at iq' li nakatchalk chaq sa' releb'l iq',</t> <t>kim, at iq' li nakatchalk sa' xsak'leb' iq'!</t> <t>Apunqex sa' li xna'aj li wawimq,</t> <t>re naq taa'elq chaq li xsununkil.</t> <t>Chichalq linrahom sa' li xsahil na'aj</t> <t>ut chixtzekaaq ta li jwal sa xlowb'al!</t>"}