{"1": "<pb/>A'an a'in li xchaq'alil ru b'ich<f>[1]</f> k'uub'anb'il xb'aan laj Salomón.<f>[2]</f>", "2": "<pb/><t>Chinaatz'ub' rik'in xsahil li xtz'uumal aawe!</t> <t>K'ajo' xsahil laarahom chiru li chaab'il b'iin,</t>", "3": "<t>q'axal sa chik chiru rutz'b'al laasununkil b'an!</t> <t>Laa'at jo'kat sununkil b'an li nahoye'k,</t> <t>jo'kan naq nakate'xra eb' li ixqa'al.</t>", "4": "<pb/><t>K'amin chawix, aanilaqo!</t> <t>Chinaawoksi sa' laawarib'aal, at in'awab'ej,</t> <t>re toosaho'q ut tooninq'ehiq qakab'ichal,</t> <t>ut q'axal chik tqayal xsahil laarahom chiru li b'iin!</t> <t>Jo'kan pe' naq raarookat!</t>", "5": "<pb/><t>Q'eqmoyink lintib'el, ut ch'ina'usin ajwi',</t> <t>ex rixqilal Jerusalén;</t> <t>q'eqin jo' li xmuheb'aaleb' laj Kedar,</t> <t>jo'eb' li xt'ilkem eb' laj Salmá.</t>", "6": "<pb/><t>Meek'e reetal naq q'eqin:</t> <t>a' li saq'e xk'atok re lintib'el.</t> <t>Eb' li ralal xk'ajol linna' xe'josq'o'k wik'in</t> <t>ut xine'xk'e chi xk'aak'alenkil li awimq uub',</t> <t>ab'an li wawimq laa'in, lin'uub', ink'a' xink'aak'ale.</t>", "7": "<pb/><t>At inrahom, ye we</t> <t>b'ar yookat chi xb'eresinkil laaketomq,</t> <t>b'ar nakak'eheb' chi hilank wa'leb',</t> <t>re naq ink'a' jo'aqin jun li ixq tz'aptz'o xnaq' ru,<f>[3]</f></t> <t>li naxik chirixeb' li xketomq eb' laawamiiw.</t>", "8": "<pb/><t>Wi ink'a' nakanaw, at xchaq'alilat ru sa' xyanqeb' li ixq,</t> <t>taaqe li xnums eb' li ketomq</t> <t>ut chab'eresiheb' laachib'aat</t> <t>chi xk'atq li xmuheb'aaleb' laj k'aak'alehom ketomq.</t>", "9": "<pb/><t>Chanchanat li ixqikawaay</t> <t>li naxik chiruheb' li xkaar laj Parahón,</t> <t>at xsumwaanm!</t>", "10": "<t>K'ajo' xch'ina'usal eb' laako sa' xyanqeb' laaka'xik,</t> <t>jwal ch'ina'us laakux sa' xyanqeb' li q'ol!</t>", "11": "<t>Tqayiib' ka'xik oor cho'q aawe,</t> <t>wanq xsahob' ru yiib'anb'il rik'in plaat.</t>", "12": "<pb/><t>Naq sotso li awab'ej chiru li xwarib'aal,</t> <t>linsununkil b'an naxpuka li xb'ook.</t>", "13": "<t>Linrahom chanchan jun q'aal chi miir,</t> <t>li nahilank chire linch'ool.</t>", "14": "<t>Linrahom chanchan sununkil b'an</t> <t>li nachalk sa' li awimq re En-gadi.</t>", "15": "<pb/><t>K'ajo' aach'ina'usal, at xsumwaanm,</t> <t>k'ajo' xchaq'al aawu!</t> <t>Chanchaneb' mukuy xsa'eb' laawu.</t>", "16": "<pb/><t>Q'axal ch'ina'usat, at inrahom,</t> <t>sachb'ach'oolej aawilb'al!</t> <t>Li qahilob'aal a'an li pach'aya';</t>", "17": "<t>eb' li yaw a'aneb' xtz'amb'ahil li qochoch,</t> <t>ut eb' li saqichaj a'aneb' li qamuhel re xraab'al qib' chiqib'il qib'.</t>"}