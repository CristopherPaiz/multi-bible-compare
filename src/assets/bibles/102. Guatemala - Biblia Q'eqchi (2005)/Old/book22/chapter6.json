{"1": "<pb/><t>B'ar xkoho laarahom,</t> <t>at jwal ch'ina'usat sa' xyanqeb' li ixq?</t> <t>B'ar xk'am laarahom</t> <t>re naq tqasik' chaq qochb'eenat?</t>", "2": "<pb/><t>Linrahom xkoho sa' xna'aj li rawimq,</t> <t>b'arwi' awb'il li sununkil q'een;</t> <t>xkoho chi rilb'al li xketomq sa'eb' li xna'aj awimq</t> <t>ut chi xxokb'aleb' li saqihix.</t>", "3": "<pb/><t>Laa'in rehin linrahom</t> <t>ut linrahom a'an we laa'in,</t> <t>li nak'aak'alenk sa' xyanqeb' li saqihix.<f>[9]</f></t>", "4": "<pb/><t>Xchaq'al aawu, at xsumwaanm,</t> <t>kama'at li tenamit Tirsá,<f>[10]</f></t> <t>ch'ina'usat jo' Jerusalén;</t> <t>xaweechani li waanm jo'eb' li jun teep chi aj puub'.</t>", "5": "<pb/><t>Isi laawilob'aal sa' inb'een,</t> <t>xb'aan naq li xsa'eb' laawu xe'xq'ax wu.</t> <t>Laawismal chanchaneb' jun ch'uutal chi chib'aat</t> <t>li yookeb' chi kub'eek sa' li tzuul Galahad.</t>", "6": "<pb/><t>Eb' li ruuch aawe chanchaneb' jun ch'uutal chi karneer</t> <t>li toj xe'raqe'k chi atink,</t> <t>re te'b'ese'q li rix;</t> <t>tz'aqaleb' re ru li ruuch aawe,</t> <t>ut maajun wank ta xjunes.<f>[11]</f></t>", "7": "<pb/><t>Chanchaneb' granaad li xnaq' aawu,</t> <t>naq nak'utunk chaq chirix laat'ikr.</t>", "8": "<pb/><t>Oxk'aaleb' li xna' li tenamit,</t> <t>kaak'aaleb' li xkab' ixaqileb',</t> <t>ut k'ajo'eb' li tuq'ixq.</t>", "9": "<pb/><t>ab'anan jun ajwi' linmukuy li tz'aqal re ru,</t> <t>jun ajwi' chiru li xna',</t> <t>a'an li jwal raaro xb'aan li x'alank re.</t> <t>Naq na'ile'k ru xb'aaneb' li ixqa'al, nak'eemank xloq'al,</t> <t>ut eb' li xna' li tenamit jo'wi' eb' li xkab' ixaqilb'ej neke'xterq'usi li xk'ab'a':</t>", "10": "<pb/><t>“Ani a'an li nachalk chaq jo' li hik'e'k,</t> <t>ch'ina'us jo' li po,</t> <t>nalemtz'unk jo' li saq'e,</t> <t>ut jwal kaw rib' jo'eb' li jun teep chi aj puub'?”.</t>", "11": "<pb/><t>Xinkub'eek sa' li xk'iche'il li nogal,</t> <t>re xka'yankil li xraxraxil ru li taq'a,</t> <t>re rilb'al li xtuxm li xtoonal li uub'</t> <t>ut wi yookeb' chi atz'umak eb' li granaad.</t>", "12": "<pb/><t>Ab'anan chi maak'a' sa' inch'ool</t> <t>xkohin sa' li xb'eleb'aal ch'iich' laj eechal we!</t>", "13": "<pb/><t>Sutq'in, sutq'in chaq, at Sulam;</t> <t>sutq'in, sutq'in chaq: tqaj rilb'al aawu.</t> <t>K'a'ut naq teeraj rilb'al ru lix Sulam</t> <t>li naxajok sa' xyanqeb' li wiib' ch'uut?</t>"}