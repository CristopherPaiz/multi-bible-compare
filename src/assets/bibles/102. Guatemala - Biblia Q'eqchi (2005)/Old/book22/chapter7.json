{"1": "<pb/><t>K'ajo' xch'ina'usal eb' laawoq</t> <t>sa'eb' laaxaab', at xrab'in xnimal ru winq!</t> <t>Eb' li xq'oot laayiitoq chanchaneb' li q'ol</t> <t>yiib'anb'ileb' xb'aan xseeb'al jun li winq tzolb'il chi us.</t>", "2": "<pb/><t>Chanchan li kuk laach'up,</t> <t>b'arwi' ink'a' nalajk li sununkil b'iin.</t> <t>Laasa' kama' wi' jun tuub' chi triiw</t> <t>li sutsu chi uutz'u'uj.</t>", "3": "<pb/><t>Eb' laatu' chanchaneb' wi' wiib' ral li kej</t> <t>kok' luteb';<f>[12]</f></t>", "4": "<pb/><t>laakux kama' wi' jun najt xteramil kab'l yiib'anb'il rik'in marfil,</t> <t>xsa'eb' laawu jo'keb' li ha' li wank Jesbón,</t> <t>chi xk'atq li Rokeb'aal Bat-Rabín;</t> <t>laawu'uj chanchan li najt xteramil kab'l re Líbano,</t> <t>li wank sa' xka'yab'aal Damaask.</t>", "5": "<pb/><t>Chanchan wi' li tzuul Karmeel laajolom,</t> <t>ut eb' laawismal kama'eb' li kaqi noq':</t> <t>li raanm jun awab'ej eechaninb'il xb'aan li xk'oloxil.</t>", "6": "<pb/><t>K'ajo' laach'ina'usal,</t> <t>k'ajo' xchaq'alil aawu,</t> <t>at inrahom, at insahilal!</t>", "7": "<pb/><t>Laajunxaqalil chanchan wi' xteram jun toon chi kala'</t> <t>ut eb' laatu' kama' jun kuut chi ruheb'.</t>", "8": "<pb/><t>Xinye sa' inch'ool: Tintaqe'q sa' ru'uj li kala'</t> <t>ut tinxok chaq li ru.</t> <t>Eb' laatu' jo'kaqeb' taxaq li junq chiil chi uub',</t> <t>ut laasununkil jo' taxaq xsununkil li mansaan.</t>", "9": "<pb/><t>Sa' laawe chanchan li b'iin jwal chaab'il</t> <t>li tiik naxik wan wi' linrahom,</t> <t>ut naxt'aqresi li xtz'uumal qe li nokooxiiqank chi wark.</t>", "10": "<pb/><t>Laa'in rehin linrahom,</t> <t>ut chiwix laa'in naxik li xch'ool.</t>", "11": "<pb/><t>Kim, at inrahom,</t> <t>yo'o sa' k'aleb'aal;</t> <t>tqanumsi li q'oqyink rub'el xche'el li asaprán.</t>", "12": "<pb/><t>Toj eq'la tooxik sa'eb' li awimq uub'</t> <t>ut tqil chaq ma yo chi atz'umak li xtoonal li uub',</t> <t>ma ak x'ok chi tuxmek,</t> <t>ma yookeb' chi atz'umak li granaad.</t> <t>Aran tinq'axtesi wib' ut tatinra!</t>", "13": "<pb/><t>Sununk li xb'ook eb' li winqil q'een;</t> <t>chire li qochoch wank k'iila paay chi sahil ki'q'een:</t> <t>eb' li ru li toje' xinxok jo'wi' eb' li ak chaqi,</t> <t>ut xink'uula cho'q aawe, at inrahom!</t>"}