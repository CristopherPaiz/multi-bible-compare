{"1": "<pb/>Jo'ka'in kixye li Nimajwal Yos, li xYos laj Israel, chirixeb' laj Mohab:<f>[179]</f> <pb/><t>“Toq'ob' xaq ru li tenamit Nebo naq juk'ulk aj chik.</t> <t>Xsache'k xwankil ut x'eechaniik Kiriatáhin.</t> <t>Xutaanal xkanaak li kawub'resinb'il tenamit naq xjuk'e'k.</t>", "2": "<t>Maak'a' chik xloq'al Mohab.</t> <t>Aran Jesbón xe'xk'uub' xsachb'al ru li tenamit Mohab:</t> <t>«Kimqex ut qasachaq ru sa' ruuchich'och'», chankeb'.</t> <t>Jo'kan ajwi' naq tat-oso'q laa'at, a Madmén,</t> <t>ut li raaxiik' junelik yooq chasutb'al.</t>", "3": "<t>Japeb' re laj Joronáhin</t> <t>xb'aan li juk'ink ut li nimla rahilal.</t>", "4": "<pb/><t>“Xjuk'mank chi junajwa li tenamit Mohab</t> <t>ut li xyaab'eb' li kok'al na'ab'iik yalaq b'ar.</t>", "5": "<t>Neke'huyhutk chi yaab'ak naq yookeb' chi taqsink Luhit;</t> <t>neke'ruk' li xya'al ruheb'</t> <t>naq yookeb' chi xik Joronáhin.</t>", "6": "<t>Elenqex, kolomaq eerib',</t> <t>jo'kaqex li k'iche'il b'uur sa' li chaqich'och'!</t>", "7": "<pb/><t>“At Mohab, laa'at xak'ojob' laach'ool rik'in laab'ihomal ut laab'aanuhom,</t> <t>ab'anan tat-eechaniiq ajwi' laa'at.</t> <t>Laj Kamós, laayos, taak'ame'q chi preexil</t> <t>rochb'eeneb' laj tij ut li xninqaleb' ru winq.</t>", "8": "<t>Taachalq laj sachonel sa' xb'een li junjunq chi tenamit</t> <t>ut maajun taakole'q sa' ruq'.</t> <t>Li ru taq'a taasachmanq ru</t> <t>ut eb' li roq taq'a nakirirnak taakanaaq</t> <t>-chan li Qaawa'-.</t>", "9": "<t>Kawresihomaq li xmuqleb'aal Mohab,</t> <t>xb'aan naq oso'k re;</t> <t>eb' li xtenamit te'kanaaq chi po'lemil</t> <t>ut maajun chik poyanam wanq chisa'”.</t>", "10": "<pb/>Tz'eqtaananb'ilaq li ani naxq'ema rib' chi xb'aanunkil li xk'anjel li Qaawa'! Tz'eqtaananb'ilaq li ink'a' naraj okenk chi kamsink!", "11": "<pb/>Mohab sa wank ut sa' tuqtuukilal chalen sa' li xsaajilal; maajun wa x'isiik sa' li xna'aj re ta xk'ame'k sa' jalanil tenamit. Chanchan li b'iin li ink'a' najalyaak li xna'aj, jo'kan naq ink'a' najalaak xsahil jo'wi' li xsununkil.", "12": "<pb/>“Ab'anan chalk re xkutankil naq laa'in tintaqlaheb' chaq laj jalonel xna'aj li b'iin: te'yamtesiiq xsa'eb' li kuk ut te'puk'iiq chi junwaakaj -chan li Qaawa'-.", "13": "Toja' naq Mohab taaxutaanaq xb'aan laj Kemós, li xyos, jo' naq ke'xutaanak eb' laj Israel xb'aan Betel, li q'axal ke'xkawu wi' xch'ooleb'.", "14": "<pb/><t>“K'a'ut naq nekeye laa'ex aj Mohab:</t> <t>«Kaw qib' ut k'ajo' xnimal li qametz'ew chi yalok»?</t>", "15": "<t>Chalk re li taasachoq re Mohab ut eb' li xtenamit;</t> <t>chixjunileb' li xsaajil aleb' te'k'ame'q chi kamk</t> <t>-chan li xnimal ru Awab'ej, a' li Nimajwal Yos naxk'ab'a'in-.</t>", "16": "<t>Nach' chik wank li roso'jik Mohab,</t> <t>xseeb'ank chaq li raaxiik' sa' xb'een.</t>", "17": "<t>Chiraho'q eech'ool chirix Mohab,</t> <t>laa'ex li wankex chi xsutam ut nekexnawok ru;</t> <t>yaab'anqex chirix ut yehomaq:</t> <t>«Xtoqe'k li kawil che' a'in,</t> <t>x'oso'k li xwankil ut li xloq'al Mohab», cha'qex.</t>", "18": "<pb/><t>“Kub'sihomaq leewankil, ex aj Dibón,</t> <t>ut k'ojob'omaq eerib' sa' li pojtz',</t> <t>xb'aan naq chalk re sa' eeb'een laj sachonel</t> <t>ut xjuk'eb' chik leekawub'resinb'il ochoch.</t>", "19": "<t>Xaqlinqex sa' li b'e, ex aj Aroher, ut ilomaq;</t> <t>patz'omaq reheb' laj eelel li xe'kole'k k'aru xk'ulmank.</t>", "20": "<t>Xutaanal xkanaak Mohab ut sachso xch'ool,</t> <t>xb'aan naq xsache'k xwankil.</t> <t>Yaab'anqex ut tz'uyinqex chirix!</t> <t>Yehomaq resil aran Arnón naq xjuk'e'k Mohab”.</t>", "21": "<pb/>Xwulak li raqb'a aatin sa' xb'eeneb' li tenamit wankeb' chiru taq'a: aran Jolón, Yahás, Mepahat,", "22": "Dibón, Nebo, Bet-Diblatáhin,", "23": "Kiriatáhin, Bet-Kamul, Bet-Mehón,", "24": "Keryot, Bosrá, ut sa' xb'eeneb' chixjunil li tenamit wankeb' sa' xteepal Mohab, jo' li wankeb' chaq chi najt ut li wankeb' chi nach'.", "25": "<pb/><t>“X'oso'k li xwankil Mohab</t> <t>ut maak'a' chik xkawilal”, chan li Qaawa'.</t>", "26": "<pb/>Kaltesihomaq eb' laj Mohab, xb'aan naq xe'xq'etq'eti rib' chiru li Qaawa'. Eb' laj Mohab te'xtolk'osi rib' sa'eb' li xxa'aw ut te'se'eeq xb'aan chixjunileb'.", "27": "Ex aj Mohab, ma ink'a' tab'i' xese'eb' laj Israel? Rajlal naq nekex'aatinak chirixeb', nekeb'anb'ani leejolom, jo'keb' tawi' aj elq'.", "28": "<pb/><t>Elenqex sa'eb' leetenamit, ex aj Mohab,</t> <t>ayuqex chi wank sa'eb' li saqoonak</t> <t>jo'eb' li mukuy li neke'sukub'k junqre li uul.</t>", "29": "<t>Naqanaw naq q'axal q'etq'eteb' laj Mohab:</t> <t>neke'xk'e xwankileb', neke'numtaak ut jipeb'.</t>", "30": "<t>Li Qaawa' ajwi' naxnaw naq jwal neke'xnima xwankil;</t> <t>ab'anan moko us ta te'elq,</t> <t>ut maak'a' na'ok wi' li xb'aanuhomeb'.</t>", "31": "<pb/><t>Jo'kan naq tinyaab'aq ut tintz'uyinq chirixeb' laj Mohab,</t> <t>taamayoq linch'ool chirixeb' laj Kir-Jaréset.</t>", "32": "<t>Q'axal wi' chik tinyaab'aq cherix, ex aj Sibmá,</t> <t>chiru naq xinyaab'ak chirixeb' laj Jaser.</t> <t>Jo'kex jun xtoonal uub'</t> <t>li neke'nume'k li ruq' toj junpak'al li palaw,</t> <t>toj sa' li tenamit Jaser neke'wulak.</t> <t>Ab'an anaqwan chixjunil li ru laa'uub'</t> <t>xsache'k xb'aan laj sachonel.</t>", "33": "<t>Maak'a' chik li b'ichank ut li sahil ch'oolejil</t> <t>sa'eb' li k'aleb'aal re Mohab.</t> <t>Xlajk li b'iin sa'eb' li k'uuleb'aal,</t> <t>maajun chik nayatz'ok re li uub',</t> <t>ut maak'a' chik li b'ichank xb'aan li sahil ch'oolej.</t>", "34": "<pb/>Li xyaab'eb' laj Jesbón nawulak toj Elalé ut na'ab'imank toj Yahás; na'uxk japok e Sohar ut na'ab'iik toj Joronáhin ut Eklat-Selisiyá, xb'aan naq xchaqik li nima' re Nimrín.", "35": "<pb/>“Tinram chiruheb' laj Mohab li xik chi tzuul chi mayejak ut chi k'atok pom chiruheb' li jalanil yos”, chan li Qaawa'.", "36": "<pb/>Jo'kan naq namayok linch'ool chirix Mohab; ninyaab'ak chirixeb' laj Kir-Jaréset jo' jun li xolb', xb'aan naq chixjunil li b'ihomal li xe'xtuub', x'oso'k.", "37": "Chixjunileb' xe'xjo li xjolomeb' ut li xmacheb'; xe'xsetatq xsa' li ruq'eb' ut xe'xk'e q'es ruhil t'ikr chirixeb'.", "38": "“Sa' xb'eeneb' li kab'l ut sa'atqeb' li b'e re Mohab junes yaab'ak na'ab'imank, xb'aan naq kok'putz' xinkanab' Mohab jo' junaq ch'och'uk'al li maak'a' na'ok wi'”, chan li Qaawa'.", "39": "K'ehomaq reetal chanru xkanaak Mohab, xiwajel chik rilb'al. Xjipi rib' ut xutaanal xkanaak; tz'eqtaananb'il aj chik xb'aaneb' chixjunileb' li wankeb' chi xsutam.", "40": "<pb/><t>Jo'ka'in kixye li Qaawa':</t> <t>“Eb' li xik' neke'ilok re Mohab xe'xkut rib' sa' xb'een</t> <t>jo' junaq t'iw li xhel li xxik' sa' xb'een li xtzak.</t>", "41": "<t>Xe'chapje'k eb' li tenamit ut xe'eechaniik eb' li kawub'resinb'il ochoch.</t> <t>Chiru li kutan a'an k'ajo' naq taamayoq xch'ooleb' laj puub' aj Mohab,</t> <t>siksootqeb' aj chik jo'kaqeb' li ixq ok re chi alank.</t>", "42": "<t>Taajuk'manq xwankil Mohab ut moko tenamit ta chik tkanaaq,</t> <t>xb'aan naq xq'etq'eti rib' chiwu laa'in li Qaawa'.</t>", "43": "<t>Ex aj Mohab, xiwxiw wanqex xb'aan naq texchape'q</t> <t>sa' junaq jul malaj ra'al -chan li Qaawa'-.</t>", "44": "<t>Li ani taa'eleliq chiru laj yo, toxt'ane'q sa' li jul;</t> <t>ut li taa'elq chaq sa' li jul, toxt'ane'q sa' li ra'al,<f>[180]</f></t> <t>xb'aan naq tink'e Mohab sa' tojb'amaak</t> <t>naq taawulaq xkutankil li rahilal -chan li Qaawa'-.</t>", "45": "<pb/><t>“Eb' laj eelel te'xik chi tawajenaqeb'</t> <t>chi xkolb'al rib' sa' xmu Jesbón;</t> <t>ab'an x'elk chaq jun xam aran Jesbón,</t> <t>sa' rochoch laj Sijón, li awab'ej,</t> <t>ut xk'ateb' li xtzuulul Mohab,</t> <t>a'an jun tenamit q'etq'et ut aj po'ol ch'oolej.</t>", "46": "<t>Ra chaalel sa' aab'een, a Mohab!</t> <t>Oso'jenaqat chik, at tenamit Kamós:</t> <t>xe'isiik eb' laawalal aak'ajol sa' li xna'ajeb'</t> <t>ut xe'k'ame'k chi preexil.</t>", "47": "<t>Ab'anan laa'in, sa' roso'jikeb' li kutan,</t> <t>tink'ameb' chaq wi' chik eb' laj Mohab sa' li xna'ajeb'”, chan li Qaawa'.</t> <pb/>Arin xraqe'k resilal li rahilal te'xk'ul eb' laj Mohab."}