{"1": "<pb/>Li Qaawa' kinraatina ut kixye we chi jo'ka'in:", "2": "<pb/><t>“Ayu ut jap aawe chi aatinak sa' xxikeb' laj Jerusalén:</t> <t>Jo'ka'in xye li Qaawa':</t> <t>Nakatjultiko'k we naq sa' laasaajilal jwal k'ojk'o laach'ool chiwix.<f>[8]</f></t> <t>Q'axal kinaara naq kinsumlaak aawik'in,</t> <t>ut kinaataaqe sa' li chaqich'och',<f>[9]</f></t> <t>sa' li joxk' na'ajej b'arwi' maak'a' nayo'laak.</t>", "3": "<t>Xsantil tenamit li Qaawa' naq kexwank chiwu, ex aj Israel,</t> <t>chanchanex li xb'een ru li awimq cho'q we.</t> <t>Jo'kan naq chixjunileb' li ke'rahob'tesink eere,</t> <t>laa'in kintaqla li rahilal sa' xb'eeneb'”, chan li Qaawa'.</t>", "4": "<pb/><t>“Ex aj Israel, ralal xk'ajolex laj Jakob,</t> <t>ab'ihomaq li naxye li Qaawa'.</t>", "5": "<t>Jo'ka'in xye li Qaawa':</t> <t>K'aru kinmaakon chiruheb' leena' leeyuwa' naq kine'xtz'eqtaana?</t> <t>Koho xch'ooleb' chirixeb' li jalanil yos li maak'a' neke'ok wi';</t> <t>jo'kan naq eb' a'an maak'a' ajwi' neke'ok wi'.</t>", "6": "<t>Ink'a' kine'xsik' rik'in xyeeb'al: «B'ar wank li Qaawa'</t> <t>li x'isink chaq qe sa' li tenamit Ejiipt,</t> <t>li xb'eresink chaq qe sa' li chaqich'och',</t> <t>sa' li joxk' na'ajej ut julux taq'a ru,</t> <t>b'arwi' maak'a' li ha' ut k'ajo' li aak'ab',</t> <t>maajun wank chisa' chi moko nanume'k aran?».<f>[10]</f></t>", "7": "<t>Laa'in kexink'am chaq sa' li xq'emal ch'och' a'in</t> <t>re xtzekankil li chaab'il ruhil awimq na'elk chiru.</t> <t>A'ut naq kolex'okaq laa'ex, kemux ru linch'och'</t> <t>ut xa'b'eetal kekanab' li weechanihom.</t>", "8": "<t>Eb' laj tij maajun wa chik ke'xpatz' rib'eb':</t> <t>«B'ar wank li Qaawa'?».</t> <t>Eb' laj tzolol re lintenamit ink'a' ke'xnaw wu;</t> <t>eb' laj jolominel reheb' ke'xq'etq'eti rib' chiwu,</t> <t>ut eb' li propeet sa' xk'ab'a' chik laj Bahal ke'aatinak</t> <t>ut koheb' chirixeb' li jalanil yos li maak'a' neke'ok wi'.</t>", "9": "<t>Jo'kan naq toj yooqin chi jitok cherix laa'ex</t> <t>ut chirixeb' leeri leemam -chan li Qaawa'-.</t>", "10": "<t>Ayuqex aran Kitim,</t> <t>sa' li tenamit wank sa' sutha', ut ilomaq chaq;</t> <t>taqlahomaq junaq aj tz'ilol rix aatin aran Kedar,</t> <t>re naq teenaw ma kik'ulmank jun sutaq jo' xeb'aanu laa'ex.</t>", "11": "<t>Ma wank junaq tenamit xjal li xyos?<f>[11]</f></t> <t>Us ta eb' a'an moko yoseb' ta!</t> <t>Ut lintenamit xjal ru li xloq'al rik'in li k'aru maak'a' na'ok wi'.</t>", "12": "<t>At choxa, chisachq aach'ool chi rilb'al a'in,</t> <t>chasiksiki aawib' xb'aan laaxiw -chan li Qaawa'-.</t>", "13": "<t>Wiib' li maak xe'xb'aanu lintenamit:</t> <t>xine'xtz'eqtaana laa'in, li yu'amha',<f>[12]</f></t> <t>ut xe'xyiib' li xkumb'eb',</t> <t>ab'anan x'it'e'k chiruheb' ut ink'a' nat'ilk li ha' chisa'.</t>", "14": "<pb/><t>“Ma aj muneb' tab'i' eb' laj Israel?</t> <t>Ma xe'yo'laak tab'i' re wank cho'q aj tawasinb'il k'anjel?</t> <t>K'a'ut naq yo xrahob'tesinkileb' anaqwan?</t>", "15": "<t>K'a'ut naq xe'chalk eb' laj rahob'tesinel sa' xb'eeneb'</t> <t>chi japjookeb' re kama'eb' li kaqkoj?</t> <t>Xe'xk'ati chixjunil li na'ajej</t> <t>ut xe'xkanab' chi po'lemil, chi maajun chik wank aran.</t>", "16": "<t>A'atqeb' laj Menfis ut eb' laj Tafnes</t> <t>xe'sachok re leewankil.</t>", "17": "<t>Ma ink'a' tab'i' xek'ul chi jo'kan</t> <t>xb'aan naq xetz'eqtaana li Qaawa' leeYos,</t> <t>li xk'amok chaq b'e sa' leeb'eenik?</t>", "18": "<t>Ut anaqwan, k'aru teetaw chirix naq texxik Ejiipt</t> <t>re ruk'b'al li xha'il li nima' Nilo?<f>[13]</f></t> <t>K'aru aj e naq texxik Asiria</t> <t>chi uk'uk ha' sa' li nima' Éwfrates?</t>", "19": "<t>A' ajwi' laamaa'usilal taarahob'tesinq aawe,</t> <t>ut li xb'alaq'il aach'ool taajitoq aawe.</t> <t>K'oxla ut k'e reetal naq ink'a' us lintz'eqtaanankil xab'aanu</t> <t>ut q'axal ra wankat xb'aan naq ink'a' xak'e inloq'al:</t> <t>laa'in li Qaawa' laaYos.</t> <t>Raatin li Nimajwal Yos.</t>", "20": "<pb/><t>“Laa'at ak junxil chik kawisi aawib' rub'el inwankil,</t> <t>ut kaq'etq'eti aawib' chiwu ut kaye:</t> <t>«Ink'a' chik nawaj k'anjelak chawu», chankat.</t> <t>Ut sa' xb'eenatq eb' li b'ool ut rub'elatq li ninqi che'</t> <t>katyoklaak ut kamux aawib' jo' junaq aj yumb'eet.</t>", "21": "<t>Laa'in katwaw jo' jun toon chi chaab'il che',</t> <t>li sik'b'il ru riyajil.<f>[14]</f></t> <t>Ab'anan chan put ru naq xajaltesi aawib'</t> <t>cho'q ruq' xtoonal li che' ink'a' na'uuchink?</t>", "22": "<t>Us ta taach'ajob'resi aawib' chi chaab'il,</t> <t>us ta taaxab'oni aawib' chi us,</t> <t>ab'an toj wanq reetalil laamaa'usilal chiwu</t> <t>-chan li Nimajwal Yos-.</t>", "23": "<t>Chan put ru naq nakaye: «Maak'a' ninmux wi' wib',</t> <t>ink'a' ninloq'oni ru laj Bahal»?</t> <t>Il eb' laanums chiru li taq'a</t> <t>ut k'e reetal laab'aanuhom,</t> <t>at ch'ina kameey li nakatsachb'esink b'e;</t>", "24": "<t>chanchanat li k'iche'il b'uur li naxchap raanil sa' li chaqich'och'</t> <t>ut maajun chik nachapok re naq yo ru.</t> <t>Yalaq ani nasik'ok re, sa' junpaat naxtaw;</t> <t>ut laj k'ol ink'a' naxb'ay rib' chi xtawb'al sa' xq'ehil ru.<f>[15]</f></t>", "25": "<t>Chak'e reetal, at Israel!</t> <t>Ok aawe chi xch'e'b'al laawoq</t> <t>ut taachaqiq xsa' laawe xb'aan li chaqi'eel.</t> <t>Ab'an laa'at nakaye: «Maak'a' chik xja'lenkil:</t> <t>laa'in nawulak chiwu xik chirixeb' laj ab'l tenamit</t> <t>ut eb' li jalanil yos twaj tinloq'oni», chankat.</t>", "26": "<pb/><t>“Jo' naq laj elq' naxutaanak naq natawe'k chi elq'ak,</t> <t>jo'kaneb' ajwi' naq te'xutaanaq eb' laj Israel,</t> <t>eb' li poyanam, eb' li awab'ej, eb' li xjolomileb' li tenamit,</t> <t>eb' laj tij jo'wi' eb' li propeet:</t>", "27": "<t>«At inyuwa'», chankeb' re li jun tolol chi che';</t> <t>«At inna'», chankeb' re li pek.</t> <t>Ut laa'in ink'a' nikine'xpatz' chi moko nikine'xk'oxla.</t> <t>Ab'an naq nachalk junaq rahilal sa' xb'eeneb', neke'xye we:</t> <t>«Kim chi qakolb'al».</t>", "28": "<t>B'ar wankeb' laayos li xayiib' rik'ineb' laawuq', a Judá?</t> <t>K'ajo'eb' laayos, chanchan xk'ihaleb' laatenamit!</t> <t>Chalqeb' b'i' a'an re rilb'al ma te'ruuq chakolb'al naq wanqat sa' rahilal.<f>[16]</f></t>", "29": "<t>K'a'ut naq nekewech' wix, wi xineetz'eqtaana chejunilex?</t> <t>-chan li Qaawa'-.</t>", "30": "<t>Maak'a' rajb'al naq xeb'inq'us chi kaw leeralal eek'ajol,</t> <t>xb'aan naq ink'a' xe'xtaw ru.</t> <t>Laa'ex xekamsi chi ch'iich' eb' li propeet<f>[17]</f></t> <t>jo' naq li kaqkoj naxt'upi li xtzak.</t>", "31": "<t>Ex aj Israel, ab'ihomaq chi us li raatin li Qaawa'.</t> <t>Ma laa'in tab'i' jun chaqich'och' cho'q eere</t> <t>malaj laa'in ta junaq na'ajej aak'ab' ru?</t> <t>Ex intenamit, k'a'ut naq nekeye:</t> <t>«Tqab'aanu li k'aru naqaj;</t> <t>maajoq'e chik toochalq aawik'in», chankex?</t>", "32": "<t>Ma nasachk tab'i' sa' xch'ool junaq tuq'ixq li xchaab'il b'aatal,</t> <t>malaj li sum'anmej ink'a' chik najultiko'k re li xsahob' ru?</t> <t>Ab'an lintenamit ak najter ninsachk sa' li xch'ool.</t>", "33": "<pb/><t>“Q'axal tzolb'ilat chi xsik'b'aleb' li neke'rahink aawu;</t> <t>a'atqeb' laj yumb'eet neke'xtzol re aawik'in!</t>", "34": "<t>Oso'jenaq laab'aatal sa' xkik'eleb' li neb'a'</t> <t>jo' ajwi' sa' xkik'eleb' li maak'a'eb' xmaak,</t> <t>a'eb' li maajun wa xataweb' chi elq'ak.</t>", "35": "<t>Ut chi maak'a' aaxutaan nakaye: «Maak'a' inmaak;</t> <t>moko yo ta chik xjosq'il li Qaawa' wik'in».</t> <t>Us b'i', wankin arin re raqok aatin sa' aab'een</t> <t>li nakaye naq maak'a' aamaak.</t>", "36": "<t>K'a'ut naq sa' junpaat nakajal laana'leb'?</t> <t>Eb' laj Ejiipt ajwi' tate'xkanab' sa' xutaan</t> <t>jo' naq xate'xkanab' sa' xutaan eb' laj Asiria.</t>", "37": "<t>K'ajo'aq ajwi' aaxutaan naq tat-elq chaq Ejiipt,</t> <t>xb'aan naq ink'a' nawulak chiwu li kaw wi' aach'ool,</t> <t>ut ink'a' us tat-elq rik'ineb' a'an”.</t>"}