{"1": "<pb/>Li Qaawa' ki'aatinak rik'in laj Jeremías xb'aan xmajelal li ha', ut kixye re:", "2": "<pb/><t>“Judá yo chi yaab'ak xb'aan xrahil xch'ool;</t> <t>yookeb' li kamk eb' li xtenamit</t> <t>ut neke't'anaxink li poyanam chiru ch'och'.</t> <t>Japjo re Jerusalén xb'aan li rahilal.<f>[73]</f></t>", "3": "<t>Eb' li ninqeb' xwankil neke'xtaqla li xmooseb' chi sik'ok ha';</t> <t>eb' a'in neke'xik wankeb' wi' li kumb', ut maak'a' li ha'.</t> <t>Neke'sutq'iik chaq chi maak'a' xsa' li xkukeb';</t> <t>sachsookeb' xch'ool ut tz'aptz'ookeb' li xjolomeb' sa' t'ikr xb'aan xxutaaneb'.</t>", "4": "<t>X'atz'je'k li ch'och' xb'aan naq maak'a' li hab';</t> <t>jo'kan naq xe'wiib'ank xch'ool eb' laj k'alom ut xe'xtz'ap li xjolomeb'.</t>", "5": "<t>Ut eb' li kej, naq neke'alank,</t> <t>neke'xkanab' li ral xjuneseb' sa' k'iche',</t> <t>xb'aan naq maak'a' chik li pim re te'xwa'.</t>", "6": "<t>Eb' li k'iche'il b'uur neke'xxaqab' rib' sa' xb'eeneb' li t'ojoch aj b'ool,</t> <t>neke'xjiq' li iq' jo'keb' laj xojb',</t> <t>moymoy aj chik xsa' li ruheb' xb'aan naq maak'a' chik li raxpim”.</t>", "7": "<pb/><t>At Qaawa', us ta li xk'ihal li qamaak nokooxjit chawu,</t> <t>tenq'aho sa' xk'ab'a' xnimal laarahom.</t> <t>Relik chi yaal naq naab'al wa xqaq'etq'eti qib' ut xoomaakob'k chawu.</t>", "8": "<t>Laa'at li xyo'oon laj Israel,</t> <t>laa'at laj kolol qe sa' li rahilwank:</t> <t>k'a'ut naq nakab'aanu aawib' chi jalan laatenamit sa' li na'ajej a'in?</t> <t>Chanchanat laj numel b'e li nakanaak yal jun q'oqyink ajwi'.</t>", "9": "<t>K'a'ut naq kama'at li winq sachenaq xna'leb'?</t> <t>Jo'kat junaq aj puub' li ink'a' naruhank chi tenq'ank.</t> <t>Ab'anan laa'at wankat sa' qayanq, at Qaawa',</t> <t>ut laa'o laatenamit q'axtesinb'il aawe:</t> <t>moohaakanab' qajunes anaqwan!</t>", "10": "<pb/>Jo'ka'in kixye li Qaawa' chirix li tenamit Israel: “Li tenamit a'in q'axal nawulak chiru xb'eeninkil rib' yalaq b'ar; ink'a' neke'hilank junpaataq. Jo'kan naq moko sa ta sa' inch'ool chirixeb'. Anaqwan ok we chi xjultikankil li xmaakeb' ut tink'eheb' chi xtojb'al rix a'an”.", "11": "<pb/>Li Qaawa' kixye we: “Mattijok chiwu chirix li tenamit a'in.", "12": "Us ta te'ayuuniq, ink'a' twab'i li xyaab' xkuxeb'. Us ta te'xq'axtesi we naab'al li k'atb'il mayej ut li xyeechi'omeb', ink'a' tink'ul chi sa sa' inch'ool, tinsach b'an ru li tenamit a'in rik'in q'esnal ch'iich', rik'in we'ej ut raxkamk”.", "13": "<pb/>Ut laa'in kinye: “At Qaawa' Yos, k'e reetal naq eb' li propeet yookeb' chi xyeeb'al reheb' li tenamit: «Ink'a' teeril yalok chi moko we'ej, tink'e b'an tuqtuukil usilal chi junajwa sa' li tenamit a'in», chankeb'”.", "14": "<pb/>Toja' naq li Qaawa' kixye we: <pb/>“B'alaq'ik yookeb' li propeet a'an sa' ink'ab'a'. Laa'in ink'a' xintaqlaheb' a'an, ink'a' xinchaq'rab'iheb' chi moko xin'aatinak rik'ineb'. Tik'ti' li neke'xye, b'alaq'il moy u, yal xk'a'uxeb' winq li maak'a' aj e: a'an a'in li neke'xye resil eere eb' li propeet a'an.", "15": "Jo'kan naq laa'in, li Qaawa', ninye chi jo'ka'in chirixeb' li propeet a'an li neke'aatinak sa' ink'ab'a' us ta ink'a' xintaqlaheb', ut neke'xye naq ink'a' taawanq li raaxiik' chi moko li we'ej sa' li tenamit a'in: Eb' li propeet a'an te'kamq xb'aan li raaxiik' ut li we'ej.", "16": "Ut eb' li tenamit a'an te'kanaaq chi t'ant'o sa'atqeb' li b'e re Jerusalén: te'kamq xb'aan li raaxiik' ut li we'ej, chi maajun taamuquq reheb', rochb'eeneb' li rixaqil ut eb' li ralal xk'ajoleb'. A' ajwi' li xmaa'usilaleb' tinq'aplusi sa' xb'eeneb'.", "17": "Ye reheb' li tenamit li aatin a'in: <pb/><t>«Chi q'eq ut chi kutan ink'a' ninkanab' li yaab'ak</t> <t>xb'aan li nimla rahilal yo xk'ulb'al lintenamit,</t> <t>k'ajo' xnimal li xtiq'ilal!</t>", "18": "<t>Wi ninxik sa' li k'aleb'aal,</t> <t>nintaweb' li xe'kamsiik chi q'esnal ch'iich';</t> <t>wi nin'ok sa' li tenamit, nawileb' li poyanam li kamkeb' re xb'aan li we'ej.</t> <t>Ut eb' li propeet jo'wi' eb' laj tij</t> <t>neke'chalk neke'xik sa' li tenamit chi sachsookeb' xch'ool»”.</t>", "19": "<pb/><t>At Qaawa', ma xatz'eqtaana laj Judá chi junajwa?</t> <t>Ma xattitz'k chi rilb'al li tenamit Sión?</t> <t>K'a'ut naq xoohaatiq' chi ink'a' chik took'iraaq?</t> <t>Xqoyb'eni wank sa' tuqtuukilal,</t> <t>ut maak'a' junaq usilal xqataw.</t> <t>Xqayo'oni li kawilal,</t> <t>ut a' li xiwak xchalk sa' qab'een.</t>", "20": "<t>At Qaawa', naqaxooto li qamaa'usilal</t> <t>jo'wi' li xmaakeb' li qaxe' qatoon,</t> <t>xb'aan naq xoomaakob'k chawu.</t>", "21": "<t>Moohaatz'eqtaana sa' xk'ab'a' laarahom,</t> <t>chi moko chatz'eq chirix laach'ool laaloq'laj k'ojarib'aal.</t> <t>Jultikaq aawe laaSumwank qik'in</t> <t>ut maasach xwankil a'an.</t>", "22": "<t>Ma wank tab'i' junaq xyoseb' li najtil tenamit</t> <t>li nataqlank chaq li hab'?</t> <t>Ma nachalk tab'i' li musmus hab' sa' choxa yal xjunes rib'?</t> <t>Ink'a', at Qaawa', at qaYos!</t> <t>Laa'at nakattaqlank chaq re,</t> <t>laa'at nakatb'aanunk re chixjunil a'an.</t> <t>Jo'kan naq aawik'in nokoo'oyb'enink chi junelik.</t>"}