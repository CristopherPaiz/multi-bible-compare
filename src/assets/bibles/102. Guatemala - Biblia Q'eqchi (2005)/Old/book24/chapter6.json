{"1": "<pb/><t>Ex ralal xk'ajol laj Benjamín,</t> <t>elenqex chaq sa' li tenamit Jerusalén!</t> <t>Yaab'asihomaq li pur aran Tékoha,</t> <t>taqsihomaq li eetalil aran Bet-Keren,</t> <t>xb'aan naq chalk chaq re jun nimla rahilal ut raaxiik'</t> <t>sa' xjayal releb'l li iq'.</t>", "2": "<t>At xchaq'alil ru tenamit Jerusalén,</t> <t>chi seeb' tatsache'q.</t>", "3": "<t>Chalkeb' re naab'al chi awab'ej sa' aab'een,</t> <t>jo'qeb' laj k'aak'alenel ketomq rochb'eeneb' li xketomq;</t> <t>te'xyiib' li xmuheb'aaleb' chasutam</t> <t>ut li junjunq tixk'aak'ale li xteepal:</t>", "4": "<t>“Kawresihomaq eerib' chi yalok rik'in Jerusalén -cha'qeb'-.</t> <t>Waklinqex ut yo'qeb' chi yalok rik'ineb' tuqtu wa'leb'!</t> <t>Ab'anan q'axal toq'ob' qu xb'aan naq ak yo chi ewuuk,</t> <t>ok re li q'oqyink.</t>", "5": "<t>Maak'a' naxye, yo'qeb' chi yalok chiru li q'oqyink</t> <t>ut qajuk'aq eb' li xch'ina'usal ochoch!”.</t>", "6": "<pb/><t>A'an a'in li kixye li Qaawa', li Nimajwal Yos, reheb' li awab'ej a'an:</t> <t>“Yok'omaq eb' li che' ut yiib'omaq eetaqleb'aal</t> <t>re naq tex'ok chi yalok rik'ineb' laj Jerusalén.</t> <t>Li tenamit xteneb'aak li rahilal sa' xb'een,</t> <t>xb'aan naq numtajenaq li rahob'tesink aran.</t>", "7": "<t>Jo' naq nayo'laak li ha' sa' junaq jul,</t> <t>jo'kan ajwi' naq na'elk chaq li maa'usilal Jerusalén.</t> <t>Sa' li tenamit a'an ka'ajwi' li rahilal ut li elq'ak na'ab'imank resil;</t> <t>junes raaxiik' ut rahil ch'oolej nawil junelik.</t>", "8": "<t>Chik'ajq aawu, a Jerusalén;</t> <t>mare anchal tatinkanab' aajunes,</t> <t>jo'kaqat li chaqich'och';</t> <t>chi maajun chik aapoyanamil tatkanaaq”.</t>", "9": "<t>Jo'ka'in kixye li Nimajwal Yos:</t> <t>“Chixjunileb' laj Israel li te'kole'q</t> <t>te'kok'sik'e'q jo' naq nasik'iik ru li uub',</t> <t>toj reetal naq maak'a' chik nakanaak”.</t>", "10": "<pb/><t>Ut laa'in kinye: “Ani taa'ab'inq we, at Qaawa'?</t> <t>Ani twaatinaheb' re xyeeb'al li esilal a'in?</t> <t>Tz'aptz'ookeb' li xxik ut ink'a' neke'ab'ink;</t> <t>neke'xse'e laawaatin ut ink'a' nawulak chiruheb'.</t>", "11": "<t>K'ajo' linjosq'il xb'aaneb', at Qaawa',</t> <t>jo' laajosq'il laa'at. Ink'a' chik ninkuy”. <pb/>Li Qaawa' kixye we:</t> <t>“Isi laajosq'il sa' xb'eeneb' li kok'al wankeb' sa' b'e</t> <t>ut sa' xb'eeneb' li junq ch'uut chi saaj al.</t> <t>Te'chape'q li b'eelomej, eb' li ixaqilb'ej</t> <t>jo'wi' eb' li poyanam xikenaqeb' xchihab'.</t>", "12": "<t>Eb' li rochocheb', li xk'aleb'aaleb' ut li rixaqileb'</t> <t>jalan chik taa'eechaninq reheb',</t> <t>naq tintaqla chaq li nimla rahilal re xrahob'tesinkileb' li wankeb' sa' li na'ajej a'in</t> <t>-chan li Qaawa' Yos-.</t>", "13": "<pb/><t>“Chixjunileb', jo' kok' ut ninqi poyanam,</t> <t>junes li k'aru us cho'q reheb' neke'xk'oxla;</t> <t>ut eb' li propeet jo'wi' eb' laj tij</t> <t>ka'ajwi' b'alaq'ik neke'xb'aanu chixjunileb'.<f>[32]</f></t>", "14": "<t>Yal neke'xkotz b'ayaq li xrahilaleb' lintenamit</t> <t>rik'in xyeeb'al: «Tuqtuukilal, tuqtuukilal»;</t> <t>ab'anan maak'a' li tuqtuukilal.<f>[33]</f></t>", "15": "<t>Tento raj xe'xutaanak b'ayaq</t> <t>chi xb'aanunkil li jo'maajo'il na'leb',</t> <t>ab'anan maak'a' xxutaaneb'</t> <t>chi moko xe'kaqo'k kach'inaq xb'aaneb' li xb'aanuhom.</t> <t>Jo'kan naq te'tichk'oq ut te't'ane'q jo'eb' li junch'ol chik,</t> <t>naq taawulaq xkutankil li xrahob'tesinkileb'”,</t> <t>chan li Qaawa' Yos.</t>", "16": "<t>Jo'ka'in kixye li Qaawa':</t> <t>“Xaqlinqex sa'atqeb' li b'e ut ilonqex,</t> <t>patz'omaq chirixeb' li najter b'e</t> <t>b'ar wank li b'e chaab'il;</t> <t>a'an li b'e teek'am re naq sa chik texwanq”.<f>[34]</f></t> <t>A'ut eb' a'an ke'xye: “Ink'a' naqaj xik sa' li b'e a'an”, chankeb'.</t>", "17": "<pb/><t>Toja' naq li Qaawa' kixxaqab'eb' aj k'aak'alehom reheb'</t> <t>ut kixye re li tenamit:</t> <t>“K'ehomaq reetal naq taayaab'asiiq li pur”.</t> <t>A'ut li tenamit ke'xye:</t> <t>“Ink'a' naqaj rab'inkil”, chankeb'.</t>", "18": "<pb/><t>Jo'kan naq kixye li Qaawa':</t> <t>“Ab'ihomaq laa'ex li xninqal ru tenamit,</t> <t>ut k'ehomaq reetal k'aru tixk'ul lintenamit.</t>", "19": "<t>Ab'ihomaq li wankex sa' ruuchich'och'!</t> <t>Tink'am chaq li rahilal sa' xb'een li tenamit a'in</t> <t>xb'aan li maa'usilal neke'xk'uub'.</t> <t>Ink'a' neke'raj xpaab'ankil li waatin</t> <t>ut neke'xtz'eqtaana linchaq'rab'.</t>", "20": "<t>K'aru na'ok wi' we li k'ajpom re Sabá</t> <t>ut li sununkil b'an chalenaq sa' najtil tenamit?</t> <t>Laa'in ink'a' nawulak chiwu leek'atb'il mayej</t> <t>chi moko naxk'ul wu li k'a'aq chik ru nekeyeechi'i we”.</t>", "21": "<pb/><t>Jo'ka'in kixye we li Qaawa':</t> <t>“Tink'e xt'anleb'aal li tenamit a'in sa' li xb'e</t> <t>re naq te'tichk'oq ut te't'ane'q.</t> <t>Li na'b'ej yuwa'b'ej rochb'eeneb' li ralal xk'ajol,</t> <t>eb' li rechkab'al ut eb' li ramiiw, tik te'oso'q chixjunileb'”.</t>", "22": "<t>Li Qaawa' kixye chi jo'ka'in:</t> <t>“Toj sa' xjayal releb'l iq' xkawresi chaq rib'</t> <t>jun tenamit q'axal kaw rib' chi yalok;</t> <t>jun xnimal tenamit xwakliik chaq sa' xmaril li ruuchich'och'.</t>", "23": "<t>Wankeb' chaq xsimaj ut xq'esnal ch'iich' sa' ruq'eb';</t> <t>jwal anumeb' chi yalok, ut maajun neke'ril xtoq'ob'aal ru.</t> <t>Chanchan xyaab' li palaw naq neke'xjap chaq reheb',</t> <t>ut junes chirix kawaay neke'b'eek.</t> <t>Junchalikaqeb' chi yalok eerik'in, ex aj Jerusalén”.<f>[35]</f></t>", "24": "<pb/><t>Ut eb' laj Jerusalén ke'xye:</t> <t>“Naq xqab'i li esilal a'in,</t> <t>xookanaak chi maak'a' chik qametz'ew xb'aan qaxiw;</t> <t>k'ajo' naq xmayok sa' li qach'ool chi k'oxlak</t> <t>ut ra wanko jo' junaq ixq ok re chi alank.</t>", "25": "<t>Mexxik sa'eb' li k'aleb'aal,</t> <t>mex'elk sa'eb' li b'e.</t> <t>Laj xik'il uuchinel wank xch'iich' rik'in,</t> <t>xiw xiw aj chik li b'eek yalaq b'ar”.<f>[36]</f></t>", "26": "<pb/><t>Ex intenamit, b'atomaq eerib' sa' q'es ruhil t'ikr</t> <t>ut tolk'osiiq eerib' sa' li cha.</t> <t>Japomaq eere chi yaab'ak,</t> <t>tz'uyinqex chi q'axal ra sa' leech'ool,</t> <t>jo' na'uxk tz'uyink chirix li alab'ej junaj chirib'il,</t> <t>xb'aan naq ak chi seeb' chaq li taasachoq qe.</t>", "27": "<pb/><t>Jo'ka'in kixye we li Qaawa':</t> <t>“Xatinxaqab' sa' lintenamit</t> <t>re taawil ut taatz'il rix li neke'xb'aanu,</t> <t>jo' naxb'aanu li nayalok li oor”.</t>", "28": "<pb/><t>Chixjunileb' jwal kaweb' li xjolom,</t> <t>chanchaneb' li q'anch'iich' ut li ki'ch'iich';</t> <t>q'etq'eteb' chixjunileb' ut junes q'ab'ank neke'xb'aanu.</t>", "29": "<t>Sa' tiqwal xam nach'ajob'resiik li q'unch'iich',</t> <t>ab'an maak'a' aj e naq naxtawasi rib' laj k'anjel</t> <t>wi ink'a' na'elk li xtz'ajnil li q'unch'iich'.</t> <t>Jo'kaneb' ajwi' li ink'a' useb' xna'leb':</t> <t>ink'a' na'elk li xmaa'usilaleb' xch'ool.</t>", "30": "<t>“Tz'eqtaananb'il plaat” te'xk'ab'a'in</t> <t>xb'aan naq li Qaawa' xtz'eqtaanank reheb'.</t>"}