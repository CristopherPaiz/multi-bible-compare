{"1": "<pb/>A'an a'in li aatin kixye li Qaawa' re laj Jeremías, li propeet, chirixeb' laj Filistea,<f>[177]</f> naq toj maji'aq na'eechaniik Gasa xb'aan laj Parahón.", "2": "Li Qaawa' kixye re chi jo'ka'in: <pb/><t>“Sa' xjayal releb'l iq' xe'chalk chaq eb' laj Babilonia</t> <t>jo'eb' chaq li b'ut'iha';</t> <t>nab'ut'unk li na'ajej jo'wi' chixjunil li wank chisa',</t> <t>naxsacheb' li tenamit ut eb' li xpoyanamil.</t> <t>Japaqeb' re xb'aan li rahilal chixjunileb' li poyanam,</t> <t>ut yalaq b'ar te'yaab'aq li tenamit.</t>", "3": "<t>Naq taa'ab'iiq xyaab' li roqeb' li kawaay</t> <t>ut tz'aapixikaq xyaab'eb' li xsuriil eb' li b'eleb'aal ch'iich',</t> <t>eb' li yuwa'b'ej ink'a' chik te'rileb' li xkok'al</t> <t>xb'aan naq maak'a'aq chik xmetz'eweb'.</t>", "4": "<t>Xwulak xkutankil xsachb'al ruheb' laj Filistea,</t> <t>naq te'oso'q chixjunileb' li neke'tenq'ank re Tiro ut Sidón”. <pb/>Li Qaawa' tixjuk' xwankileb' laj Filistea,</t> <t>li jo'k'ihaleb' ke'chalk Kreta, chire li palaw.</t>", "5": "<t>Eb' laj Gasa te'xjo xjolomeb' xb'aan li rahilal</t> <t>ut mem te'kanaaq eb' laj Askalón.</t> <t>Ut laa'ex li rela' eb' li winq ninqeb' xteram,<f>[178]</f></t> <t>toj jo'q'e teekanab' xlet'exinkil ru leetib'el?</t>", "6": "<t>At xch'iich' li Qaawa', toj jo'q'e tatch'anaaq chi kamsink?</t> <t>Ch'ik wi' chik aawib' sa' laawochoch,</t> <t>hilan b'ayaq ut wanqat sa' xyaalal.</t>", "7": "<t>Ab'anan, chanru naq taach'anaaq</t> <t>wi li Qaawa' xtaqlank re chi xsachb'al Askalón</t> <t>jo'wi' chixjunileb' li poyanam wankatqeb' chire li palaw?</t>"}