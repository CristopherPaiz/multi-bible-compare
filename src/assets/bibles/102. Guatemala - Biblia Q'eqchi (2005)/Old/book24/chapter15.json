{"1": "<pb/>Li Qaawa' kixye we: “Us ta tole'xxaqab' rib' chiwu laj Moisés<f>[74]</f> ut laj Samuel<f>[75]</f> chi tz'aamank chirix li tenamit a'in, laa'in ink'a' twuxtaana ruheb'. Ye reheb' naq elqeb' chiwu ut xikaqeb' chi najt.", "2": "Ut wi te'xpatz' aawe: «B'ar tooxik?», taaye reheb': <pb/><t>«Li Qaawa' xye chi jo'ka'in:</t> <t>Li teneb'anb'ileb' kamk sa' xb'eeneb' xb'aan li yajel,</t> <t>li yajel taakamsinq reheb';</t> <t>li teneb'anb'ileb' kamk sa' xb'eeneb' xb'aan li yalok,</t> <t>sa' li yalok te'kamq;</t> <t>eb' li tento te'kamq xb'aan li we'ej,</t> <t>a' li we'ej taakamsinq reheb';</t> <t>eb' li tento te'isiiq sa' li xna'ajeb',</t> <t>te'k'ame'q sa' jalanil tenamit».<f>[76]</f></t>", "3": "<pb/>“Laa'in tintaqla chaq kaahib' paay chi rahilal sa' xb'eeneb': wan te'kamq sa' li yalok, wan te't'upiiq xb'aaneb' li tz'i', wan te'lowe'q ut te'sache'q xb'aaneb' li josq' aj xul ut eb' li so'sol -chan li Qaawa'-.", "4": "Tink'eheb' chi xiwak chixjunileb' li tenamit sa' ruuchich'och' xb'aan li maak kixb'aanu aran Jerusalén laj Manasés, ralal laj Esekías, awab'ej re Judá.<f>[77]</f>", "5": "<pb/><t>“Ani tawi' taa'iloq xtoq'ob'aal aawu, a Jerusalén?</t> <t>Ani tawi' taaraho'q xch'ool chawix</t> <t>malaj ani taaxaqliiq chi xk'eeb'al xsahil laach'ool?</t>", "6": "<t>Laa'at xattz'eqtaanank we ut xkohat</t> <t>-chan li Qaawa'-.</t> <t>Jo'kan naq laa'in xintitz'k chi xkuyb'al laamaak:</t> <t>xintaqsi li wuq' sa' aab'een charahob'tesinkil ut xinsach aawu.</t>", "7": "<t>Xinchiileheb' laawalal aak'ajol rik'in li rahilal</t> <t>naq xwisiheb' sa' li xna'ajeb';</t> <t>maajun chik li ralal xk'ajol lintenamit xinkanab' sa' li xmuheb'aal:</t> <t>xinsacheb' ru xb'aan naq ink'a' xe'xkanab' li ink'a' usil b'e.</t>", "8": "<t>K'ajo'eb' li xmalka'an sa' xyanqeb',</t> <t>q'axal naab'aleb' chik chiru li samahib' chire li palaw.</t> <t>Chiru li kutan xe'chalk eb' laj sachonel</t> <t>re xkamsinkileb' li xna'eb' li saaj al.</t> <t>T'anaamil sa' xb'eeneb' li xiwak ut li rahilal.</t>", "9": "<t>Q'axal ra xk'ul li na'b'ej li wank wuqub' li ralal,</t> <t>k'ajo' naq xmayok li xch'ool!</t> <t>Xkanaak sa' xutaanal ut xsache'k li xwankil;</t> <t>xq'oqyino'k ru li saq'e naq toj kutan.</t> <t>Ut eb' li te'kole'q sa' xyanqeb',</t> <t>laa'in tinq'axtesiheb' chi kamk</t> <t>chiruheb' li xik' neke'ilok reheb'”,</t> <t>chan li Qaawa' Yos.</t>", "10": "<t>Q'axal ra wankin, at inna'.</t> <t>Jwal us raj naq ink'a' kinyo'laak,</t> <t>xb'aan naq sa' lintenamit chixjunileb'</t> <t>neke'wech'ok wik'in ut xik' nikine'ril.</t> <t>Maajun wan wi' ink'as chi moko ink'ehom to' tumin,</t> <t>ab'anan chixjunileb' neke'majewank we.</t>", "11": "<t>At Qaawa', ye we wi ink'a' us xink'anjelak chawu,</t> <t>wi ink'a' xintijok chirixeb' li xik' neke'ilok we,</t> <t>naq yookeb' chaq chi k'uluk rahilal ut rahil ch'oolej.</t>", "12": "<pb/><t>“Ma natoqe'k tab'i' li q'unilch'iich' li yuub'il rik'in q'anch'iich',</t> <t>li nachalk sa' xjayal releb'l iq'?</t>", "13": "<t>At Israel, xb'aan chixjunil li xatmaakob'k wi' sa' laana'aj</t> <t>laa'in tinq'axtesi laab'ihomal ut laasahil eechej</t> <t>reheb' li xik' neke'ilok aawe,</t> <t>re naq te'xk'am chi maatan.</t>", "14": "<t>Tatinkanab' cho'q xmuneb' li xik' neke'ilok aawe</t> <t>sa' jun tenamit li ink'a' aanawom ru,</t> <t>xb'aan naq k'ajo' injosq'il xchalk sa' aab'een,</t> <t>chanchan junaq xam li tixsach aawu chi junwaakaj”,</t> <t>chan li Qaawa'.</t>", "15": "<pb/><t>At Qaawa', laa'at nakanaw chixjunil;</t> <t>jultikaqin aawe ut kim chintenq'ankil.</t> <t>Maakuy chik xmaakeb' li yookeb' xsik'b'al inkamsinkil:</t> <t>mare anchal tinkamq laa'in.</t> <t>Jultikaq aawe naq sa' aak'ab'a' ninkuy li majewaak.</t>", "16": "<t>Naq xak'e we laawaatin,</t> <t>xink'uleb' chi anchal linch'ool ut xintzeka;</t> <t>a'an tz'aqal nak'ehok xsahil li waanm,</t> <t>xb'aan naq sik'b'il wu aab'aan,</t> <t>at Qaawa', at Nimajwal Yos.</t>", "17": "<t>Maajun wa xinwank sa' xyanqeb' li neke'ch'uch'ib'k</t> <t>chi moko sa' xyanqeb' li neke'sub'uk kutan;</t> <t>junelik xinb'eek injunes xb'aan naq laa'at wankat wik'in,</t> <t>ut laajosq'il na'eek'asink re linch'ool.</t>", "18": "<t>K'a'ut naq ink'a' naraqe'k linrahilal?</t> <t>K'a'ut naq ink'a' chik naru xkotzb'al xrahil li waanm?</t> <t>At Qaawa', ma chanchanat li yal k'oxlanb'il ha' cho'q we,</t> <t>kama'at jun roqha' li nab'alaq'ink we?</t>", "19": "<pb/><t>Toja' naq li Qaawa' kixye we chi jo'ka'in:</t> <t>“Wi tatsutq'iiq chaq wik'in,</t> <t>laa'in tatink'ul wi' chik ut tat-ok wi' chik chi k'anjelak chiwu.</t> <t>Wi taakanab' xyeeb'al memil aj aatin</t> <t>ut taatikib' xyeeb'al li jwal aajel ru,</t> <t>laa'at li tat-aatinaq sa' ink'ab'a'.</t> <t>A'eb' li poyanam tento te'sutq'iiq aawik'in,</t> <t>moko laa'at ta li tatsutq'iiq rik'ineb'.</t>", "20": "<t>Laa'in tatinxaqab' chiruheb' a'an</t> <t>jo' jun kumul chi tz'ak li jwal kaw rib',</t> <t>jo' xkawil li q'anch'iich',</t> <t>li maajoq'e taaruuq xjuk'b'al.</t> <t>Te'yaloq aawik'in, ab'an ink'a' te'numtaaq sa' aab'een,</t> <t>xb'aan naq wankin aawik'in chakolb'al ut chatenq'ankil.<f>[78]</f></t>", "21": "<t>Tatinkol sa' ruq'eb' li ink'a' useb' xna'leb'</t> <t>ut tatwisi rub'el xwankileb' li josq' aj winq”,</t> <t>chan li Nimajwal Yos.</t>"}