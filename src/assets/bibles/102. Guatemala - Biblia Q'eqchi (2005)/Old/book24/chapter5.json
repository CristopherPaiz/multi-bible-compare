{"1": "<pb/><t>“B'eenihomaq eb' li b'e re Jerusalén</t> <t>-chan li Qaawa'-,</t> <t>ilomaq chi us ut k'ehomaq reetal.</t> <t>Sik'omaq sa'atqeb' li ruq' b'e re rilb'al</t> <t>ma teetaw junaq winq li nab'aanunk li tiikilal ut naxsik' li yaal;</t> <t>ut tinkuy raj xmaak Jerusalén.<f>[27]</f></t>", "2": "<t>Wankeb' neke'xpatz' xk'ab'a' li Qaawa' sa' jurament,</t> <t>ab'anan moko neke'xb'aanu ta li neke'xye”.</t>", "3": "<pb/><t>At Qaawa', ma ink'a' tab'i' a' li yaal nakasik'?</t> <t>Xarahob'tesiheb', ab'an maak'a' xe'reek'a;</t> <t>xasacheb' ru, ab'an ink'a' xe'raj xtawb'al xyaalal.</t> <t>Xe'xkawub'resi b'an li xch'ooleb' jo' li pek</t> <t>ut ink'a' xe'raj xjalb'al xna'leb'eb'.</t>", "4": "<t>Toja' naq xinye:</t> <t>“Relik chi yaal naq maak'a' neke'xnaw li ink'a' tzolb'ileb':</t> <t>ink'a' neke'xtaw ru li rajom li Qaawa'</t> <t>chi moko li xchaq'rab' li xYoseb'.</t>", "5": "<t>Tinxik rik'ineb' li ninqeb' xwankil ut twaatinaheb',</t> <t>xb'aan naq eb' a'an neke'xnaw li xb'e li Qaawa'</t> <t>ut tzolb'ileb' chi us sa' li xchaq'rab' li xYoseb'”.</t> <t>Ab'anan juntaq'eet ajwi' xwil aran:</t> <t>xe'xq'etq'eti ajwi' rib' a'an chiru li Qaawa'</t> <t>ut ink'a' xe'raj ab'ink.</t>", "6": "<t>Jo'kan naq te'kamsiiq xb'aaneb' li kaqkoj sa' k'iche'</t> <t>ut eb' laj xojb' te't'upinq reheb' sa' li chaqich'och';</t> <t>sutsuuq li xtenamiteb' xb'aaneb' li hix,</t> <t>ut jo'k'ihaleb' li te'elq sa' li tenamit, te'putz'iiq.</t> <t>Xb'aan naq numtajenaq li maak xe'xb'aanu</t> <t>ut k'iila wa xe'xtz'eqtaana li Qaawa'.</t>", "7": "<pb/><t>“Chan ta naq tinkuy aamaak xb'aan a'an, a Jerusalén?</t> <t>-chan li Qaawa'-.</t> <t>Eb' laawalal aak'ajol xine'xtz'eqtaana</t> <t>ut a' chik li maawa' yos neke'xpatz' sa' jurament.</t> <t>Naq xink'eheb' chi tzekank toj reetal xe'nujak,</t> <t>intz'eqtaanankil chik xe'xb'aanu</t> <t>ut jun xikikeb' sa' rochochil li maa'usilal chi xmuxb'aleb' rib'.</t>", "8": "<t>Chanchaneb' laj k'ol kawaay ninqeb' xtib'el:</t> <t>li junjunq nakaano'k ru re xchapb'al li rixaqil li ras riitz'in.</t>", "9": "<t>Ma ink'a' tab'i' tink'eheb' chi xtojb'al rix li maak a'an?</t> <t>Ma ink'a' tink'ajtesi ru li tenamit li jo'kan naxb'aanu?</t> <t>-chan li Qaawa'-.</t>", "10": "<t>Okanqex sa' li tenamit ut sachomaq,</t> <t>ab'an moko teesach ta chi junajwa.</t> <t>Ka'ajwi' li ink'a' chaab'ileb' xch'ool teerisi,</t> <t>xb'aan naq moko weheb' ta.<f>[28]</f></t>", "11": "<t>Laj Israel ut laj Judá relik chi yaal naq xine'xtz'eqtaana”,</t> <t>chan li Qaawa'.</t>", "12": "<t>Ke'xyehatq naq maak'a' li Yos:</t> <t>“Maak'a' xwankil li Yos; maajun rahilal tqak'ul.</t> <t>Ink'a' taawanq raaxiik' chi moko we'ej.</t>", "13": "<t>Eb' li propeet yal chanchaneb' li iq',</t> <t>xb'aan naq maak'a' li raatin li Qaawa' rik'ineb'.</t> <t>Chiq'apliiq ta sa' xb'eeneb' li k'aru neke'xye”, chankeb'.</t> <t>Jo'kan naq li Nimajwal Yos kixye we chi jo'ka'in:</t> <t>“Xb'aan naq xe'xye chi jo'kan,</t> <t>laa'in tink'e li waatin chi xtz'uumal aawe jo'kaq li xam;</t> <t>ut li tenamit a'in chanchanaqeb' li si'</t> <t>naq te'oso'q xb'aan li raq'xam”.</t>", "14": "", "15": "<pb/><t>“Ex aj Israel -chan li Qaawa'-,</t> <t>laa'in tintaqla chaq chi yalok eerik'in</t> <t>jun tenamit li jwal najt wan chaq;</t> <t>q'axal kaweb' rib' ut najter winqeb'.</t> <t>Laa'ex ink'a' nekenaw li raatinob'aaleb'</t> <t>chi moko neketaw ru li neke'xye.<f>[29]</f></t>", "16": "<t>Chixjunileb' a'an jwal kaweb' rib',</t> <t>ut naq neke'kutuk chi simaj, maajun nakole'k.</t>", "17": "<t>Eb' a'an te'xtzeka ru leerawimq</t> <t>ut te'xchoy leewa leeruk'a';</t> <t>a'aneb' ajwi' te'sachoq reheb' leeralal eek'ajol.</t> <t>Te'xtzeka eb' li karneer ut eb' li wakax,</t> <t>eb' lee'uub' jo'wi' eb' lee'iig.</t> <t>Te'xjuk'i leekawub'resinb'il tenamit</t> <t>li jwal nekekawu wi' leech'ool”.</t>", "18": "<pb/>“Ab'an chiruheb' li kutan a'an -chan li Qaawa'- toj maji' texinsach chi junajwa.", "19": "Ut naq te'xpatz' aawe: «K'a'ut naq li Qaawa' xb'aanu qe chixjunil a'in?», taaye reheb': «Jo' naq laa'ex xekanab' li Qaawa' re k'anjelak chiruheb' li jalanil yos sa' leena'aj, jo'kan ajwi' naq texk'anjelaq chiruheb' laj ab'l poyanam, sa' li na'ajej moko eere ta».", "20": "<pb/><t>“Ye li esil a'in reheb' li ralal xk'ajol laj Jakob</t> <t>ut k'e chi xnaweb' laj Judá:</t>", "21": "<t>«Ab'ihomaq li esil a'in, ex jip aj tenamit ut maak'a' eena'leb'!</t> <t>Wank xsa' leeru, ab'an maak'a' nekeril;</t> <t>wank leexik, ut ink'a' nekex'ab'ink.<f>[30]</f></t>", "22": "<t>Ma ink'a' nekexiwa wu laa'in? -chan li Qaawa'-.</t> <t>Ma ink'a' teesiksiki eerib' xb'aan eexiw chiwu?</t> <t>Laa'in kink'e li samahib' cho'q xramleb' li palaw,</t> <t>a'an jun nub'ajl li ink'a' naru xq'axb'al.<f>[31]</f></t> <t>Us ta te'wakliiq li xkawil oq li ha' ut kaw te'eek'anq,</t> <t>ab'an ink'a' te'nume'q sa' xb'een.</t>", "23": "<t>Ab'an li tenamit a'in a'an aj b'alaq', jip li xch'ool ut q'etq'et;</t> <t>xine'xtz'eqtaana ut xkoheb'.</t>", "24": "<t>Ink'a' x'alaak b'ayaq sa' xch'ooleb' xyeeb'al:</t> <t>Qaxiwaaq ru li Qaawa' li qaYos</t> <t>li naxtaqla chaq li hab' sa' xq'ehil;</t> <t>ut ak xaqxo li kutan li naqaxok wi' ru li awimq.</t>", "25": "<t>Xb'aan leemaa'usilal naq xjalaak ru chixjunil a'in;</t> <t>a' leemaak laa'ex xnajtob'resink eere rik'in li sahil wank.</t>", "26": "<t>Sa' lintenamit wankeb' winq ink'a' useb' xna'leb'</t> <t>li junelik yookeb' chi luktesink ch'oolej,</t> <t>chanchan tawi' naq yookeb' chi ra'lenk xik'anel xul;</t> <t>ab'an a'eb' chik li winq neke'xluktesi xch'ooleb'.</t>", "27": "<t>Chanchan naq nujenaq chi xik'anel xul li xra'aleb',</t> <t>jo'kan naq li rochocheb' nujenaq chi k'a'aq ru elq'anb'il;</t> <t>xe'ninqank xwankil ut xe'b'ihomo'k,</t>", "28": "<t>ninqeb' li xtib'eleb' ut kaweb' rib'.</t> <t>K'ajo' naq xe'numtaak chi b'aanunk maa'usilal:</t> <t>ink'a' neke'xkol rix li neb'a'yox sa' li raqb'a aatin</t> <t>chi moko neke'xk'e li xk'ulub' li neb'a'.</t>", "29": "<t>Ma ink'a' tab'i' tinraqoq aatin chirix chixjunil a'an?</t> <t>Ma ink'a' tink'e reeqaj a'an</t> <t>re li tenamit a'in li jo'kan neke'xb'aanu?</t>", "30": "<t>Jwal xiw xiw ut tz'i'b'eetal</t> <t>li k'aru yo chi k'ulmank sa' li na'ajej a'in.</t>", "31": "<t>Junes tik'ti' neke'xye eb' li propeet,</t> <t>eb' laj tij neke'xb'aanu li neke'raj xch'ooleb',</t> <t>ut lintenamit jo'kan neke'wulak chiruheb'!</t> <t>K'a' chik ru teeb'aanu naq toxraqe'q chixjunil a'in?»”.</t>"}