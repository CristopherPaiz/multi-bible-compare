{"1": "<pb/>A'an a'in resil li xyehom xb'aanuhom laj Jeremías, ralal laj Jilkías, xkomoneb' laj tij li ke'wank sa' li tenamit Anatot,<f>[1]</f> sa' xteepaleb' laj Benjamín.", "2": "Ak oxlaju chihab' rokik laj Josías,<f>[2]</f> ralal laj Amón, chi awab'ejink sa' xb'eeneb' laj Judá naq ki'aatinaak laj Jeremías xb'aan li Qaawa'.", "3": "Ki'aatinaak wi' chik naq laj Johakín,<f>[3]</f> ralal laj Josías, kiwank cho'q awab'ej re Judá, junlaju chihab'aq rokik chi taqlank laj Sedesías,<f>[4]</f> ralal laj Josías, sa' xb'eeneb' laj Judá, naraj naxye toj sa' ro' li po re li chihab' a'an, naq eb' laj Jerusalén ke'k'ame'k aran Babilonia.", "4": "<pb/>Toja' naq li Qaawa' ki'aatinak wik'in ut kixye we:", "5": "<pb/><t>“Naq toj maji' nakatsiyaak chaq rik'in laana',</t> <t>laa'in ak xinsik' chaq aawu;</t> <t>naq toj maji' nakatyo'laak,</t> <t>ak santob'resinb'ilat chaq inb'aan</t> <t>ut ak xaqab'anb'ilat cho'q xpropeet eb' li tenamit”,<f>[5]</f> chan li Yos.</t>", "6": "<t>Ut laa'in kinye: “Toq'ob' wu, at Qaawa',</t> <t>toj saajin chi us ut ink'a' ninnaw aatinak”.</t>", "7": "<t>Ab'an li Qaawa' kixye we:</t> <t>“Maaye naq toj saajat.</t> <t>A' yaal b'ar tatintaqla, laa'at tatxik</t> <t>ut taaye chixjunil li k'aru tatintaqla wi'.</t>", "8": "<t>Maaxiwa ruheb' li tenamit,</t> <t>xb'aan naq wankin aawik'in re aakolb'al.</t> <t>Laa'in, li Qaawa', ninye li waatin”.</t>", "9": "<pb/>Toja' naq li Qaawa' kixch'e' li xtz'uumal we ut kixye we: <pb/><t>“K'e reetal, anaqwan xink'e li waatin sa' xtz'uumal aawe.</t>", "10": "<t>Chalen anaqwan xink'e aawankil sa' xb'eeneb' li tenamit ut eb' li awab'ej,</t> <t>re mich'ok ut juk'uk,</t> <t>re sachok ut t'anok,</t> <t>re waklesink ut xaqab'ank”, chan.</t>", "11": "<pb/>Moqon chik li Qaawa' kinraatina chi jo'ka'in: “K'aru yookat chi rilb'al, a Jeremías?”. Kinchaq'ok ut kinye: “Yookin chi rilb'al jun ruq' li che' almeendr, a' li «che' re yo'lenk» nayeemank re”.", "12": "“Yaal li xawil -chan we li Qaawa'-. Xb'aan naq yo'oon wanqin re naq chi'uxq li k'aru xinye”.<f>[6]</f>", "13": "<pb/>Li Qaawa' kixye wi' chik we: “K'aru yookat chi rilb'al?”. Kinchaq'ok ut kinye: “Yookin chi rilb'al jun uk'al chi ha' yo chi woqxink ut salso sa' xjayal releb'l iq'”.", "14": "<pb/>Toja' naq li Qaawa' kixye we: <pb/><t>“Relik chi yaal naq sa' xjayal releb'l iq' taachalq li rahilal</t> <t>sa' xb'een chixjunil li tenamit a'in.</t>", "15": "<t>Tikto tinb'oqeb' chaq chixjunileb' li tenamit li wankeb' chaq sa' xjayal releb'l iq'</t> <t>-chan li Qaawa'-.</t> <t>Ut eb' li x'awab'ejeb' tole'xk'ojob' li xk'ojarib'aal</t> <t>tz'aqal sa' rokeb'aal Jerusalén,</t> <t>ut chirixatq li suttz'ak sutsuukeb' wi' li tenamit sa' xteepal Judá.</t>", "16": "<t>Xb'aan li xk'iila maa'usilal</t> <t>tinraqoq aatin sa' xb'een lintenamit xb'aan naq xine'xtz'eqtaana</t> <t>ut a'eb' chik li jalanil yos xe'xloq'oni ru:</t> <t>xe'k'atok pom chiruheb' li xyiib'ahomeb' rik'in ruq'eb'.</t>", "17": "<t>Jo'kan utan, kawaq aach'ool,</t> <t>xaqlin ut ye reheb' li k'aru tatintaqla wi'.</t> <t>Maaxiwa ruheb':</t> <t>mare anchal tink'ut aaxutaan chiruheb' a'an.</t>", "18": "<t>Sa' li kutan a'in xatinxaqab' jo' jun kawub'resinb'il ochoch;</t> <t>chanchanat chik jun li oqech ut suttz'ak q'anch'iich',<f>[7]</f></t> <t>re naq kawaqat chi xkolb'al aawib'</t> <t>chiru chixjunil li tenamit a'in:</t> <t>chiruheb' li awab'ej re Judá ut chiruheb' li ninqeb' xwankil,</t> <t>chiruheb' laj tij jo'wi' chiruheb' chixjunil li poyanam.</t>", "19": "<t>Eb' a'an te'yaloq aawik'in,</t> <t>ab'an ink'a' te'ruuq xq'axb'al aawu</t> <t>xb'aan naq wanqin aawochb'een re aakolb'al”,</t> <t>chan li Qaawa'.</t>"}