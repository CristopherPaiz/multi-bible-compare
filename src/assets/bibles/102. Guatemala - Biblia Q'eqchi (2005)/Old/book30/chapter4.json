{"1": "<pb/><t>Ab'ihomaq li aatin a'in, ex rixqilal Samaria,</t> <t>chanchanex li ninqi wakax li wankeb' Basán.</t> <t>Laa'ex nekerahob'tesi eb' li neb'a',</t> <t>neketawasiheb' li toq'ob'aal ruheb'</t> <t>ut nekepatz' eeb'iin reheb' leeb'eelom re texkalaaq.</t>", "2": "<t>Ab'an li Qaawa' xye xjurament sa' xk'ab'a' li xsantilal:</t> <t>“Taawulaq xq'ehil naq tolexsaapuuq chi lokoch ch'iich'</t> <t>ut eb' leeralal eek'ajol te'chapmanq rik'in luchb'aq sa' reheb'.</t>", "3": "<t>Chi tzol tex'isiiq sa' xhopolal li tz'ak</t> <t>ut texk'ame'q sa' xjayal releb'l iq'”, chan li Qaawa'.</t>", "4": "<t>“Ayuqex aran Betel ut Kilkal chi xb'aanunkil leemaa'usilal,</t> <t>ut cheq'etq'eti eerib' chiru li Qaawa' chi anchal leech'ool!<f>[24]</f></t> <t>Toj eq'la k'amomaq leemayej</t> <t>ut rajlal oxib' kutan a' chik li xlajeetqil leerawimq!</t>", "5": "<t>K'atomaq leewa li ink'a' yuub'il, cho'q re b'anyoxink,</t> <t>ut yalaq b'ar yehomaq resil leemayej</t> <t>li x'alaak sa' eech'ool xyeechi'inkil,</t> <t>xb'aan naq a'an li nawulak cheru xb'aanunkil,</t> <t>ex ralal xk'ajol laj Israel”, chan li Qaawa'.</t>", "6": "<pb/><t>“Laa'in xintaqla chaq li we'ej sa' chixjunil leetenamit,</t> <t>ut xink'e chi lajk li tzekemq sa'eb' leek'aleb'aal,</t> <t>ab'anan laa'ex ink'a' xexsutq'iik chaq wik'in”, chan li Qaawa'.</t>", "7": "<pb/><t>“Naq oxib' po chik xq'ehil li q'olok,</t> <t>xintz'ap li hab'.</t> <t>Xink'e li hab' sa' jun tenamit,</t> <t>ut sa' li jun chik ink'a' xink'e.</t> <t>Xk'e li hab' sa' jun k'aleb'aal,</t> <t>ut li jun chik xchaqik xb'aan xmajelal li ha'.</t>", "8": "<t>Eb' li poyanam xkoheb' chi xsik'b'al xha' yalaq b'ar sa'eb' li tenamit,</t> <t>ut ink'a' xkotz li xchaqi'eeleb'.</t> <t>Ab'anan laa'ex ink'a' xexsutq'iik chaq wik'in”, chan li Qaawa'.</t>", "9": "<pb/><t>“Xexinrahob'tesi rik'in tiqwal iq' ut motzo';</t> <t>xchaqik leerawimq ut lee'uub',</t> <t>ut eb' laj saak' xe'xchoy lee'oliiw ut lee'iig.</t> <t>Ab'anan laa'ex ink'a' xexsutq'iik chaq wik'in”,<f>[25]</f> chan li Qaawa'.</t>", "10": "<pb/><t>“Xintaqla li raxkamk sa' eeb'een</t> <t>jo' li kintaqla sa' xb'eeneb' laj Ejiipt;<f>[26]</f></t> <t>xeb'ink'e chi kamk leeralal eek'ajol sa' li yalok</t> <t>ut a' chik li xik' neke'ilok eere</t> <t>xe'eechanink reheb' leekawaay.</t> <t>Xink'e ajwi' chi rutz'b'al li xchuhal eb' li kamenaq,</t> <t>ab'anan laa'ex ink'a' xexsutq'iik chaq wik'in”, chan li Qaawa'.</t>", "11": "<pb/><t>“Xexinsach rik'in nimla rahilal</t> <t>jo' kinb'aanu reheb' laj Sodoom ut eb' laj Gomoor,<f>[27]</f></t> <t>ut chanchanex aj chik li ru'uj si' na'elk sa' li xam naq xexkanaak.</t> <t>Ab'anan laa'ex ink'a' xexsutq'iik chaq wik'in”, chan li Qaawa'.</t>", "12": "<pb/><t>“Jo'kan naq juntaq'eet ajwi' tinb'aanu eere, ex aj Israel.</t> <t>Kawresihomaq eerib' chi xk'ulb'al li Qaawa' leeYos sa' li raqb'a aatin,</t> <t>ex ralal xk'ajol laj Israel”.</t>", "13": "<pb/><t>Xb'aan naq a' li Qaawa' nak'uub'ank reheb' li tzuul,</t> <t>ut a'an nayoob'ank re li iq'.</t> <t>A'an naxk'ut chiru li winq ut li ixq li k'aru wank sa' xch'ool,</t> <t>ut naxsutq'isi li saqenk cho'q aak'ab'.</t> <t>A'an naxb'eeni eb' li tzuul sa' chixjunil li ruuchich'och':</t> <t>li Qaawa', li Nimajwal Yos naxk'ab'a'in.</t>"}