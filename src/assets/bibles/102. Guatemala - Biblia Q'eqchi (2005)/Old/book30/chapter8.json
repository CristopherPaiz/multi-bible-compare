{"1": "<pb/>A'an a'in kixk'utb'esi chiwu li Qaawa' Yos. Kiwil jun li chakach nujenaq chi chaq'al ki'q'een:", "2": "“K'aru nakawil, a Amós?”, chan we li Qaawa'. “Jun chakach li chaq'al ki'q'een”, chankin re. <pb/>Ut li Qaawa' kixye we: “Ak xwulak xkutankil li raqok aatin sa' xb'een lintenamit Israel ut ink'a' chik tinkuy li xmaakeb'.", "3": "Sa' li kutan a'an, eb' li ixq li neke'b'ichank sa' rochoch li awab'ej te'xb'icha rahil b'ich -chan li Qaawa' Yos-. Naab'aleb' li poyanam te'kamq ut maak'a'aq aatinak naq toxe'kutiiq yalaq b'ar”.", "4": "<pb/>Ab'ihomaq a'in laa'ex li nekexrahob'tesink reheb' li neb'a' ut nekeraj xsachb'aleb' ru li kub'enaqeb' xwankil sa' li tenamit.", "5": "Laa'ex nekeye: “Jo'q'e taaraqe'q xninq'ehinkil li ak' po re tooruuq xk'ayinkil li triiw? Jo'q'e taanume'q li hilaal kutan re xk'ayinkil li ixim chi terto xtz'aq, ut tqak'os xb'isul li b'isleb'?<f>[40]</f>", "6": "Aran tooruuq xloq'b'aleb' chi tuminal li maak'a'eb' xwankil, ut eb' li neb'a' tqaloq'eb' yal rik'in jun sumal chi perxaab'. A' ajwi' li xmulel li triiw tqak'ayi!”.", "7": "<pb/>Li Qaawa', li naxnimob'resi wi' rib' laj Israel, kixye sa' jurament: “Maajoq'e taasachq sa' inch'ool chixjunil leeb'aanuhom”.", "8": "<pb/><t>Ma ink'a' tab'i' taa'eek'anq li ruuchich'och' xb'aan a'an?</t> <t>Ma ink'a' tab'i' te'yaab'aq chixjunileb' li poyanam?</t> <t>Li ch'och' taataqe'q ut taasob'e'q</t> <t>jo' naq nab'ut'irk ut nakub'eek li nima' Nilo!</t>", "9": "<pb/><t>“Sa' li kutan a'an -chan li Qaawa' Yos-</t> <t>tink'e chi aak'ab'o'k ru li kutan ut taachalq li q'oqyink sa' wa'leb'.<f>[41]</f></t>", "10": "<t>Tink'e naq leeninq'e taakanaaq cho'q rahil ch'oolej</t> <t>ut chixjunil leeb'ich cho'q tz'uyink.</t> <t>Tink'e naq chejunilex teeb'at eerib' sa' q'es ruhil t'ikr</t> <t>ut teejo leejolom xb'aan xrahil eech'ool.</t> <t>Texyaab'aq jo' tawi' xkamk leeralal jun chirib'il,</t> <t>ut chixjunil junes rahilal toxraqe'q wi'.<f>[42]</f></t>", "11": "<t>Relik chi yaal naq taawulaq xkutankil</t> <t>naq tintaqla chaq li tz'okaak sa' li ruuchich'och',</t> <t>ab'anan maawa' chirix leewa leeruk'a',</t> <t>textz'okaaq b'an chirix rab'inkil raatin li Qaawa'.</t>", "12": "<t>Toja' naq eb' li poyanam te'xb'eeni rib' chi xsik'b'al li raatin li Qaawa'</t> <t>chalen chire li palaw jun toj chire li jun chik;</t> <t>te'elq sa' xjayal releb'l iq' toj sa' li na'elk wi' chaq li saq'e,</t> <t>ab'an ink'a' te'ruhanq chi xtawb'al.</t>", "13": "<t>Sa' li kutan a'an,</t> <t>eb' li xchaq'alil ru tuq'ixq ut eb' li saaj winq jwal kaweb' rib'</t> <t>te'lub'je'q xb'aan li chaqi'eel.</t>", "14": "<t>Eb' li neke'xye xjurament sa' xk'ab'a' li xyoseb' laj Samaria,</t> <t>eb' li neke'yehok: «Sa' xk'ab'a' laayos, a Dan»,</t> <t>malaj: «Sa' xk'ab'a' laayos, a Berseba»,</t> <t>te'oso'q ut maajun wa chik te'wakliiq chaq”.</t>"}