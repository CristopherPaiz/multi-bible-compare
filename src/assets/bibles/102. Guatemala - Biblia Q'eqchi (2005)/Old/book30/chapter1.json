{"1": "<pb/>A'an a'in li raatin laj Amós, jun reheb' laj ilol ketomq sa' xteepal Tékoha. A'in li kiril sa' moy u chirix li tixk'ul li tenamit Israel, naq wan chaq chi awab'ejink laj Osías<f>[1]</f> aran Judá, ut naq laj Jerobohán,<f>[2]</f> ralal laj Johás, yo chi awab'ejink aran Israel, wiib' chihab' rub'elaj li nimla hiik kiwank.", "2": "Kixye chi jo'ka'in: <pb/><t>“Toj Sión naxjap chaq re li Qaawa';</t> <t>toj Jerusalén<f>[3]</f> na'ab'iik li xyaab' xkux.</t> <t>Eb' li xna'ajeb' li ketomq xe'chaqikje'k,</t> <t>ut xjoxk'o'k ru li tzuul Karmeel”.</t>", "3": "<t>Jo'ka'in kixye li Qaawa':</t> <t>“Ak k'iila sut xinkuy xmaakeb' laj Damaask<f>[4]</f></t> <t>ut anaqwan maak'a' chik xkuyb'al,</t> <t>xb'aan naq k'ajo' naq xe'xrahob'tesi eb' laj Galahad.<f>[5]</f></t>", "4": "<t>Jo'kan naq tink'e xxamlel li rochoch laj Jasahel,</t> <t>ut tinjuk'eb' ajwi' li xmuheb'aal laj Ben-Adad.<f>[6]</f></t>", "5": "<t>Tinjuk' li rokeb'aal Damaask;</t> <t>tinsach ruheb' laj Bikat-Abén</t> <t>jo' ajwi' li na'awab'ejink re Bet-Edén;</t> <t>ut eb' laj Aram te'k'ame'q chi preexil toj Kir”,<f>[7]</f> chan li Qaawa'.</t>", "6": "<t>Jo'ka'in kixye li Qaawa':</t> <t>“Ak k'iila sut xinkuy xmaakeb' laj Gasa</t> <t>ut anaqwan maak'a' chik xkuyb'al,</t> <t>xb'aan naq xe'xchap junq teep chi tenamit</t> <t>re xk'ayinkil reheb' laj Edom.<f>[8]</f></t>", "7": "<t>Jo'kan naq tink'e xxamlel li xsuttz'akil li tenamit Gasa</t> <t>ut te'k'ate'q eb' li xchaq'alil ru ochoch.</t>", "8": "<t>Tinsach ruheb' laj Asdod</t> <t>jo' ajwi' li na'awab'ejink re Askalón;</t> <t>tinrahob'tesiheb' laj Ekrón</t> <t>ut tinsach ruheb' laj Filistea chi junajwa”,<f>[9]</f> chan li Qaawa'.</t>", "9": "<t>Jo'ka'in kixye li Qaawa':</t> <t>“Ak k'iila sut xinkuy xmaakeb' laj Tiro<f>[10]</f></t> <t>ut anaqwan maak'a' chik xkuyb'al,</t> <t>xb'aan naq xe'xchap junq teep chi tenamit</t> <t>re xk'ayinkil reheb' laj Edom,</t> <t>ut ink'a' xe'xk'e sa' xch'ool li sumwank rik'ineb'.</t>", "10": "<t>Jo'kan naq tink'e xxamlel li xsuttz'akil li tenamit Tiro</t> <t>ut te'k'ate'q eb' li xchaq'alil ru ochoch”.</t>", "11": "<t>Jo'ka'in kixye li Qaawa':</t> <t>“Ak k'iila sut xinkuy xmaakeb' laj Edom<f>[11]</f></t> <t>ut anaqwan maak'a' chik xkuyb'al,</t> <t>xb'aan naq rik'in ch'iich' xe'raanilasiheb' laj Israel li riitz'ineb'</t> <t>ut xe'xsach xwankil li uxtaanank u.</t> <t>Xe'xtz'eqtaanaheb' chi junwaakaj</t> <t>ut junelik xe'xk'uula sa' xch'ooleb' li josq'ink.</t>", "12": "<t>Jo'kan naq tink'e xxamlel li tenamit Temán</t> <t>ut te'k'ate'q eb' li xchaq'alil ru ochoch re Bosrá”.</t>", "13": "<t>Jo'ka'in kixye li Qaawa':</t> <t>“Ak k'iila sut xinkuy xmaakeb' laj Amón<f>[12]</f></t> <t>ut anaqwan maak'a' chik xkuyb'al,</t> <t>xb'aan naq jachb'il xe'xb'aanu reheb' li yaj aj ixq aj Galahad naq xe'xkamsiheb',</t> <t>yal re xmaq'b'al li xch'och'eb'.</t>", "14": "<t>Jo'kan naq tink'e xxamlel li xsuttz'akil li tenamit Rabá</t> <t>ut te'k'ate'q eb' li xchaq'alil ru ochoch.</t> <t>Tinb'aanu chi jo'kan sa' xkutankil li yalok,</t> <t>sa' li nimla mululij ib',</t> <t>jo' xyaab' li kawil kaqsut-iq'.</t>", "15": "<t>Ut li x'awab'ej taak'ame'q sa' najtil tenamit,</t> <t>rochb'eeneb' li xninqaleb' ru winq”, chan li Qaawa'.</t>"}