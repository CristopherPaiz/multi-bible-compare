{"1": "<pb/>Toja' naq chixjunileb' laj Judá ke'xb'oq laj Osías ut ke'xxaqab' cho'q awab'ej, sa' xna'aj laj Amasías li xyuwa'. Waqlaju chihab' wank re naq kixtikib' awab'ejink.", "2": "Laj Osías, a'an li kiwaklesink wi' chik re li tenamit Elat ut kixq'axtesi re Judá, naq ak xkamk laj Amasías li xyuwa'.", "3": "<pb/>Waqlaju chihab' wank re naq ki'ok cho'q awab'ej, ut kab'laju roxk'aal chihab' ki'awab'ejink aran Jerusalén. Li xna' a'an lix Yekolía, Jerusalén li xtenamit.", "4": "<pb/>Laj Osías kixb'aanu li nawulak chiru li Qaawa', jo' tz'aqal kixb'aanu laj Amasías li xyuwa'.", "5": "Li propeet Sakarías kixk'ut chiru laj Osías roxloq'inkil li Qaawa'. Ut naq kiyo'yook li propeet, laj Osías kixk'e xch'ool chi xsik'b'al li Qaawa'; jo'kan naq ki'osob'tesiik xb'aan li Yos ut jwal us ki'elk rik'in chixjunil li kixb'aanu.", "6": "<pb/>Koho chi yalok rik'ineb' laj Filistea ut kixjuk'atq li xsuttz'akeb' li tenamit Gat, Jamnia ut Asdod. Kixyiib' wi' chik eb' li tenamit wankeb' sa' xteepal Asdod jo'wi' sa' xteepal Filistea.", "7": "Li Qaawa' kitenq'ank re naq kiyalok rik'ineb' laj Filistea, rik'ineb' laj Arabia li wankeb' Gur-Bahal ut rik'ineb' laj Mehún.", "8": "Eb' laj Mohab ke'xk'e li tojleb' re laj Osías, li kinimank xwankil ut koxnawje'q toj sa' xnub'ajlil Ejiipt.", "9": "<pb/>Kixyiib'eb' ajwi' ochoch jwal najt xterameb' aran Jerusalén, sa' li Okeb'aal re li Xuk, sa' li Okeb'aal naxik Taq'a ut jun chik sa' li xuk, ut kixkawub'resiheb'.", "10": "Kixyiib'atq ajwi' ochoch jwal najt xterameb' sa' li chaqich'och', ut kixb'ek naab'al li kumb', xb'aan naq naab'al li xketomq aran Sefelá ut chiru taq'a. Wankeb' ajwi' naab'aleb' laj k'alom ut aj xokoleb' ru uub' sa'eb' li k'iche'b'aal ut sa' li chaab'il ch'och', xb'aan naq nawulak chiru li awk.", "11": "<pb/>Naab'aleb' laj puub' re laj Osías, li neke'elk chi yalok chi ch'uut, jo' chanru rajlankileb' xb'aan laj Jehiel laj tz'iib' ut laj Mahasías laj jolominel, rub'el xwankil laj Jananías, jun reheb' laj jolominel li neke'k'anjelak chiru li awab'ej.", "12": "Lajeek'aal xwuq o'q'ob' (2,600) li xk'ihaleb' li xjolomileb' li junqkab'al, li jwal kaweb' rib' chi yalok.", "13": "Eb' a'in neke'jolomink reheb' wuqub' xwaqlajuk'aal mil rik'in o'k'aal xkab' o'q'ob' (307,500) aj puub' li yo'ooneb' chi yalok, re xtenq'ankil li awab'ej chiruheb' li xik' neke'ilok re.", "14": "<pb/>Laj Osías kixyiib' xkolb'aleb' rib' li junjunq chi aj puub', xjutz' ch'iich'eb', li xkolb'aleb' li xjolom, li xkolb'aleb' re xch'ool, eb' li simaj ut li jok' re kutuk pek.", "15": "Aran Jerusalén kixyiib'eb' ajwi' k'anjelob'aal re yalok, k'uub'anb'ileb' xb'aaneb' winq seeb'eb' xch'ool, re naq te'k'ehe'q sa'eb' li najt xteramil ochoch ut sa'atqeb' xxuk eb' li tenamit, re kutuk simaj ut xninqal pek. Toj najt kisutunk resil laj Osías, xb'aan naq k'ajo' naq kitenq'aak xb'aan li Yos, toj reetal kinimank chi us li xwankil.", "16": "<pb/>Ab'anan naq kinimank li xwankil, kiq'etq'eto'k toj reetal kixsik' xrahilal: kixq'etq'eti rib' chiru li Qaawa' li xYos, xb'aan naq ki'ok sa' rochoch li Qaawa' chi k'atok k'ajpom sa' xb'een li artal.", "17": "Laj Asarías laj tij koho chirix laj Osías, rochb'eeneb' kaak'aal chi aj tij, aj k'anjeleb' chiru li Qaawa' ut q'axal kaweb' rib'.", "18": "Eb' a'in ink'a' kiwulak chiruheb' li kixb'aanu li awab'ej ut ke'xye re: “At Osías, moko xaqab'anb'ilat ta laa'at chi k'atok k'ajpom chiru li Qaawa'; a'eb' b'an laj tij, li ralal xk'ajoleb' laj Aharón, a'aneb' li xaqab'anb'ileb' chi xk'atb'al li k'ajpom.<f>[52]</f> Jo'kan b'i', elen sa' li Loq'laj Na'ajej xb'aan naq xatmaakob'k ut moko aak'ulub' ta xk'ulb'al xloq'al li Qaawa' Yos!”.", "19": "<pb/>Toja' naq laj Osías, li wank jun sansaar sa' ruq' re xk'atb'al li k'ajpom, k'ajo' naq kichalk xjosq'il rik'ineb' laj tij, ut sa' ajwi' li honal a'an ki'elk li saqlep chi xpeekem, chiruheb' laj tij, sa' rochoch li Qaawa', chi xk'atq li x'artalil li k'ajpom.", "20": "Naq laj Asarías, li xb'eenil aj tij, jo'wi' chixjunileb' laj tij ke'ilok sa' xjayal a'an ut ke'xk'e reetal naq wank saqlep chi xpeekem, sa' junpaat ke'risi sa' rochoch li Yos, ut a'an ajwi' kixseeb'a rib' chi elk xb'aan naq li Qaawa' ajwi' kitiq'ok re.", "21": "<pb/>Laj Osías li awab'ej saqlep kikanaak toj sa' xkamik, ut kiwank xjunes sa' jun li ochoch, xb'aan naq ramro chiru li ok sa' rochoch li Qaawa'. Laj Jotán li ralal ki'ok sa' xna'aj ut kitaqlank sa' xb'een li tenamit.", "22": "<pb/>Chixjunil li xyehom ut xb'aanuhom laj Osías, chalen sa' xtiklajik toj sa' xraqik, tz'iib'anb'il xb'aan li propeet Isaías, ralal laj Amós.", "23": "Naq laj Osías kiq'ajk kisutq'iik<f>[53]</f> rik'ineb' li xxe'toonil yuwa', kimuqe'k sa' xyanqeb' li xna' xyuwa', sa' xmuqleb'aaleb' li awab'ej, xb'aan naq ke'xye: “A'an jun saqlep rix”. Ut a' chik laj Jotán ki'ok chi awab'ejink sa' xna'aj."}