{"1": "<pb/>Oob' xka'k'aal chihab' wank re laj Amasías naq ki'ok cho'q awab'ej, ut b'eleeb' xka'k'aal chihab' ki'awab'ejink aran Jerusalén. xJohadán xk'ab'a' li xna', Jerusalén li xtenamit.", "2": "Kixb'aanu li nawulak chiru li Qaawa', ab'an ink'a' kixb'aanu chi anchal xch'ool.", "3": "<pb/>Naq li x'awab'ejihom kikawuuk chi us, kixkamsi chixjunileb' laj jolominel li ke'kamsink re li awab'ej, li xyuwa'.", "4": "Ab'anan ink'a' kixkamsiheb' li ralal xk'ajoleb' a'an, jo' chanru tz'iib'anb'il sa' xHuhil xChaq'rab' laj Moisés, b'arwi' li Qaawa' naxye chi jo'ka'in: “Eb' li na'b'ej yuwa'b'ej ink'a' te'kamsiiq xb'aan li maak ke'xb'aanu li alal k'ajolb'ej; chi moko eb' li alal k'ajolb'ej ink'a' te'kamsiiq xb'aan xmaakeb' li xna' xyuwa'eb'. Li junjunq taakamsiiq xb'aan li maak xb'aanu”.<f>[51]</f>", "5": "<pb/>Laj Amasías kixch'utub'eb' chixjunileb' laj Judá, ut kixk'ojob'eb' chi junqkab'alil sa' xteepal Judá ut Benjamín xjolomileb' laj lajeetqk'aal rox o'q'ob' (1,000) ut aj o'taqk'aal (100) aj puub'. Kirajlaheb' chalen aj junqmay chihab', ut ke'tawmank o'lajuk'aal mil (300,000) chi winq yo'ooneb' chi yalok, wankeb' xjutz' ch'iich' ut li xkolb'aleb' rib'.", "6": "Kixb'oqeb' ajwi' o'k'aal mil (100,000) aj puub' aj Israel li jwal kaweb' rib' ut kixtojeb' chi o'taqk'aal chi tumin plaat li junjunq.", "7": "<pb/>Ab'anan jun xtaql li Yos kiwulak rik'in ut kixye re: “At awab'ej, maak'ameb' chawix eb' laj puub' aj Israel xb'aan naq li Qaawa' moko wank ta rik'ineb', chi moko rik'ineb' laj Efraín.", "8": "Wi te'xik chawix, us ta kawaq aach'ool chi yalok, ab'anan li Qaawa' tatxq'axtesi sa' ruq'eb' li xik' neke'ilok aawe, xb'aan naq li Yos wank xwankil chi kolok ut chi sachok”.", "9": "Kichaq'ok laj Amasías ut kixye re li xtaql li Yos: “K'aru taakanaaq wi' li o'taqk'aal chi tumin xink'e reheb' laj puub' aj Israel?”. Kichaq'ok li xtaql li Yos: “Q'axal naab'al chik chiru a'an tixk'e aawe li Qaawa'”, chan.", "10": "<pb/>Toja' naq laj Amasías kirisiheb' xjunes eb' laj puub' chalenaqeb' sa' xteepal Efraín, re te'sutq'iiq sa' li xtenamiteb'. Ut k'ajo' naq ke'josq'o'k eb' a'an sa' xb'eeneb' laj Judá naq ke'q'ajk sa' rochocheb'.", "11": "Laj Amasías kixkawu xch'ool ut k'amol b'e chiruheb' laj puub' koho sa' xTaq'ahil li Atz'am, ut kixkamsiheb' lajeeb' mil chi winq aj Seír.", "12": "Eb' laj Judá ke'xchap ajwi' lajeeb' mil chi winq li yo'yookeb', ke'xk'ameb' sa' xb'een saqoonak ut toj aran ke'xkuteb' taq'a, ut kok'putz' ke'kanaak.", "13": "Ut eb' laj puub' li ke'sutq'isiik sa' rochocheb' xb'aan laj Amasías li ink'a' kiraj koheb' chirix chi yalok, ke'xcha'cha'i rib' sa' chixjunileb' li tenamit re Judá, chalen Samaria toj Bet-Jorón, ab'anan ke'kamsiik oxib' mil reheb', ut naab'al li k'a'aq re ru reheb' kixokmank.", "14": "<pb/>Naq laj Amasías kisutq'iik chaq chi xq'axb'aleb' ru laj Edom, kixk'am chaq li xyoseb' laj Seír; kixxaqab'eb' cho'q yos sa' rochoch, kixwiq'ib' rib' re xloq'oninkileb' ru ut kixk'at ensens chiruheb'.", "15": "K'ajo' naq kijosq'o'k li Qaawa' rik'in laj Amasías, ut kixtaqla chaq jun li propeet re xyeeb'al re: “K'a'ut naq xak'e cho'q aaYos li xyoseb' li tenamit a'an li ink'a' xe'ruhank chi xkolb'aleb' sa' laawuq' li xpoyanameb'?”.", "16": "<pb/>Toj yo ajwi' chi aatinak li propeet naq laj Amasías kixye re: “Ma xate'xxaqab' tab'i' cho'q aj k'ehol xna'leb' li awab'ej? Kanab' aatinak. Malaj taawaj naq tate'xkamsi?”. Ut li propeet kixye: “Laa'in ninnaw naq li Qaawa' xk'uub' xsachb'al aawu, xb'aan naq xab'aanu li ink'a' us ut ink'a' nakawaj rab'inkil li xinye aawe”. Ut kixkanab' aatinak.", "17": "<pb/>Toja' naq laj Amasías, awab'ej re Judá, kixpatz' xna'leb' rik'ineb' li jalaneb' chik ut kixtaqla xyeeb'al re laj Johás, ralal laj Johakás ut ri laj Jehú, awab'ej re Israel, chi jo'ka'in: “Kim wik'in ut yaloqo, ani tana jwal kaw rib'”.", "18": "Ab'an laj Johás, awab'ej re Israel, kixtaqla xsumenkil li raatin laj Amasías, awab'ej re Judá, chi jo'ka'in: “Li jun toon chi k'ix re Líbano kixtaqla xyeeb'al re li jun toon chi yaw re Líbano: «K'e we laarab'in cho'q rixaqil li walal», chan. Ab'anan kinume'k jun josq' aj xul re Líbano ut kixyeq'i li k'ix sa' roq.", "19": "At awab'ej Amasías, laa'at xaye sa' laach'ool: «Xinsach ruheb' laj Edom», chankat sa' laach'ool. Jo'kan naq nakak'e aawankil. Us b'i', naru taanima aawib', ab'anan kanaaqat sa' laawochoch! K'a' naq taasik' aarahilal ut li xsachikeb' laj Judá aawochb'een?”.", "20": "<pb/>Ab'an laj Amasías ink'a' kixpaab', xb'aan naq ak k'uub'k'u xb'aan li Yos xq'axtesinkileb' sa' ruq'eb' li xik' neke'ilok re, xmaak xloq'oninkil ru li xyoseb' laj Edom.", "21": "Jo'kan naq laj Johás, awab'ej re Israel, koho chi yalok rik'in laj Amasías, awab'ej re Judá, sa' li na'ajej Bet-Semes xk'ab'a', sa' xteepal Judá.", "22": "Ut eb' laj Judá ke'q'axe'k ru xb'aaneb' laj Israel, ut ke'elelik chixjunqaleb' toj sa' li rochocheb'.", "23": "Laj Johás, awab'ej re Israel, kixchap laj Amasías, awab'ej re Judá, ralal laj Johás ut ri laj Okosías, aran Bet-Semes, ut kixk'am Jerusalén. Chirix chik a'an kiruq' junlaju xwaqk'aal moqoj (111) chi tz'ak re te'nume'q, chalen sa' li Okeb'aal re Efraín toj sa' li Okeb'aal re li Xuk.", "24": "Kixxok chixjunil li plaat ut li oor jo' ajwi' li k'a'aq re ru li wank sa' rochoch li Yos, rik'in laj Obededón, ut li wankatqeb' sa' rochoch li awab'ej; kixchapeb' ajwi' naab'al li poyanam ut kisutq'iik Samaria.", "25": "<pb/>Laj Amasías, ralal laj Johás, awab'ej re Judá, toj kiyo'yook chik o'laju chihab' chirix xkamik laj Johás, ralal laj Johakás, awab'ej re Israel.", "26": "Chixjunil li xyehom xb'aanuhom laj Amasías, li kixb'aanu xb'enwa ut li moqon chik, tz'iib'anb'ileb' sa' xHuhil li xyehom xb'aanuhomeb' li awab'ej re Judá ut Israel.", "27": "Chirix chik naq laj Amasías kixkanab' xloq'oninkil ru li Qaawa', ke'xk'uub' xkamsinkil aran Jerusalén, jo'kan naq ki'elelik toj sa' li tenamit Lakix. Ab'anan ke'xtaqlaheb' poyanam chi xsik'b'al toj Lakix, ut aran ke'xkamsi.", "28": "Chirix chik a'an ke'xk'am chaq chirix kawaay toj Jerusalén, ut ke'xmuq sa' xTenamit laj David, sa' xyanqeb' li xxe'toonil yuwa'."}