{"1": "<pb/>Laj Josafat naab'al xb'ihomal kiwank ut jwal k'eeb'il xloq'al. Ki'ok cho'q rech'alal li awab'ej Ajab sa' xk'ab'a' xsumlajik li ralal.", "2": "<pb/>Naq ak xnume'k wiib' oxib' chihab' chik, laj Josafat koho Samaria chi rula'aninkil laj Ajab, li kixkamsi naab'aleb' li karneer ut b'ooyx re xninq'ehinkil li xk'ulunik laj Josafat jo'wi' li xk'ulunik li wankeb' rochb'een; ut kixq'unb'esi li awab'ej re Judá re naq taaxik rochb'een chi yalok rik'in Ramot sa' xteepal Galahad.", "3": "Laj Ajab, awab'ej re Israel, kixpatz' re laj Josafat, awab'ej re Judá: “Ma taawaj xik chiwix chi yalok rik'in Ramot sa' xteepal Galahad?”, chan. Ut laj Josafat kixye re: “Laa'in ut lintenamit wanqo aawochb'een ut rik'in laatenamit sa' li yalok.", "4": "Ab'an b'aanu usilal, xb'enwa patz'on rik'in li Qaawa'”.", "5": "<pb/>Toja' naq li awab'ej re Israel kixch'utub'eb' jun o'q'ob' (400) chi propeet ut kixpatz' reheb': “Ma naru tinxik chi yalok rik'ineb' laj Ramot, sa' xteepal Galahad, malaj ut ink'a'?”, chan. Ke'chaq'ok eb' a'an: “Ayu, xb'aan naq li Qaawa' tixq'axtesiheb' sa' ruq' li awab'ej”, chankeb'.", "6": "<pb/>Ab'anan laj Josafat kixpatz': “Ma maak'a' chik junaq propeet arin re patz'ok rik'in li Qaawa'?”.", "7": "Ut li awab'ej re Israel kixye re laj Josafat: “Toj wank jun chik winq li naru nakoopatz'ok wi' k'aru naxye li Qaawa'. Ab'an q'axal xik' nawil, xb'aan naq maajun wa naxye li us cho'q we, junes b'an rahilal naxye. A'an laj Mikeas, ralal laj Imlá”, chan. Kichaq'ok laj Josafat ut kixye: “Mat-aatinak chi jo'kan, at awab'ej”.", "8": "<pb/>Tikto li awab'ej re Israel kixb'oq jun aj ilol re li rochoch ut kixye re: “K'am chaq chi junpaat laj Mikeas, ralal laj Imlá”.", "9": "<pb/>Li awab'ej re Israel ut laj Josafat, awab'ej re Judá, k'ojk'ookeb' sa' li xk'ojarib'aaleb', sa' rokeb'aal li tenamit Samaria, ut tiqtookeb' chi chaab'il; ut chixjunileb' li propeet yookeb' chi aatinak sa' moy u, chiruheb' li awab'ej.", "10": "Laj Sedesías, ralal laj Kenahaná, kixyiib' jun sumal xxukub' ch'iich', yo chi xyeeb'al: “Jo'ka'in xye li Qaawa': «Rik'ineb' li xukub' a'in taaxeq' eb' laj Aram toj reetal taasacheb' ru»”.", "11": "<pb/>Jo'kan ajwi' ke'xye chixjunileb' li propeet; ke'xye re li awab'ej: “Ayu chi yalok rik'ineb' laj Ramot, sa' xteepal Galahad. Us tat-elq sa' li yalok xb'aan naq li Qaawa' tixq'axtesiheb' sa' laawuq'”.", "12": "<pb/>Li winq li kitaqlaak chi xb'oqb'al laj Mikeas, kixye re: “Chixjunileb' li propeet yookeb' xyeeb'al naq li awab'ej us taaxik chi yalok. Nintz'aama usilal chawu: jo'kanaq ta ajwi' laawaatin. Taaye naq us taa'elq li awab'ej”.", "13": "Ab'an laj Mikeas kixsume: “Ninye jurament sa' xk'ab'a' li Qaawa' naq ka'ajwi' li k'aru tixye we A'an, a'an li tinye!”, chan.", "14": "<pb/>Chirix chik a'an laj Mikeas kiwulak wan wi' li awab'ej, ut a'in kixpatz' re: “A Mikeas, ma naru tooxik chi yalok rik'ineb' laj Ramot sa' xteepal Galahad, malaj ut ink'a' tooxik?”. Kichaq'ok laj Mikeas: “Ayu xb'aan naq us tat-elq. Li Qaawa' tixq'axtesi sa' laawuq' li tenamit a'an”, chan.", "15": "Ab'an li awab'ej kixye re: “Jar wa inyehom naq sa' xk'ab'a' li Qaawa' ka'ajwi' li yaal taaye we?”.", "16": "<pb/>Toja' naq laj Mikeas kixye: “Nake'wil chixjunileb' laj Israel neke'cha'chotk chiruheb' li tzuultaq'a, chanchaneb' li ketomq maak'a' aj ilol reheb'.<f>[40]</f> Ut li Qaawa' xye: «Maak'a' aj eechaleb' re; chisutq'iiq li junjunq sa' li rochoch sa' tuqtuukilal»”.", "17": "<pb/>Li awab'ej re Israel kixye re laj Josafat: “Ma ink'a' tab'i' xinye aawe naq li winq a'in maajun wa naxye we li us, junes b'an rahilal naxye?”.", "18": "Toja' naq laj Mikeas kixye: “K'ehomaq reetal, ab'ihomaq li naxye li Qaawa'. Xwil li Qaawa' k'ojk'o sa' li xk'ojarib'aal, rochb'een chixjunileb' laj k'anjel chiru sa' li choxa, xaqxookeb' sa' xnim ut sa' xtz'e uq'.", "19": "Ut li Qaawa' kixpatz': «Ani taab'alaq'inq re laj Ajab re naq taaxik chi yalok rik'ineb' laj Ramot, sa' xteepal Galahad, ut aran taakamq?», chan. Ut jalan jalanq ke'xye li junjunq.", "20": "Toja' naq jun li musiq'ej kixxaqab' rib' chiru li Qaawa' ut kixye: «Laa'in tinb'alaq'inq re», chan. Ut li Qaawa' kixpatz' re: «Chanru taab'aanu?».", "21": "Kikchaq'ok li musiq'ej: «Tinxik ut toxink'e li tik'ti' chi xtz'uumal reheb' chixjunileb' li propeet». Toja' naq li Qaawa' kixye re: «Us, ayu ut b'alaq'i laj Ajab. Ut taa'uxmanq jo' xaye».", "22": "Anaqwan ak nakanaw naq li Qaawa' xk'ehok li tik'ti' chi xtz'uumal reheb' chixjunileb' laapropeet, xb'aan naq ak k'uub'k'u naq taachalq li rahilal sa' aab'een”, chan laj Mikeas.", "23": "<pb/>Toja' naq laj Sedesías, ralal laj Kenahaná, kijilok chi xk'atq, kixtz'aj chi ruq' chi xko laj Mikeas ut kixye re: “B'ar x'elk we li xmusiq' li Qaawa', re aawaatinankil laa'at?”.", "24": "Kichaq'ok laj Mikeas: “Taawil rik'in aawu sa' li kutan naq yooqat chi xmuqlenkil aawib' sa'atqeb' li ochoch”, chan.", "25": "<pb/>Toja' naq li awab'ej re Israel kixye: “Chapomaq laj Mikeas ut q'axtesihomaq sa' ruq' laj Amón, xjolomil li tenamit, ut rik'in laj Johás, ralal li awab'ej.", "26": "Ut yehomaq reheb': «Jo'ka'in xye chaq li awab'ej: Tz'apomaq sa' tz'alam li winq a'in ut kach'in ajwi' xwa ut xha' teek'e, toj reetal tinsutq'iiq chaq chi sa sa' inch'ool»”.", "27": "Kichaq'ok laj Mikeas: “Wi tatsutq'iiq chaq chi yo'yo, a'an reetalil naq maawa' li Qaawa' x'aatinak chi xtz'uumal we”.", "28": "<pb/>Jo'kan naq li awab'ej re Israel ut laj Josafat, awab'ej re Judá, koheb' chi yalok rik'ineb' laj Ramot, sa' xteepal Galahad.", "29": "Ut li awab'ej re Israel kixye re laj Josafat: “Laa'in tinjal li waq' re tinxik chi yalok, a'ut laa'at a' ajwi' laawaq' twanq chawix”. Jo'kan naq li awab'ej re Israel kixjal li raq' ut xkab'ichaleb' koheb' chi yalok.", "30": "Ab'an li awab'ej re Aram ak kixchaq'rab'iheb' chi us li xjolomileb' laj b'eresinel b'eleb'aal ch'iich' chi jo'ka'in: “Ink'a' texyaloq rik'ineb' li xjolomil chi moko rik'ineb' li yal aj puub', ka'aj b'an wi' teesik' li awab'ej re Israel”.", "31": "Jo'kan naq eb' li xjolomileb' laj b'eresinel b'eleb'aal ch'iich' naq ke'ril laj Josafat, ke'xye sa' xch'ooleb': “Ch'olch'o naq a'in li awab'ej re Israel”. Ut tikto ke'xsut rix re xkamsinkil. Toja' naq laj Josafat kixjap re chi xpatz'b'al xtenq'ankil, ut li Qaawa' kixtenq'a rik'in risinkil chiruheb':", "32": "naq eb' li xjolomileb' laj b'eresinel b'eleb'aal ch'iich' ke'xk'e reetal naq a'an maawa' li awab'ej re Israel, ke'xkanab' raanilasinkil.", "33": "<pb/>Ab'anan jun li winq kixkut li xsimaj yal chi q'ehinb'il ut koxtiq' li awab'ej re Israel: li simaj ki'ok sa' li naxk'ul wi' rib' li xkolb'al rib': “Sutq'isi li b'eleb'aal ch'iich' ut isihin sa' li yalok, xb'aan naq kamk we”, chan li awab'ej re laj b'eresinel b'eleb'aal ch'iich'.", "34": "<pb/>Chiru li kutan a'an q'axal kikawuuk li yalok, ut chalen toj ewu li awab'ej re Israel yal chapcho aj chik sa' li xb'eleb'aal ch'iich' chiruheb' laj Aram. Ut naq ki'ok li q'oqyink, kikamk."}