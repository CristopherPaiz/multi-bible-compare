{"1": "<pb/>Naq laj Josafat, awab'ej re Judá, kisutq'iik sa' rochoch aran Jerusalén chi maak'a' kixk'ul sa' li yalok,", "2": "kolk'ule'q xb'aan laj Jehú, ralal laj Jananí, laj ilol moy u: “K'a'ut naq nakatenq'aheb' li ink'a' useb' xna'leb' ut nakaraheb' li neke'tz'eqtaanank re li Qaawa'? -chan laj Jehú re laj Josafat-. Xb'aan a'an li Qaawa' xchalk xjosq'il sa' aab'een.", "3": "Ab'anan wank li k'aru us xab'aanu, naq xajuk'iheb' li xjalam u lix Aserá sa' li qatenamit, ut xak'e aach'ool chi xsik'b'al li Qaawa' Yos”.", "4": "<pb/>Laj Josafat kiwank aran Jerusalén, ab'an naab'al sut kixb'eeni chixjunileb' li na'ajej chalen Berseba toj sa' xtzuulul Efraín, ut kixk'e xna'leb'eb' li tenamit re xsutq'isinkileb' chaq rik'in li Qaawa', xYos eb' li xxe'toonil yuwa'eb'.", "5": "Kixxaqab'eb' aj raqol aatin yalaq b'ar, sa'atqeb' li tenamit kawub'resinb'ileb' sa' xteepal Judá;", "6": "ut kixye reheb' laj raqol aatin: “K'ehomaq reetal li teeb'aanu, xb'aan naq ink'a' texraqoq aatin sa' xk'ab'a'eb' li winq, sa' xk'ab'a' b'an li Qaawa' li wank eerik'in chi raqok aatin.", "7": "Jo'kan utan, chexiwaaq ru li Qaawa' ut chek'ehaq reetal li k'aru teeb'aanu, xb'aan naq li Qaawa' li qaYos a'an tiik xch'ool, ink'a' naxti ruheb' li poyanam, chi moko naraj naq taatuminaaq eeru”.<f>[41]</f>", "8": "<pb/>Laj Josafat kixxaqab'eb' ajwi' aj Leví aran Jerusalén, jo' ajwi' aj tijeb' ut xjolomileb' li junkab'al aj Israel, re raqok aatin chirixeb' li neke'q'etok raatin li Yos ut li wankeb' xch'a'ajkilaleb'. Eb' aj k'anjel a'in wankeb' aran Jerusalén.", "9": "Ut kixchaq'rab'iheb' chi jo'ka'in: “Chiwanq eexiw chiru li Qaawa' ut teeb'aanu leek'anjel sa' tiikilal ut chi anchal eech'ool.", "10": "Eb' laj Judá eerech tenamitul te'jitoq cheru chirix k'iila paay chi ch'a'ajkilal, a' yaal ma chirix kamsij ib' malaj chirix li q'etok Chaq'rab' malaj q'etb'a aatin. Laa'ex xb'enwa tento teech'olob' xna'leb'eb' chi chaab'il re naq ink'a' te'maakob'q chiru li Qaawa'. Chi jo'kan A'an ink'a' taajosq'o'q sa' eeb'een ut rik'ineb' leeras eeriitz'in. Wi teeb'aanu chi jo'kan, maak'a'aq eemaak laa'ex.", "11": "Laj Amarías, li xb'eenil aj tij, a'an taajolominq eere sa' chixjunil li xk'anjel li Qaawa'; ut laj Sebadías, ralal laj Ismael, xjolomil li xteepal aj Judá, taajolominq re li k'aru naraj li awab'ej. Ut eb' laj Leví te'tenq'anq eere. Kawaq b'i' eech'ool ut yalomaq eeq'e chi k'anjelak! Li Qaawa' chiwanq taxaq rik'in li chaab'ilaq xch'ool”."}