{"1": "<pb/>Laj Esekías li awab'ej rochb'een chixjunileb' li xjolomileb' li tenamit jo'wi' li ch'utch'uukeb' Jerusalén ke'xk'uub' xninq'ehinkil li Paswa<f>[57]</f> sa' xkab' li po, xb'aan naq ink'a' ke'ruhank xninq'ehinkil tz'aqal sa' xkutankil, xb'aan naq moko naab'aleb' ta laj tij li ke'xch'ajob'resi rib' ut eb' li tenamit ink'a' ke'ch'utlaak Jerusalén sa' xq'ehil.<f>[58]</f> Chixjunileb' ke'xk'ul xch'ooleb' li kik'uub'amank. Jo'kan naq ke'xtaqla resil sa' chixjunil xteepal Israel ut Judá, chalen chaq Berseba toj Dan, re naq te'chalq Jerusalén chi xninq'ehinkil li xPaswa li Qaawa', xYos laj Israel, xb'aan naq jwal naab'aleb' li ink'a' chik neke'xninq'ehi li Paswa jo' tz'iib'anb'il sa' li Chaq'rab'. Laj Esekías kixtaqla ajwi' xhuheb' laj Efraín ut eb' laj Manasés re xb'oqb'aleb'.", "2": "", "3": "", "4": "", "5": "", "6": "<pb/>Jo'kan naq eb' li xtaql li awab'ej ke'xb'eeni chixjunil xteepal Israel ut Judá chi wank rik'ineb' li hu tz'iib'anb'il xb'aan li awab'ej ut eb' li xjolomileb' li tenamit, ut ke'xpuktesi resil a'in: “Ex ralal xk'ajolex laj Israel, sutq'inqex wi' chik rik'in li Qaawa', xYos laj Abrahán, laj Isahak ut laj Israel, ut A'an taasutq'iiq eerik'in, jarub'ex xexkole'k sa' ruq'eb' li awab'ej re Asiria.", "7": "Ink'a' jo'qex leena' leeyuwa' ut leeras eeriitz'in li ke'xq'etq'eti rib' chiru li Qaawa', xYos eb' li xxe'toonil yuwa'eb'. Jo'kan naq A'an kixq'axtesiheb' chi sache'k, jo' yookex chi rilb'al anaqwan.", "8": "Anaqwan meejipi eerib' jo' ke'xb'aanu leena' leeyuwa'; q'axtesihomaq b'an eerib' chiru li Qaawa' ut kimqex sa' li xLoq'laj Muheb'aal li santob'resinb'il xb'aan chi junajwa. K'anjelanqex chiru li Qaawa' leeYos, ut taanajto'q eerik'in li xnimal xjosq'il.", "9": "Wi laa'ex texsutq'iiq wi' chik rik'in li Qaawa', te'uxtaanaaq ruheb' leeras eeriitz'in ut leeralal eek'ajol xb'aaneb' li ke'k'amok reheb' chi preexil, ut te'sutq'iiq chaq sa' li na'ajej a'in, xb'aan naq li Qaawa' leeYos a'an chaab'il xch'ool ut aj uxtaan: ink'a' chik texxtz'eq chirix xch'ool wi texsutq'iiq rik'in”.", "10": "<pb/>Eb' li taql ke'numje'k sa'eb' li tenamit sa' xteepal Efraín ut Manasés, ut ke'wulak toj Sabulón; ab'anan eb' li tenamit neke'xse'e ut neke'reetz'uheb'.", "11": "Wankeb' ajwi' winq aj Aser, aj Manasés ut aj Sabulón li ke'xkub'si xwankileb' chiru li Qaawa' ut ke'chalk Jerusalén.", "12": "Jo'kan ajwi' sa' xteepal Judá li Yos kixtoch' xch'ooleb' li tenamit re naq chi junaj ru xch'ooleb' te'xb'aanu li k'aru ke'xye li awab'ej ut li xjolomileb' li tenamit, jo' chanru xchaq'rab' li Qaawa'.", "13": "<pb/>K'ajo'eb' li poyanam ke'xch'utub' rib' Jerusalén re xninq'ehinkil xkutankil li wa ink'a' yuub'il, chiru li xkab' po: nimla komonil li kiwank sa'eb' li kutan a'an.", "14": "Ke'xaqliik ut ke'ok chi risinkil eb' li artal wankatqeb' Jerusalén; ke'risi ajwi' chixjunileb' li x'artalil li k'atok k'ajpom, ut koxe'xkut sa' li nima' Sedrón.", "15": "Ke'xkamsi li mayej re xninq'ehinkil li Paswa, sa' li kaalaju kutan xb'e li xkab' po. Eb' laj tij ut eb' laj Leví chi k'ajo' xxutaaneb' ke'xch'ajob'resi rib' ut ke'xk'am chaq xmayejeb' re xk'atb'al sa' rochoch li Yos.", "16": "Chirix chik a'an ke'xtaw xna'ajeb' chi k'anjelak, jo' tz'iib'anb'il sa' xChaq'rab' laj Moisés, aj k'anjel chiru li Yos; ut eb' laj tij ke'xkirkiri li artal rik'in li kik' nak'eemank reheb' xb'aaneb' laj Leví.", "17": "Naab'aleb' li wankeb' sa' li loq'laj ch'utam toj maji' neke'xch'ajob'resi rib'; jo'kan naq eb' laj Leví ke'kamsink li mayej xul sa' xk'ab'a'eb' li toj maji' ch'ajob'resinb'ileb', re naq te'santob'resiiq cho'q re li Qaawa'.", "18": "Relik chi yaal naq naab'aleb' li tenamit aj Efraín, aj Manasés, aj Isakar ut aj Sabulón ink'a' ch'ajob'resinb'ileb' re te'xwa' li Paswa, jo' tz'iib'anb'il sa' li chaq'rab'. Ab'anan ke'wa'ak, ut laj Esekías kitijok chirixeb' ut kixye: “At Qaawa', q'axal nim laarahom, chakuy taxaq xmaakeb' jo'k'ihaleb' neke'sik'ok aawe chi anchaleb' xch'ool,", "19": "at xYos eb' li xxe'toonil yuwa'eb', us ta ink'a' xe'xch'ajob'resi rib' jo' xk'ulub' raj xsantilal li Loq'laj Na'ajej”, chan.", "20": "<pb/>Ut li Qaawa' kirab'i li xtij laj Esekías ut kixkuy xmaakeb' li tenamit.", "21": "Eb' laj Israel li ch'utch'uukeb' Jerusalén ke'xninq'ehi xkutankil li wa ink'a' yuub'il, chi jwal saheb' sa' xch'ool chiru wuqub' kutan, ut eb' laj Leví jo'wi' eb' laj tij ke'xnima xloq'al li Qaawa' rajlal kutan, naq yookeb' chi wajb'ak.", "22": "Naq kiril a'an, laj Esekías kixb'anyoxi reheb' chixjunileb' laj Leví naq ke'xb'aanu chi us li xk'anjel li Qaawa'. <pb/>Chiru wuqub' kutan ke'xtzeka xmayejil li ninq'e, ke'mayejak re li k'amok ib' sa' usilal rik'in li Yos ut ke'xloq'oni ru li Qaawa', xYos eb' li xxe'toonil yuwa'eb'.", "23": "Chirix chik a'an chixjunileb' li ch'utch'uukeb' sa' li ninq'e ke'xk'uub' naq taawanq chik wuqub'aq kutan li ninq'e, ut ke'ninq'ehik chi q'axal sa sa' xch'ooleb' chiru wuqub' kutan chik.", "24": "Xb'aan naq laj Esekías, awab'ej re Judá, kixsi lajeek'aal rox o'q'ob' (1,000) chi saaj wakax ut wuqub' mil chi karneer, cho'q reheb' chixjunil li ch'utch'uukeb' sa' li ninq'e. Eb' li xjolomileb' li tenamit ke'xk'e ajwi' lajeek'aal rox o'q'ob' (1,000) chi saaj wakax ut lajeeb' mil chi karneer. Ut naab'aleb' laj tij ke'xch'ajob'resi rib'eb'.", "25": "Chixjunil li xkomonileb' laj Judá, eb' laj tij ut eb' laj Leví, jo' ajwi' chixjunileb' li chalenaqeb' chaq sa' xteepal Israel, eb' laj ab'l tenamit li wankeb' chaq Israel ut jo'k'ihaleb' wankeb' Judá k'ajo' naq ke'saho'k sa' xch'ool.", "26": "Nimla sahil ch'oolej kiwank Jerusalén, xb'aan naq chalen chaq naq laj Salomón, ralal laj David, awab'ej re Israel, kiwank chi awab'ejink, maajun wa ki'uxmank junaq ninq'e jo' a'an, aran Jerusalén.", "27": "Chirix chik a'an ke'xaqliik eb' laj tij ut eb' laj Leví, ut ke'rosob'tesi li tenamit. Ut li Qaawa' kirab'i xyaab' xkuxeb', ut li xtijeb' kiwulak toj sa' choxa, sa' li xloq'laj muheb'aal."}