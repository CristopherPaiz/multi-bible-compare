{"1": "<pb/>Eb' laj Jerusalén ke'xxaqab' laj Okosías, li iitz'inb'ej, cho'q awab'ej sa' xna'aj laj Jorán, xb'aan naq jun ch'uuteb' aj Arabia ke'wulak sa' xmuheb'aaleb' laj Judá ut ke'xkamsi chixjunileb' li asb'ej; jo'kan naq laj Okosías, li iitz'inb'ej sa' xyanqeb' li ralal laj Jorán, ki'ok cho'q awab'ej re Judá.", "2": "Wiib' roxk'aal chihab' wank re laj Okosías naq kixtikib' awab'ejink, ut jun chihab' ajwi' ki'awab'ejink aran Jerusalén. X'Atalía xk'ab'a' li xna', xrab'in laj Omrí.", "3": "Ab'anan a'an ajwi' kixb'aanu li ink'a' us jo' kixb'aanu li xjunkab'al laj Ajab, xb'aan naq li xna' kiminok ru chi xb'aanunkil li maa'usilal.", "4": "Kixb'aanu li ink'a' nawulak chiru li Qaawa', jo' ke'xb'aanu eb' li ralal xk'ajol laj Ajab, xb'aan naq, chirix xkamik li xyuwa', a'aneb' chik ke'takchi'ink re, yal re xsachb'al.", "5": "<pb/>A'eb' ajwi' a'an li ke'takchi'ink re chi xik chirix laj Jorán, ralal laj Ajab, awab'ej re Israel, re yalok rik'in laj Jasahel, awab'ej re Aram, sa' li na'ajej Ramot re Galahad. Ab'an eb' laj Aram ke'xtiq' laj Jorán,", "6": "ut a'in kisutq'iik Jisrehel, re xb'anb'al li xtiq'ilal ki'uxk re aran Ramá, sa' li yalok rik'in laj Jasahel, awab'ej re Aram. Toja' naq laj Okosías, ralal laj Jorán, awab'ej re Judá, koho Jisrehel chi rula'aninkil laj Jorán, ralal laj Ajab, xb'aan naq yaj.", "7": "<pb/>Ak k'uub'k'u chaq xb'aan li Yos li xkamik laj Okosías sa' li ula'anink kixb'aanu re laj Jorán. Toje' ajwi' taawulaq aran naq koho rochb'een laj Jorán chi yalok rik'in laj Jehú, ralal laj Nimsí, li ak sik'b'il ru xb'aan li Yos chi xsachb'al ru li xjunkab'al laj Ajab.", "8": "Naq laj Jehú yo chi xkamsinkileb' li ralal xk'ajol laj Ajab, kixtaweb' li xjolomileb' laj Judá ut eb' li rech'alal laj Okosías, li yookeb' chi k'anjelak chiru laj Okosías, ut kixkamsiheb' aran.", "9": "Chirix chik a'an kixtaqla xsik'b'al laj Okosías li muqmu chaq Samaria. Ke'xchap, ke'xk'am rik'in laj Jehú ut ke'xkamsi; ab'anan ke'xmuq xb'aan naq ke'xye: “A'an ralal laj Josafat, li kixsik' li Qaawa' chi anchal xch'ool”. Jo'kan naq maajun chik sa' xjunkab'al laj Okosías kikanaak re taaruuq taa'ok cho'q awab'ej.", "10": "<pb/>Naq lix Atalía, xna' laj Okosías, kixnaw naq kikamsiik li xyum, koho chi xsachb'aleb' ru chixjunileb' li ralal xk'ajol li awab'ej re Judá.", "11": "Ab'an lix Joseba, xrab'in laj Jorán li awab'ej, kirisi laj Johás sa' xyanqeb' li ralal xk'ajol li awab'ej, li yookeb' chi kamsiik, kixk'am ut koxmuq sa' li xwarib'aal, rochb'een li ixq aj ilol re. Jo'kan naq kimuqmuuk chiru lix Atalía ut ink'a' kikamsiik. A'an ki'uxmank xb'aan lix Joseba, xrab'in laj Jorán li awab'ej, ranab' laj Okosías ut rixaqil laj Johadá laj tij.", "12": "Waqib' chihab' kiwank chi muqmu laj Johás rochb'eeneb' a'an, sa' rochoch li Qaawa', naq lix Atalía yo chi awab'ejink sa' li tenamit."}