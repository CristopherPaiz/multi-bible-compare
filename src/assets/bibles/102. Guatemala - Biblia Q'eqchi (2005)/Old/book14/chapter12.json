{"1": "<pb/>Naq laj Robohán xk'ojlaak chik xwankil ut kireek'a naq jwal kaw rib', kixkanab' xpaab'ankil li xchaq'rab' li Qaawa'. Jo'kan ajwi' ke'xb'aanu chixjunileb' laj Israel.", "2": "Ut naq ak yo chik ro' chihab' chi awab'ejink laj Robohán, kichalk laj Sosak, awab'ej re Ejiipt, chi yalok rik'ineb' laj Jerusalén, xb'aan naq moko tiikeb' ta xch'ool rik'in li Qaawa'.", "3": "Laj Sosak kichalk rochb'een chaq oxib' o'q'ob' (1,200) chi b'eleb'aal ch'iich' ut oxk'aal mil (60,000) chi kawaay; ut wankeb' ajwi' k'iila o'q'ob' li poyanam chalenaqeb' Ejiipt, ink'a' naru rajlankileb': wankeb' aj Libia, aj Sukí ut aj Etiopía.", "4": "Kireechaniheb' li tenamit re Judá li kawub'resinb'ileb', ut kiwulak toj Jerusalén.", "5": "<pb/>Toja' naq laj Semaías, li propeet, kik'ulunk rik'in laj Robohán ut rik'ineb' li xjolomileb' laj Judá, li ch'utch'uukeb' Jerusalén re yalok rik'in laj Sosak, ut kixye reheb': “Jo'ka'in xye li Qaawa': «Laa'ex xineetz'eqtaana, jo'kan naq laa'in texinkanab' sa' ruq' laj Sosak»”.", "6": "Li awab'ej rochb'eeneb' li xjolomileb' laj Israel ke'xkub'si xwankileb' ut ke'xye: “Tiik xch'ool li Qaawa'”, chankeb'.", "7": "<pb/>Naq li Qaawa' kiril naq ke'xkub'si xwankileb', kixye re laj Semaías: “Ke'xkub'si rib', jo'kan naq ink'a' chik teb'insach ru. Chi seeb' teb'inkol ut ink'a' chik tinjosq'o'q sa' xb'eeneb'; ink'a' tinq'axtesi li tenamit Jerusalén sa' ruq' laj Sosak.", "8": "Ab'anan te'k'anjelaq chiru laj Sosak, re naq te'xk'e reetal chanru li wank rub'el inwankil ut chanru wank rub'el xwankileb' li neke'taqlank sa' ruuchich'och'”.", "9": "<pb/>Koho ut laj Sosak, awab'ej re Ejiipt, re yalok rik'ineb' laj Jerusalén ut kirelq'a chixjunil li wank sa' rochoch li Yos ut sa' rochoch li awab'ej. Kirelq'a chixjunil: a' ajwi' chixjunileb' li xkolb'aleb' rib' laj puub' li kixyiib' laj Salomón rik'in oor.<f>[38]</f>", "10": "Jo'kan naq laj Robohán li awab'ej kixtaqla xyiib'ankil li reeqajeb' li ke'elq'aak, junes rik'in chik q'anch'iich', ut kixq'axtesiheb' reheb' li neke'taqlank sa' xb'eeneb' laj ilol re li rochoch li awab'ej.", "11": "Rajlal naq li awab'ej na'ok sa' rochoch li Qaawa', eb' laj k'aak'alenel neke'risi chaq li xkolb'aleb' rib', ut moqon neke'xkanab' wi' chik sa' li xna'ajeb'.", "12": "Jo'kan naq, sa' xk'ab'a' naq ke'xkub'si xwankileb', kich'anaak xjosq'il li Qaawa' ut ink'a' kixsach ru chixjunil, xb'aan naq toj wank ajwi' li k'aru us sa' xyanqeb' laj Judá.", "13": "<pb/>Kinimank xwankil laj Robohán, li awab'ej, aran Jerusalén, ut toj ki'awab'ejink. Jun roxk'aal chihab' wank re laj Robohán naq ki'ok cho'q awab'ej, ut chiru wuqlaju chihab' ki'awab'ejink aran Jerusalén, sa' li tenamit sik'b'il ru xb'aan li Qaawa' sa' xyanq chixjunileb' li xteepal laj Israel, re naq aran taaloq'oniiq. xNahamá xk'ab'a' li xna', Amón xtenamit.", "14": "Ab'an kixb'aanu li ink'a' nawulak chiru li Qaawa', xb'aan naq moko yo'oon ta wank li xch'ool re xsik'b'al li Yos.", "15": "<pb/>Chixjunil li xyehom ut xb'aanuhom laj Robohán, chalen sa' xtiklajik toj sa' xraqik, tz'iib'anb'il sa' xHu li propeet Semaías ut sa' xHu laj Idó aj ilol moy u.", "16": "<pb/>K'ajo' li yalok ke'xb'aanu chirib'ileb' rib' laj Robohán ut laj Jerobohán.", "17": "Naq laj Robohán kiq'ajk kisutq'iik rik'ineb' li xxe'toonil yuwa', kimuqe'k sa' xtenamit laj David, ut a' chik laj Abías li ralal kikanaak sa' xna'aj."}