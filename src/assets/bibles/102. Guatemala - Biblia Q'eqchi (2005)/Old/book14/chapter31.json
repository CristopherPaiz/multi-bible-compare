{"1": "<pb/>Naq kiraqe'k chixjunil a'an, chixjunileb' laj Israel li wankeb' aran, koheb' sa'eb' li tenamit sa' xteepal Judá; ke'xjori eb' li pek neke'xloq'oni jo' Yos, ke'xputz'i eb' li xjalam u lix Aserá ut ke'xjuk'i eb' li tijob'aal wankatqeb' chi tzuul jo' ajwi' eb' li artal sa' xteepal Judá, Benjamín, Efraín ut Manasés, toj reetal ke'xsacheb' chi junajwa. Chirix chik a'an, ke'sutq'iik chixjunileb', chi xjunqal sa' li xna'ajeb' ut sa' li xtenamiteb'.", "2": "<pb/>Moqon laj Esekías kixk'eheb' chi ch'uut eb' laj tij ut eb' laj Leví, a' yaal chanru xk'anjel li junjunq, ma chirix k'atok mayej malaj mayejak re li k'amok ib' sa' usilal rik'in li Yos, ma re loq'onink malaj b'anyoxink, malaj ut re b'ichank sa'eb' rokeb'aal li xloq'laj muheb'aal li Qaawa'.", "3": "Li awab'ej kixk'e kach'in xketomq cho'q re li k'atb'il mayej na'uxmank eq'la ut ewu, jo' ajwi' cho'q re li na'uxmank sa'eb' li sábado, sa' xyo'lajik li po ut sa'eb' li ninq'e, jo' chanru tz'iib'anb'il sa' xchaq'rab' li Qaawa'.<f>[59]</f>", "4": "Kixye ajwi' reheb' laj Jerusalén naq te'xk'e li mayej li tento te'xk'ul eb' laj tij ut eb' laj Leví re naq eb' a'in te'xk'e xch'ool chi xpaab'ankil xChaq'rab' li Qaawa'.", "5": "Ut naq eb' laj Israel ke'rab'i resil a'in, ke'xk'am chaq chi yo'oon li xb'een ru li triiw, li b'iin, li aseeyt, li xya'al kab' ut chixjunil li ru li awimq, rochb'eenatq li xlajeetqil li k'aru wank reheb'.<f>[60]</f>", "6": "<pb/>Eb' laj Israel ut eb' laj Judá li wankeb' sa'eb' li tenamit re Judá, ke'xk'am ajwi' chaq li xlajeetqil eb' li xninq ut xkok' ketomq ut li xlajeetqil li k'a'aq re ru mayejanb'il chiru li Qaawa' li xYoseb', ut ke'xjek'i chi tuub'.", "7": "Sa' li rox po ke'xtikib' xch'utub'ankil li mayej a'in ut ke'raqe'k sa' li xwuq po.", "8": "Ut naq ke'k'ulunk laj Esekías ut eb' li xjolomileb' li tenamit re rilb'al jo'k'ihal li mayej kitub'laak, ke'xloq'oni ru li Qaawa' ut ke'xyoxi chiruheb' laj Israel li xtenamit.", "9": "Toja' naq laj Esekías kixpatz' reheb' laj tij ut eb' laj Leví chirix li mayej kich'utlaak,", "10": "ut kichaq'ok laj Asarías, li xb'eenil aj tij, xkomoneb' laj Sadok, ut kixye: “Chalen naq ke'xtikib' xk'amb'al chaq li mayej cho'q re li rochoch li Qaawa', nokootzekank ut nokoonujak, ut toj wank naab'al li tzekemq na'ela'ank. Chixjunil a'in x'ela'ank, xb'aan naq li Qaawa' xrosob'tesi li xtenamit”, chan.", "11": "<pb/>Toja' naq laj Esekías kixtaqla xyiib'ankil li na'ajej sa' rochoch li Yos b'arwi' taak'uulamanq li mayej. Kiyiib'aak", "12": "ut aran ke'xk'uula chi chaab'il li mayej, li xlajeetqil ru chixjunil ut li k'a'aq re ru mayejanb'il re li Qaawa'. Laj Kenanías aj Leví, rochb'een laj Semehí li riitz'in, ke'xaqab'aak chi rilb'aleb' li mayej.", "13": "Laj Jehiel, laj Asarías, laj Nájat, laj Asahel, laj Yerimot, laj Josabad, laj Eliel, laj Ismakías, laj Májat ut laj Benaías ke'xaqab'aak xb'aan laj Esekías li awab'ej ut xb'aan laj Asasías, laj jolominel sa' rochoch li Yos, re xtenq'ankil laj Kenanías ut laj Semehí li riitz'in.", "14": "Laj Koré, ralal laj Imná, xkomoneb' laj Leví, li na'ilok re li okeb'aal li wank sa' xjayal releb'l saq'e, kikanaak chi xk'ulb'al, rilb'al ut xk'uulankil li mayej na'alaak sa' xch'ooleb' li poyanam xk'eeb'al re li Yos; ut a'an ajwi' li najek'ink re li mayej q'axtesinb'il re li Qaawa' ut li k'a'aq re ru jwal loq'.", "15": "Li neke'tenq'ank re laj Koré chi junelik sa' xtenamiteb' laj tij, a'aneb' laj Eden, laj Minjamín, laj Jesus, laj Semaías, laj Amarías ut laj Sekanías, re xjek'inkil li tzekemq cho'q reheb' li ras riitz'ineb', jo' saajeb' ut cheekeb', a' yaal k'aru li xmolamileb':", "16": "neke'xk'e reheb' li winq li ak xe'xkooloni oxib' chihab' ut tz'iib'anb'il xk'ab'a'eb' sa' li hu, a'eb' li neke'ok sa' rochoch li Yos chi k'anjelak rajlal kutan, a' yaal k'aru li xkomonil ut xk'anjel li junjunq.", "17": "Ke'xjek'i ajwi' reheb' laj tij tz'iib'anb'il xk'ab'a'eb' sa' li hu, a' yaal chanru li xjunqkab'lal li junjunq; ut reheb' ajwi' laj Leví, tz'iib'anb'il xk'ab'a'eb' chalen laj junqmay chihab', jo' chanru xk'anjeleb' ut li xmolamileb'.", "18": "Tz'iib'anb'ileb' ajwi' xk'ab'a' chixjunileb' li kok'al, eb' li ixaqilb'ej, eb' li ralal ut eb' li xrab'ineb' laj tij ut eb' laj Leví, naraj naxye chixjunil li komonil, xb'aan naq q'axtesinb'ileb' re li Yos rik'in li loq'laj k'anjel neke'xb'aanu.", "19": "Cho'q reheb' laj tij, ralal xk'ajoleb' laj Aharón, li wankatqeb' chaq sa' li xna'ajeb', sa'eb' li xk'aleb'aaleb' li xtenamiteb' laj tij, wankeb' winq xaqab'anb'ileb' sa' li junjunq chi tenamit re xjek'inkil xtzekemqeb' chixjunileb' li winq aj tij, xkomoneb' laj Aharón, jo' ajwi' chixjunileb' laj Leví li tz'iib'anb'il xk'ab'a'eb'.", "20": "<pb/>A'an a'in kixb'aanu laj Esekías sa' chixjunil xteepal Judá. Kixb'aanu li us, li tiikilal ut li yaal li nawulak chiru li Qaawa' li xYos.", "21": "Chixjunil li kixb'aanu cho'q re li rochoch li Yos, cho'q re li xChaq'rab' ut li Raatin, kixb'aanu chi anchal xch'ool rik'in xsik'b'al li Qaawa' li xYos, ut jwal us ki'elk rik'in a'an."}