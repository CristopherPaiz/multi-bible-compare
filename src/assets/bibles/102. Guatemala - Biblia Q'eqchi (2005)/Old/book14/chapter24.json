{"1": "<pb/>Wuqub' chihab' wank re laj Johás naq ki'ok cho'q awab'ej, ut ka'k'aal chihab' ki'awab'ejink aran Jerusalén. Li xna', a'an xSibía, Berseba xtenamit.", "2": "Laj Johás kixb'aanu li nawulak chiru li Qaawa', naq toj yo'yo laj Johadá laj tij.", "3": "A'in kixsumub' laj Johás rik'ineb' wiib' chi ixq ut ke'wank ralaleb' ut xrab'ineb'.", "4": "<pb/>Chirix chik a'in laj Johás kixk'uub' xchaab'ilob'resinkil li rochoch li Qaawa';", "5": "jo'kan naq kixch'utub'eb' laj tij jo'wi' eb' laj Leví, ut kixye reheb': “Cheb'eniiq chixjunileb' li tenamit sa' xteepal Judá ut rajlal chihab' texch'utub'anq plaat sa' chixjunil Israel, re xchaab'ilob'resinkil rochoch li Qaawa' leeYos; ut seeb'aaq eerib' chi xb'aanunkil”. Ab'an eb' laj Leví ink'a' ke'xseeb'a rib'eb'.", "6": "<pb/>Toja' naq li awab'ej kixb'oq laj Johadá, li xb'eenil aj tij, ut kixye re: “K'a'ut naq ink'a' xak'e aach'ool chi xtaqlankileb' laj Leví re xxokb'al chaq li tumin rik'ineb' laj Judá ut eb' laj Israel, jo' kixchaq'rab'i laj Moisés, laj k'anjel chiru li Qaawa', jo'wi' li xkomonileb' laj Israel, cho'q re li xMuheb'aal li Sumwank?”,<f>[49]</f> chan.", "7": "<pb/>Xb'aan naq lix Atalía, li reemaaru aj ixq, ut eb' li ralal xk'ajol ke'xpo' li rochoch li Yos; ut ke'xxok ajwi' li k'a'aq re ru mayejanb'il sa' rochoch li Qaawa' ut ke'roksi cho'q reheb' laj Bahal.", "8": "Jo'kan naq li awab'ej kixtaqla xyiib'ankil jun xokleb'aal tumin li kik'eemank chire li okeb'aal chirix li rochoch li Yos,", "9": "ut ke'xpuka resilal sa' xteepal Judá ut Jerusalén re te'xk'am chaq li xmayejeb' ut te'xk'e re li Qaawa', jo' kixye laj Moisés, laj k'anjel chiru li Yos, reheb' laj Israel aran sa' li chaqich'och'.", "10": "K'ajo' naq ke'saho'k xch'ool chixjunileb' laj jolominel ut chixjunileb' li tenamit: ke'xk'amatq chaq li xmayejeb' ut ke'xk'e sa' li xokleb'aal tumin toj reetal kijujak.", "11": "Naq eb' laj Leví neke'xk'am li xokleb'aal tumin rik'ineb' laj tz'iib' li neke'k'anjelak chiru li awab'ej, wi neke'ril naq jwal naab'al li tumin, nachalk laj tz'iib' aj k'anjel chiru li awab'ej ut laj ilol k'anjel xaqab'anb'il xb'aan li xb'eenil aj tij, neke'xyamtesi xsa' li kaax ut neke'xk'e wi' chik sa' xna'aj. Jo'kan neke'xb'aanu rajlal naq nanujak li xokleb'aal tumin, ut naab'al li tumin naxokmank.", "12": "Li awab'ej ut laj Johadá neke'xk'e li tumin reheb' laj jolominel k'anjel re xyiib'ankil chi us li rochoch li Qaawa', ut eb' a'an neke'xtoj eb' laj sik'ol pek, eb' laj peech', eb' laj tenol ch'iich' ut eb' li neke'k'anjelank re li q'anch'iich', re xchaab'ilob'resinkil li rochoch li Yos.", "13": "<pb/>Eb' laj jolominel k'anjel ke'ok chi xyiib'ankil chi us li rochoch li Yos, ut rik'in li xk'anjeleb' sa' junpaat kiyaalo'k li ochoch; ke'xyiib' chi us ut ke'xchaab'ilob'resi, jo' naq kiwank junxil.", "14": "Naq kiraqe'k li k'anjel, ke'xq'axtesi rela' li tumin sa' ruq' li awab'ej ut laj Johadá, ut chiru li tumin a'an ke'xyiib' li k'a'aq re ru taak'anjelaq sa' rochoch li Yos ut eb' li k'anjelob'aal re loq'onink ut cho'q reheb' li k'atb'il mayej; ke'xyiib'eb' ajwi' naab'al li sek' rik'in plaat ut oor. Naq toj yo'yo laj Johadá, junelik ki'uxk mayejak sa' rochoch li Qaawa'.", "15": "<pb/>Ab'anan kitixk laj Johadá, ut naq ak xikenaq xhab', kiq'ajk kisutq'iik. Lajeeb' xwuqk'aal (130) chihab' wank re, naq kikamk.", "16": "Kimuqe'k sa' xtenamit laj David, sa' xyanqeb' li awab'ej, xb'aan naq kixb'aanu li us cho'q re li tenamit Israel, cho'q re li Qaawa' ut cho'q re li rochoch li Yos.", "17": "<pb/>Chirix xkamik laj Johadá ke'k'ulunk li xjolomileb' laj Judá rik'in li awab'ej, kole'xwiq'ib' rib' chiru re xk'eeb'al xloq'al, ut li awab'ej kixk'ulub'an li k'aru ke'xye re.", "18": "Ke'xtz'eqtaana li rochoch li Qaawa', xYos eb' li xxe'toonil yuwa'eb', ut a'eb' chik li loq'laj che' ut li jalaneb' yos ke'xloq'oni ru. Jo'kan naq kichalk xjosq'il li Qaawa' sa' xb'een Judá ut Jerusalén, xb'aan li maak ke'xb'aanu.", "19": "Li Qaawa' kixtaqlaheb' propeet rik'ineb', re naq te'xyot' xch'ool te'xjal xk'a'uxl ut te'sutq'iiq wi' chik rik'in li Yos; ab'anan ink'a' ke'raj xpaab'ankil.", "20": "<pb/>Toja' naq li xmusiq' li Yos ki'ok rik'in laj Sakarías, ralal laj Johadá laj tij, ut a'an kixxaqab' rib' chiruheb' li tenamit ut kixye: “Jo'ka'in xye li Qaawa': «K'a'ut naq nekeq'et xchaq'rab' li Qaawa'? Moko us ta tex'elq. Laa'ex xetz'eqtaana li Qaawa'; jo'kan naq A'an texxtz'eqtaana laa'ex»”.<f>[50]</f>", "21": "<pb/>Ab'an eb' a'an ke'xk'uub' xkamsinkil, ut li awab'ej kixtaqlaheb' chi xteninkil chi pek toj reetal ke'xkamsi chiru xneb'aalil li rochoch li Qaawa'.", "22": "Laj Johás li awab'ej kisachk sa' xch'ool li usilal ki'uxk re xb'aan laj Johadá, xyuwa' laj Sakarías, kixkamsi b'an laj Sakarías li ralal li kixye sa' xkamik: “Li Qaawa' xril taxaq li k'aru xab'aanu ut a'an taxaq chik'ehoq reeqaj aawe!”, chan.", "23": "<pb/>Jun chihab' chik chirix a'an, eb' laj puub' re Aram koheb' chi yalok rik'in laj Johás: koxe'okaq Judá ut Jerusalén, ke'xkamsi chixjunileb' li xjolomileb' li tenamit ut jo'ch'inal jo'nimal ke'xxok sa' li yalok ke'xtaqla aran Damaask.", "24": "Us ta ink'a' k'iheb' laj puub' li ke'chalk chaq Aram, ab'an q'axal naab'aleb' laj puub' aj Judá li ke'q'axtesiik sa' ruq'eb' xb'aan li Qaawa', xb'aan naq ke'xtz'eqtaana li Qaawa', xYos eb' li xxe'toonil yuwa'eb'. Jo'ka'in naq eb' laj Aram ke'xk'e laj Johás chi xtojb'al rix li xmaak.", "25": "<pb/>Ut naq eb' laj Aram ke'sutq'iik sa' xtenamiteb', ke'xkanab' laj Johás chi jwal ra wank. Toja' naq eb' laj k'anjel chiru ke'xk'uub' xkamsinkil, xb'aan xkamik li ralal laj Johadá laj tij, ut ke'xkamsi naq wank sa' li xwarib'aal. Chirix li xkamik ke'xmuq sa' xtenamit laj David, ab'anan ink'a' ke'xmuq sa' xmuqleb'aaleb' li awab'ej.", "26": "Eb' li ke'k'uub'ank xkamik laj Johás, a'aneb' laj Sabad, xyum lix Simat aj Amón, ut laj Josabad, xyum lix Simrit aj Mohab.", "27": "<pb/>Eb' li ralal xk'ajol laj Johás, li k'iila mayej kixk'ul ut li xyiib'ankil chi us li rochoch li Yos, tz'iib'anb'ileb' sa' xHuhil li xyehom ut xb'aanuhomeb' li awab'ej. Ut a' chik laj Amasías li ralal ki'ok chi awab'ejink sa' xna'aj."}