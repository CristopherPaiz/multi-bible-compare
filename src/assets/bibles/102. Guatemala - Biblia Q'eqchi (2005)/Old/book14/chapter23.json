{"1": "<pb/>Sa' li xwuq chihab' laj Johadá kikawuuk xch'ool ut kixtaqla xb'oqb'aleb' li xjolomileb' li o'taqk'aal chi aj puub', jo' ajwi' laj Asarías, ralal laj Yeroján; laj Ismael, ralal laj Jwan; laj Asarías, ralal laj Obed; laj Mahasías, ralal laj Adaías, ut laj Elisafat, ralal laj Sikrí; ut kixk'uub' jun sumwank rik'ineb'.", "2": "Eb' a'an ke'xb'eeni li xteepal Judá ut ke'xch'utub'eb' laj Leví li wankatqeb' sa' chixjunileb' li tenamit re Judá, jo' ajwi' li xjolomileb' li xjunqkab'al aj Israel, ut chixjunileb' ke'k'ulunk Jerusalén.", "3": "Jo'k'ihaleb' li ch'utch'uukeb' aran ke'xk'ojob' jun li sumwank rik'in li awab'ej sa' rochoch li Yos. <pb/>Ut laj Johadá kixye: “Waye' li ralal li awab'ej! A'an li taa'awab'ejinq, jo' kixye li Qaawa' chirixeb' li ralal xk'ajol laj David.<f>[48]</f>", "4": "A'an a'in li teeb'aanu: teek'e eerib' sa' oxib' ch'uut. Jun ch'uut eere, a'eb' laj tij ut eb' laj Leví li neke'k'anjelak sa' sábado, te'kanaaq chi rilb'aleb' li okeb'aal;", "5": "jun ch'uut chik te'xk'aak'ale li rochoch li awab'ej ut li jun ch'uut chik te'kanaaq sa' li okeb'aal Xur xk'ab'a'. Ut chixjunileb' li tenamit wanqeb' chiru xneb'aalil li rochoch li Yos.", "6": "Ka'ajeb' wi' laj tij ut eb' laj Leví li yookeb' chi k'anjelak te'ruuq chi ok sa' rochoch li Yos, xb'aan naq q'axtesinb'ileb' chiru li Qaawa'. Ab'an chixjunil li tenamit tento te'k'aak'alenq sa' xk'ab'a' li Qaawa'.", "7": "Eb' laj Leví te'xsut rix li awab'ej, chi wanq xch'iich'eb' sa' ruq'eb'. Ka'ajeb' wi' a'an te'rochb'eeni li awab'ej li b'ar taaxikje'q. Ut yalaq ani taaraj xminb'al rib' chi ok sa' rochoch li Yos, taakamsiiq”, chan laj Johadá.", "8": "<pb/>Eb' laj Leví ut chixjunileb' laj Judá ke'xb'aanu chixjunil li kixye laj Johadá laj tij. Li junjunq kixk'ameb' laj puub', a'eb' li neke'elk ut neke'ok sa' xk'anjeleb' chiru li kutan sábado, xb'aan naq laj Johadá maajun ch'uut kixk'e chi hilank.", "9": "Toja' naq laj Johadá laj tij kixq'axtesi reheb' li xjolomileb' li o'taqk'aal chi aj puub' eb' li jutz' che' ut li koleb' ch'iich', jo' kok' jo' ninq, k'uulanb'ileb' sa' rochoch li Yos, a'eb' li ke'k'anjelak najter re li awab'ej David.", "10": "Ut chixjunileb' li tenamit ke'xtawaxi xna'ajeb', chi wankeb' xch'iich' sa' ruq'eb', chalen sa' li okeb'aal wank sa' xjayal releb'l saq'e toj sa' li rokeb'l, ut chi xsutam li artal: sutsu li awab'ej chi xkaapak'alil.", "11": "Toja' naq laj Johadá ut eb' li ralal ke'risi chaq li ralal li awab'ej, ke'xk'e li xkoroon ut eb' li reetalil jo' awab'ej, ut ke'xxaqab' cho'q awab'ej. Ke'xyul rik'in aseeyt ut ke'xjap re chi xyeeb'al: “Sahaq taxaq xch'ool li awab'ej!”, chankeb'.", "12": "<pb/>Naq lix Atalía kirab'i naq japeb' re li poyanam, yookeb' chi aanilak ut yookeb' chi xk'eeb'al xsahil xch'ool li awab'ej, koho wankeb' wi' li k'iila poyanam sa' rochoch li Yos.", "13": "Ut aran kiril li awab'ej xaqxo chi xk'atq roqechal li rochoch li Yos, sa' li okeb'aal. Wankeb' ajwi' chi xk'atq li awab'ej eb' laj jolominel jo'wi' eb' laj yaab'asinel pur, ut chixjunileb' li tenamit q'axal saheb' sa' xch'ool, yookeb' chi xyaab'asinkil eb' li pur. Eb' laj b'ichanel yookeb' chi xch'e'b'al li xwajb'eb' rik'in b'ichank re xloq'oninkil li Qaawa'. Toja' naq lix Atalía kixq'ich li raq' ut kixjap re chi xyeeb'al: “Xinb'alaq'iik, xinb'alaq'iik!”, chan.", "14": "<pb/>Ab'an laj Johadá laj tij kixye reheb' li xjolomileb' laj puub': “Isihomaq chaq sa' eeyanq ut kamsihomaq ani nataaqenk re”. Kixye chi jo'kan xb'aan naq ink'a' kiraj naq taakamsiiq sa' rochoch li Qaawa'.", "15": "Tikto ke'xte li xb'e ut naq ki'ok sa' rochoch li awab'ej, sa' li okeb'aal neke'wank wi' eb' li kawaay, aran ke'xkamsi.", "16": "<pb/>Chirix chik a'an laj Johadá kixk'ojob' jun li sumwank rik'in chixjunil li tenamit ut li awab'ej, re naq li tenamit a'anaq tz'aqal xtenamit li Qaawa'.", "17": "Ut chixjunil li tenamit koheb' sa' rochoch laj Bahal: ke'xjuk' ut ke'xputz'i eb' li artal ut eb' li jalam u, ut laj Matán, laj tij chiru laj Bahal, ke'xkamsi chiruheb' li artal.", "18": "Laj Johadá kixxaqab'eb' aj k'aak'alehom re li rochoch li Yos, rub'el xwankileb' laj Leví ut eb' laj tij, jo' chanru xjek'ihom laj David junxil sa' rochoch li Qaawa' ut jo' tz'iib'anb'il sa' li xChaq'rab' laj Moisés, re xyeechi'inkil k'atb'il mayej rik'in sahil ch'oolej ut b'ichank, jo' xchaq'rab'ihom laj David.", "19": "Kixxaqab'eb' aj ilol re li rochoch li Yos re naq maajun chimuxuq re li loq'laj ochoch.", "20": "Moqon chik kixch'utub'eb' li xjolomileb' li o'taqk'aal chi aj puub', eb' li xninqaleb' ru winq, eb' li neke'jolomink re li tenamit ut chixjunileb' li poyanam, ut ke'rochb'eeni li awab'ej chalen sa' rochoch li Yos toj sa' rochochil li awab'ej, ke'ok sa' li okeb'aal wank taqe'q; ut aran ke'xk'ojob' sa' xk'ojarib'aal li awab'ej.", "21": "K'ajo' xsahilaleb' xch'ool chixjunileb'! Kamenaq chik lix Atalía, jo'kan naq li tenamit kikanaak sa' tuqtuukilal."}