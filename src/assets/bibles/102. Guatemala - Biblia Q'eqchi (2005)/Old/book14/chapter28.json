{"1": "<pb/>Junmay chihab' wank re laj Ajás naq ki'ok cho'q awab'ej, ut waqlaju chihab' ki'awab'ejink aran Jerusalén. Ab'an ink'a' kixb'aanu li nawulak chiru li Qaawa', jo' kixb'aanu laj David li xyuwa';", "2": "kixb'aanu b'an jo' ke'xb'aanu eb' li awab'ej re Israel, toj reetal kixyiib' xjalam uheb' laj Bahal.", "3": "Kik'atok pom sa' xtaq'ahil Ben-Hinón, ut kixq'axtesi li ralal chi k'ate'k, jo' li tz'i'b'eetalil neke'xb'aanu eb' li tenamit li ke'sache'k ruheb' xb'aan li Qaawa' chiruheb' laj Israel.", "4": "Kimayejak ut kik'atok pom sa'eb' li tijob'aal chi tzuul, sa' xb'eeneb' li b'ool ut rub'elatq chixjunil li xninqal che'.", "5": "<pb/>Li Qaawa' li xYos kixq'axtesi laj Ajás sa' ruq' li awab'ej re Aram, ut kik'ame'k sa' li tenamit Damaask. Kiq'axtesiik ajwi' sa' ruq' li awab'ej re Israel, ut q'axal ra kixk'ul.", "6": "Laj Pékaj, ralal laj Romelías, yal chiru jun kutan kixkamsi waqk'aal mil (120,000) chi winq aran Judá, chixjunileb' a'an jwal kaweb' rib'. Kik'ulmank chi jo'kan xb'aan naq ke'xtz'eqtaana li Qaawa', li xYos eb' li xxe'toonil yuwa'eb'.<f>[54]</f>", "7": "Laj Sikrí, jwal kaw rib' sa' xyanqeb' laj Efraín, kixkamsi laj Mahasías, ralal li awab'ej; kixkamsi ajwi' laj Asrikán, laj ilol re li rochoch li awab'ej, ut laj Elkaná, a' li xkab'il chi taqlank.", "8": "Eb' laj Israel ke'xk'am chi preexil lajeek'aal mil (200,000) aj Judá: ixqeb' rochb'eeneb' li ralal xk'ajoleb'. Naab'al ajwi' li k'a'aq re ru ke'xxok ut ke'xk'am Samaria.", "9": "<pb/>Aran Samaria kiwank jun xpropeet li Qaawa', aj Obed xk'ab'a', li ki'elk chi xk'ulb'aleb' laj puub' naq yookeb' chi ok sa' li tenamit, ut kixye reheb': “Li Qaawa', xYos eb' leena' leeyuwa', kichalk xjosq'il rik'ineb' laj Judá ut kixq'axtesiheb' sa' leeruq'. Ab'an laa'ex xekamsiheb' chi k'ajo' eejosq'il: toj sa' choxa kiwulak leejosq'il!", "10": "Ut anaqwan teeraj ajwi' xrahob'tesinkileb' laj Judá ut eb' laj Jerusalén jo' aj k'anjelaqeb' cheru. Ma ink'a' tab'i' tz'aqal ak xexmaakob'k chiru li Qaawa' leeYos?", "11": "Paab'omaq li yookin chi xyeeb'al eere ut ach'ab'ahomaqeb' leeras eeriitz'in xechapeb' chaq, xb'aan naq k'ajo' xjosq'il li Qaawa' eerik'in”, chan li propeet.", "12": "<pb/>Toja' naq wankeb' xjolomileb' laj Efraín, jo' laj Asarías, ralal laj Jwan; laj Berekías, ralal laj Mesilemot; laj Esekías, ralal laj Salún, ut laj Amasá, ralal laj Jadlay, ke'xxaqab' rib' chiruheb' li yookeb' chi sutq'iik sa' li yalok", "13": "ut ke'xye reheb': “Meeroksiheb' chaq arin laj preex a'in, xb'aan naq a'an tixteneb' jun chik li maak sa' qab'een chiru li Qaawa'. Li k'aru yookex laa'ex, a'an xk'eeb'al xkomon qamaak ut qaraaxiik'. Ak jwal nim li qamaak, ut li Qaawa' yo xjosq'il sa' xb'eeneb' laj Israel”.", "14": "<pb/>Toja' naq eb' laj puub' ke'rach'ab'eb' li poyanam ut ke'xq'axtesi li k'a'aq re ru ke'xxoki chaq sa' li yalok, ut ke'xkanab' chiruheb' laj jolominel ut chiru chixjunileb' li komonil.", "15": "Chirix chik a'an eb' li kaahib' xjolomileb' laj Efraín ke'xk'ojob' xch'ooleb' li ke'chape'k chaq, ut rik'in li k'a'aq re ru kixokmank chaq ke'xk'e raq'eb' chixjunileb' li t'ust'uukeb' ut ke'xk'e ajwi' xxaab'eb'. Ke'xk'eheb' chi wa'ak, chi uk'ak; ke'xyuleb' rik'in aseeyt li ra wankeb', ke'xk'eheb' chirix b'uur li tawajenaqeb' ut ke'xk'ameb' Jerikó, sa' xtenamitul li kala', ut ke'xkanab'eb' sa' xyanq li xkomoneb'. Chirix chik a'an ke'sutq'iik Samaria.", "16": "<pb/>Sa'eb' li kutan a'an li awab'ej Ajás kixtaqlaheb' aj yehol esil rik'ineb' li awab'ej re Asiria, re taatenq'aaq xb'aaneb':", "17": "xb'aan naq chalenaqeb' wi' chik laj Edom, ke'yalok wi' chik rik'ineb' laj Judá ut naab'aleb' li poyanam ke'chape'k.", "18": "Jo'kaneb' ajwi' laj Filistea: ke'elq'ak sa'eb' li tenamit wankeb' chiru taq'a ut aran Nejeb, sa' xteepal Judá, ut ke'reechani eb' li tenamit Bet-Semes, Ayalón, Kederot, jo'wi' Sokó, Timná ut Kinsó rochb'eeneb' chixjunil li xk'aleb'aalileb', ut ke'kanaak aran.", "19": "Chi jo'kan li Qaawa' kixk'ut xxutaaneb' laj Judá xmaak laj Ajás, awab'ej re Israel, li kixtz'eqtaana li Qaawa' ut kik'amok xb'eheb' laj Judá chi xb'aanunkil li maa'usilal.", "20": "<pb/>Laj Tiklat-Piléser, awab'ej re Asiria, kichalk rik'in laj Ajás, ab'anan maawa' re xtenq'ankil, re b'an xrahob'tesinkil.", "21": "Laj Ajás kirisi chixjunil li k'a'aq re ru wank sa' rochoch li Qaawa', li wank sa' xk'uuleb'aal li awab'ej ut sa'atqeb' li rochocheb' laj jolominel, ut kixk'e re li awab'ej re Asiria; ab'anan maak'a' ki'ok wi'.", "22": "Ut us ta sutsu li xtenamit xb'aaneb' laj Asiria, laj Ajás ink'a' kixkanab' xq'etq'etinkil rib' chiru li Qaawa'.", "23": "Kimayejak chiruheb' li xyoseb' laj Damaask, xb'aan kixye sa' xch'ool: “Li xyoseb' li awab'ej re Aram neke'xtenq'aheb'. Jo'kan naq tinmayejaq chiruheb' re naq tine'xtenq'a ajwi' laa'in”, chan sa' xch'ool. A'aneb' li ke'sachok xwankil laj Ajás jo' ajwi' xwankil chixjunileb' laj Israel.", "24": "Laj Ajás kixch'utub' li k'a'aq re ru re li rochoch li Yos ut kixputz'i chixjunil; kixtz'apeb' rokeb'aal li rochoch li Qaawa' ut kixxaqab'eb' artal sa'atqeb' li xaalib'e re Jerusalén.", "25": "Kixyiib'atq ajwi' tijob'aal sa'eb' li b'ool sa' chixjunil xteepal Judá, re mayejak k'ajpom chiruheb' li jalanil yos, ut chi jo'kan kixchiq' xjosq'il li Qaawa', xYos eb' li xxe'toonil yuwa'.", "26": "<pb/>Chixjunil li xyehom ut xb'aanuhom laj Ajás, chalen sa' xtiklajik toj sa' xraqik, tz'iib'anb'il sa' xHuhil li xyehom ut xb'aanuhomeb' li awab'ej re Judá ut Israel.", "27": "Naq laj Ajás kiq'ajk kisutq'iik<f>[55]</f> rik'ineb' li xxe'toonil yuwa', kimuqe'k sa' li tenamit Jerusalén, ab'an ink'a' kimuqe'k sa' xmuqleb'aaleb' li awab'ej re Israel. Ut a' chik laj Esekías li ralal kikanaak chi awab'ejink sa' xna'aj."}