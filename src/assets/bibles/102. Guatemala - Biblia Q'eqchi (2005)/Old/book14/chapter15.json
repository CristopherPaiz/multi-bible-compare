{"1": "<pb/>Toja' naq li xmusiq' li Qaawa' kikub'eek sa' xb'een laj Asarías, ralal laj Obed,", "2": "li ki'elk chi xk'ulb'al laj Asá ut kixye re: “Ab'ihomaqin, a Asá ut chejunilex laa'ex aj Judá ut aj Benjamín! Li Qaawa' taawanq eerik'in wi laa'ex wanqex rik'in. Wi nekesik' li Yos, A'an tixk'e rib' chi tawe'k; ab'anan wi' neketz'eqtaana, texxtz'eqtaana ajwi' A'an.", "3": "Chiru k'iila chihab' eb' laj Israel ke'wank chi maak'a' tz'aqal xYoseb', maak'a' junaq aj tij natzolok reheb' ut maak'a' li chaq'rab'.", "4": "Ab'anan naq sa' li xnimal xrahilaleb' ke'sutq'iik rik'in li Qaawa', xYos laj Israel, ut ke'xsik', A'an kixk'e rib' chi tawe'k.", "5": "Chiruheb' li kutan a'an, maak'a' chaq tuqtuukilal cho'q reheb' li tenamit, junes b'an xninqal rahilal kixib'esink reheb' chixjunileb' li poyanam wankatqeb' sa'eb' li tenamit.", "6": "Ke'yalok kok' tenamit chirib'ileb' rib' jo' eb' ajwi' li xninqaleb' tenamit, xb'aan naq li Qaawa' kixxib'esiheb' rik'in k'iila paay ru chi ch'a'ajkilal.", "7": "A'ut laa'ex mich'inank eech'ool ut kaw xaqxooqex, xb'aan naq wank xq'ajkamunkil leek'anjel”.", "8": "<pb/>Naq laj Asá kirab'i li aatin a'in yeeb'il xb'aan li propeet, q'axak kikawuuk xch'ool ut kixtaqla xjuk'inkil chixjunileb' li tz'i'b'eetalil jalam u wankatqeb' sa' xteepal Judá ut Benjamín, jo' ajwi' sa' chixjunileb' li tenamit kireechani sa' xtzuulul Efraín, ut kixk'ojob' wi' chik li x'artal li Qaawa' li wank chi xneb'aalil li rochoch li Yos.", "9": "Kich'utub'eb' chixjunileb' laj Judá, eb' laj Benjamín, laj Efraín, laj Manasés ut eb' laj Simehón li wankeb' sa' xyanqeb' (xb'aan naq naab'aleb' aj Israel ke'q'axonk rik'in laj Asá, naq ke'xk'e reetal naq li Qaawa' li xYos yo chi xtenq'ankil laj Asá).", "10": "<pb/>Ke'ch'utlaak Jerusalén sa' li rox po re li ro'laju chihab' rokik laj Asá cho'q awab'ej.", "11": "Chiru li kutan a'an ke'xmayeja re li Qaawa' li k'aru ke'xchap chaq sa' li yalok: o'lajuk'aal xkab' o'q'ob' (700) chi b'ooyx ut wuqub' mil (7,000) chi karneer.", "12": "Ut ke'xk'e rib' sa' aatin naq te'xpaab' li Qaawa', xYos li xxe'toonil yuwa'eb', chi anchaleb' xch'ool ut anchaleb' li raanm.", "13": "Ke'xye ajwi' naq chixjunileb' li ink'a' te'xpaab' li Qaawa', xYos laj Israel, te'kamsiiq, jo' kok' ut ninq, jo' winq ut ixq.", "14": "Ke'xye xjurament chiru li Qaawa' chi kaw xyaab' xkuxeb' ut chi q'axal saheb' sa' xch'ool rik'in xyaab'eb' li pur ut xukub'.", "15": "Ut chixjunileb' laj Judá ke'saho'k xch'ool chirix li jurament ke'xb'aanu, xb'aan naq ke'xye chi anchaleb' xch'ool ut ke'xsik' li Qaawa' chi anchaleb' li raanm. Jo'kan naq li Yos kixk'e rib' chi tawe'k xb'aaneb', ut kixk'eheb' chi wank sa' tuqtuukilal rik'ineb' li tenamit wankeb' chi xsutameb'.<f>[39]</f>", "16": "<pb/>Laj Asá, li awab'ej, kirisi cho'q xna'eb' li tenamit lix Mahaká, li xna'chin, xb'aan naq kixyiib' jun xjalam u lix Aserá. Laj Asá kixputz'i li tz'i'b'eetalil a'an ut kixk'at chire li nima' Sedrón.", "17": "Ab'anan ink'a' ke'juk'mank eb' li tijob'aal chi xjolomeb' li tzuul, us ta laj Asá q'axal tiik xch'ool chirix li Qaawa', chiru chixjunil li xyu'am.", "18": "Kixk'am sa' rochoch li Yos chixjunil li k'a'aq re ru kixmayeja laj David li xyuwa', jo' ajwi' li ki'alaak sa' xch'ool xyeechi'inkil: plaat ut oor ut eb' li k'anjelob'aal.", "19": "Ut chiru o'laju xka'k'aal chihab', naq yo chi awab'ejink laj Asá, ink'a' kiwank yalok."}