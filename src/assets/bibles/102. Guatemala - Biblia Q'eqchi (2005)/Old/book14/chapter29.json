{"1": "<pb/>Oob' xka'k'aal chihab' wank re laj Esekías naq ki'ok cho'q awab'ej, ut b'eleeb' xka'k'aal chihab' ki'awab'ejink aran Jerusalén. X'Abía xk'ab'a' li xna', xrab'in laj Sakarías.", "2": "Laj Esekías kixb'aanu li nawulak chiru li Qaawa', jo' tz'aqal kixb'aanu laj David li xyuwa'.", "3": "Sa' xtiklajik li chihab' ki'ok wi' chi awab'ejink, kixte li rokeb'aaleb' li rochoch li Qaawa' ut kixyiib'eb' chi chaab'il.", "4": "Kixb'oqeb' ut kixch'utub'eb' laj tij jo'wi' eb' laj Leví sa' li neb'aal li wank sa' xjayal releb'l saq'e,", "5": "ut kixye reheb': “Ab'ihomaqin, ex aj Leví! Ch'ajob'resihomaq eerib' anaqwan ut santob'resihomaq li rochoch li Qaawa', xYos eb' leena' leeyuwa'; isihomaq chirix kab'l chixjunil li reemaaru.", "6": "Xb'aan naq eb' li qana' qayuwa' ke'xq'etq'eti rib' ut ke'xb'aanu li ink'a' nawulak chiru li Qaawa' li qaYos; ke'xtz'eqtaana ut ke'xtz'eq chirix xch'ooleb' li rochoch li Yos.", "7": "Ke'xtz'apatq li okeb'aal re li neb'aal, ke'xchupatq eb' li saqenk ut ink'a' chik ke'mayejak k'ajpom chi moko ke'k'atok chik mayej sa' li xLoq'laj Muheb'aal li xYos laj Israel.", "8": "Jo'kan naq kichalk xjosq'il li Qaawa' sa' xb'een Judá ut Jerusalén: se'leb'aal, eetz'ub'aal ut xiwajel na'ajej kikanaak wi' jo' yookex rilb'al anaqwan.", "9": "Xb'aan a'an ke'kamsije'k li qana' qayuwa', ut eb' li qalal qak'ajol wankeb' chaq chi preexil anaqwan.", "10": "Ab'an anaqwan x'alaak sa' inch'ool xk'ojob'ankil jun sumwank rik'in li Qaawa', xYos laj Israel, re naq tixnajtob'resi qik'in li xnimal xjosq'il.", "11": "Ex walal, k'ehomaq eech'ool chi k'anjelak, xb'aan naq li Qaawa' kisik'ok eeru re naq wanqex rik'in, texk'anjelaq chiru ut texmayejaq k'ajpom”, chan laj Esekías.", "12": "<pb/>Tikto ke'xaqliik eb' laj Leví: laj Májat, ralal laj Amasay, ut laj Joel, ralal laj Asarías, xkomoneb' laj Kehat; laj Kis, ralal laj Abdí, ut laj Asarías, ralal laj Jalelel, xkomoneb' laj Merarí; laj Johaj, ralal laj Simá, ut laj Edén, ralal laj Johaj, xkomoneb' laj Kersón;", "13": "laj Simrí ut laj Jehiel, xkomoneb' laj Elisafán; laj Sakarías ut laj Matanías, xkomoneb' laj Asaf;", "14": "laj Jehiel ut laj Semehí, xkomoneb' laj Hemán; laj Semaías ut laj Usiel, xkomoneb' laj Jedutún.", "15": "Xb'enwa ke'xch'utub'eb' chixjunileb' li rech'alal, ke'xch'ajob'resi rib' ut kole'xsantob'resi li rochoch li Yos, jo' yeeb'il reheb' xb'aan li awab'ej ut li Qaawa'.", "16": "<pb/>Chirix chik a'an eb' laj tij ke'ok sa' rochoch li Yos re xch'ajob'resinkil li xsa' ut risinkil chirix kab'l chixjunil li moko xk'ulub' ta wank aran. Ut eb' laj Leví ke'xtuub' a'an ut ke'xk'am chire li nima' Sedrón.", "17": "Ke'xtikib' xch'ajob'resinkil li Loq'laj Ochoch sa' li xb'een kutan re li xb'een chihab', ut sa' li xwaqxaq li kutan ke'wulak toj sa' li xMuheb'aal li Qaawa'. Chiru waqxaqib' kutan ke'xsantob'resi li Loq'laj Na'ajej, ut sa' li waqlaju xb'e li xb'een po ke'xchoy li k'anjel.", "18": "Toja' naq koheb' rik'in laj Esekías li awab'ej ut ke'xye re: “Ak xqasaab'esi chixjunil xsa' rochoch li Yos, li x'artalil li k'atok mayej rochb'een chixjunileb' li k'anjelob'aal ut li xmeexul li loq'laj wa jo'wi' chixjunil li k'a'aq re ru nak'anjelak.", "19": "Xqak'e wi' chik sa' xna'aj ut xqach'ajob'resi li k'a'aq re ru li xtz'eqtaana laj Ajás, naq xwank cho'q awab'ej, ut anaqwan wankeb' chiru x'artal li Qaawa'”, chankeb'.", "20": "<pb/>Toja' naq laj Esekías li awab'ej kiwakliik toj hik'ho, kixch'utub'eb' li xjolomileb' li tenamit ut kitaqe'k sa' rochoch li Yos.", "21": "Ke'xk'am wuqub' chi saaj wakax, wuqub' ninqi karneer, wuqub' kok' karneer ut wuqub' teelom chib'aat, re xtz'aamankil li kuyuk maak chirix li x'awab'ejihom, chirix li xloq' laj muheb'aal li Yos ut chirixeb' laj Judá. Ut li awab'ej kixye reheb' laj tij, a'eb' li ralal xk'ajol laj Aharón, naq te'xmayeja sa' xb'een x'artal li Qaawa'.", "22": "Toja' naq ke'xkamsi eb' li saaj wakax, ut eb' laj tij ke'xxok li xkik'eleb' ut ke'xkirkiri chiru li artal; chirix chik a'an ke'xkamsi eb' li ninqi karneer ut chiru li xkik'eleb' kikirkiriik li artal; ke'xkamsi ajwi' eb' li kok' karneer ut ke'xkirkiri ajwi' li artal chiru li xkik'eleb'.", "23": "<pb/>Moqon chik ke'xjilosi eb' li teelom chib'aat re xmayejankileb' chirix li maak; ke'xk'am wan wi' li awab'ej ut eb' li ch'utch'uukeb' aran, ut eb' a'an ke'xk'e li ruq'eb' sa' xb'eeneb'.", "24": "Eb' laj tij ke'xkamsiheb' li xul ut ke'xmayeja li kik' sa' xb'een li artal re xtz'aamankil xkuyb'al xmaakeb' chixjunileb' laj Israel, xb'aan naq li awab'ej kiyehok naq li k'atok xul ut li mayejak chirix li maak wanq sa' xk'ab'a'eb' chixjunileb' laj Israel.", "25": "<pb/>Laj Esekías kiroksiheb' laj Leví sa' rochoch li Yos re te'wajb'aq rik'in tun, tzojtzoj ut aarp, jo' chanru xchaq'rab' li Qaawa' yeeb'il re laj David, jo'wi' reheb' li propeet laj Gad (a'an jun aj ilol moy u li nak'anjelak chiru li awab'ej) ut laj Natán.<f>[56]</f>", "26": "<pb/>Naq eb' laj Leví ke'xtaw xna'ajeb' chi wankeb' li wajb' yiib'anb'ileb' xb'aan laj David rik'ineb', ut eb' laj tij xaqxookeb' sa' xna'ajeb' rik'ineb' li xpur,", "27": "laj Esekías kixye naq chi'uxq mayejak sa' xb'een li artal. Ut naq kitiklaak li k'atok mayej, kitiklaak ajwi' li b'ichank sa' xk'ab'a' li Qaawa', rochb'een xyaab' li pur jo'wi' xyaab' li xwajb'eb' laj David, awab'ej re Israel.", "28": "Wiq'wookeb' chixjunil li komonil, yookeb' chi b'ichank ut xyaab'asinkileb' li pur. Chixjunil a'in ki'uxmank toj ki'oso'k xk'atik li mayej.", "29": "Ut naq kiraqe'k a'an, li awab'ej ut chixjunileb' li wankeb' aran ke'wiq'laak ut ke'xhupub' rib'.", "30": "Moqon chik laj Esekías li awab'ej ut chixjunileb' laj jolominel ke'xtaqlaheb' laj Leví chi xnimankil ru li Qaawa' rik'ineb' li xb'ich laj David ut laj Asaf laj ilol moy u. Ut eb' a'an ke'b'ichank re xterq'usinkil xk'ab'a' li Qaawa' chi saheb' sa' xch'ool, ke'wiq'laak ut ke'xhupub' rib'.", "31": "<pb/>Chirix chik a'an laj Esekías kixye reheb': “Anaqwan laa'ex q'axtesinb'ilex chejunqxaqalil chiru li Qaawa'. Jilonqex chaq, k'amomaq chaq leeyeechi'om ut mayejanqex re xnimankil xloq'al li Qaawa' sa' li rochoch”, chan. Ut eb' li ch'utch'uukeb' aran ke'mayejak re b'anyoxink, ut eb' li chaab'ileb' xch'ool ke'xk'at ajwi' li xmayejeb'.", "32": "Li mayej ke'xyeechi'i eb' li ch'utch'uukeb' aran, a'an lajeeb' xkaak'aal chi b'ooyx, o'k'aal chi chib'aat ut lajeek'aal chi karneer: chixjunileb' a'in ke'k'atmank chiru li Qaawa'.", "33": "Ke'mayejaak ajwi' lajeek'aal xkab' o'q'ob' (600) chi b'ooyx ut oxib' mil chi karneer.", "34": "<pb/>Ab'anan moko k'iheb' ta laj tij ut ink'a' ke'tz'aqlok chi xkamsinkil chixjunileb' li xul; jo'kan naq ke'tenq'aak xb'aaneb' li xkomoneb', a'eb' laj Leví, toj reetal kiraqe'k li mayejak ut ke'xch'ajob'resi rib' chixjunileb' laj tij. Xb'aan naq eb' laj Leví, a'aneb' li q'axal ke'xk'e xch'ool chi xch'ajob'resinkil rib'eb' chiruheb' laj tij.", "35": "Jwal naab'aleb' li k'atb'il mayej ut li xeeb' cho'q re li k'amok ib' sa' usilal rik'in li Yos, jo'wi' li mayej b'iin re rochb'eeninkil li k'atb'il mayej. <pb/>Jo'ka'in naq ke'xtikib' wi' chik xloq'oninkil ru li Yos sa' rochoch li Qaawa'.", "36": "K'ajo' naq laj Esekías ut chixjunileb' li tenamit ke'saho'k xch'ool xb'aan naq li Qaawa' kixtenq'a li xtenamit chi xb'aanunkil chixjunil a'in sa' junpaat."}