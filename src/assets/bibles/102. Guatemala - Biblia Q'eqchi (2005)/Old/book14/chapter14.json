{"1": "<pb/>Naq laj Abías kiq'ajk kisutq'iik rik'ineb' li xxe'toonil yuwa', ke'xmuq sa' xtenamit laj David. Ut li kikanaak sa' xna'aj, a'an laj Asá li ralal. Chiru li xyu'am laj Asá, eb' li tenamit ke'wank sa' tuqtuukilal chiru lajeeb' chihab'.", "2": "Laj Asá kixb'aanu li nawulak chiru li Qaawa' li xYos.", "3": "Kixjuk'iheb' li artal neke'loq'oniik wi' eb' li jalanil yos ut eb' li tijob'aal sa' xjolomeb' li tzuul; kixpuk'iheb' li xaqab'anb'il pek ut eb' li loq'laj che',", "4": "ut kixye reheb' laj Judá naq xsik'aqeb' li Qaawa', li xYos li xna' xyuwa'eb', ut xpaab'aqeb' li xchaq'rab' ut li raatin.", "5": "Kirisi sa' chixjunileb' li tenamit re Judá eb' li tijob'aal wankatqeb' chi tzuul ut eb' li artal nak'atmank wi' pom, ut li x'awab'ejihom laj Asá kiwank sa' tuqtuukilal chiru chixjunil li xyu'am.", "6": "<pb/>Kixkawub'resiheb' li tenamit sa' xteepal Judá, xb'aan naq sa' tuqtuukilal wankeb' sa'eb' li chihab' a'an ut maajun kiyalok rik'in. Li Qaawa' kik'ehok reheb' chi wank sa' tuqtuukilal.", "7": "<pb/>Kixye laj Asá reheb' laj Judá: “Qakawub'resiiqeb' li tenamit a'in ut qasutaqeb' rix chi tz'ak; qayiib'aqeb' li ochoch jwal najteb' xteram, qak'eeq eb' li okeb'aal ut li xnat'b'aleb', naq li tenamit toj wank sa' quq', xb'aan naq xqasik' ru li Qaawa' li qaYos, ut sa' xk'ab'a' naq xqasik' A'an, xooxk'e chi wank sa' tuqtuukilal yalaq b'ar”. Jo'kan naq ke'xwaklesi chi us eb' li tenamit ut us ke'elk rik'in a'an.", "8": "<pb/>Laj Asá kiwank o'lajuk'aal mil (300,000) aj puub', juneseb' aj Judá, wankeb' xkolb'aleb' rib' ut xjutz' ch'iich'eb', ut kaalajuk'aal mil (280,000) aj puub' re Benjamín, wankeb' xkolb'aleb' rib' ut neke'xnaw simajib'k. Chixjunileb' a'an yo'ooneb' chi yalok.", "9": "Laj Séraj aj Etiopía koho chi yalok rik'in laj Asá rochb'een jun miiyon chi aj puub' ut o'lajuk'aal (300) chi b'eleb'aal ch'iich', ut kiwulalak toj Maresá.", "10": "Toja' naq laj Asá ki'elk chi xk'ulb'aleb' ut ke'xtzoloxi rib' re yalok sa' xTaq'ahil Sefatá, nach' rik'in Maresá,", "11": "ut jo'ka'in kixye naq kitijok chiru li Qaawa' li xYos: “At Qaawa', ka'ajwi' laa'at nakatenq'aheb' li kaweb' rib' ut li maak'a'eb' xmetz'ew! Tenq'aho, at Qaawa', at qaYos, xb'aan naq aawik'in kaw qach'ool ut sa' aak'ab'a' xook'ulunk chi yalok rik'ineb' li poyanam a'in li k'ajo' xk'ihaleb'! At Qaawa', laa'at li qaYos! Maajun taxaq winq chinumtaaq chawu laa'at!”.", "12": "<pb/>Toja' naq li Qaawa' kixtenq'a laj Asá ut eb' laj Judá chi xq'axb'al ruheb' laj Etiopía; ut eb' a'in ke'elelik.", "13": "Laj Asá ut eb' li wankeb' rochb'een ke'xsik'iheb' re xkamsinkileb' toj ke'wulak Kerar, ut chixjunileb' laj Etiopía ke'kamsiik: maajun chik kikanaak chi yo'yo, xb'aan naq ke'sache'k ru xb'aan li Qaawa' ut xb'aaneb' li xtenamit. K'ajo' li k'a'aq re ru kixokmank sa' li kutan a'an!", "14": "Moqon ke'reechani ajwi' chixjunileb' li tenamit wankeb' chi xsutam Kerar, xb'aan naq li Qaawa' kiroksi xxiweb'. Eb' laj Judá ke'xxok xsa' chixjunileb' li tenamit, xb'aan naq k'ajo' li k'a'aq re ru wank chisa'eb'.", "15": "Jo'kan ajwi' ke'xkut rib' sa' xb'eeneb' li wankeb' xketomq, ut naab'al li karneer ut kameey ke'xchap chaq. Chirix chik a'an ke'sutq'iik wi' chik Jerusalén."}