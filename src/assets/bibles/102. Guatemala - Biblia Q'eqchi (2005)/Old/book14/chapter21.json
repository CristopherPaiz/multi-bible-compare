{"1": "<pb/>Naq laj Josafat kiq'ajk kisutq'iik rik'ineb' li xxe'toonil yuwa', kimuqe'k sa' xTenamit laj David li xyuwa', ut a' chik laj Jorán li ralal kikanaak chi awab'ejink sa' xna'aj.", "2": "Laj Jorán kiwank waqib'eb' riitz'in, ralaleb' laj Josafat. A'aneb' a'in: laj Asarías, laj Jehiel, laj Sakarías, laj Asaryaw, laj Mek ut laj Sefatías. Chixjunileb' a'in tz'aqal ralaleb' laj Josafat, awab'ej re Judá.", "3": "Li xyuwa'eb' kixsi reheb' naab'al plaat ut oor ut k'a'aq chik re ru q'axal terto xtz'aq. Kixk'e ajwi' xtenamiteb' xkomon li kawub'resinb'ileb' sa' xteepal Judá, ab'an a' laj Jorán kixaqab'aak cho'q awab'ej, xb'aan naq a'an li xb'een alalb'ej.", "4": "<pb/>Naq laj Jorán kik'ojlaak sa' li xk'ojarib'aal li xyuwa' ut kireek'a naq kaw rib', kixkamsiheb' chixjunileb' li riitz'in ut wankeb' ajwi' xjolomileb' aj Israel ke'kamsiik xb'aan.", "5": "Kab'laju xka'k'aal chihab' wank re laj Jorán naq kixtikib' awab'ejink, ut kitaqlank chiru waqxaqib' chihab' sa' li tenamit Jerusalén.", "6": "Ab'an kixb'aanu ajwi' jo' li xna'leb'eb' li awab'ej re Israel, jo' tz'aqal kixb'aanu li xjunkab'al laj Ajab, xb'aan naq kixk'am cho'q rixaqil li xrab'in laj Ajab. Jo'kan naq kixb'aanu li ink'a' nawulak chiru li Qaawa'.", "7": "<pb/>Ab'an li Qaawa' ink'a' kiraj xsachb'al ru li xjunkab'al laj David sa' xk'ab'a' li sumwank kixk'ojob' rik'in laj David, xb'aan naq kixyeechi'i re jo'wi' reheb' li ralal xk'ajol naq wanqeb' junaq xsaqenk lochlooq chi junelik.<f>[46]</f>", "8": "<pb/>Chiru li x'awab'ejihom laj Jorán, eb' laj Edom ink'a' chik ke'raj wank rub'el xwankileb' laj Judá,<f>[47]</f> ut ke'xxaqab' jun x'awab'ejeb'.", "9": "Toja' naq laj Jorán koho rochb'eeneb' laj jolominel ut chixjunileb' li xb'eleb'aal ch'iich' re yalok. Ke'wakliik chiru q'oqyink ut ke'yalok rik'ineb' laj Edom li yookeb' chi xsutb'aleb'.", "10": "Ab'anan eb' laj Edom ke'risi rib' rub'el xwankileb' laj Judá, chalen toj anaqwan. Jo'kan ajwi' ke'xb'aanu eb' laj Libná sa'eb' li kutan a'an, xb'aan naq laj Jorán kixkanab' xloq'oninkil ru li Qaawa', xYos eb' li xxe'toonil yuwa'.", "11": "Kixyiib'atq ajwi' li tijob'aal chi tzuul sa' xteepal Judá. Kixk'am xb'eheb' laj Jerusalén chi xtz'eqtaanankil li Qaawa', ut jo'kan ajwi' kixb'aanu rik'ineb' laj Judá.", "12": "<pb/>Ab'an li propeet Elías kixtaqla jun xhu re xyeeb'al re: “Jo'ka'in xye li Qaawa', xYos laj David laayuwa': «Laa'at ink'a' xab'aanu li us, jo' xb'aanu laj Josafat laayuwa' jo'wi' laj Asá, awab'ej re Judá,", "13": "xataaqe b'an li xb'eheb' li awab'ej re Israel ut xak'eheb' laj Judá ut eb' laj Jerusalén chi xtz'eqtaanankil li Qaawa' jo' ke'xb'aanu eb' laj Ajab. Xakamsiheb' ajwi' laawiitz'in, tz'aqal ralaleb' laayuwa', li jwal chaab'ileb' xch'ool chawu laa'at.", "14": "Jo'kan naq li Qaawa' tixtaqla chaq jun nimla rahilal sa' xb'een laatenamit, sa' xb'eeneb' laawalal aak'ajol, sa' xb'eeneb' laawixaqil ut sa' xb'een chixjunil laajunkab'lal.", "15": "Naab'aleb' ajwi' li yajel te'chalq sa' aab'een ut jwal rahaq laasa', toj reetal taa'elq chi kutankil laak'amk'ot xb'aan li yajel»”.", "16": "<pb/>Toja' naq li Qaawa' kixchiq' xjosq'ileb' laj Filistea ut eb' laj Arabia li wankeb' chi rechkab'aleb' laj Etiopía, re xik' te'ril laj Jorán:", "17": "koheb' chi yalok rik'ineb' laj Judá, ke'ok sa' li xtenamiteb' ut ke'relq'a chixjunil li b'ihomal ke'xtaw sa' rochoch li awab'ej; ke'xk'am ajwi' eb' li ralal ut eb' li rixaqil, ka'aj chik laj Okosías, li iitz'inb'ej, kikanaak rik'in laj Josías.", "18": "Chirix chik a'an li Qaawa' kixk'e jun yajel sa' xsa' li ink'a' kiruhank xb'anb'al.", "19": "Kinimank li xyajel ut, ak wank chik xkab' chihab', naq ki'elk li xk'amk'ot chi kutankil ut kikamk laj Jorán sa' k'iila rahilal. Eb' li tenamit ink'a' ke'lochok xam sa' xk'ab'a', jo' ke'xb'aanu naq kikamk li yuwa'b'ej.", "20": "<pb/>Kab'laju xka'k'aal chihab' wank re laj Jorán naq ki'ok cho'q awab'ej, ut waqxaqib' chihab' ki'awab'ejink sa' li tenamit Jerusalén. Kiq'ajk kisutq'iik chi maajun kiyaab'ak chirix; ut kimuqe'k sa' xtenamit laj David, ab'an maawa' sa' xmuqleb'aaleb' li awab'ej."}