{"1": "<pb/>Naq kirab'i a'in, laj Job kixsume:", "2": "<pb/><t>Laa'in ninnaw chi us</t> <t>naq chiru li Yos maajun junaq tiik xch'ool.</t>", "3": "<t>Ani taaraj wech'ok rik'in,</t> <t>us ta li Yos taapatz'oq jun milaq sut,</t> <t>ab'an li winq maajun tixsume.</t>", "4": "<t>Ani truuq tixkawu rib' chiru li Yos,</t> <t>ut us taa'elq chiru li xchoxahil na'leb' li Qaawa'</t> <t>jo'wi' chiru li xnimal xwankil?</t>", "5": "<t>Naq li Yos najosq'o'k,</t> <t>naxjal xna'ajeb' li tzuul ut naxt'aneb'</t> <t>chi maajun naxk'e reetal.</t>", "6": "<t>A'an naxchiq'le li ruuchich'och' sa' xna'aj</t> <t>ut naxchiq'chiq'i eb' li roqechal.</t>", "7": "<t>Naxye naq ink'a' chi'elq li saq'e</t> <t>ut ink'a' te'lemtz'unq eb' li chahim.</t>", "8": "<t>Rik'in xnimal xwankil kixhel li choxa</t> <t>ut kixch'anab' eb' li xkawil oq li palaw.</t>", "9": "<t>Kixyiib' chixjunileb' li chahim ut kixjunajiheb' chi ch'uutal:</t> <t>li xnimal Tz'uqtz'un, li Oryón ut li Pléyades xk'ab'a'eb';</t> <t>jo' ajwi' eb' li chahim li wankeb' sa' releb'l iq'.<f>[18]</f></t>", "10": "<t>Kixb'aanu xninqal sachb'ach'oolej,</t> <t>ut maajun naru xtawb'al ru ut rajlankileb'.<f>[19]</f></t>", "11": "<t>Wi li Yos nanume'k chink'atq, ink'a' nawil ru;</t> <t>naxmesesi rib' wik'in, ut ink'a' nink'e reetal.</t>", "12": "<t>Wi naxchap junaq k'a'aq re ru,</t> <t>ani tmaq'oq chiru?</t> <t>Ani tyehoq re: “K'aru nakab'aanu?”.</t>", "13": "<t>Ink'a' nach'anaak chi junpaat li xjosq'il li Yos;</t> <t>rub'el roq neke'kanaak li palaw</t> <t>ut eb' li neke'okenk chirix li Mama' Xul.<f>[20]</f></t>", "14": "<pb/><t>Ma toja' ta chik laa'in tinruuq chi xkolb'al wib' chiru,</t> <t>ut xsik'b'al li k'aru tinye re?</t>", "15": "<t>Us ta maak'a' raj inmaak,</t> <t>ink'a' raj tinnaw xsumenkil linYos;</t> <t>ka'ajwi' truuq tinpatz' xtoq'ob'ankil wu.</t>", "16": "<t>Wi ta tinb'oq chaq ut a'an tinxsume,</t> <t>nink'oxla naq ink'a' raj tixk'e reetal li waatin.</t>", "17": "<t>Tinxrahob'tesi raj rik'in jun kaqsut-iq',</t> <t>ut tixnaab'alob'resi raj lintiq'ilal;</t>", "18": "<t>ink'a' chik tixkanab' naq tk'ulunq raj inch'ool,</t> <t>ut tinxnujob'resi raj chi rahilal.</t>", "19": "<t>Li Yos q'axal kaw rib' chiwu,</t> <t>ut wi ta tinb'oq chaq sa' raqleb'aal aatin,</t> <t>ani truuq tixmin ru chi chalk?</t>", "20": "<t>Us ta maak'a' raj inmaak ut tiik linch'ool,</t> <t>a'an traqoq aatin sa' inb'een ut tixch'olob' linmaak.</t>", "21": "<t>Maak'a' inmaak,</t> <t>ab'an ink'a' nink'oxlak chirix li k'aru taak'ulmanq.</t> <t>Ink'a' chik ninra linyu'am.</t>", "22": "<t>Li Yos juntaq'eet naxsacheb'</t> <t>li maak'a'eb' xmaak ut li tiikeb' xch'ool.</t>", "23": "<t>Wi junaq rahilal naxk'am chaq li kamk chi junpaat,</t> <t>A'an naxse'e xaq li xrahil xch'ooleb' li maak'a'eb' xmaak.</t>", "24": "<t>Naxkanab' li ruuchich'och' sa' ruq'eb' laj maak,</t> <t>ut naxtz'ap xsa'eb' ru laj raqol aatin.</t> <t>A' li Yos nab'aanunk re a'an.</t>", "25": "<t>Sa' junpaat nanume'k linkutan</t> <t>chi ink'a' inyalom sahilal.</t>", "26": "<t>Linyu'am naxik sa' junpaat jo' junaq jukub',</t> <t>jo' junaq t'iw nat'ane'k sa' xb'een li xtzak.</t>", "27": "<t>Wi tinyal inq'e xtz'eqb'al chirix inch'ool linrahilal</t> <t>ut xk'utb'al naq sa sa' inch'ool,</t>", "28": "<t>nachalk inxiw xb'aan chixjunil linrahilal,</t> <t>xb'aan naq ninnaw</t> <t>naq li Yos tixye naq wank inmaak.</t>", "29": "<t>Ut wi A'an tixye naq wank inmaak,</t> <t>k'a' chik aj e naq tintawasi wib'?</t>", "30": "<t>Us ta tinch'ajoq rik'in chaab'il xab'on,</t>", "31": "<t>ab'an li Yos tinxsub' sa' sulul,</t> <t>ut a'atq ajwi' li waq' taayib'oq we.</t>", "32": "<t>Li Yos maawa' junaq winq kama' laa'in.</t> <t>Ink'a' truuq tinye re:</t> <t>“Yo'o sa' raqleb'aal aatin”.</t>", "33": "<t>Ani sa' li ruuchich'och' a'in</t> <t>truuq taaraqoq aatin sa' inb'een laa'in ut sa' xb'een li Yos?</t>", "34": "<t>Ma wank junaq truuq taa'isinq li tz'uum sa' ruq' li Yos</t> <t>li naraj wi' inxib'esinkil?</t>", "35": "<t>Toja' naq twaatina chi maak'a'aq inxiw,</t> <t>xb'aan naq naweek'a naq maak'a' inmaak.</t>"}