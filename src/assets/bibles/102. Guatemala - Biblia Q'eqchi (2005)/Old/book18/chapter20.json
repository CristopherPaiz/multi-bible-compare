{"1": "<pb/>Toja' naq laj Sofar aj Nahamat kichaq'ok ut kixye:", "2": "<pb/><t>Link'a'uxl naminok wu chasumenkil,</t> <t>xb'aan naq ink'a' chik ninkuy aawab'inkil.</t>", "3": "<t>Xinaahob' ut xinaajit,</t> <t>ab'anan ninnaw aasumenkil.</t>", "4": "<t>Ma ink'a' nakanaw naq chalen chaq junxil</t> <t>jun k'amok ajwi' nawank xsahil xch'ool laj maak?</t>", "5": "<t>Chalen naq li winq kiyoob'tesiik xb'aan li Yos,</t> <t>junpaat ajwi' xsahilal li ink'a' us xna'leb'.</t>", "6": "<t>Us ta q'axal najtaq xteram</t> <t>ut toxtaw ta li choql rik'in li xjolom,</t>", "7": "<t>nox'oso'q chi junajwa jo' li pojtz'.</t> <t>“B'ar xkoho?”, chankeb' li ramiiw.<f>[35]</f></t>", "8": "<t>Taa'oso'q li xyu'am jo' li matk',</t> <t>ut taasachq jo' li moy u chiru q'oqyink.<f>[36]</f></t>", "9": "<t>Li x'ilok re, ink'a' chik taaril ru;</t> <t>maajoq'e chik taa'ile'q ru sa' rochoch.</t>", "10": "<t>Eb' li ralal xk'ajol te'xq'ajsi reheb' li neb'a'</t> <t>li k'aru xrelq'a li xyuwa'eb'.</t>", "11": "<t>Us ta kawaq rib' ut toj saajaq,</t> <t>ab'anan taaxik sa' muqleb'aal kamenaq.</t>", "12": "<t>K'ajo' xsahil xb'aanunkil li maa'usilal,</t> <t>jo' tawi' xki'al li saa'us rub'el ru'uj qaq';</t>", "13": "<t>toj naraj reek'ankil xsahil li maa'usilal,</t> <t>naxk'uula chi us re naq ink'a' taalajq.</t>", "14": "<t>Ab'an a'an toxpo' rib' sa' xsa'</t> <t>ut taasutq'iiq cho'q xmay li k'anti'.</t>", "15": "<t>Tixxa'wa chaq li b'ihomal kixnuq',</t> <t>xb'aan naq li Qaawa' taa'isinq re sa' xsa'.</t>", "16": "<t>Kiruk' xmay eb' li k'anti'</t> <t>ut a'an taakamsinq re.</t>", "17": "<t>Ink'a' chik taaril li k'iila aseeyt ut li xya'al kab',</t> <t>ink'a' chik tixyal xsahil li xq'emal xya'al xtu' wakax.</t>", "18": "<t>Tento tixq'ajsi wi' chik li reechanihom</t> <t>chi ink'a' tixyal xsahil;</t> <t>ink'a' chik taaril rusilal li k'aru xtikib' xb'aanunkil.</t>", "19": "<t>Kixrahob'tesi ut kixtawasiheb' li neb'a',</t> <t>kirelq'a li rochocheb' li ink'a' xkab'lahom,</t>", "20": "<t>kirataw li jo'k'ihal kiraj</t> <t>ut ink'a' kik'ojlaak xch'ool,</t>", "21": "<t>maa'ani kixkol rib' chiru.</t> <t>Jo'kan naq li xb'ihomal ink'a' najt tixkuy.</t>", "22": "<t>Us ta numtajenaq li k'aru wank re,</t> <t>ab'an k'ajo' naq taaraho'q xch'ool:</t> <t>q'axal ra tixk'ul sa' ruq'eb' li ink'a' useb' xna'leb'.</t>", "23": "<t>Naq yooq xb'utb'al rib' sa' meex,</t> <t>taachalq xjosq'il li Yos sa' xb'een:</t> <t>taarahob'tesiiq xb'aan xnimal xwankil li Qaawa'.</t>", "24": "<t>Wi taakole'q chiru li ch'iich',</t> <t>q'anch'iich' chik taapaynumiiq wi'.</t>", "25": "<t>Jun simaj tixpaynumi li xyi rix,</t> <t>li ru'uj simaj taawulaq toj sa' li xsaaseb';</t> <t>k'ajo' li xxiw taachalq sa' xb'een!</t>", "26": "<t>Sutsuuq xb'aan li aak'ab',</t> <t>taasache'q xb'aan jun li xam ink'a' tz'ab'b'il</t> <t>li tixchoy chixjunil li xjunkab'lal.</t>", "27": "<t>Taak'eemanq chi kutankil li maak xb'aanu</t> <t>ut taajite'q xb'aaneb' li wankeb' sa' ruuchich'och'.</t>", "28": "<t>Taa'oso'q li rochoch xb'aan li b'ut',</t> <t>naq li xjosq'il li Qaawa' taachalq sa' xb'een.</t>", "29": "<t>A'an a'in k'uub'k'u ru xb'aan li Yos</t> <t>cho'q reheb' li yib'ru xna'leb'eb';</t> <t>a'an a'in kixye li Qaawa'</t> <t>naq te'xk'ul laj b'aanuhom maa'usilal.</t>"}