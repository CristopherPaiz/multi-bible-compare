{"1": "<pb/>Naq laj Sofar aj Nahamat kirab'i li raatin laj Job, kixye chi jo'ka'in:", "2": "<pb/><t>Tento xsumenkil li k'iila aatin a'in.</t> <t>Us ta numtajenaq xaye,</t> <t>ink'a' naraj xyeeb'al naq xaye li yaal.</t>", "3": "<t>Ma nakak'oxla naq laak'iila aatin taatz'apoq xsa' qe,</t> <t>ut maajun tixnaw xsumenkil laamemil na'leb'?</t>", "4": "<t>Laa'at xaye: “Maak'a' linmaak</t> <t>ut tiik linch'ool chiru li Yos”.</t>", "5": "<t>Us raj naq li Yos taasumenq aawe!</t>", "6": "<t>Tixk'ut raj chawu li choxahil na'leb',</t> <t>chixjunil li tz'aptz'ookil na'leb' li jwal ch'a'aj xtawb'al ru.</t> <t>Chi jo'kan taanaw raj</t> <t>naq li Yos ink'a' xk'e naab'al rahilal sa' aab'een,</t> <t>jo' aak'ulub' xk'ulb'al.</t>", "7": "<t>Ma nakak'oxla naq taataw ru li xchamal xk'a'uxl li Yos</t> <t>ut li xtiikilal xch'ool li Nimajwal?</t>", "8": "<t>Maajoq'e toxaanaw ut toxaataw ru:</t> <t>a'an q'axal najt xteram chiru li choxa,</t> <t>numtajenaq cham chiru li xna'ajeb' li kamenaq,</t>", "9": "<t>jwal najt xkelam chiru xkelam li ruuchich'och',</t> <t>ut q'axal nim ru chiru xnimal ru li palaw.</t>", "10": "<t>Wi li Yos tatxk'e sa' tz'alam</t> <t>ut tatxb'oq sa' raqleb'aal aatin,</t> <t>ani taaramoq chiru?</t>", "11": "<t>A'an naxnaw ani aj tik'ti' ut ink'a' us xna'leb';</t> <t>naril li maa'usilal ut naxtz'il rix.</t>", "12": "<t>Ab'anan jwal ch'a'aj naq li maak'a' xna'leb' tixtaw xna'leb',</t> <t>jo' ch'a'aj naq li k'iche'il b'uur tixnaw wank cho'q re li ochoch.</t>", "13": "<pb/><t>K'e aach'ool chi xb'aanunkil li tiikilal</t> <t>ut tijon, elajin chiru li Yos.</t>", "14": "<t>Wi xab'aanu li maak, maab'aanu chik;</t> <t>maak'e xna'aj li maa'usilal sa' laawochoch.</t>", "15": "<t>Chi jo'kan taataqsi laapeekem chi maak'a' aaxutaan;</t> <t>ut tatwanq chi sa laach'ool chi maak'a' aaxiw.</t>", "16": "<t>Taatz'eq chirix aach'ool laarahilal,</t> <t>kama' li ha' nanume'k rub'el li q'a.</t>", "17": "<t>Taalemtz'uno'q laayu'am jo' li saq'e tuqtu wa'leb'.</t> <t>Naq wanqat sa' li honal q'oqyink ru, matk'oxlak:</t> <t>li aak'ab' kama'aq chik hik'e'k.</t>", "18": "<t>K'ojk'ooq aach'ool naq wanqat ut xaqxooq laawoyb'enihom;</t> <t>rub'el xmuheelahom li Yos, sa tatwarq.</t>", "19": "<t>Maak'a' taaxib'esinq aawe naq yooqat chi hilank,</t> <t>ut naab'aleb' te'chalq chi xpatz'b'al aawe xtenq'ankileb'.</t>", "20": "<t>A'ut li ink'a' useb' xna'leb' te'mutz'o'q ut te'oso'q:</t> <t>ka'aj chik li kamk yooqeb' royb'eninkil.</t>"}