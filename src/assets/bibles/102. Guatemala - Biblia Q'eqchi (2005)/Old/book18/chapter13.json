{"1": "<pb/><t>Chixjunil a'in ak wilom rik'in xsa'eb' li wu;</t> <t>ak wilom ut intawom ru.</t>", "2": "<t>Li k'aru nekenaw laa'ex, ninnaw ajwi' laa'in;</t> <t>ut moko q'axal nim ta leena'leb' chiwu laa'in.</t>", "3": "<t>Ab'an nawaj aatinak rik'in li Nimajwal Yos;</t> <t>rik'in a'an nawaj jitok,</t>", "4": "<t>xb'aan naq laa'ex tz'aqal aj tik'ti',</t> <t>chanchanex aj b'anonel li maak'a' neke'ok wi'.</t>", "5": "<t>Us raj teetz'ap taxaq xsa' eere,</t> <t>re naq ink'a' teek'ut naq maak'a' eena'leb'.<f>[25]</f></t>", "6": "<t>Nintz'aama cheru, ab'ihomaq li waatin</t> <t>ut k'ehomaq reetal li xkolb'al wib'.</t>", "7": "<t>Ma nekek'oxla naq yookex xkolb'al rix li Yos rik'in leetik'ti'?</t> <t>Ma usilal tab'i' yookex xb'aanunkil re li Qaawa' rik'in leeb'alaq'il aatin?</t>", "8": "<t>Laa'ex xex'okenk chirix li Yos;</t> <t>ab'an ink'a' yookex chi xkolb'al rix.</t>", "9": "<t>K'a' raj ru teek'ul wi li Yos tixtz'il rix chanru leena'leb'?</t> <t>Ma naru tab'i' xb'alaq'inkil li Yos,</t> <t>jo' nekeb'aanu reheb' li poyanam?</t>", "10": "<t>Wi ta teeraj xkolb'al rix rik'in tik'ti',</t> <t>ch'olch'o naq A'an texxq'us chi kaw.</t>", "11": "<t>K'ajo' naq texxiwaq</t> <t>chiru li xnimal xwankilal li Qaawa'!</t>", "12": "<t>Maak'a' na'ok wi' leena'leb':</t> <t>chanchan li pojtz' ut li seb'.</t>", "13": "<t>Ut anaqwan kanab'omaq aatinak.</t> <t>Ok we chi aatinak laa'in,</t> <t>a' yaal k'aru taachalq sa' inb'een.</t>", "14": "<t>Ink'a' ninxiwak,</t> <t>yo'oon b'an wankin chi xk'ulb'al chixjunil.</t>", "15": "<t>Us ta tinxkamsi, ab'an kaw linch'ool:</t> <t>tin'aatinaq rik'in re xkolb'al wib'.</t>", "16": "<t>Mare chi jo'kan naru tinkole'q,</t> <t>xb'aan naq ani ink'a' us xna'leb'</t> <t>ink'a' naru tixk'ut rib' chiru li Yos.</t>", "17": "<pb/><t>Ab'ihomaq chi us li waatin,</t> <t>k'ehomaq leexik chi rab'inkil li k'aru tinye.</t>", "18": "<t>Ok we xyeeb'al li xkolb'al wib',</t> <t>ut ninnaw chi us naq maak'a' inmaak.</t>", "19": "<t>Wi wank junaq taaruuq taajitoq we,</t> <t>maak'a' tinye ut tinkamq.</t>", "20": "<t>Wiib' ajwi' chi usilal nintz'aama chawu, at inYos,</t> <t>ut ink'a' chik tinmuq wib' chawu.</t>", "21": "<t>Maak'ajtesi chik wu</t> <t>ut minaak'e chik chi xiwak.</t>", "22": "<t>Moqon tinaab'oq, ut laa'in tatinsume;</t> <t>malaj xb'enwa tin'aatinaq laa'in, ut laa'at tinaasume.</t>", "23": "<t>Ye we k'aru xinmaakob'k wi',</t> <t>ut k'e chinnaw b'ar wank li maa'usilal xinb'aanu.</t>", "24": "<t>K'a' naq nakamuq aawib' chiwu?<f>[26]</f></t> <t>K'a'ut naq xik' nikinaawil?</t>", "25": "<t>Chanchanin junaq xaq-q'een k'amb'il xb'aan li iq':</t> <t>k'a'ut nakawaj xsachb'al wu?</t> <t>Chanchanin li chaqi-k'im maak'a' na'ok wi':</t> <t>k'a'ut nakab'aanu rahilal we?</t>", "26": "<t>Nakaye naq wank inmaak</t> <t>ut nakateneb' sa' inb'een li maak kinb'aanu sa' linsaajilal.</t>", "27": "<t>Nakanat'eb' li woq sa' che',</t> <t>nakak'e reetal jo'nimal ninb'aanu</t> <t>ut nakatz'il rix chixjunil linyu'am.</t>", "28": "<t>Yookin chi oso'k jo' li si' okenaq xmaxel,</t> <t>chanchanin li t'ikr k'uxb'il xb'aan lut.</t>"}