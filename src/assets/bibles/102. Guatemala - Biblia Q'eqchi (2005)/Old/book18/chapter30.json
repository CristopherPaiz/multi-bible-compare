{"1": "<pb/><t>Ab'an anaqwan eb' li toj saajeb' chiwu nikine'xse'e.</t> <t>Ut cho'q we laa'in li xyuwa'eb' a'an</t> <t>moko xk'ulub'eb' ta wank sa' xyanqeb' li tz'i' li neke'ilok re linketomq!</t>", "2": "<t>Maak'a' raj x'ok wi' we li xk'anjeleb',</t> <t>xb'aan naq moko kaweb' ta rib',</t>", "3": "<t>xb'aan li tz'okaak ut li rahilal.</t> <t>Chiru li q'oqyink neke'xik sa' chaqich'och'</t> <t>chi xsik'b'aleb' xxe' li chaqiche';</t>", "4": "<t>neke'xxok li k'ahil pim</t> <t>ut neke'xk'uxatq xxe' li pim.</t>", "5": "<t>Isinb'ileb' sa' xyanqeb' li poyanam,</t> <t>aanilasinb'ileb' chanchaneb' wi' aj elq',</t>", "6": "<t>wankatqeb' sa'eb' li ochoch pek,</t> <t>sa'eb' li saqoonak ut eb' li jul.</t>", "7": "<t>Japeb' re chi yaab'ak sa'eb' li pim,</t> <t>neke'xmuq rib' rub'eleb' li k'ix.</t>", "8": "<t>Poyanameb' li maak'a' xk'ulub'eb',</t> <t>ink'a' k'eeb'ileb' sa' ajl ut isinb'ileb' sa' li xtenamiteb'.</t>", "9": "<pb/><t>Ab'an anaqwan nikine'xse'e ut nikine'reetz'u.</t>", "10": "<t>Nikine'xtz'eqtaana ut neke'xnajtob'resi rib' wik'in;</t> <t>ut chi maak'a' xxutaaneb' neke'chuub'ak sa' xnaq' wu.</t>", "11": "<t>Chalen naq li Yos xinxtz'eq chirix li xch'ool ut xkub'si linwankil,</t> <t>ink'a' neke'xutaanak chinhob'b'al.</t>", "12": "<t>Naab'aleb' laj jitol we xe'wakliik chaq</t> <t>ut neke'xsik' inrahob'tesinkil,</t> <t>yookeb' chi chalk sa' inb'een re inkamsinkil.</t>", "13": "<t>Xe'xtz'ap li b'e chiwu,</t> <t>neke'raj insachb'al,</t> <t>ut maajun naramok chiruheb'.</t>", "14": "<t>Jun chalikeb' sa' inb'een, chi k'ajo' japok e;</t> <t>neke'ok jo' na'uxk ok sa' xhopolal junaq tz'ak.</t>", "15": "<t>Xiw xiw aj chik wankin,</t> <t>maak'a' chik inloq'al, chanchan naq xk'ame'k xb'aan li iq';</t> <t>xsachk linsahilal jo' nasachk junaq choql.</t>", "16": "<pb/><t>Anaqwan yo chi oso'k linyu'am,</t> <t>yo chi numtaak li ch'a'ajkilal sa' inb'een.</t>", "17": "<t>Toj chiru linb'aqel nawulak linrahilal,</t> <t>ink'a' nakotzk xmay linrahilal chiru q'oqyink.</t>", "18": "<t>Xinxchap chi kaw li Yos</t> <t>ut ninxchiq'le chiru li waq';</t>", "19": "<t>xinxkut chiru li ch'och',</t> <t>chanchanin wi' li pojtz' ut li cha.</t>", "20": "<pb/><t>Nintz'aamank nin'elajink chawu, at inYos,</t> <t>ut ink'a' nikinaasume chaq;</t> <t>ninwulak aawik'in ut ink'a' nikinaawab'i.</t>", "21": "<t>Q'axal xik' aj chik nikinaawil,</t> <t>ut k'ajo' naq yookat chinrahob'tesinkil.</t>", "22": "<t>Poyin aj chik</t> <t>ut ninxchiq'le li kaqsut-iq'.</t>", "23": "<t>Ninnaw naq laa'at taawaj tinkamq</t> <t>re tinxik sa' li na'ajej toxe'kanaaq wi' chixjunileb' li yo'yookeb'.</t>", "24": "<pb/><t>Ma ink'a' tab'i' xintenq'aheb' li toq'ob'aal ru</t> <t>ut xinkoleb' chiru li rahilal wankeb' wi'?</t>", "25": "<t>Ma ink'a' tab'i' xinyaab'ak chirixeb' li ra wankeb'</t> <t>ut xintoq'ob'a ruheb' li neb'a'?</t>", "26": "<t>Xwoyb'eni li sahilal, ut xchalk li rahilal;</t> <t>xinyo'oni li kutan saqenk, ut xchalk li aak'ab'.</t>", "27": "<t>Naxamnak sa' linsa' chi junelik,</t> <t>xb'aan naq junes rahil kutan yookin chi rilb'al.</t>", "28": "<t>K'ajo' xrahil li waanm,</t> <t>kama' junaq kutan mu ru;</t> <t>xaqxookin sa' xyanqeb' li komonil,</t> <t>ninpatz' intenq'ankil.</t>", "29": "<t>Ramiiwin chik laj xojb'</t> <t>ut xkomonin laj tak' ra'.</t>", "30": "<t>Yo chi q'eq'o'k lintib'el,</t> <t>ut jore'keb' re linb'aqel xb'aan li tiq.</t>", "31": "<t>Lin'aarp xsutq'iik chi k'anjelob'aal re li rahil ch'oolej,</t> <t>ut sa' linxolb' junes xyaab' li tz'uyink na'elk chaq.</t>"}