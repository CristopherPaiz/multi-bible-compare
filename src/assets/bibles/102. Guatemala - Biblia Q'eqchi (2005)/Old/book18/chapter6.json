{"1": "<pb/>Laj Job kixsume laj Elifás chi jo'ka'in:", "2": "<pb/><t>Wi ta tinruhanq xb'isb'al sa' peex</t> <t>chixjunil linrahilal ut li ch'a'ajkilal,</t>", "3": "<t>numtajenaqaq raj raalal</t> <t>chiru li samahib' li wank chire li palaw!</t> <t>A'an xyaalal naq xin'aatinak chi jo'kan.</t>", "4": "<t>Xinxtiq' li Qaawa',<f>[11]</f> ut k'ajo' yo inxiw.</t> <t>Naweek'a sa' lintib'el li xmay chixjunileb' li xsimaj.<f>[12]</f></t>", "5": "<t>Ma naxchaj re li b'uur naq wank sa' li raxpim,</t> <t>ma namu'b'ak li b'ooyx naq wank sa' li pach'aya'?</t>", "6": "<t>Ma wank k'aru natzekamank chi maak'a' ratz'amil?</t> <t>Ma natawmank xsahil li xsaqal li mol?</t>", "7": "<t>Ut anaqwan nink'ul a'in:</t> <t>li k'aru maajun sut xwaj xtzekankil,</t> <t>a'an chik lintzekemq.</t>", "8": "<pb/><t>Us raj naq li Yos tixsume lintij</t> <t>ut tixk'e we li k'aru nintz'aama.</t>", "9": "<t>Us raj tinsachq chi junwaakaj</t> <t>ut chirisi taxaq linyu'am.</t>", "10": "<t>Maajun sut xinq'et li xchaq'rab' li Qaawa':</t> <t>a'an li xk'ojob'ankil linch'ool</t> <t>sa' li nimla rahilal wankin wi'.</t>", "11": "<t>Maak'a' chik inmetz'ew re xkuyb'al,</t> <t>k'a' chik ru nawoyb'eni re naq yo'yooqin?</t>", "12": "<t>Linmetz'ew laa'in maawa' li xkawilal li pek,</t> <t>chi moko li xkawil li q'anch'iich'.</t>", "13": "<t>Maajun natenq'ank we</t> <t>ut maab'ar ninkuutu wib'.</t>", "14": "<t>Wi laa'ex ink'a' nikineetenq'a,</t> <t>naraj naxye naq ink'a' chik nekeroxloq'i li Nimajwal Yos.</t>", "15": "<t>Ab'an laa'ex, ex was wiitz'in,</t> <t>xineeb'alaq'i jo' junaq roq nima':</t> <t>wank nachaqik ut wank nab'ut'irk.</t>", "16": "<t>Naq naxha'res rib' li ratz'amke,</t> <t>tz'ajn ru li nima' ut q'axal kaw naxik;</t>", "17": "<t>ab'an chiru li saq'ehil nachaqik</t> <t>ut sa' tiqwal kutan maak'a' chik roqha'.</t>", "18": "<t>Laa'ex chanchanex laj yakonel aj Temá ut aj Sabá.</t> <t>Neke'xchap xb'eheb'</t>", "19": "<t>ut naq neke'ok sa' li chaqich'och',</t> <t>neke'xjal xb'eheb';</t> <t>sa' xch'ooleb' naq te'xtaw li nima'.</t>", "20": "<t>Ab'an naq ink'a' neke'xtaw,</t> <t>neke'kanaak chi sachsookeb' xch'ool,</t> <t>chi maak'a' chik royb'enihomeb',</t> <t>ut neke'kamk.</t>", "21": "<t>A'an ajwi' xeb'aanu we laa'ex:</t> <t>xeril li jwal xiwajel wankin wi', ut xchalk leexiw.</t>", "22": "<t>Ma xinye tab'i': K'ehomaq b'ayaq k'aru we,</t> <t>k'ehomaq intumin,</t>", "23": "<t>isihomaqin sa' ruq'eb' li xik' neke'ilok we,</t> <t>kolomaqin chiruheb' li ink'a' useb' xna'leb'?</t>", "24": "<pb/><t>Tzolomaqin, ut maak'a' tinye;</t> <t>yehomaq we k'aru xinluktaak wi'.</t>", "25": "<t>Wi ta xeye li yaal chiwix, moko ra ta raj xweek'a sa' inch'ool;</t> <t>ab'anan laa'ex xineejit chi maak'a' xyaalal.</t>", "26": "<t>Nekewech' rix li waatin.</t> <t>Ab'an xin'aatinak chi jo'kan,</t> <t>xb'aan naq maak'a' chik woyb'enihom;</t> <t>ut li waatin nak'ame'k xb'aan li iq'.</t>", "27": "<t>Laa'ex ink'a' nekexxutaanak</t> <t>chi xk'ayinkil junaq neb'a'yox malaj junaq eeramiiw.</t>", "28": "<t>Ut anaqwan ilomaqin</t> <t>ut yehomaq we wi xintik'ti'ik.</t>", "29": "<t>B'aanuhomaq usilal,</t> <t>tiikaq ru leech'ool</t> <t>ut mexraqok aatin chiwix.</t> <t>Yehomaq naq maak'a' inmaak.</t>", "30": "<t>Ink'a' xintik'ti'ik.</t> <t>Ma nekek'oxla naq ink'a' nink'e reetal</t> <t>b'ar wank li yaal ut li tik'ti'ik?</t>"}