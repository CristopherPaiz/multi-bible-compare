{"1": "<pb/>Laj Elihú kixye ajwi':", "2": "<pb/><t>Laa'ex li tzolb'ilex ut wank eena'leb',</t> <t>ab'ihomaq li waatin.</t>", "3": "<t>Xb'aan naq li xk'anjel li xikej, a'an rab'inkil li aatin,</t> <t>jo' naq xk'anjel li ru'uj aq'ej, a'an xnawb'al xsahileb' li tzekemq.<f>[55]</f></t>", "4": "<t>Jo'kan b'i' qatz'ilaq rix b'ar wank li tiikilal,</t> <t>ut qayehaq sa' komonil b'ar wank li yaal.</t>", "5": "<t>Xyehom laj Job: “Maak'a' inmaak,</t> <t>ab'an li Yos ink'a' naxk'ulub'an xch'ool.</t>", "6": "<t>Laa'in tiik inch'ool,</t> <t>ab'an neke'xk'oxla naq yookin chi tik'ti'ik;</t> <t>q'axal ra yookin xk'ulb'al chi maak'a' inmaak”.<f>[56]</f></t>", "7": "<t>Ma wank junaq winq jo' laj Job?</t> <t>Sa naxse'e li Qaawa' chi junelik;</t>", "8": "<t>nawulak chiru rochb'eeninkil eb' li ink'a' useb' xna'leb',</t> <t>ut junelik nawank sa' xyanqeb' li neke'b'aanunk maa'usilal.</t>", "9": "<t>Ma ink'a' tab'i' naxye:</t> <t>“K'aru naxra li winq naq nawank sa' usilal rik'in li Yos?”, chan.</t>", "10": "<pb/><t>Ab'ihomaqin laa'ex li chaab'il eech'ool.</t> <t>Meek'oxla naq li Nimajwal Yos</t> <t>naxb'aanu li maa'usilal ut li ink'a' us.</t>", "11": "<t>Li Yos naxq'ajkamu li junjunq</t> <t>a' yaal chanru li xyehom ut xb'aanuhom;</t> <t>naxk'e re li junjunq jo' li xk'ulub'.<f>[57]</f></t>", "12": "<t>Ch'olch'o naq li Yos ink'a' naxb'aanu li maa'usilal</t> <t>ut li Nimajwal ink'a' naxjal ru li raatin.</t>", "13": "<t>Li Qaawa' ink'a' xk'ulum li xwankil sa' ruq' anihaq</t> <t>re rilb'al chixjunil li ruuchich'och'.</t>", "14": "<t>Sa' li kutan naq taaraj risinkil xmusiq'eb' li poyanam,</t>", "15": "<t>tookamq chiqajunilo</t> <t>ut toosutq'iiq wi' chik cho'q pojtz'.<f>[58]</f></t>", "16": "<t>Ab'anan wi nakataw ru li ninye,</t> <t>ab'i li waatin,</t> <t>k'e reetal li ok we xyeeb'al.</t>", "17": "<t>Wi ta li Yos xik' naril li tiikilal,</t> <t>maamin taaruhanq chi xjolominkil li ruuchich'och'.</t> <t>K'a'ut naq nakatraqok aatin sa' xb'een li q'axal tiik xch'ool?</t>", "18": "<t>Ka'ajwi' li Yos wank xwankil</t> <t>chi xyeeb'al reheb' li awab'ej ut eb' laj jolominel:</t> <t>“Laa'ex ink'a' us eena'leb'”.</t>", "19": "<t>A'an juntaq'eet naril chixjunileb':</t> <t>jo' eb' li ninqeb' xwankil ut eb' li b'ihom,</t> <t>jo'kan ajwi' eb' li neb'a'.</t> <t>Xb'aan naq A'an kiyoob'tesink reheb' chixjunileb'.</t>", "20": "<t>Eb' li poyanam sa' junpaat neke'kamk chiru q'oqyink:</t> <t>neke'xmululi rib' li tenamit ut ak maak'a'eb' chik;</t> <t>li winq nim xwankil na'isiik sa' xk'anjel chi junpaat.</t>", "21": "<t>Li Yos naril ut naxnaw</t> <t>jo'ch'inal jo'nimal naqab'aanu.</t>", "22": "<t>Maak'a' junaq q'oqyinkil ru na'ajej</t> <t>te'xmuq wi' rib' li neke'b'aanunk maa'usilal.</t>", "23": "<t>Li Qaawa' ink'a' naxxaqab' xkutankil</t> <t>tixk'ut wi' rib' li winq chiru sa' li raqb'a aatin.</t>", "24": "<t>Naxsach ruheb' li ninqeb' xwankil</t> <t>chi ink'a' naxpatz' k'aru xmaakeb',</t> <t>ut jalan chik naxkanab' sa' xna'ajeb'.</t>", "25": "<t>Li Yos naxnaw chi us k'aru neke'xb'aanu;</t> <t>nachalk chi q'eq ut naxsach xwankileb'.</t>", "26": "<t>Naxk'eheb' chi xtojb'aleb' xmaak chiruheb' chixjunil,</t> <t>jo' na'uxmank reheb' li ink'a' useb' xna'leb',</t>", "27": "<t>xb'aan naq ink'a' xe'raj xpaab'ankil li Qaawa'</t> <t>chi moko xe'xtaaqe li xb'e.</t>", "28": "<t>Li xq'oq eb' li tawasinb'ileb' ut eb' li neb'a'</t> <t>xwulak toj rik'in li Yos sa' choxa.</t>", "29": "<pb/><t>Ab'anan wi li Yos ink'a' na'aatinak,</t> <t>ani truuq tixye naq moko us ta a'an?</t> <t>Wi tixmuq rib',</t> <t>ani taaruhanq chi rilb'al ru?</t> <t>A'an na'ilok reheb' chixjunil li tenamit sa' ruuchich'och',</t>", "30": "<t>re naq ink'a' taa'awab'ejinq li ink'a' us xna'leb'</t> <t>ut ink'a' ajwi' te'b'alaq'iiq li poyanam.</t>", "31": "<t>Wi wank junaq naxye re li Yos:</t> <t>“Chakuy inmaak, xink'e wib' chi b'alaq'iik;</t> <t>ink'a' chik tinb'aanu.</t>", "32": "<t>K'e chiwil li k'aru ink'a' ninruhank chi rilb'al.</t> <t>Wi ink'a' us xinb'aanu, ink'a' chik tinb'aanu anaqwan”, chan,</t>", "33": "<t>ma nakak'oxla laa'at</t> <t>naq li Yos tento tixk'e xq'ajkamunkil?</t> <t>Ab'an laa'at xatz'eqtaana li xk'a'uxl li Yos!</t> <t>Laa'at nakanaw k'aru taab'aanu; maawa' laa'in.</t> <t>Ye b'i' qe li k'aru nakanaw.</t>", "34": "<t>Eb' li wankeb' xna'leb' ut li seeb'eb' xk'a'uxl</t> <t>li yookeb' chi ab'ink we te'xye we:</t>", "35": "<t>“Laj Job na'aatinak chi maak'a' naxnaw,</t> <t>ut li k'aru naxye, maak'a' xyaalal.</t>", "36": "<t>X'aatinak jo' junaq yib'ru xna'leb';</t> <t>chiraqmanq b'i' aatin sa' xb'een.</t>", "37": "<t>Moko ka'aj ta wi' li maak a'an xb'aanu;</t> <t>yo aj b'an wi' chi xq'etq'etinkil rib' chiru li Yos;</t> <t>naxse'e ut naxwech' li Qaawa'”.</t>"}