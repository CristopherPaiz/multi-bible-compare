{"1": "<pb/>Toja' naq li Qaawa' kixsume chaq laj Job sa' li kaqsut-iq' ut kixye re chi jo'ka'in:", "2": "<pb/><t>Anihat laa'at naq yookat chi xwech'inkil rix li ninb'aanu?</t> <t>Xmajelal laana'leb' xaye wi' a'an.<f>[64]</f></t>", "3": "<t>Kawal wanqat anaqwan!</t> <t>K'ut chiwu li xseeb'al laak'a'uxl ut chasume linpatz'om.<f>[65]</f></t>", "4": "<t>B'ar wankat naq kink'ojob' li ruuchich'och'?</t> <t>Ye we, wi relik chi yaal nakanaw li yaal.</t>", "5": "<t>Ma nakanaw ani kib'isok re,</t> <t>ani kixrinib' li xk'aam sa' xb'een re xb'isb'al?</t>", "6": "<t>B'ar k'ojk'ookeb' li rub'elankil,</t> <t>ani kik'ojob'ank re li xb'een pek,</t>", "7": "<t>naq saheb' sa' xch'ool chi b'ichank eb' li chahim toj eq'la</t> <t>ut yookatqeb' chi xajok eb' li ánjel?</t>", "8": "<t>Ani kitz'apok roq li palaw,</t> <t>naq a'an ki'elk chaq sa' li ch'och'?</t>", "9": "<t>Ye we jo'q'e kink'eheb' li choql cho'q xb'aatal li palaw,</t> <t>re naq sa' aak'ab' taakanaaq.</t>", "10": "<t>Jo'q'e kinraq xnub'ajlil</t> <t>ut kink'e xramb'al li ha'?</t>", "11": "<t>Ut kinye re: “Toj arin xatwulak;</t> <t>arin te'xpik'a rib' laakaw oq”.<f>[66]</f></t>", "12": "<pb/><t>Chiru laayu'am ma xattaqlank jun sutaq chi saqewk li kutan?</t> <t>Ma xaxaqab' xna'aj li hik'e'k,</t>", "13": "<t>re xkutanob'resinkil li ruuchich'och'</t> <t>ut risinkil chi kutankil li ink'a' useb' xna'leb'?</t>", "14": "<t>Naq na'ok chi k'utunk xch'ina'usal li ruuchich'och'</t> <t>ut kaqkaq ru xb'aan li saqewk</t> <t>chanchan junaq b'onb'il aq'ej,</t>", "15": "<t>toja' naq eb' li ink'a' useb' xch'ool</t> <t>te'xkanab' xb'aanunkil li maa'usilal,</t> <t>xb'aan naq ink'a' neke'xkuy wank sa' li saqenk.</t>", "16": "<t>Ma ak xatwulak sa' xchamal li palaw</t> <t>re rilb'al b'ar wank li xyo'leb'aal li ha'?</t>", "17": "<t>Ma ak aawilom li rokeb'aal li xna'ajeb' li kamenaq,</t> <t>b'arwi' li Kamk na'awab'ejink?</t>", "18": "<t>Ma nakanaw jo'k'ihal xkelam ru li ruuchich'och'?</t> <t>Ye we wi nakanaw a'in.</t>", "19": "<t>B'ar nachalk chaq li saqenk?</t> <t>B'ar wank xna'aj li aak'ab'?</t>", "20": "<t>Ma nakanaw xk'amb'aleb' chi k'anjelak,</t> <t>ut chirix a'an xsutq'isinkileb' wi' chik sa' li xna'ajeb'?</t>", "21": "<t>Ch'olch'o naq ink'a',</t> <t>xb'aan naq ink'a' jwal tiixat,</t> <t>chi moko ak yo'lajenaqat naq laa'in kinyiib' li ruuchich'och'.</t>", "22": "<pb/><t>Ma xatwulak b'arwi' k'uulanb'il li xchu'ke ut li saqb'ach,</t>", "23": "<t>re xtaqlankileb' sa' xq'ehil li rahilal</t> <t>ut sa' xq'ehil li yalok ut raaxiik'?<f>[67]</f></t>", "24": "<t>B'ar nachalk chaq li saqenk?</t> <t>Chanru naq naxjek'i rib' li iq' sa' ruuchich'och'?</t>", "25": "<t>Ani nataqlank re li hab'</t> <t>ut naxk'ut xb'e li kaqsut-iq',</t>", "26": "<t>re tixt'aqresi li chaqich'och' ut li junesal na'ajej,</t>", "27": "<t>ut taayo'laaq rax pim chiru li joxk' ch'och'?</t>", "28": "<t>Ma wank xyuwa' li hab'?</t> <t>Ani nak'uub'ank re li xchu'ke?</t>", "29": "<t>B'ar na'elk chaq li tew?</t> <t>Ani li xna' li ratz'amke?</t>", "30": "<t>Ani napekob'resink re li ha' sa' choxa?</t> <t>Chanru naq li ha' naxtuub' rib' jo' li pek sa' xchamal li palaw?</t>", "31": "<pb/><t>Ma laa'at nakatch'utub'ank re eb' li chahim Pléyades xk'ab'a',</t> <t>ut nakajek'i eb' li chahim re Oryón?<f>[68]</f></t>", "32": "<t>Ma laa'at nakatk'ehok chaq re chi elk li Kaq Chahim eq'la</t> <t>ut nakab'eresi li xnimal Tz'uqtz'un ut li ch'ina Tz'uqtz'un?</t>", "33": "<t>Ma nakanaw chanru li xchaq'rab'il li choxa?</t> <t>Ma laa'at tab'i' li nakak'ojob' li chaq'rab' a'in sa' ruuchich'och'?</t>", "34": "<t>Ma naru tab'i' taaye reheb' li choql</t> <t>naq te'xtaqla chaq li hab' sa' ruuchich'och'?</t>", "35": "<t>Ma laa'at tab'i' nakattaqlank sa' xb'eeneb' li raq'kaaq,</t> <t>re naq tole'xye aawe: “We'ko arin”?</t>", "36": "<t>Ani xk'ehok xna'leb' li xik'anel xul ib'is xk'ab'a',</t> <t>malaj xseeb'al xch'ool li tzo'kaxlan?</t>", "37": "<t>Ani naru rajlankil eb' li choql chi tz'aqal re ru?</t> <t>Ani naru xyeeb'al reheb' naq te'xhoy chaq li hab',</t>", "38": "<t>re xt'aqresinkil li ch'och'</t> <t>toj reetal taasululo'q li pojtz'?</t>", "39": "<t>Ma laa'at tab'i' nakatsik'ok xtzak li ixqi kaqkoj,</t> <t>re naq te'tzekanq ut te'k'ojlaaq xch'ool eb' li kok' ral,</t>", "40": "<t>naq tuntuukeb' sa' li xjuleb'</t> <t>malaj b'uchb'uukeb' sa' pim chi xramb'al xtzakeb'?</t>", "41": "<t>Ani nak'ehok xwa eb' li tz'oq,</t> <t>naq eb' li ral te'tz'okaaq,</t> <t>ut yookeb' xsik'b'al ut tz'aamankil xwaheb'?</t>"}