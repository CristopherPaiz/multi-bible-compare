{"1": "<pb/>Chirix chixjunil a'in laj Job kixtikib' aatinak ut kixmajewa xkutankil li xyo'lajik;<f>[4]</f>", "2": "kixye:", "3": "<pb/><t>Majewanb'il taxaq xkutankil linyo'lajik</t> <t>ut li q'oqyink naq kiyeemank: “A'an jun ch'ina teelom!”.</t>", "4": "<t>Chisache'q li kutan a'an xb'aan li Yos!</t> <t>Chisutq'iiq chi aak'ab'il</t> <t>ut milemtz'unk chaq li saqenk sa' xb'een.</t>", "5": "<t>Li aak'ab' ut li mu chisutunq re,</t> <t>li choql chimuheelanq re</t> <t>ut chixib'esiiq xb'aan xmuhenkil rib'eb' li saq'e ut li po.</t>", "6": "<t>Chi'eechaniiq xb'aan li q'oqyink,</t> <t>ut ink'a' chik'eemanq sa' ajl sa' xyanq xkutankileb' li chihab' ut li po.</t>", "7": "<t>Maajun taxaq chik chiyo'laaq chiru li q'oqyink a'an</t> <t>chi moko chi'ab'iiq aran xyaab' li sahil ch'oolej!</t>", "8": "<t>Chimajewaaq xb'aaneb' laj tuul,</t> <t>li wankeb' xwankil sa' xb'een Lebiatán.<f>[5]</f></t>", "9": "<t>Aak'ab'aq taxaq li kutan a'an</t> <t>ut milemtz'unk li kaq chahim;</t> <t>ink'a' taxaq chi'ilmanq li hik'e'k sa' li kutan a'an,</t>", "10": "<t>xb'aan naq kinxkanab' chi yo'laak</t> <t>ut ink'a' kixmuq chiwu chixjunil li rahilal chaalel.</t>", "11": "<pb/><t>K'a'ut naq ink'a' kinkamk naq kin'elk rik'in linna',</t> <t>sa' xkutankil linyo'lajik?</t>", "12": "<t>Chi jo'kan linna' ink'a' raj kinxq'alu,</t> <t>chi moko kixk'e lintu',</t>", "13": "<t>ut anaqwan sa raj yookin chi hilank,</t> <t>warenaqin raj sa' tuqtuukilal,</t>", "14": "<t>wochb'eeneb' li awab'ej ut li xninqaleb' ru sa' ruuchich'och'</t> <t>li neke'xyiib' xninqi muqleb'aal kamenaq,</t>", "15": "<t>malaj wochb'eeneb' laj jolominel</t> <t>li neke'xnujob'resi li rochocheb' rik'in oor ut plaat.</t>", "16": "<t>K'a'ut naq ink'a' kine'xmuq jo' junaq tz'eqb'il k'uula'al,</t> <t>jo'keb' li k'uula'al ink'a' neke'ilok kutan?</t>", "17": "<t>Sa' li muqleb'aal kamenaq naraqe'k li xpoqlenkileb' rib' li maa'useb' aj winq,</t> <t>ut neke'hilank li tawajenaqeb'.</t>", "18": "<t>Aran k'ojk'ookeb' xch'ool li tz'aptz'ookeb',</t> <t>chi ink'a' chik neke'rab'i xyaab' xkux laj taqlanel.</t>", "19": "<t>Aran junnaqikeb' li kok' ut li ninq,</t> <t>ut laj mun ach'ab'anb'il chik chiru laj eechal re.</t>", "20": "<t>K'a'ut naq li Yos nokooxkanab' chi yo'laak,</t> <t>wi junes rahilal ut ch'a'ajkilal naqil chiru li qayu'am?</t>", "21": "<t>Naqarahi li kamk ut ink'a' nokootawe'k xb'aan,<f>[6]</f></t> <t>us ta yooko xsik'b'al jo' junaq b'ihomal wank chi muqmu.</t>", "22": "<t>K'ajo' naq nasaho'k sa' qach'ool,</t> <t>wi ta tooruuq chi kub'eek sa' muqleb'aal!</t>", "23": "<t>K'a'ut naq ramro li b'e chiqu,</t> <t>ut li Yos nokooxk'e chi b'eek chi ink'a' naqanaw b'ar yooko chi xik?</t>", "24": "<pb/><t>Cho'q intzekemq wank li yaab'ak,</t> <t>ut li wuk'a' a'an li xrahil linch'ool.</t>", "25": "<t>Jo'nimal li q'axal ninxiwa ru</t> <t>ut li ink'a' raj nawaj nink'ul,</t> <t>a'an tz'aqal li xchalk sa' inb'een.</t>", "26": "<t>Maak'a' hilank ut tuqtuukilal cho'q we;</t> <t>junes rahilal ut yot'ik ch'oolej wank wik'in.</t>"}