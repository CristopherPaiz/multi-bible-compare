{"1": "<pb/>Kichaq'ok laj Job ut kixye:", "2": "<pb/><t>K'iila sut ak wab'ihom a'in,</t> <t>chi maak'a' xk'ojob'ankil inch'ool.</t>", "3": "<t>Jo'q'e teekanab' inch'i'ch'i'inkil?</t> <t>K'a'ut naq toj teeraj wech'ink wik'in?</t>", "4": "<t>Laa'in ajwi' tinruuq raj aatinak kama' laa'ex,</t> <t>wi ta wankex sa' linna'aj.</t> <t>Tinb'anb'ani raj linjolom</t> <t>naq yooqin chech'i'ch'i'inkil rik'in k'iila aatin.</t>", "5": "<t>Tink'e raj xkawub' eech'ool</t> <t>rik'in chaab'il aatin ut xk'ojob'ankil leeraanm.</t>", "6": "<t>Ab'anan wi nin'aatinak,</t> <t>ink'a' nanume'k linrahilal;</t> <t>ut wi ch'anch'ookin ninkanaak,</t> <t>ink'a' ajwi' nakotzk.</t>", "7": "<t>Li Yos xinxkanab' chi maak'a' chik inmetz'ew,</t> <t>xrisi chixjunileb' li wankeb' sa' linjunkab'al</t>", "8": "<t>ut xinxk'e sa' tz'alam.</t> <t>X'ok chinjitb'al,</t> <t>ut xxaqliik chi xyeeb'al naq wank inmaak.</t>", "9": "<t>Li xjosq'il li Qaawa' xchalk sa' inb'een;</t> <t>nikinxsik' ut nikinxt'upi,</t> <t>chanchan junaq josq' aj xul;</t> <t>naxk'uxuxi li ruuch re ut xik' nikinril.</t>", "10": "<t>Eb' li tenamit neke'xtuub' chaq rib' chinjitb'al;</t> <t>nikine'reetz'u ut nikine'xtz'aji chi ruq'eb':</t> <t>junchalikeb' sa' inb'een chinhob'b'al.</t>", "11": "<t>Li Yos xinxq'axtesi sa' ruq'eb' laj maak</t> <t>ut eb' li ink'a' useb' xna'leb'.</t>", "12": "<t>Sa' xyaalal wankin chaq, ut xinxchap chinkux;</t> <t>xinxten, xinxt'upi,</t> <t>chanchan naq yo chintiikankil rik'ineb' li xsimaj.</t>", "13": "<t>Xine'xsut rik'ineb' ral simaj,</t> <t>xinxk'ob'i ut xhoy link'a chiru ch'och'.</t>", "14": "<t>Xte lintib'el yalaq b'ar,</t> <t>jo' junaq aj puub' li xik re chi yalok.</t>", "15": "<pb/><t>Xink'e q'es ruhil t'ikr chiwix</t> <t>ut xinchunlaak sa' pojtz' xb'aan xrahil inch'ool.</t>", "16": "<t>Kaqkaq li xnaq' wu xb'aan yaab'ak,</t> <t>ut xmoyon xsa' li wu,</t>", "17": "<t>us ta maajun sut xinb'aanu li maa'usilal</t> <t>ut xintijok chi chaab'il chiru li Yos.</t>", "18": "<pb/><t>Ink'a' taxaq tkanaaq yal chi jo'kan</t> <t>li rahilal yookin chi xk'ulb'al;</t> <t>ink'a' taxaq tkanaaq chi muqmu li xyaab' inkux.</t>", "19": "<t>Sa' choxa wank ani taa'aatinaq chiwix;</t> <t>laj kokol we wank aran taqe'q</t>", "20": "<t>ut naxch'olob' link'a'uxl chiru li Yos</t> <t>re naq tixk'e reetal li xya'al wu.</t>", "21": "<t>Us raj naq taa'aatinaq chiwix chiru li Yos,</t> <t>jo' na'uxmank sa' ruuchich'och' rik'ineb' li amiiw.</t>", "22": "<t>Xb'aan naq ajlanb'il aj chik linkutan,</t> <t>ut chi seeb' tinchap li b'e li maak'a' xsutq'ijik chaq.</t>"}