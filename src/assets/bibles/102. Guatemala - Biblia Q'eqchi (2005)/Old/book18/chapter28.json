{"1": "<pb/><t>Wank na'ajej na'isiik wi' li plaat</t> <t>ut wank na'ajej nach'ajob'resiik wi' li oor.</t>", "2": "<t>Li ch'iich' na'isiik sa' li ch'och',</t> <t>ut sa' xk'atb'al li pek nasik'mank li q'anch'iich'.</t>", "3": "<t>Sa' xmaril li aak'ab'</t> <t>eb' li winq neke'xtz'il rix li xchamal li ch'och',</t> <t>ut neke'xsik' chaq eb' li tertookil pek</t> <t>sa' li na'ajej q'axal q'oqyink.</t>", "4": "<t>Neke'xb'ek li xninqal jul</t> <t>sa'eb' li na'ajej toj maajun nawulak aran,</t> <t>najt rik'ineb' li tenamit,</t> <t>ut neke'kub'eek chisa' rik'in k'aam.</t>", "5": "<t>Sa' xb'een li ch'och' na'elk li qatzekemq,</t> <t>ab'an chi rub'el nawulk'utk chaq li xam.</t>", "6": "<t>Aran natawmank li chaab'il pek</t> <t>nujenaq chi xk'aj li oor.</t>", "7": "<t>Maajun li k'uch naxnaw eb' li na'ajej a'an,</t> <t>chi moko eb' li so'sol neke'wulak aran.</t>", "8": "<t>Eb' li josq' aj xul maajun wa numenaqeb' aran,</t> <t>chi moko eb' li kaqkoj neke'xnaw li rokeb'aal.</t>", "9": "<t>Eb' li winq neke'reek'asi eb' li kawil pek</t> <t>ut neke'xjuk'i xsa' eb' li tzuul;</t>", "10": "<t>neke'xte xninqal jul sa'eb' li saqoonak,</t> <t>ut aran neke'xtaw k'iila paay ru chi tertookil pek.</t>", "11": "<t>Neke'sik'ok chaq sa'eb' li xyo'leb'aal ha'</t> <t>ut neke'risi chaq chi kutankil li ink'a' ilb'il ru.</t>", "12": "<pb/><t>Ab'an b'ar nachalk chaq li choxahil na'leb',</t> <t>b'ar natawmank li chaab'il k'a'uxl?</t>", "13": "<t>Li winq ink'a' naxnaw li xb'ehil,</t> <t>chi moko naxtaw a'an sa' li ruuchich'och' a'in.</t>", "14": "<t>“Maak'a' arin”, chan li palaw;</t> <t>“Maa'ani wik'in”, chan li siwan.</t>", "15": "<t>Ink'a' natawmank li choxahil na'leb' rik'in chaab'il oor;</t> <t>chi moko naru xtojb'al rik'in plaat.</t>", "16": "<t>Q'axal terto xtz'aq chiru li oor nachalk Ofir,</t> <t>jo'wi' chiruheb' li xchaq'alil ru pek.</t>", "17": "<t>Jwal loq' chiru li oor ut li lemtz'il pek;</t> <t>ink'a' naru xjalb'al rik'in sek' yiib'anb'il rik'in chaab'il oor.</t>", "18": "<t>Ink'a' nak'eemank sa' ajl rik'ineb' li kaqjorinkil pek ut li lemtz'il q'ol:</t> <t>li choxahil na'leb' jwal terto xtz'aq chiru chixjunil a'an.</t>", "19": "<t>Moko juntaq'eet ta rik'in li topasio nachalk Kus,</t> <t>chi moko naru xtojb'al rik'in li chaab'il oor.</t>", "20": "<t>B'ar nachalk chaq li choxahil k'a'uxl,</t> <t>b'ar natawmank li chaab'il na'leb'?</t>", "21": "<t>A'an muqmu chiruheb' li wankeb' xyu'am,</t> <t>muqmu ajwi' chiruheb' li xul neke'rupupik chiru choxa.</t>", "22": "<t>Li Kamk ut li xNa'ajeb' li kamenaq</t> <t>rab'ihomeb' resil naq wank a'an,</t> <t>ab'an ink'a' neke'xnaw b'ar natawmank.</t>", "23": "<t>Ka'ajwi' li Yos xtawok xb'ehil li choxahil na'leb',</t> <t>ka'ajwi' A'an nanawok re b'ar wank,</t>", "24": "<t>xb'aan naq A'an na'ilok toj sa' xmaril li ruuchich'och'</t> <t>ut naxnaw jo'nimal wank junsut junrub'el choxa.</t>", "25": "<t>Naq li Yos kixb'is xmetz'ew li iq'</t> <t>ut kixk'e xramleb' li ha',</t>", "26": "<t>naq kixxaqab' xwankil li hab'alq'e</t> <t>ut kixye ajwi' b'ar taanume'q li kaqsut-iq',</t>", "27": "<t>toja' naq kiril ut kixk'e xloq'al li choxahil na'leb',</t> <t>kixtz'il rix ut kixxaqab' xwankil.<f>[48]</f></t>", "28": "<t>Ut kixye reheb' li poyanam:</t> <t>“Wi laa'ex nikineepaab' ut neketz'eqtaana li maa'usilal,</t> <t>naraj naxye naq eetawom chik li choxahil na'leb'”.<f>[49]</f></t>"}