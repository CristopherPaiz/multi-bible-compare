{"1": "<pb/><t>Mak nakanaw laa'at jo'q'e na'alank li yuk?</t> <t>Ma aawilom junsutaq naq neke'alank li ral li kej?</t>", "2": "<t>Mak nakanaw jarub' po neke'wank sa' yu'am</t> <t>ut jo'q'e honal neke'alank?</t>", "3": "<t>Neke'xk'olob' rib' naq neke'alank,</t> <t>ut ra neke'xk'ul naq neke'yo'laak li ral.</t>", "4": "<t>Chirix chik a'an neke'k'iik li raleb' ut neke'kawuuk;</t> <t>neke'xkanab' li xna'eb' ut ink'a' chik te'sutq'iiq rik'in.</t>", "5": "<t>Ani x'ach'ab'ank re li k'iche'b'uur,</t> <t>ani xkanab'ank re chi xik xjunes?</t>", "6": "<t>Laa'in xink'ehok li saab' cho'q xna'aj,</t> <t>b'arwi' maak'a' awimq na'elk chiru.</t>", "7": "<t>Li xul a'an ink'a' nawulak chiru wank sa' xch'i'ch'i'ul li tenamit</t> <t>chi moko natuulanob'resiik xb'aan li winq;</t>", "8": "<t>naxb'eeni eb' li b'ool re xsik'b'al xwa,</t> <t>a' yaal k'a' chi al q'eenil wank aran.</t>", "9": "<pb/><t>Ma nakak'oxla laa'at naq li k'iche'wakax naraj k'anjelak chawu,</t> <t>ut tixnumsi li q'oqyink sa' xna'ajeb' li wakax?</t>", "10": "<t>Ma tatruuq chi xb'ak'b'al chiru li b'itche',</t> <t>ut taak'am chawix chi pikok ch'och'?</t>", "11": "<t>Ma taak'ojob' aach'ool rik'in naq jwal kaw xmetz'ew</t> <t>ut yo'oon tatxtenq'a?</t>", "12": "<t>Ma taak'ojob' aach'ool chirix</t> <t>re naq tixb'eela ru laawawimq</t> <t>ut tixmol ajwi' laatriiw sa' laak'uuleb'aal?</t>", "13": "<pb/><t>Laj tak' ra' naxrupupi li xxik' chi sa sa' xch'ool,</t> <t>chanchan tawi' li nimla jotz malaj li xyuwa' k'uch.</t>", "14": "<t>Naxkanab'eb' li xmol sa' ch'och'</t> <t>re naq li xtiqwal li ch'och' te'moq wi',</t>", "15": "<t>chi ink'a' naxk'oxla naq junaq oqej malaj josq' aj xul</t> <t>naru taajoroq reheb'.</t>", "16": "<t>Josq' rik'ineb' li ral,</t> <t>chanchan wi' maawa'eb' re:</t> <t>maak'a' naraj re wi taasachq li k'anjel xb'aanu.</t>", "17": "<t>Jo'ka'in naxb'aanu xb'aan naq ink'ehom xna'leb',</t> <t>ut a'an ink'a' xk'ulum b'ayaq xseeb'al xch'ool.</t>", "18": "<t>Ab'an naq naxaqliik ut naxchap raanil,</t> <t>naxq'ax ruheb' li kawaay ut li wankeb' chirix.</t>", "19": "<pb/><t>Ma laa'at tab'i' xatk'ehok xmetz'ew li kawaay, a Job?</t> <t>Ma laa'at tab'i' xawuutz'u'uji li rix xkux rik'in xch'ina'usal li rismal?</t>", "20": "<t>Ma laa'at tab'i' nakak'e chi pisk'ok jo' li chili'?</t> <t>Xiwajel naq naxjap re li kawaay;</t>", "21": "<t>ch'ina'us rilb'al naq naxb'ek li ch'och'</t> <t>ut naxik chi yalok chi maak'a' xxiw.</t>", "22": "<t>Maak'a' xxiw ut maa'ani naxxiwa ru,</t> <t>chi moko na'elelik</t> <t>naq naril q'esnal ch'iich' sa' li yalok,</t>", "23": "<t>us ta sutsu xb'aaneb' li ral simaj ut eb' li jutz' ch'iich'</t> <t>li neke'lemtz'unje'k yalaq b'ar.</t>", "24": "<t>Maajun chik naramok re naq naxchap raanil:</t> <t>kaw na'aanilak naq nayaab'asiik li tronpeet.</t>", "25": "<t>Naxjap re naq narab'i xyaab' li pur;</t> <t>toj chi najt wank</t> <t>naq nareek'a naq ok re li yalok.</t> <t>Narab'i xyaab' xkuxeb' laj jolominel ut eb' laj puub'.</t>", "26": "<pb/><t>Ma laa'at nakatyehok re li xyuwa' k'uch</t> <t>naq taarupupiq sa' xjayal releb'l iq'?</t>", "27": "<t>Ma laa'at nakattaqlank re li t'iw</t> <t>chi xyiib'ankil li xsuk chi najt xteram?</t>", "28": "<t>Li t'iw naxnumsi li xyu'am sa' xyanqeb' li ninqi pek,</t> <t>ut naxmuq rib' sa'eb' li jul wankeb' sa'atqeb' li tzuul.</t>", "29": "<t>Chalen toj aran naril ut naxk'aak'ale li xtzak;</t> <t>toj chi najt naxk'e reetal chixjunil.</t>", "30": "<t>Rik'in kik' neke'xch'oolani rib' li ral;</t> <t>b'arwi' wank kamenaq xul,</t> <t>aran wank li xyuwa' k'uch.</t>"}