{"1": "<pb/>Naq eb' li oxib' chi winq ke'xk'e reetal naq laj Job kaw xch'ool chi xyeeb'al naq maak'a' xmaak, maak'a' chik ke'xye.", "2": "Ab'anan laj Elihú, ralal laj Barakel, aj Bus, xkomoneb' laj Ram, k'ajo' naq kijosq'o'k rik'in laj Job, xb'aan naq kixk'e rib' chi maak'a' xmaak chiru li Yos.", "3": "Kijosq'o'k ajwi' rik'ineb' li oxib' chi ramiiw laj Job, xb'aan naq ink'a' ke'xnaw xsumenkil li raatin, ut chi jo'kan ke'xkanab' li maak sa' xb'een li Yos.", "4": "Laj Elihú kiroyb'eni naq eb' li oxib' chi winq ke'raqe'k chi aatinak rik'in laj Job, xb'aan naq toj saaj xchihab' chiruheb' a'an.", "5": "Ab'an naq kixk'e reetal naq ink'a' chik ke'xnaw xsumenkil laj Job,", "6": "kixtikib' aatinak. <pb/>Laj Elihú, ralal laj Barakel, aj Bus, kixye chi jo'ka'in: <pb/><t>Laa'in toj saajin ut laa'ex ak cheekex;</t> <t>jo'kan naq xinxiwak chi aatinak.</t>", "7": "<t>Xink'oxla: “Aatinaqeb' wan li ak cheekeb',</t> <t>eb' li tiixeb' che'xk'utaq li xna'leb'eb'”.</t>", "8": "<t>Ab'anan yaal ajwi' naq chixjunileb' li poyanam wankeb' xna'leb',</t> <t>xb'aan naq li Nimajwal Yos kixhoy li xmusiq' sa' xb'eeneb'.</t>", "9": "<t>Maajun wank xna'leb' xb'aan ta xk'ihal li chihab',</t> <t>chi moko li cheekelal nak'ehok chi xnawb'al b'ar wank li tiikilal.<f>[54]</f></t>", "10": "<t>Jo'kan naq ok we chi aatinak anaqwan:</t> <t>“Ab'ihomaqin anaqwan;</t> <t>laa'in ajwi' twaj xyeeb'al li k'aru ninnaw”.</t>", "11": "<pb/><t>Naq yookex chi aatinak,</t> <t>q'es wu cherilb'al ut chi rab'inkil leena'leb',</t> <t>ut xink'e reetal chanru naq xesik' eb' li chaab'il aatin.</t>", "12": "<t>Xexwab'i chi chaab'il,</t> <t>ab'an maajun eere xruhank chi xsumenkil chi tz'aqal li raatin laj Job.</t>", "13": "<t>Meeye anaqwan: “Laa'o ak xqataw li choxahil na'leb':</t> <t>a' li Qaawa' taasumenq re li raatin laj Job,</t> <t>maawa' junaq winq”.</t>", "14": "<t>Laj Job ink'a' x'aatinak wik'in,</t> <t>jo'kan naq ink'a' tinsume li raatin jo' xeb'aanu laa'ex.</t>", "15": "<pb/><t>Il, a Job, eb' li oxib' chi winq a'in xe'sachk xna'leb',</t> <t>ut ink'a' neke'xnaw xsumenkil laawaatin.</t>", "16": "<t>Ab'anan maak'oxla naq tinkanaaq ajwi' laa'in</t> <t>chi ink'a' tin'aatinaq,</t> <t>yal xb'aan naq eb' a'an xe'kanaak chi ch'anch'o.</t>", "17": "<t>Anaqwan ok we chi aatinak;</t> <t>twaj ajwi' laa'in xyeeb'al li k'aru ninnaw.</t>", "18": "<t>Wank naab'al li aatin nawaj xyeeb'al</t> <t>ut ink'a' chik ninkuy royb'eninkil.</t>", "19": "<t>Ka'aj chik maa ninpuk'e'k xb'aan,</t> <t>jo' li b'iin k'uulanb'il sa' li ak' tz'uum-kuk.</t>", "20": "<t>Tento tin'aatinaq re risinkil chixjunil li wank sa' inch'ool;</t> <t>tinte li xtz'uumal we ut tinsumenq.</t>", "21": "<t>Ink'a' tin'okenq chirix anihaq,</t> <t>juntaq'eet texwil chejunilex.</t>", "22": "<t>Ink'a' k'aynaqin chi q'unb'esink.</t> <t>Wi tinb'aanu chi jo'kan,</t> <t>laj Yoob'tesihom we tinxsach chi junpaat.</t>"}