{"1": "<pb/><t>Jo'kan b'i', a Job, ab'i li waatin,</t> <t>ab'i chi us li ok we xyeeb'al.</t>", "2": "<t>Wank li k'aru tinye aawe</t> <t>ut tinch'olob' chawu.</t>", "3": "<t>Ch'olch'o ru tin'aatinaq aawik'in;</t> <t>chixjunil li tinye, tz'aqal yaal.</t>", "4": "<t>Li Nimajwal Yos xyoob'tesink we,</t> <t>ut A'an ajwi' xk'ehok inyu'am.</t>", "5": "<t>Wi tatruhanq chinsumenkil, chinaasume.</t> <t>Kawal wankin chi wech'ok aawik'in.</t>", "6": "<t>Laa'at ut laa'in juntaq'eeto chiru li Qaawa';</t> <t>laa'in ajwi' pak'b'ilin chaq rik'in ch'och'.</t>", "7": "<t>Jo'kan naq matxiwak inb'aan;</t> <t>ink'a' tinnumtaaq sa' aab'een.</t>", "8": "<pb/><t>Xatwab'i chi aatinak,</t> <t>xwab'i laawaatin naq xaye:</t>", "9": "<t>“Laa'in tz'aqal we wu ut maak'a' inmaak;</t> <t>maajun maa'usilal inb'aanuhom, ut tiik linch'ool.</t>", "10": "<t>Ab'an li Yos yo xsik'b'al chanru injitb'al,</t> <t>chanchan tawi' naq xik' nawil.</t>", "11": "<t>Xnat'eb' li woq sa' che'</t> <t>ut naxk'e reetal chixjunil li ninb'aanu”, chankat.</t>", "12": "<t>Ab'anan li k'aru xaye moko yaal ta,</t> <t>xb'aan naq li Yos nim xwankil chiqu laa'o.</t>", "13": "<t>K'a'ut naq nakatwech'ok rik'in</t> <t>xb'aan naq ink'a' naxsume chaq eb' laawaatin?</t>", "14": "<t>Li Qaawa' na'aatinak chi k'iila paay ru,</t> <t>ab'anan ink'a' naqak'e reetal.</t>", "15": "<t>Wan naq na'aatinak sa' li matk'ek,</t> <t>malaj sa' moy u chiru q'oqyink,</t> <t>naq nokookamk chi wark sa' li qach'aat.</t>", "16": "<t>Wan naq na'aatinak sa' li qaxik:</t> <t>nokooxq'us ut naxk'e qaxiw,</t>", "17": "<t>re naq tqakanab' xb'aanunkil li ink'a' us</t> <t>ut tookole'q chiru li q'etq'etil.</t>", "18": "<t>Chi jo'kan nokooxkol chiru li kamk</t> <t>re naq ink'a' tooxik sa' muqleb'aal kamenaq.</t>", "19": "<t>Wan ajwi' naq li Yos nokooxtij rik'in yajel</t> <t>ut rik'in xrahilal li qajunxaqalil:</t>", "20": "<t>aran naqayib' li tzekemq, us ta a'an jwal chaab'il,</t> <t>ut ink'a' chik naqaj xtzekankil;</t>", "21": "<t>maak'a' chik qatib'el,</t> <t>ut na'elk chi kutankil li qab'aqel.</t>", "22": "<t>Kamk qe,</t> <t>wanko chik sa' rokeb'aal li xna'ajeb' li kamenaq.</t>", "23": "<pb/><t>Ab'an wi wank chak'atq jun xtaql li Yos,</t> <t>junaq aj k'anjel chiru li Qaawa'</t> <t>li tixjultika chawu li teneb'anb'il sa' aab'een,</t>", "24": "<t>tixtoq'ob'a aawu ut tixtz'aama chiru li Yos</t> <t>naq tatxkol chiru li kamk</t> <t>xb'aan naq ak xtawom ani taatojoq rix laamaak,</t>", "25": "<t>toja' naq taakawuuq wi' chik laajunxaqalil,</t> <t>jo' chaq sa' laasaajilal.</t>", "26": "<t>Tattijoq chiru li Qaawa' ut A'an taaril xtoq'ob'aal aawu;</t> <t>chi sa sa' aach'ool toxaawil ru li Yos,</t> <t>li nak'irtasink ut nak'ehok wi' chik aakawilal.</t>", "27": "<t>Toja' naq tatb'ichanq chiruheb' chixjunil li tenamit chi jo'ka'in:</t> <t>“Xinmaakob'k ut xinb'aanu li ink'a' us;</t> <t>ab'an li Yos ink'a' xinxk'e chi xtojb'al rix linmaak.</t>", "28": "<t>Xinxkol chiru li kamk,</t> <t>ut toj yo'yookin rilb'al li xkutan saqenk”.</t>", "29": "<t>A'an a'in naxb'aanu qe li Qaawa' k'iila sut,</t>", "30": "<t>re qakolb'al chiru li kamk</t> <t>ut ink'a' too'isiiq sa' xyanqeb' li yo'yookeb'.</t>", "31": "<t>Ab'i li waatin, a Job;</t> <t>k'e reetal li yookin xyeeb'al.</t>", "32": "<t>Wi wank junaq aawaatin, chaq'on chaq;</t> <t>aatinan, xb'aan naq twaj xnawb'al naq maak'a' aamaak.</t>", "33": "<t>Ab'anan wi ink'a' jo'kan, ab'ihin, mat-aatinak,</t> <t>ut laa'in tink'ut chawu li choxahil na'leb'.</t>"}