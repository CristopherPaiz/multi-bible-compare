{"1": "<pb/><t>Naq nawil li kaqsut-iq',</t> <t>ninxiwak ut nasiksotk linch'ool.</t>", "2": "<t>Ab'ihomaq li kaaq, a'an xyaab' xkux li Qaawa',</t> <t>a'an xkawilal xyaab' xkux.</t>", "3": "<t>Li Yos naxtaqla li raq'kaaq chi repok sa' chixjunil li choxa,</t> <t>ut nawulak toj sa' xmaril li choxach'och'.</t>", "4": "<t>Chirix a'an na'ab'imank xyaab' xkux li Qaawa',</t> <t>kaw naxerok li kaaq;</t> <t>ut naq na'eek'ank a'an,</t> <t>ink'a' naxkanab' repok li raq'kaaq.</t>", "5": "<t>Naq li Yos na'aatinak rik'in xyaab' li kaaq,</t> <t>naxb'aanu sachb'ach'oolej;</t> <t>na'uxmank xninqal b'aanuhom,</t> <t>li maa'ani naru natawok ru.</t>", "6": "<t>Naxye re li xchu'ke naq taakub'eeq sa' ruuchich'och',</t> <t>ut naxtaqla chaq li kawil hab'.</t>", "7": "<t>Chi jo'kan chixjunileb' te'kanaaq sa' rochocheb'</t> <t>ut te'xk'e reetal li xnimal xwankil li Qaawa'.</t>", "8": "<t>Eb' li xul neke'xik sa' li xsokeb'</t> <t>ut neke'xmuq rib' sa' li xjuleb'.</t>", "9": "<t>Nawakliik chaq li kaqsut-iq' sa' xjayal rokeb'l iq',</t> <t>ut nachalk chaq li ke sa' xjayal releb'l iq'.</t>", "10": "<t>Na'apusink li Qaawa', ut nak'ub'laak li ratz'amke;</t> <t>naxpeka rib' chixjunil li ha'.<f>[62]</f></t>", "11": "<t>Rik'in raatin li Yos eb' li choql neke'nujak chi hab'</t> <t>ut neke'xik yalaq b'ar rochb'een li raq'kaaq.</t>", "12": "<t>Nareplotk li xsaqenkil chiru chixjunil li choxa,</t> <t>ut naxpaab' li xtaqlahom li Qaawa' chiru li choxach'och',</t>", "13": "<t>a' yaal ma re xrahob'tesinkil li ruuchich'och'</t> <t>malaj re rosob'tesinkil.</t>", "14": "<t>Ab'i a'in, a Job,</t> <t>ut k'e reetal li sachb'ach'oolej naxb'aanu li Qaawa'.</t>", "15": "<t>Ma nakanaw laa'at</t> <t>chanru naq li Yos naxb'aanu chixjunil a'in?</t> <t>Chanru naq li raq'kaaq nalemtz'uno'k sa' li choql?</t>", "16": "<t>Ma nakanaw laa'at chanru neke'heelank eb' li choql sa' xb'een li iq'?</t> <t>A'an nak'utunk wi' li xnimal xseeb'al xk'a'uxl li Yos.</t>", "17": "<t>Laa'at nakakuy li tiq sa' laawaq',</t> <t>naq li saq'e naxtiqwob'resi li ch'och'.</t>", "18": "<t>Ma xatenq'a tab'i' li Yos chi xyiib'ankil li choxa,</t> <t>chi xhelb'al li choxa sa' xna'aj,</t> <t>jo' jun perel chi ch'iich' li nalemtz'unk?<f>[63]</f></t>", "19": "<t>Ye qe k'aru tqaye re li Yos,</t> <t>xb'aan naq laa'o ink'a' naqanaw.</t>", "20": "<t>Laa'in ninxiwak chi aatinak rik'in,</t> <t>xb'aan naq mare tixsach wu.</t>", "21": "<t>Jun k'amok ink'a' xk'utunk li saq'e,</t> <t>xmuqunk sa'eb' li choql;</t> <t>ab'an nachalk li iq' ut xkutano'k wi' chik.</t>", "22": "<t>Anaqwan sa' xjayal releb'l iq' na'elk chaq li saqenk:</t> <t>a'an li Qaawa' yo chi chalk rik'in xnimal xloq'al.</t>", "23": "<t>Laa'o ink'a' nokooruuk chi wulak toj rik'in li Nimajwal,</t> <t>xb'aan naq nim xwankil ut xtiikilal xch'ool;</t> <t>ink'a' nanumtaak sa' xb'een anihaq.</t>", "24": "<t>Jo'kan naq naxiwaak ru xb'aaneb' li poyanam.</t> <t>Jo'k'ihaleb' wankeb' xna'leb' tento naq te'roxloq'i.</t>"}