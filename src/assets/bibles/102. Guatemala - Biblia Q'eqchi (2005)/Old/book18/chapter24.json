{"1": "<pb/><t>K'a'ut naq li Nimajwal Yos ink'a' naxxaqab' xkutankil li raqb'a aatin</t> <t>re naq eb' li neke'paab'ank re</t> <t>te'xk'e reetal li xtiikilal xch'ool?</t>", "2": "<t>Li ink'a' useb' xna'leb' neke'xjal xna'aj li nub'ajl</t> <t>ut neke'elq'ak ketomq jo'wi' eb' laj ilol reheb'.<f>[43]</f></t>", "3": "<t>Neke'xmaq' li xb'uur li neb'a'yox</t> <t>ut neke'xk'am li xb'ooyx li xmalka'an.</t>", "4": "<t>Neke'xk'eheb' li neb'a' chi sachk sa' li xb'eheb',</t> <t>ut eb' li toq'ob'aal ruheb' tento te'xmuq rib'.</t>", "5": "<t>Eb' li neb'a' chanchaneb' li b'uur</t> <t>li wankeb' sa' chaqich'och':</t> <t>neke'xsik' xtzekemq li ralal xk'ajoleb'</t> <t>chalen eq'la toj ewu.</t>", "6": "<t>Neke'xxok ru li triiw sa' jalan na'ajej</t> <t>ut neke'sakonank uub' sa' rawimq li ink'a' us xna'leb'.</t>", "7": "<t>T'ust'u neke'wark chiru q'oqyink,</t> <t>chi maak'a' xb'aataleb' te'xkol wi' rib' chiru li ke.</t>", "8": "<t>Neke't'aqaak xb'aan li hab' nachalk sa'eb' li tzuul,</t> <t>ut neke'muhenk rub'el pek</t> <t>xb'aan naq maak'a' xmuheleb'.</t>", "9": "<t>Eb' laj maak neke'xmaq' li neb'a'yox li toj natu'uk,</t> <t>ut neke'xk'am chi najt cho'q ruuchil li k'as.</t>", "10": "<t>Eb' li neb'a' neke'b'eek chi t'ust'u, chi maak'a' raq'eb';</t> <t>yo xtz'okajikeb' naq neke'iiqank triiw.</t>", "11": "<t>Naq yookeb' chi xyatz'b'al li oliiw ut eb' li uub',</t> <t>te'chaqiq re;</t> <t>ab'an maajun nak'ehok b'ayaq ruk'a'eb'.</t>", "12": "<t>Sa' li tenamit neke'tz'uyuynak li elkeb' re xch'ool,</t> <t>ut eb' li tiq'ilk neke'xpatz' xtenq'ankileb',</t> <t>ab'an li Yos ink'a' narab'i li xtijeb'.</t>", "13": "<t>Wankeb' li xik' neke'ril li saqenk</t> <t>ut ink'a' neke'raj xtaaqenkil li xb'e.<f>[44]</f></t>", "14": "<t>Laj kamsinel ras riitz'in toj hik'ho na'elk</t> <t>chi xkamsinkil li neb'a' ut li toq'ob'aal ru,</t> <t>ut chiru li q'oqyink naxik chi elq'ak.</t>", "15": "<t>Laj muxul sumlaak naroyb'eni naq taa'aak'ab'o'q;</t> <t>naxtz'ap li xnaq' ru ut naxye sa' xch'ool:</t> <t>“Maajun taa'iloq we”.<f>[45]</f></t>", "16": "<t>Chiru q'oqyink laj elq' naxik chi xweqb'al eb' li ochoch,</t> <t>ut chi kutan ink'a' na'elk sa' kab'l,</t> <t>xb'aan naq xik' naril li saqenk.</t>", "17": "<t>Cho'q re a'an chanchan aak'ab' li hik'e'k;</t> <t>numtajenaq chik naxra li q'oqyink.</t>", "18": "<t>Laj maak chanchan aj chik li k'im nab'eelaak xb'aan li ha'.</t> <t>Majewanb'il li xch'och' ut li rawimq;</t> <t>jo'kan naq maajun chik taak'anjelaq aran.</t>", "19": "<t>Jo' naq nachaqik li ha' xb'aan xtiqwal li saq'e,</t> <t>jo'kan ajwi' taa'oso'q li nab'aanunk maa'usilal.</t>", "20": "<t>Ink'a' chik taak'oxlaaq xb'aan li xna'</t> <t>chi moko taapatz'manq li xk'ab'a'.</t> <t>Li ink'a' us xna'leb' taamotzo'inq ut taa'oso'q</t> <t>jo' naq nayok'mank jun toon li che'.</t>", "21": "<t>Xb'aan naq junelik xrahob'tesiheb' li xma'al ixq,</t> <t>ut ink'a' xril xtoq'ob'aal ru li xmalka'an.</t>", "22": "<t>Ab'an li Yos naxsach ruheb' li ninqeb' xwankil;</t> <t>nawakliik ut maajun chik taakole'q.</t>", "23": "<t>Naxkanab'eb' chi wank chi maak'a'eb' xk'a'uxl,</t> <t>ab'an yo xk'eeb'al reetal li k'aru neke'xb'aanu.</t>", "24": "<t>Neke'xtaw xloq'aleb' jun k'amokaq, ut maak'a'eb' chik;</t> <t>te'oso'q kama' li pim li namich'mank,</t> <t>jo' li roq li triiw naq nayok'mank.</t>", "25": "<t>Ma wank tab'i' junaq li truuq tixye</t> <t>naq moko yaal ta li yookin xyeeb'al?</t>"}