{"1": "<pb/><t>Li tenamit Israel chanchan jun toon chi uub' li naab'al naruuchin.</t> <t>Ab'an naq naab'al naruuchin,</t> <t>naxtamresi ajwi' li x'artal;</t> <t>ut naq q'axal chaab'il li xch'och',</t> <t>naab'al ajwi' li chaab'il pek naxyiib' cho'q jalam u.</t>", "2": "<t>Jachjo li xch'ooleb',</t> <t>ut anaqwan te'xtoj rix li xmaakeb'.</t> <t>Li Qaawa' tixjuk'i eb' li artal</t> <t>ut tixputz'i eb' li jalanil yos.</t>", "3": "<t>“Maak'a' qa'awab'ej -cha'qeb'-</t> <t>xb'aan naq ink'a' xqoxloq'i ru li Qaawa'.</t> <t>Ab'an k'a' tawi' ru tixb'aanu qe junaq awab'ej?”.</t>", "4": "<t>Yal junes aatin li neke'xye,</t> <t>b'alaq'il jurament neke'xb'aanu</t> <t>ut maak'a' aj e naq neke'xk'e rib' sa' aatin.</t> <t>Li raqok aatin neke'xb'aanu</t> <t>chanchan li kaqipim nak'iik sa' li awimq.</t>", "5": "<pb/><t>Eb' laj Samaria neke'siksotk ut neke'yaab'ak</t> <t>xb'aan naq xsache'k li wakax oor re Bet-Abén.<f>[37]</f></t> <t>Neke'huyhutk chi yaab'ak eb' li tenamit rochb'eeneb' laj tij,</t> <t>xb'aan naq xsache'k xloq'al li xyoseb'.</t>", "6": "<t>Li wakax oor taak'ame'q ajwi' aran Asiria,</t> <t>jo' xsimaatan li xnimal ru awab'ej.</t> <t>Chi jo'kan eb' laj Efraín te'kaqo'q xb'aaneb' xxutaan</t> <t>ut eb' laj Israel te'xutaanaq chi rilb'al li xyoseb'.</t>", "7": "<t>Xsache'k ru Samaria,</t> <t>ut li x'awab'ejeb' chanchan li xwoqx li xab'on sa' xb'een li ha'.</t>", "8": "<t>Te'sachmanq eb' li tijob'aal wankeb' chi tzuul</t> <t>b'arwi' neke'maakob'k eb' laj Israel;</t> <t>k'im ut k'ix taak'iiq sa' xb'eeneb' li artal.</t> <t>Toja' naq te'xye reheb' li tzuul: “Chooheemuq”;</t> <t>ut reheb' li b'ool: “Chex'uq'e'q sa' qab'een”,<f>[38]</f> cha'qeb'.</t>", "9": "<t>“Chalen chaq Kibehá<f>[39]</f> yookeb' chi maakob'k eb' laj Israel;</t> <t>tik ink'a' neke'xkanab' xb'aanunkil.</t> <t>Jo'kan naq eb' a maa'us aj winq a'in te'oso'q aran Kibehá.</t>", "10": "<t>Tolinraqoq aatin sa' xb'eeneb';</t> <t>ut eb' li tenamit te'xjunaji rib' chi yalok rik'ineb',</t> <t>re xk'ajtesinkil ruheb' sa' xk'ab'a' li maa'usilal xe'xb'aanu”, chan li Qaawa'.</t>", "11": "<pb/><t>“Laj Efraín chanchan li ral wakax</t> <t>li nawulak chiru k'anjelak re xke'b'al rix li triiw.</t> <t>Ut anaqwan tinb'ak' li b'itche' chirix li xkux</t> <t>ut tink'e chi k'anjelak chi kaw;</t> <t>eb' laj Judá te'xpikle li ch'och'</t> <t>ut eb' laj Jakob te'xk'aji li ch'och'.</t>", "12": "<t>Inyehom eere: «Wi teeraw li tiikilal,</t> <t>teeq'ol li chaab'ilal usilal.</t> <t>Chapomaq li ch'och' re li awk ut k'alenqex.<f>[40]</f></t> <t>Ak xq'ehil anaqwan xsik'b'al li Qaawa',</t> <t>re naq A'an taachalq eerik'in chekolb'al</t> <t>jo' naq nachalk li loq'laj hab'».<f>[41]</f></t>", "13": "<t>A'ut laa'ex xek'anjela ru li maa'usilal,</t> <t>jo'kan naq xeq'ol li raaxiik'</t> <t>ut li ru li tik'ti' yookex chi xtzekankil. <pb/>“Ex aj Israel, xekawub'resi leech'ool naq wankeb' chaq leeb'eleb'aal ch'iich'</t> <t>ut k'ajo' xk'ihaleb' laj puub' xe'wank eerik'in.</t>", "14": "<t>Jo'kan naq taawanq li mululij ib' sa' leetenamit</t> <t>ut te'juk'e'q chixjunileb' leekawub'resinb'il ochoch.</t> <t>Teek'ul li kik'ulmank aran Bet-Arbel</t> <t>naq laj Salmán kixsach li tenamit a'an sa' xkutankil li yalok,</t> <t>naq eb' li na'b'ej ke'pik'aje'k chiru ch'och' rochb'eeneb' li xkok'aleb'.</t>", "15": "<t>A'an ajwi' teek'ul laa'ex li wankex Betel</t> <t>xb'aan leek'iila maa'usilal.</t> <t>Li awab'ej re Israel taakamq sa' xtiklajik li kutan”.</t>"}