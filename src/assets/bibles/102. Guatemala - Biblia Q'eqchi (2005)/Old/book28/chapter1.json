{"1": "<pb/>A'an a'in li aatin kixye li Qaawa' re laj Oseas, ralal laj Beherí, naq laj Osías,<f>[1]</f> laj Jotán,<f>[2]</f> laj Ajás<f>[3]</f> ut laj Esekías<f>[4]</f> ke'awab'ejink sa' xb'eeneb' laj Judá, ut laj Jerobohán,<f>[5]</f> ralal laj Johás, kiwank cho'q awab'ej re Israel.", "2": "<pb/>Jo'ka'in naq kixtikib' aatinak li Qaawa' chi xtz'uumal re laj Oseas. <pb/>Li Qaawa' kixye re laj Oseas: “Ayu ut sumlan rik'in junaq ixq aj yumb'eet, ut chiwanq leeralal eek'ajol, xb'aan naq li tenamit xe'po'k xna'leb' chi junajwa, ut tik xe'najto'k wik'in, jo'keb' laj yumb'eet”.", "3": "<pb/>Toja' naq koho laj Oseas ut kixk'am lix Gómer, xrab'in laj Dibláhin. Li ixq kikanaak sa' yu'am ut kiyo'laak jun xk'uula'al.", "4": "Ut li Qaawa' kixye re laj Oseas: “K'e cho'q xk'ab'a' «Jisrehel», xb'aan naq chi seeb' tink'eheb' laj Jehú chi xtojb'al li xmaakeb' chirix li kamsink ki'uxmank aran Jisrehel.<f>[6]</f> Twaj naq taa'oso'q li x'awab'ejihom laj Israel.", "5": "Chiru li kutan a'an tinsach li xwankilaleb' laj puub' aj Israel sa' xtaq'ahil Jisrehel”.", "6": "<pb/>Lix Gómer kikanaak wi' chik sa' yu'am ut kiyo'laak jun xch'ina ixqa'al. Ut li Qaawa' kixye re laj Oseas: “«Ink'a' uxtaananb'il ru» taak'e cho'q xk'ab'a', xb'aan naq ink'a' chik twuxtaana ru eb' laj Israel, ut xeb'intz'eq chirix inch'ool.", "7": "Ab'anan twil xtoq'ob'aal ru eb' laj Judá ut tinkoleb': maawa' rik'in simaj malaj q'esnal ch'iich', rik'in yalok malaj kawaay, chi moko rik'ineb' li neke'xik chirixeb' kawaay,<f>[7]</f> sa' ink'ab'a' b'an laa'in li Qaawa', li xYoseb'”.", "8": "<pb/>Naq ak xmaq'e'k xtu' li «Ink'a' uxtaananb'il ru», lix Gómer kiwank jun chik xk'uula'al teelom.", "9": "Toja' naq li Qaawa' kixye re laj Oseas: “K'e cho'q xk'ab'a' «Maawa' intenamit», xb'aan naq maawa'ex chik lintenamit, chi moko laa'in chik leeYos”.", "10": "<pb/><t>Sa' jun kutan eb' laj Israel te'k'ihanq</t> <t>ut li xk'ihaleb' kama'aq li samahib' chire li palaw;<f>[8]</f></t> <t>maajun taaruhanq chi b'isok re chi moko rajlankil.</t> <t>Ut ink'a' chik taayeemanq reheb': “Maawa'ex lintenamit”,</t> <t>li Yos b'an tixye reheb': “Laa'ex ralal li yo'yookil Yos”.<f>[9]</f></t>", "11": "<t>Toja' naq eb' laj Judá ut eb' laj Israel te'xjunaji rib'eb',</t> <t>te'xxaqab' jun ajwi' aj jolominel reheb'</t> <t>ut yalaq b'ar te'sutq'iiq chaq Jerusalén.</t> <t>Relik chi yaal naq q'axal nimaq li xkutankil Jisrehel!<f>[10]</f></t>"}