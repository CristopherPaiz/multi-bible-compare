{"1": "<pb/><t>“Naq nawaj raj xk'irtasinkil lintenamit</t> <t>ut xkolb'aleb' li walal ink'ajol aj Israel,</t> <t>nak'utunk li xmaakeb' laj Efraín</t> <t>ut li xmaa'usilaleb' laj Samaria.</t> <t>Xb'aan naq chixjunileb' neke'b'alaq'ik;</t> <t>neke'okje'k sa'eb' li ochoch chi elq'ak</t> <t>ut junch'oleb' chik li poyanam yookeb' chi elq'ak sa' b'e.</t>", "2": "<t>Ink'a' neke'xk'oxla naq jultik we li xmaakeb'.</t> <t>Ut anaqwan tz'aptz'ookeb' sa' li maak,</t> <t>junelik wank chiwu li xmaa'usilaleb'.</t>", "3": "<t>Rik'in li maa'usilal ut li b'alaq'ik neke'xb'aanu</t> <t>neke'xsahob'resi xch'ooleb' li awab'ej ut li ninqeb' xwankil.</t>", "4": "<t>Chixjunileb' a'an junes aj muxuleb' sumlaak;</t> <t>chanchaneb' li tiqwal xam,</t> <t>li ink'a' chik na'ajmank ru naq taak'ehe'q xkomon xxamlel</t> <t>toj reetal taasipooq li kaxlanwa.</t>", "5": "<t>Sa' xninq'e li awab'ej,</t> <t>neke'yajerk li xninqaleb' ru winq xb'aan li num uk'ak;</t> <t>neke'reetz'u eb' li poyanam,</t> <t>ut li awab'ej naxb'aanu jo' neke'xb'aanu eb' a'an.</t>", "6": "<t>Naq yookeb' chi xkawresinkil li maa'usilal,</t> <t>li xch'ooleb' jo' tawi' xxamlel li nachiqe'k wi' li kaxlanwa:</t> <t>chixjunil li q'oqyink ch'anch'ookeb',</t> <t>ab'an naq nasaqewk, k'ajo' naq neke'xamnak!</t>", "7": "<t>Chixjunileb' nachalk xjosq'ileb' jo' li tiqwal xam,</t> <t>ut neke'xkamsi li xjolomileb'.</t> <t>Kamenaqeb' chik chixjunileb' li x'awab'ejeb',</t> <t>ab'anan maajun naxyaab'a link'ab'a'.</t>", "8": "<t>“Eb' laj Efraín xe'xjunaji rib' rik'ineb' laj ab'l tenamit,</t> <t>chanchaneb' li wa junpak'al ajwi' xchaq'ak.</t>", "9": "<t>Jalaneb' xtenamit yookeb' chi tawasink reheb'</t> <t>chi ink'a' neke'xk'e reetal a'an.</t> <t>K'ajo' naq xe'saqo'k li rismaleb' xjolom</t> <t>chi ink'a' neke'xnaw!</t>", "10": "<t>Li xq'etq'etileb' laj Israel yo chi numtaak sa' xb'eeneb',</t> <t>ab'an ink'a' neke'raj sutq'iik rik'in li Qaawa'.</t> <t>Us ta q'axal ra xe'xk'ul,</t> <t>ab'anan ink'a' neke'xsik' li Qaawa' li xYoseb'.</t>", "11": "<t>Laj Efraín jo' jun li mukuy maak'a' xna'leb',</t> <t>ink'a' naxnaw k'oxlak:</t> <t>naxpatz' xtenq'ankil re Ejiipt</t> <t>ut naxik rik'ineb' laj Asiria.</t>", "12": "<t>A' yaal li b'ar te'xikje'q,</t> <t>laa'in tinhel linra'leb'aal sa' xb'eeneb',</t> <t>teb'inchap jo'eb' li xik'anel xul</t> <t>ut tinrahob'tesiheb' xb'aan li maa'usilal xe'xb'aanu.</t>", "13": "<t>“Ra chaalel sa' xb'eeneb' li xe'kanab'ank we.</t> <t>Tz'eqtaananb'ilaqeb' xb'aan naq xe'xjipi rib' chiwu.</t> <t>Laa'in teb'inkol raj,</t> <t>a'ut eb' a'an tik'ti' chik neke'xye chiwix.</t>", "14": "<t>Moko anchaleb' ta xch'ool naq neke'tz'aamank chiwu</t> <t>naq yookeb' chi tz'uyink chiru li xch'aateb'.</t> <t>Yal re xtz'aamankil li triiw ut li b'iin</t> <t>naq neke'xlet'exi li xtib'eleb'.<f>[27]</f></t> <t>Chi jo'kan xe'xq'etq'eti rib' chiwu.</t>", "15": "<t>Naq xink'e xkawilaleb' li roq ruq'eb',</t> <t>a' chik li rahilal xe'xk'uub' xb'aanunkil we.</t>", "16": "<t>Xkoho xch'ooleb' chirixeb' li yal k'oxlanb'il yos,</t> <t>chanchaneb' li yokosil xna' simaj li maak'a' aj e.</t> <t>K'ajo' naq neke'xye laj k'amol xb'eheb':</t> <t>jo'kan naq te'kamsiiq chi q'esnal ch'iich'</t> <t>ut se'leb'aal te'kanaaq wi' xb'aaneb' laj Ejiipt.</t>"}