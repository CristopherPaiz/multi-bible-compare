{"1": "<pb/><t>At aj Israel, sutq'in wi' chik rik'in li Qaawa' laaYos,</t> <t>xb'aan naq laamaak xt'anok aawe.</t>", "2": "<t>Sutq'inqex rik'in li Qaawa' ut yehomaq re:</t> <t>“At Qaawa', kuy chixjunil li qamaak</t> <t>ut k'ulub'a li us xqab'aanu.</t> <t>Cho'q ruuchil li kok' wakax tootijoq ut toob'ichanq chawu.<f>[56]</f></t>", "3": "<t>Eb' laj Asiria ink'a' naru nokoohe'xkol,</t> <t>chi moko too'eleliq chirixeb' li kawaay;</t> <t>ink'a' chik tqaye «At qaYos» re li xqak'uub' rik'in quq',</t> <t>xb'aan naq ka'ajwi' aawik'in, at Qaawa',</t> <t>naxtaw ruxtaanankil ru li neb'a'yox”.</t>", "4": "<pb/><t>Ut li Qaawa' tixye:</t> <t>“Twisi chixjunil li xq'etq'etil laj Israel,</t> <t>ut q'axal tinra chi anchal inch'ool;</t> <t>xb'aan naq maak'a' chik injosq'il sa' xb'een.<f>[57]</f></t>", "5": "<t>Jo'kaqin li k'ajob' cho'q re laj Israel,</t> <t>ut a'an taa'atz'umaq jo' li saqihix.</t> <t>Tixchap xxe' chi us sa' ch'och', jo'eb' li che' re Líbano.</t>", "6": "<t>Taak'ihanq ut tixtaw xloq'al</t> <t>jo' li xchaq'alil ru xtoonal li oliiw;</t> <t>k'ajo'aq li xsununkil jo' xsununkil li tzuul Líbano.</t>", "7": "<t>Eb' laj Israel te'hilanq wi' chik rub'el linmuheelahom;</t> <t>te'xk'anjela ru li triiw,</t> <t>te'atz'umaq jo' li xtoonal li uub'</t> <t>ut jwal nawnooqeb' ru jo' li b'iin na'elk Líbano.</t>", "8": "<t>Ut laj Efraín tixye:</t> <t>«K'a' te'waj wi' laa'in eb' li yal k'oxlanb'il yos?».</t> <t>Laa'in nin'ilok ut ninkolok aawe;</t> <t>laa'in chanchanin jun toon chi saqichaj jwal raxrax ru.</t> <t>Laa'in nink'ehok aawe chi uuchink”.</t>", "9": "<pb/><t>Eb' li wankeb' xna'leb' ut li seeb'eb' xch'ool</t> <t>che'xnawaq xyaalal a'in:</t> <t>Tiik xb'e li Qaawa',</t> <t>ut a'an neke'xtaaqe li tiikeb' xch'ool;</t> <t>a'ut eb' laj maak neke'tichk'ok aran.<f>[58]</f></t>"}