{"1": "<pb/><t>“Ex aj tij, ab'ihomaq a'in;</t> <t>ex aj k'amol xb'eheb' laj Israel, q'esaq leexik chi ab'ink;</t> <t>laa'ex li wank eewankil sa' rochoch li awab'ej, k'ehomaq reetal:</t> <t>sa' eeb'een laa'ex taa'uxmanq li raqok aatin,</t> <t>xb'aan naq xeluktasi xch'ooleb' li tenamit aran Mispá</t> <t>ut xera'leheb' li poyanam sa' xb'een li tzuul Tabor.</t>", "2": "<t>Xeb'ek jun li jul q'axal cham aran Sitín;<f>[21]</f></t> <t>jo'kan naq texink'e chi xtojb'al rix leemaa'usilal chejunilex.</t>", "3": "<t>Laa'in ninnaw ru laj Efraín;</t> <t>nawno ru laj Israel inb'aan.</t> <t>Relik chi yaal naq laj Efraín chanchan junaq aj yumb'eet,</t> <t>ut laj Israel xmuxum rib' sa' li xpaab'aal”.</t>", "4": "<pb/><t>Li xtz'i'b'eetal aj b'aanuhomeb' li tenamit</t> <t>ink'a' nakanab'ank reheb' chi sutq'iik rik'in li xYoseb',</t> <t>xb'aan naq xnumtaak li xmaa'usilaleb'</t> <t>ut ink'a' neke'xnaw ru li Qaawa'.</t>", "5": "<t>Li xq'etq'etileb' laj Israel yo chi q'apliik sa' xb'eeneb';</t> <t>eb' laj Efraín neke'tichk'ok sa' li xmaa'usilaleb';</t> <t>jo'kaneb' ajwi' laj Judá.</t>", "6": "<t>Rochb'eeneb' li xkarneer ut li xwakaxeb' te'xsik' li Qaawa',</t> <t>ab'anan maab'ar te'xtaw</t> <t>xb'aan naq xrisi rib' sa' xyanqeb'.</t>", "7": "<t>Xe'xtz'eqtaana li Qaawa'</t> <t>ut xe'xsiya eb' li yal sik'b'il k'uula'al.</t> <t>Jo'kan naq chiru jun po te'sache'q ru</t> <t>rochb'eeneb' li rawimqeb'.</t>", "8": "<t>Yaab'asihomaq li pur aran Kibehá</t> <t>ut puktesihomaq li esil a'in aran Ramá.</t> <t>Yehomaq chaq reheb' laj Bet-Abén;</t> <t>kawal wanqeb' laj Benjamín.</t>", "9": "<t>Laa'in ninjultika li tz'aqal yaal</t> <t>reheb' li xteepaleb' laj Israel:</t> <t>eb' laj Efraín te'juk'manq chi junwaakaj</t> <t>sa' xkutankil li raqb'a aatin.</t>", "10": "<pb/><t>Li Qaawa' naxye chi jo'ka'in:</t> <t>“Eb' li xninqaleb' ru winq re Judá</t> <t>a'an xkomoneb' li neke'jalok xna'aj xnub'ajl li ch'och'.<f>[22]</f></t> <t>A'ut laa'in twisi linjosq'il sa' xb'eeneb' jo'aq li b'ut'iha'.</t>", "11": "<t>Q'axal rahob'tesinb'ileb' laj Efraín,</t> <t>ink'a' chik nak'eemank reheb' li k'aru xk'ulub'eb',</t> <t>xb'aan naq chirixeb' li jalanil yos</t> <t>yo chi xik li xch'ooleb'.</t>", "12": "<t>Jo'kan naq tinsacheb' ru laj Efraín</t> <t>jo' naq namaxenk li che';</t> <t>jo'kan ajwi' te'xk'ul eb' laj Judá:</t> <t>jo'kaqin li k'ams cho'q reheb'.</t>", "13": "<pb/><t>“Naq laj Efraín tixk'e reetal li xyajel</t> <t>ut laj Judá taaril li xtiq'ilal,</t> <t>toja' naq laj Efraín taaxik Asiria</t> <t>ut laj Judá tixpatz' xtenq'ankil re li nimajwal awab'ej;<f>[23]</f></t> <t>ab'an a'an ink'a' taaruhanq chi xk'irtasinkileb'</t> <t>chi moko xb'anb'aleb'.</t>", "14": "<t>Xb'aan naq laa'in jo'kaqin jun kaqkoj</t> <t>naq tinrahob'tesiheb' laj Efraín ut eb' laj Judá.</t> <t>Laa'in tinputz'inq reheb',</t> <t>ut chirix a'an teb'inkanab' xjuneseb';</t> <t>tink'eheb' sa' rahilal,</t> <t>ut maajun taaruuq chi kolok reheb' sa' wuq'.</t>", "15": "<pb/><t>“Chirix chik a'an tinsutq'iiq wi' chik sa' linna'aj,</t> <t>toj reetal te'xk'e reetal li xmaakeb' ut toline'xsik'.</t> <t>Naq wanqeb' sa' rahilal,</t> <t>relik chi yaal naq toline'xsik'”.</t>"}