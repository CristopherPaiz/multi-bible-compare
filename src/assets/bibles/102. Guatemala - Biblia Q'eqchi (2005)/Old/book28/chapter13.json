{"1": "<pb/><t>Naq neke'aatinak eb' laj Efraín junxil,</t> <t>chixjunileb' neke'xiwak.</t> <t>K'eeb'il xwankileb' sa' xyanqeb' laj Israel.</t> <t>Ab'an ke'maakob'k naq ke'xloq'oni laj Bahal;</t> <t>jo'kan naq ke'kamk.</t>", "2": "<t>Ut toj yookeb' ajwi' chi maakob'k anaqwan!</t> <t>Neke'xha'lesi li plaat re xyiib'ankileb' li jalanil yos;</t> <t>neke'xyiib' li xjalam uheb' jo' chanru neke'raj:</t> <t>chixjunil a'an yal xk'uub'ahom junaq aj tenol ch'iich'</t> <t>ut neke'xye naq yos,</t> <t>neke'mayejak chiru ut neke'xtz'ub' li xjalam u jun li wakax!</t>", "3": "<t>Jo'kan naq te'oso'q jo' li eq'laakil choql,</t> <t>jo' li xchu'ke li nasachk chi junpaat;</t> <t>jo'kaqeb' li k'im li nasaapuuk xb'aan li iq'</t> <t>ut jo'kaqeb' li sib' na'elk sa' li b'entaan.<f>[49]</f></t>", "4": "<pb/><t>Xyehom li Qaawa':</t> <t>“Laa'in li Qaawa' laaYos, chalen chaq sa' laawelik Ejiipt.</t> <t>Maak'a' junaq chik yos chiwu laa'in,</t> <t>chi moko wank junaq chik aj kolonel.<f>[50]</f></t>", "5": "<t>Laa'in kinch'oolanink chaq aawe sa' li chaqich'och',</t> <t>b'arwi' maak'a' nayo'laak.</t>", "6": "<pb/><t>“Ab'an naq ke'wa'ak ut ke'nujak,</t> <t>kiq'etq'eto'k chik li xch'ooleb' ut kine'xtz'eqtaana.<f>[51]</f></t>", "7": "<t>Jo'kan naq chanchanaqin li kaqkoj cho'q reheb';</t> <t>twoyb'eniheb' sa' b'e jo' naxb'aanu li hix.</t>", "8": "<t>Tinkut wib' sa' xb'eeneb' jo' naxb'aanu li tz'uqtz'un</t> <t>naq neke'maq'ek li ral chiru;</t> <t>tint'upiheb' li xch'ool,</t> <t>aran ajwi' tinputz'iheb' jo' naxb'aanu li kaqkoj;</t> <t>ut eb' li k'iche'il xul te'choyoq reheb'.</t>", "9": "<pb/><t>“At Israel, ani taatenq'anq aawe sa' laasachik?</t>", "10": "<t>B'ar wank laa'awab'ej anaqwan</t> <t>re naq tatxkol sa' chixjunileb' laatenamit?</t> <t>B'ar wankeb' laj k'amol aab'e li kaye wi':</t> <t>«K'e in'awab'ej ut aj k'amoleb' inb'e»?<f>[52]</f></t>", "11": "<t>Sa' linjosq'il kink'e laa'awab'ej,<f>[53]</f></t> <t>ut xb'aan linjosq'il kiwisi wi' chik chawu.<f>[54]</f></t>", "12": "<pb/><t>“Li xmaa'usilal laj Efraín tz'iib'anb'il sa' linch'ool</t> <t>ut k'uulanb'il chi us chixjunileb' li xmaak.</t>", "13": "<t>Xwulak xkutankil naq taa'alaaq,</t> <t>ab'anan laj Efraín a'an jun li al kaw xjolom</t> <t>li ink'a' naraj yo'laak sa' xyaalal.</t>", "14": "<t>Ma tinkol tab'i' chiru li muqleb'aal kamenaq?</t> <t>Ma twisi tab'i' sa' ruq' li kamk?</t> <t>At kamk, b'ar wank laawankil?</t> <t>B'ar wank laatiq'leb', at muqleb'aal kamenaq?<f>[55]</f></t> <t>Ink'a' twil xtoq'ob'aal ru laj Efraín.</t>", "15": "<t>Us ta laj Efraín taa'atz'umaq jo' li pim,</t> <t>taachalq li tiqwal iq' sa' xjayal releb'l saq'e;</t> <t>taawakliiq chaq sa' li chaqich'och'</t> <t>ut tixchaqihob'resi chixjunileb' li yu'amha' jo'wi' eb' li releb'aal li ha'.</t> <t>Ut taamaq'e'q chixjunil li xb'ihomal</t> <t>jo' ajwi' jo'nimal jwal chaab'il li wank re.</t>", "16": "<t>Eb' laj Samaria te'xtoj rix li xmaakeb'</t> <t>xb'aan naq ke'xq'etq'eti rib' chiru li Qaawa' li xYoseb'.</t> <t>Te'kamsije'q chi q'esnal ch'iich',</t> <t>eb' li ralal xk'ajol te'pik'aje'q chiru ch'och'</t> <t>ut eb' li ixq wankeb' sa' yu'am te'jachmanq chi ch'iich'”.</t>"}