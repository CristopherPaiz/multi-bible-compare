{"1": "<pb/><t>“Yaab'asi li pur!</t> <t>Chanchan junaq t'iw</t> <t>naq li rahilal tixkut rib' sa' xb'een li xtenamit li Qaawa'.</t> <t>Xb'aan naq xe'xtz'eqtaana linsumwank</t> <t>ut xe'xq'etq'eti rib' chiru linchaq'rab'.</t>", "2": "<t>Chi japjookeb' re xe'chalk wik'in chi xyeeb'al:</t> <t>«Naqanaw naq laa'at li xYos laj Israel», chankeb'.</t>", "3": "<t>A'ut eb' laj Israel xe'xtz'eqtaana li usilal chaab'ilal;</t> <t>jo'kan naq eb' li xik' neke'ilok reheb' te'xkut rib' sa' xb'eeneb'.</t>", "4": "<pb/><t>“Xe'xxaqab' x'awab'ejeb' chi ink'a' xe'xye we;</t> <t>xe'xsik' ruheb' laj jolominel chi ink'a' ninnaw laa'in.</t> <t>Xe'xpak' xyoseb' rik'in li oor ut li xplaateb'</t> <t>yal re xsachb'aleb' rib' xjuneseb'.</t>", "5": "<t>Laa'in nintz'eqtaana li wakax nakaloq'oni, a Samaria.<f>[28]</f></t> <t>Q'axal yo injosq'il sa' xb'een:</t> <t>jo'q'e put te'xch'ajob'resi rib'eb' laj Israel?</t>", "6": "<t>Li wakax xeyiib' laa'ex aj Samaria, moko Yos ta;</t> <t>a'an yal xyiib'ahom laj tenol ch'iich',</t> <t>ut taaputz'iiq chi junwaakaj.</t>", "7": "<t>Chanchan naq xex'awk sa' li iq',</t> <t>ut a' chik li kaqsut-iq' teetaw.<f>[29]</f></t> <t>Li k'aru xeraw, ink'a' taa'uuchinq;</t> <t>ut wi taa'uuchinq, jalaneb' chik te'yaloq xsahil.</t>", "8": "<pb/><t>“Xsache'k xwankil laj Israel,</t> <t>chanchan naq xnuq'e'k lintenamit.</t> <t>Ut anaqwan wank sa' xyanqeb' laj ab'l tenamit,</t> <t>kama' junaq sek' li maak'a' chik xk'anjel.</t>", "9": "<t>Laj Efraín xkoho Asiria chi xpatz'b'al xtenq'ankil,</t> <t>jo' junaq b'uur li naxb'eeni rib' sa' junesal na'ajej;</t> <t>ut xtoj rik'in xsimaatan re naq wanq ani taarahoq re!</t>", "10": "<t>Ab'an us ta tixloq'eb' laj rahol re sa'atqeb' li k'iila tenamit,</t> <t>laa'in tincha'cha'iheb' anaqwan,</t> <t>ut chiru jun k'amok ink'a' chik te'xkuy</t> <t>rub'el xwankileb' li awab'ej ut eb' laj jolominel.</t>", "11": "<pb/><t>“Laj Efraín xtamresiheb' li x'artal</t> <t>ka'ajwi' re xb'aanunkil li maak.</t>", "12": "<t>Us ta laa'in tintz'iib'a naab'alaq linchaq'rab' cho'q re a'an,</t> <t>ab'anan maak'a' taaraj wi'.</t>", "13": "<t>Nawulak chiruheb' li mayejak:</t> <t>mayejaqeb' ut xtzekaaqeb' li tib' mayejanb'il!</t> <t>Ab'an laa'in li Qaawa' ink'a' sa inch'ool rik'ineb':</t> <t>jultik we li maa'usilal xe'xb'aanu,</t> <t>ut tinrahob'tesiheb' xb'aaneb' li maak xe'xb'aanu</t> <t>rik'in xtaqlankileb' wi' chik Ejiipt.</t>", "14": "<t>Eb' laj Israel xe'xyiib' naab'al li xninqal ru ochoch,</t> <t>ut xsachk sa' xch'ooleb' laj Yoob'tesihom reheb'.</t> <t>Eb' laj Judá xe'xsuttz'aki naab'aleb' li tenamit;</t> <t>a'ut laa'in tink'eheb' xxamlel,</t> <t>ut te'k'ate'q chixjunileb' li xchaq'alil ru ochoch”.<f>[30]</f></t>"}