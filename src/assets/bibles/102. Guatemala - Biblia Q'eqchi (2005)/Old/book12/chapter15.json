{"1": "<pb/>Ak wuqub' xka'k'aal chihab' rokik laj Jerobohán cho'q awab'ej re Israel, kixtikib' awab'ejink laj Asarías, ralal laj Amasías, sa' xb'eeneb' laj Judá.", "2": "Waqlaju chihab' wank re naq ki'ok chi awab'ejink, ut kab'laju roxk'aal chihab' kitaqlank aran Jerusalén. Li xna' a'an xYekolía, Jerusalén li xtenamit.", "3": "<pb/>Laj Asarías kixb'aanu li nawulak chiru li Qaawa', jo' tz'aqal kixb'aanu laj Amasías li xyuwa'.", "4": "Ab'an ink'a' kixjuk' eb' li na'ajej naloq'oniik wi' li jalanil yos, ut eb' li tenamit toj neke'xik chi mayejak ut chi k'atok pom sa'eb' li tijob'aal sa' xjolomeb' li tzuul.", "5": "Ut li Qaawa' kixrahob'tesi rik'in li saqlep toj reetal kikamk; jo'kan naq kiwank xjunes sa' jun li ochoch, ut laj Jotán, li ralal li awab'ej, kijolomink re li rochoch jo'wi' li tenamit.", "6": "<pb/>Chixjunil li xyehom xb'aanuhom laj Asarías, tz'iib'anb'il sa' xHuhil xyehom ut xb'aanuhomeb' li awab'ej re Judá.", "7": "Naq laj Asarías kiq'ajk kisutq'iik<f>[24]</f> rik'ineb' li xxe'toonil yuwa', kimuqe'k sa' xyanqeb' li xna' xyuwa' sa' xtenamit laj David, ut a' chik laj Jotán li ralal ki'ok chi awab'ejink sa' xna'aj.", "8": "<pb/>Ak waqxaqlaju xka'k'aal chihab' rokik laj Asarías cho'q awab'ej re Judá, kixtikib' awab'ejink laj Sakarías, ralal laj Jerobohán, sa' xb'eeneb' laj Israel aran Samaria, ut kitaqlank chiru waqib' po.", "9": "Kixb'aanu li ink'a' nawulak chiru li Qaawa', jo' tz'aqal ke'xb'aanu li xxe'toonil yuwa', ut ink'a' kixkanab' xb'aanunkil li xmaak laj Jerobohán, ralal laj Nebat, naq kixk'am xb'eheb' laj Israel chi maakob'k.", "10": "<pb/>Laj Salún, ralal laj Yabés, kixk'uub' xkamsinkil laj Sakarías, koxtaw sa' li tenamit Iblehán, kixkamsi ut ki'ok chi awab'ejink sa' xna'aj.", "11": "<pb/>Li xyehom xb'aahuhom laj Sakarías, tz'iib'anb'il sa' xHuhil li xyehom ut xb'aanuhomeb' li awab'ej re Israel.", "12": "Chi jo'kan kitz'aqlok ru li raatin li Qaawa' yeeb'il chaq re laj Jehú: “Eb' laawalal aak'ajol te'wanq sa' li xk'ojarib'aal laj Israel toj rik'ineb' laaxikin i”.<f>[25]</f>", "13": "<pb/>Ak b'eleelaju xka'k'aal chihab' rokik laj Osías cho'q awab'ej re Judá, kixtikib' awab'ejink laj Salún, ralal laj Yabés, ut jun po ajwi' kitaqlank aran Samaria,", "14": "xb'aan naq laj Menajén, ralal laj Gadí, kichalk chaq sa' li tenamit Tirsá, kol'okaq Samaria ut kiyalok rik'in laj Salún, ralal laj Yabés; kixkamsi ut kixtikib' awab'ejink sa' xna'aj.", "15": "<pb/>Chixjunil li xyehom xb'aanuhom laj Salún ut chanru naq kixk'uub' li kamsink, tz'iib'anb'ileb' sa' xHuhil li xyehom ut xb'aanuhomeb' li awab'ej re Israel.", "16": "<pb/>Toja' naq laj Menajén ki'elk Tirsá ut koxsach ru chi junajwa Tapúhaj, eb' li xpoyanamil jo'wi' jo'ch'inal jo'nimal wank chi xsutam. Kixb'aanu chi jo'kan xb'aan naq ink'a' kiteemank rokeb'aal li tenamit chiru: kixkamsiheb' li tenamit ut kixpa chi ch'iich' xsa'eb' li ixq wankeb' sa' yu'am.", "17": "<pb/>Ak b'eleelaju xka'k'aal chihab' rokik chi awab'ejink laj Asarías cho'q awab'ej re Judá, kixtikib' awab'ejink laj Menajén, ralal laj Gadí, sa' xb'eeneb' laj Israel, ut lajeeb' chihab' kitaqlank aran Samaria.", "18": "Kixb'aanu li ink'a' nawulak chiru li Qaawa', ut ink'a' kixkanab' xb'aanunkil li xmaak laj Jerobohán, ralal laj Nebat, naq kixk'am xb'eheb' laj Israel chi maakob'k.", "19": "<pb/>Sa'eb' li kutan a'an kiwulak laj Pul, awab'ej re Asiria, ut ki'ok sa' xch'och'eb' laj Israel. Ab'an laj Menajén kixk'e waqxaqib' mil rik'in lajeek'aal (8,200) chi tumin plaat re naq laj Pul tixtenq'a ut tixxaqab' xwankil chi junajwa sa' li x'awab'ejihom.", "20": "Laj Menajén kixch'utub' li tumin xb'aan li toj kixtitz'eb' reheb' laj Israel: chixjunileb' li b'ihom tento te'xq'axtesi re li awab'ej re Asiria lajeeb' roxk'aal chi tumin plaat sa' xk'ab'a' li junjunq chi poyanam. Jo'kan naq li awab'ej re Asiria kisutq'iik ut ink'a' kikanaak sa' li tenamit.", "21": "<pb/>Chixjunil li xyehom xb'aanuhom laj Menajén, tz'iib'anb'il sa' xHuhil li xyehom ut xb'aanuhomeb' li awab'ej re Israel.", "22": "Naq laj Menajén kiq'ajk kisutq'iik rik'ineb' li xxe'toonil yuwa', a' chik laj Pekajías li ralal kixtikib' awab'ejink sa' xna'aj.", "23": "<pb/>Ak lajeeb' roxk'aal chihab' rokik laj Asarías cho'q awab'ej re Judá, kixtikib' awab'ejink laj Pekajías, ralal laj Menajén, sa' xb'eeneb' laj Israel, aran Samaria. Wiib' chihab' ajwi' ki'awab'ejink.", "24": "Kixb'aanu li ink'a' nawulak chiru li Qaawa' ut ink'a' kixkanab' xb'aanunkil li xmaak laj Jerobohán, ralal laj Nebat, naq kixk'am xb'eheb' laj Israel chi maakob'k.", "25": "<pb/>Ab'anan jun xjolomileb' laj puub', aj Pékaj xk'ab'a', ralal laj Romelías, kixk'uub' xkamsinkil li awab'ej, ut rochb'een lajeeb' roxk'aal chi winq aj Galahad koxtiq' aran Samaria, sa' rochoch li awab'ej. Kixkamsi ut ki'ok chi awab'ejink sa' xna'aj.", "26": "<pb/>Chixjunil li xyehom xb'aanuhom laj Pekajías, tz'iib'anb'il sa' xHuhil li xyehom ut xb'aanuhomeb' li awab'ej re Israel.", "27": "<pb/>Ak kab'laju roxk'aal chihab' rokik laj Asarías cho'q awab'ej re Judá, kixtikib' awab'ejink laj Pékaj, ralal laj Romelías, sa' xb'eeneb' laj Israel aran Samaria, ut junmay chihab' ki'awab'ejink.", "28": "Kixb'aanu li ink'a' nawulak chiru li Qaawa', ut ink'a' kixkanab' xb'aanunkil li xmaak laj Jerobohán, ralal laj Nebat, naq kixk'am xb'eheb' laj Israel chi maakob'k.", "29": "<pb/>Naq wank laj Pékaj cho'q awab'ej re Israel, laj Tiklat-Piléser, awab'ej re Asiria, kiyalok rik'ineb' laj Israel ut kixchapeb' li tenamit Iyón, Abel-Bet-Mahaká, Yanóhaj, Kadés, Jasor, Galahad, Galilea ut chixjunil li xteepal Efraín, ut kixk'ameb' chixjunil li xpoyanamileb' toj Asiria.", "30": "Laj Oseas, ralal laj Elá, kixk'uub' xkamsinkil laj Pékaj, ralal laj Romelías, kixkamsi ut kikanaak chi awab'ejink sa' xna'aj.", "31": "<pb/>Chixjunil li xyehom xb'aanuhom laj Pékaj, tz'iib'anb'il sa' xHuhil li xyehom ut xb'aanuhomeb' li awab'ej re Israel.", "32": "<pb/>Ak wiib' chihab' rokik chi awab'ejink laj Pékaj, ralal laj Romelías, awab'ej re Israel, kixtikib' awab'ejink laj Jotán, ralal laj Osías, sa' xb'eeneb' laj Judá.", "33": "Oob' xka'k'aal chihab' wank re laj Jotán naq ki'ok chi awab'ejink, ut chiru waqlaju chihab' kitaqlank aran Jerusalén. xJerusá xk'ab'a' li xna', xrab'in laj Sadok.", "34": "<pb/>Laj Jotán kixb'aanu li nawulak chiru li Qaawa', jo' tz'aqal kixb'aanu laj Osías li xyuwa'.", "35": "Ab'an ink'a' kixjuk'eb' li na'ajej naloq'oniik wi' li jalanil yos, ut eb' li tenamit toj neke'xik chi mayejak ut chi k'atok pom sa'eb' li tijob'aal sa' xjolomeb' li tzuul. Laj Jotán kixyiib' li Nimla Okeb'aal sa' rochoch li Yos.", "36": "<pb/>Chixjunil li xyehom xb'aanuhom laj Jotán, tz'iib'anb'il sa' xHuhil li xyehom ut xb'aanuhomeb' li awab'ej re Judá.", "37": "<pb/>Sa'eb' li kutan a'an li Qaawa' kixtaqla laj Resón, awab'ej re Aram, ut laj Pékaj, ralal laj Romelías, chi yalok rik'ineb' laj Judá.", "38": "Naq laj Jotán kiq'ajk kisutq'iik rik'ineb' li xxe'toonil yuwa', kimuqe'k sa' xyanqeb' li xna' xyuwa', sa' xtenamit laj David, ut a' chik laj Ajás li ralal ki'ok chi awab'ejink sa' xna'aj."}