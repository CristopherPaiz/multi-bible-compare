{"1": "<pb/>Kintaqsi wi' chik li wilob'aal ut kiwil sa' moy u jun li winq wank jun k'aam re b'isok sa' ruq'.", "2": "Ut kinpatz' re: “B'ar xik aawe?”, chankin. Kixye we: “Ok we chi xb'isb'al Jerusalén re xnawb'al jo'nimal li ru ut jo'nimal li roq”,<f>[5]</f> chan.", "3": "<pb/>Toja' naq li ánjel li yo chi aatinak wik'in, koho ut jun chik ánjel kolk'uluq re;", "4": "ut kixye re: “Ayu sa' aanil chi aatinak rik'in li winq a'an ut ye re: «Jerusalén taatenamito'q wi' chik; ut xb'aan xk'ihaleb' li poyanam ut ketomq li te'tamq aran, maak'a'aq chik li xsuttz'ak.", "5": "Ab'anan naxye li Qaawa': Laa'in chik li xsuttz'akil; chanchanaqin xam chi xsutam lintenamit, ut linloq'al wanq aran sa' xyanqeb'»”.<f>[6]</f>", "6": "<pb/><t>Ayuqex, elenqex chaq</t> <t>sa' li tenamit wank sa' xjayal releb'l iq', chan li Qaawa'.</t> <t>Laa'in xincha'cha'ink eere junsut junrub'el choxa.</t> <t>Elenqex anaqwan.</t>", "7": "<t>Kol aawib', at Sión,</t> <t>laa'at li wankat aran Babilonia.</t>", "8": "<t>Xb'aan naq jo'ka'in naxye li Nimajwal Yos</t> <t>li xtaqlank chaq we chi xyeeb'al reheb' li xe'rahob'tesink eere:</t> <t>“Ani taarahob'tesinq eere,</t> <t>tinxrahob'tesi ajwi' laa'in”.</t>", "9": "<t>Jo'kan naq ok we chi xtaqsinkil li wuq' sa' xb'eeneb',</t> <t>ut te'sache'q ru xb'aaneb' li xe'wank rub'el xwankileb'.</t> <t>Aran teenaw naq li Nimajwal Yos xtaqlank chaq we.</t>", "10": "<t>B'ichan xb'aan xsahil aach'ool, at Sión,</t> <t>xb'aan naq chalk we chi hilank aawik'in, chan li Qaawa'.</t>", "11": "<t>Sa' li kutan a'an naab'aleb' li tenamit te'chalq wik'in,</t> <t>ut a'anaqeb' ajwi' lintenamit.</t> <t>Ut laa'in tinhilanq sa' eeyanq.</t> <t>Chi jo'kan taanaw naq a' li Nimajwal Yos xtaqlank chaq we aawik'in.</t>", "12": "<t>Li Qaawa' taa'ok wi' chik Judá</t> <t>jo' tz'aqal reechanihom sa' li Santil Na'ajej,</t> <t>ut tixsik' wi' chik ru li tenamit Jerusalén.</t>", "13": "<t>Ch'anch'ooq chixjunileb' chiru li Qaawa',</t> <t>xb'aan naq A'an xwakliik ut yo chi elk chaq sa' li xloq'laj muheb'aal!<f>[7]</f></t>"}