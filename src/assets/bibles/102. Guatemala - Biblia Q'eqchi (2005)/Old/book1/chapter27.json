{"1": "<pb/>Ak tiix chik laj Isahak ut ink'a' chik na'ilok xb'aan naq yo chi moyk xsa' li ru. Toja' naq kixb'oq laj Esaú li xb'een ralal: “At walal”, chan re. Ut a'an kichaq'ok: “We'kin”.", "2": "Kixye laj Isahak: “K'e reetal, tiixin chik ut ink'a' ninnaw li xkutankil linkamik.", "3": "Jo'kan b'i', k'am laasimaj rochb'een li xna'aj; ayu sa' k'iche' ut yohon chaq.", "4": "Moqon taak'uub' chi chaab'il intzekemq jo' nawulak chiwu, ut taak'am chaq, re tinwa'aq, xb'aan naq twaj aawosob'tesinkil rub'elaj linkamik”.", "5": "<pb/>Ab'an lix Rebeka kirab'i li kixye laj Isahak re laj Esaú ut naq a'in koho sa' k'iche' chi yohok cho'q re li xyuwa',", "6": "kixb'oq chaq laj Jakob li xyum ut kixye re: “Toja' xwab'i laayuwa' chi aatinak rik'in laj Esaú laawas, ut xye re:", "7": "«Yohon chaq cho'q we ut taayiib' lintzekemq chi chaab'il re tinwa'aq ut tatwosob'tesi chiru li Qaawa', rub'elaj linkamik», chan.", "8": "Us, a wa', chapaab' li tinye aawe.", "9": "Ayu wankeb' wi' li ketomq ut k'am chaq wiib'aq chaab'il chib'aat, ut laa'in tink'uub' jun chaab'il tzekemq cho'q re laayuwa', kama' nawulak chiru.", "10": "Laa'at toxaak'e re laayuwa' re tixtzeka ut tatrosob'tesi rub'elaj li xkamik”, chan lix Rebeka.", "11": "<pb/>Kixye laj Jakob re lix Rebeka li xna': “Q'ol is rix laj Esaú li was ut laa'in ink'a'!", "12": "Mare anchal tinxmaayu linyuwa' ut tixk'oxla naq yookin chi xb'alaq'inkil. Jo'kan naq a' chik inmaa'usilankil tinb'oq chaq chiru li wosob'tesinkil!”.", "13": "Kixye ut li na'b'ej re: “Chikanaaq sa' inb'een laamaa'usilankil, a wa'. Ka'ajwi' chinaapaab'. Ayu ut k'ameb' chaq li chib'aat”.", "14": "<pb/>Koho laj Jakob chi xsik'b'aleb' li chib'aat ut kixk'ameb' chaq rik'in li xna', ut a'an kixk'uub' chi chaab'il li tzekemq, jo' nawulak chiru li yuwa'b'ej.", "15": "Moqon lix Rebeka kixxok chaq li raq' laj Esaú, li xb'een xyum, a' li q'axal ch'ina'us li wank sa' rochoch, ut kixk'e chirix laj Jakob, li iitz'inb'ej.", "16": "Chirix chik a'an kixb'at li ruq' ut li rix xkux rik'in rix li chib'aat,", "17": "ut kixk'e sa' ruq' laj Jakob li tzekemq ut li wa kixk'uub'.", "18": "<pb/>Laj Jakob kox'okaq wan wi' li xyuwa' ut kixye: “Wa'!”. Kixye laj Isahak: “We'kin. Anihat, at walal?”.", "19": "Kixye laj Jakob re li xyuwa': “Laa'in laj Esaú, li xb'een aawalal. Xinb'aanu jo' xaye we. Waklin, k'ojlan ut tzeka li xinyo chaq, re naq tinaawosob'tesi”, chan.", "20": "Laj Isahak kixsume li ralal: “Q'axal junpaatat chi xtawb'al chaq li xul, at walal!”, chan. Kichaq'ok laj Jakob ut kixye: “Li Qaawa' laaYos xk'ehok re sa' wuq'”.", "21": "Kixye laj Isahak re laj Jakob: “Jilon chaq, at walal, tatinmaayu: ma laa'at laj Esaú li walal malaj ink'a'”.", "22": "<pb/>Kijilok ut laj Jakob chi xk'atq laj Isahak li xyuwa', ut a'an kixmaayu ut kixye: “Li xyaab' kuxej, a'an re laj Jakob, a'ut li uq'mej re laj Esaú”.", "23": "Ut ink'a' kixnaw ru xb'aan naq q'ol is li ruq' kama' li ruq' laj Esaú li ras. Ok raj re chi rosob'tesinkil", "24": "naq kixye: “Ma relik chi yaal naq laa'at laj Esaú li walal?”. Ut a'an kichaq'ok: “Laa'inin”, chan.", "25": "<pb/>Toja' naq li yuwa'b'ej kixye: “Jilosi chaq lintzekemq li xayo chaq, at walal, re naq tatwosob'tesi”. Laj Jakob kixjilosi li tzekemq; kixk'am ajwi' chaq xb'iin, ut laj Isahak kiwa'ak ki'uk'ak.", "26": "Chirix chik a'an kixye: “Jilon chaq, at walal, ut tz'ub' wu”.", "27": "<pb/>Naq laj Jakob kijilok chi xk'atq ut kixtz'ub' ru, laj Jakob kirutz' li xb'ook li raq', kirosob'tesi ut kixye: <pb/><t>“Li xb'ook li walal</t> <t>chanchan li xb'ook li ch'och' osob'tesinb'il xb'aan li Qaawa'.</t>", "28": "<t>Li Yos chixk'e taxaq aawe</t> <t>li k'ajob' li nachalk sa' choxa,</t> <t>li xchaq'alil ru li ch'och'</t> <t>ut naab'al laatriiw ut laa'uub'.</t>", "29": "<t>Che'xk'anjela ta aawu eb' li tenamit,</t> <t>chate'roxloq'i taxaq chixjunileb' li xteepal li ruuchich'och'.</t> <t>Laa'ataq aj taqlanel sa' xb'eeneb' laawiitz'in</t> <t>ut chate'roxloq'i taxaq eb' li xyum laana'.</t> <t>Li taatz'eqtaananq aawe,</t> <t>tz'eqtaananb'ilaq ajwi' a'an;<f>[85]</f></t> <t>ut li taa'osob'tesinq aawe,</t> <t>osob'tesinb'ilaq ajwi' a'an”.<f>[86]</f></t>", "30": "<pb/>Ak kiraqe'k laj Isahak chi rosob'tesinkil laj Jakob ut toja' taa'elq laj Jakob rik'in laj Isahak li xyuwa', naq kisutq'iik chaq chi yohok laj Esaú li asb'ej.", "31": "Kixk'uub' a'an ajwi' chi chaab'il jun tzekemq ut naq kixk'am rik'in li xyuwa': “Waklin, at inyuwa' -chan re- ut tzeka li xyo chaq laawalal, re naq tinaawosob'tesi”.", "32": "<pb/>Tikto kixye laj Isahak li xyuwa': “Anihat laa'at?”. Kichaq'ok a'an: “Laa'in laj Esaú, li xb'een aawalal”.", "33": "Toja' naq laj Isahak taasiksotq chi sachso li xch'ool ut kixye: “Ani put li xk'am chaq chintzeka li xyohom? Xb'aan naq, toj maji' nakatk'ulunk laa'at, xinwa'ak laa'in ut xinwosob'tesi a'an, ut osob'tesinb'ilaq chi junelik”.", "34": "<pb/>Naq laj Esaú kirab'i li xye li xyuwa', kixjap re chi kaw xb'aan xrahil xch'ool ut kixye re li xyuwa': “Chinaawosob'tesi ajwi' laa'in, at inyuwa'!”.", "35": "Kichaq'ok li yuwa'b'ej: “Xk'ulunk sa' b'alaq'il laawiitz'in ut xmaq' laawosob'tesinkil”, chan.", "36": "Kixye laj Esaú: “Jo'kan pe' naq aj Jakob naxk'ab'a'in, xb'aan naq ka' sut xb'aanu we a'in: xmaq' linb'eenil alalb'ejil,<f>[87]</f> ut anaqwan xmaq' li wosob'tesinkil”. Kixye ajwi': “Ma ink'a' xak'uula junaq wosob'tesinkil?”.", "37": "<pb/>Kichaq'ok laj Isahak ut kixye re laj Esaú: “K'e reetal, xink'e laj Jakob cho'q aj eechal aawe; xink'e chixjunileb' li riitz'in cho'q aj k'anjel chiru ut xink'e xtriiw ut xb'iin. Anaqwan k'a' ta chik ru tinb'aanu cho'q aawe, at walal?”.", "38": "Kixye laj Esaú re li xyuwa': “Ma ka'aj ta wi' jun laawosob'tesihom, at inyuwa'? Osob'tesin ajwi' laa'in, at inyuwa'!”. Ink'a' kichaq'ok laj Isahak ut laj Esaú kixjap re chi yaab'ak.<f>[88]</f>", "39": "Toja' naq laj Isahak kixsume chi jo'kan: <pb/><t>“Najtaq chik laawochoch rik'in li chaab'il ch'och',</t> <t>najtaq ajwi' rik'in li xk'ajob' li choxa.</t>", "40": "<t>Rik'in laach'iich' taakol rix laayu'am</t> <t>ut chiru laawiitz'in tatk'anjelaq;<f>[89]</f></t> <t>ab'an naq tatkawuuq,</t> <t>taawisi aawib' rub'el li xwankilal”.<f>[90]</f></t>", "41": "<pb/>Chalen sa' li kutan a'an laj Esaú ki'ok chi xxik'b'al rilb'al laj Jakob xb'aan li osob'tesiik xk'ulum rik'in li xyuwa'. Ut kixye sa' xch'ool: “Taanach'oq chaq li xkamik linyuwa'. Toja' naq tinkamsi laj Jakob li wiitz'in”, chan sa' xch'ool.", "42": "<pb/>Naq lix Rebeka kirab'i resil li k'aru yo chi xyeeb'al laj Esaú li asb'ej, kixtaqla xb'oqb'al laj Jakob li iitz'inb'ej ut kixye re: “K'e reetal naq laj Esaú laawas traj xk'eeb'al reeqaj li kixk'ul, ut traj aakamsinkil.", "43": "Jo'kan b'i', a wa', paab' li tinye aawe: Xaqlin ut elelin toj Harán wan wi' laj Labán li wiitz'in.", "44": "Kanaaqat jun k'amokaq aran toj reetal taanume'q xjosq'il laawas.", "45": "Naq akaq xnume'k xjosq'il laawas ut xsachk sa' xch'ool li xab'aanu, toja' naq tintaqla aak'amb'al chaq. Ink'a' nawaj texinsach eekab'ichal sa' jun chi kutan”.<f>[91]</f>", "46": "<pb/>Chirix chik a'an lix Rebeka kixye re laj Isahak: “Xintitz'k chi wank sa' xyanqeb' li xrab'ineb' laj Hit. Wi laj Jakob tixk'am cho'q rixaqil junaq xrab'ineb' laj Hit kama' li wankeb' arin, k'a' chik aj e naq yo'yooqin?”, chan."}