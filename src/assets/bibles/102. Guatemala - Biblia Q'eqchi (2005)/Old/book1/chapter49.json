{"1": "<pb/>Laj Jakob kixb'oqeb' chaq li ralal ut kixye reheb': “Ch'utub'omaq eerib' ut tinye resil eere li k'aru teek'ul sa'eb' li kutan chaalel.", "2": "<pb/><t>“Ex ralal laj Jakob, ch'utub'omaq eerib' ut ab'ihomaq;</t> <t>ab'ihomaq laj Israel leeyuwa'.</t>", "3": "<pb/><t>“At Rubén, xb'eenat li walal,</t> <t>laa'at linmetz'ew ut xb'een ru linwinqilal;</t> <t>laa'at li nim xloq'al ut nim xwankil.</t>", "4": "<t>Kama'at li ha' nakatwoqxo'k.</t> <t>Ab'anan moko laa'ataq ta chik li nim xwankil,</t> <t>xb'aan naq xat-ok sa' xch'aat laayuwa'</t> <t>ut xamux linwarib'aal.<f>[133]</f></t>", "5": "<pb/><t>“Laj Simehón ut laj Leví riitz'ineb' rib';</t> <t>neke'xyoob' raaxiik' rik'ineb' li xch'iich'.</t>", "6": "<t>Sa' li xmolameb' ink'a' taxaq chat-ok, at waanm;</t> <t>maajunaji taxaq aawib' sa' li xch'utameb', at inch'ool,</t> <t>xb'aan naq sa' xjosq'ileb' ke'kamsink poyanam<f>[134]</f></t> <t>ut sa' li xq'etq'etileb' ke'xseti roqeb' li wakax.</t>", "7": "<t>Tz'eqtaananb'ilaq taxaq li xjosq'ileb'</t> <t>xb'aan naq q'axal nim,</t> <t>ut tz'eqtaananb'ilaq taxaq li xwaxileb'</t> <t>xb'aan naq numtajenaq kaw!</t> <t>Tinjacheb' sa' xyanqeb' laj Jakob</t> <t>ut tincha'cha'iheb' sa' xyanqeb' laj Israel.</t>", "8": "<pb/><t>“Ut laa'at, Judá, te'xnima aawu eb' laawas aawiitz'in:</t> <t>taak'e laawuq' sa' xb'een xjolomeb' li xik' neke'ilok aawe,</t> <t>ut eb' li ralal laayuwa' te'xk'utzub' rib' chawu.</t>", "9": "<t>Laj Judá a'an ral li kaqkoj.</t> <t>Xatsutq'iik chaq aawochb'een laatzak, at walal:</t> <t>nakatunub' ut nakajilib' aawib' jo' junaq kaqkoj malaj ixqikaqkoj.</t> <t>Ani taak'ehoq re chi wakliik?<f>[135]</f></t>", "10": "<t>Ink'a' taa'isiiq li xuq' rik'in laj Judá,</t> <t>chi moko li reetalil xwankil taa'elq sa' xyanq li roq,</t> <t>toj reetal taachalq li tento tixk'ul a'an,</t> <t>a' li tento taapaab'aaq xb'aaneb' li tenamit.</t>", "11": "<t>A'an li nab'ak'ok re li xch'ina b'uur chiru xtoonal li uub',</t> <t>ut chiru li xtoonal naxjit' li ral li xb'uur;</t> <t>naxpuch' sa' b'iin li raq'</t> <t>ut sa' xkik'el li uub' naxpuch' li xlanb'al rib'.</t>", "12": "<t>Q'eqmoyink xsa' li ru xb'aan li b'iin,</t> <t>ut saqsaqeb' li ruuch re xb'aan li xya'al xtu' wakax.</t>", "13": "<pb/><t>“Laj Sabulón taawanq junqre li palaw,</t> <t>chireheb' li ninqi jukub'</t> <t>ut toj Sidón twanq li xnub'ajlil.<f>[136]</f></t>", "14": "<pb/><t>“Laj Isakar a'an jun b'uur nim xtib'el,</t> <t>tuntu sa' xna'ajeb' li ketomq.</t>", "15": "<t>Us ta naxk'e reetal naq us li hilank ut chaab'il li ch'och',</t> <t>ab'anan naxyeechi'i rib' chi iiqank</t> <t>ut naxk'ul xch'ool li k'anjelak chi kaw.</t>", "16": "<pb/><t>“Laj Dan taaraqoq aatin sa' xb'een li xtenamit</t> <t>kama' junaq sa' xyanqeb' li xteepaleb' laj Israel.</t>", "17": "<t>Laj Dan kama'aq taxaq junaq k'anti' chire b'e,</t> <t>kama'aq jun kaqwaal sa' ruq' b'e,</t> <t>li naxtiw roq li kawaay</t> <t>re naq taat'ane'q chi pak'po li winq.</t>", "18": "<pb/><t>“At Qaawa', aawik'in nawoyb'eni li kolb'a ib'!</t>", "19": "<pb/><t>“Laj Gad taayale'q rix xb'aaneb' laj elq';</t> <t>a'ut a'an tixkut rib' chirixeb'.</t>", "20": "<pb/><t>“Xiikilaq xk'ihal li xwa laj Aser,</t> <t>taak'ehoq tzekemq jo' xk'ulub' li awab'ej.</t>", "21": "<pb/><t>“Laj Neftalí chanchan jun li kej naxb'eeni rib':</t> <t>k'ajo' xchaq'al ru eb' li ral.</t>", "22": "<pb/><t>“Laj José chanchan junaq xtux li che',</t> <t>chanchan jun xtux li che' chire li ha':</t> <t>neke'taqe'k li ruq' chiru li tz'ak.</t>", "23": "<t>Nach'i'ch'i'iik, narahob'tesiik</t> <t>ut nayale'k rix xb'aaneb' laj simaj,</t>", "24": "<t>ab'an nakanaak chi q'axal kaw li xna' xsimaj laj José</t> <t>ut numtajenaq nim li xkawilal li ruq'</t> <t>sa' xk'ab'a' li xNimajwal Yos laj Jakob,</t> <t>sa' xk'ab'a' laj K'aak'alenel</t> <t>ut li xSaqoonak laj Israel;</t>", "25": "<t>sa' xk'ab'a' li xYos laayuwa',</t> <t>xb'aan naq a'an taatenq'anq aawe;</t> <t>sa' xk'ab'a' li Nimajwal Yos,</t> <t>xb'aan naq a'an taa'osob'tesinq aawe</t> <t>rik'in rosob'tesinkil li choxa toj taqe'q,</t> <t>rik'in rosob'tesinkil li xchamal li palaw</t> <t>ut rosob'tesinkileb' li ixq li neke'alank ut neke'tu'resink.</t>", "26": "<t>Li rosob'tesihom laayuwa' jwal nim chik</t> <t>chiru rosob'tesihom eb' li najteril tzuul</t> <t>jo'wi' chiru xsahojikeb' li junelik b'ool:</t> <t>a'an chihilanq taxaq sa' xb'een laj José</t> <t>ut chi xpeekem li sik'b'il ru sa' xyanqeb' li ras!<f>[137]</f></t>", "27": "<pb/><t>“Laj Benjamín a'an josq' aj xojb':</t> <t>eq'la naxtiw li naxchap, ut ewu naxjek'i li xtzak”.</t>", "28": "<pb/>A'aneb' a'in li kab'laju xteepaleb' aj Israel, ut a'an a'in li yeeb'il reheb' xb'aan li xyuwa'eb' naq kirosob'tesiheb': ak re re li rosob'tesinkileb'.", "29": "<pb/>Chirix chik a'an laj Jakob kixchaq'rab'iheb' li ralal chi jo'ka'in: “Xik we. Tinq'ajq tinsutq'iiq rik'ineb' linkomon. Chineemuqaq wankeb' wi' linxe'toonil yuwa', sa' li ochoch pek li wank sa' xch'och' laj Efrón aj Hit,", "30": "sa' li ochoch pek li wank sa' li na'ajej Makpelá xk'ab'a', sa' xjayal Mambré, sa' xteepal Kanahán, a' li ch'och' kixloq' laj Abrahán rik'in laj Efrón aj Hit cho'q xmuqleb'aal.<f>[138]</f>", "31": "Aran ke'muqe'k laj Abrahán jo' ajwi' lix Sara li rixaqil.<f>[139]</f> Aran ke'muqe'k laj Isahak<f>[140]</f> ut lix Rebeka li rixaqil, ut aran ajwi' koxinmuq lix Liiy laa'in.", "32": "Li ch'och' a'an jo'wi' li ochoch pek li wank chisa' kiloq'mank rik'ineb' laj Hit”.", "33": "<pb/>Naq kiraqe'k laj Jakob chi xchaq'rab'inkileb' li ralal, kixk'olob' li roq chiru li xch'aat, ki'elk xch'ool ut koxjunaji rib' rik'ineb' li xxe'toonil yuwa'.<f>[141]</f>"}