{"1": "<pb/>Lix Saray, rixaqil laj Abrán, maak'a' xkok'al; ab'anan wank jun li ixq aj k'anjel chiru, Ejiipt xtenamit, x'Agar xk'ab'a'.", "2": "Kixye ut lix Saray re laj Abrán: “Laa'at nakanaw naq li Qaawa' xinxkanab' cho'q xma'al ixq. Nintz'aama b'i' chawu naq tatwanq rik'in lix Agar, laj k'anjel chiwu: mare anchal tinmaatani jun k'uula'al rik'in”, chan. <pb/>Laj Abrán kixpaab' li kiyehe'k re xb'aan lix Saray.", "3": "Jo'kan naq, lajeeb'aq chihab' rokik laj Abrán sa' xteepal Kanahán, lix Saray, rixaqil laj Abrán, kixb'oq lix Agar laj Ejiipt, ut kixq'axtesi re laj Abrán li xb'eelom, cho'q rixaqil.", "4": "Laj Abrán kiwank rik'in lix Agar, ut a'an kikanaak sa' yu'am. Ab'anan, naq kixk'e reetal naq wank sa' yu'am, ki'ok chi xtz'eqtaanankil lix Saray.", "5": "<pb/>Toja' naq lix Saray kixye re laj Abrán: “Aamaak laa'at naq yookin chi xk'ulb'al li rahilal a'in. Laa'in xinq'axtesi aawe lix Agar; ab'an, naq a'an xk'e reetal naq wank chik sa' yu'am, maak'a' chik nin'ok wi' re. Li Qaawa' chiraqoq aatin sa' qab'een chi qakab'ichal”.", "6": "Kichaq'ok laj Abrán ut kixye: “Li ixq aj k'anjel chawu wank rub'el aawoq rub'el aawuq'. B'aanu re li k'aru taawaj”. K'ajo' naq lix Saray kijosq'o'k sa' xb'een lix Agar, ut a'in ki'elelik chiru.", "7": "Ab'an koxtawe'q xb'aan li x'ánjel li Qaawa' chire jun yo'leb'aal ha' sa' li chaqich'och', a' li wank sa' xb'ehil Sur:", "8": "“Agar, aj k'anjelat chiru lix Saray, b'ar xatchalk chaq ut b'ar xik aawe?”, chu'uxk re xb'aan li ánjel. Kichaq'ok a'an ut kixye: “Yookin chi elelik chiru lix Saray laj eechal we”.", "9": "<pb/>Ut li x'ánjel li Qaawa' kixye re: “Sutq'in wi' chik rik'in laj eechal aawe ut paab'an chiru”.", "10": "Kixye ajwi': <pb/><t>“Tink'ihob'resi eb' laawalal aak'ajol</t> <t>toj reetal ink'a' chik taaruuq rajlankileb'</t> <t>xb'aan xk'ihaleb'.</t>", "11": "<t>K'e reetal, wankat sa' yu'am;</t> <t>taawanq jun aak'uula'al,</t> <t>ut a'an aj Ismael taak'e cho'q xk'ab'a',</t> <t>xb'aan naq li Yos xatrab'i sa' laarahilal.</t>", "12": "<t>Chanchanaq junaq b'uur li wank sa' pim;</t> <t>taayaloq rik'ineb' chixjunil</t> <t>ut chixjunileb' te'yaloq rik'in.</t> <t>Sa' xka'yab'aal chixjunileb' li riitz'in</t> <t>tixyiib' li xmuheb'aal”.</t>", "13": "<pb/>Toja' naq lix Agar kixk'e “laa'at li Yos li na'ilok we” cho'q xk'ab'a' li Yos ki'aatinank re, xb'aan naq kixye sa' xch'ool: “Arin xwil ru li na'ilok we”.", "14": "Jo'kan naq li xjulel li ha' a'an “xha'el li Yo'yo li na'ilok we” nayeemank re. A'an wank sa' xyanq Kadés rik'in Béred.", "15": "<pb/>Laj Abrán kiwank jun xk'uula'al rik'in x'Agar,<f>[53]</f> ut aj Ismael kixk'e cho'q xk'ab'a'.", "16": "Waqib' ro'k'aal (86) chihab' wank re laj Abrán naq kiyo'laak laj Ismael rik'in lix Agar."}