{"1": "<pb/>Chixjunileb' li xteepal laj Israel ke'wulak Hebrón rik'in laj David ut ke'xye re: “K'e reetal, laa'o qacha'al qib', qakik'el qib'.", "2": "Chalen chaq junxil naq laj Saúl a'an chaq li na'awab'ejink qe, laa'at xtz'aqal jolomil Israel sa' li yalok. Ut xyehom li Qaawa' naq laa'at tatb'eresinq re li xtenamit ut laa'ataq aj k'amol xb'eheb' laj Israel”.", "3": "<pb/>Jo'kan naq chixjunileb' li xcheekal winqul laj Israel ke'wulak Hebrón rik'in li awab'ej, ut laj David kixk'uub' jun sumwank rik'ineb' aran Hebrón, chiru li Qaawa', ut kiyule'k cho'q awab'ej re Israel.", "4": "Lajeeb' xka'k'aal chihab' wank re laj David naq ki'ok cho'q awab'ej, ut ka'k'aal chihab' ki'awab'ejink.", "5": "Aran Hebrón ki'awab'ejink wuqub' chihab' rik'in waqib' po; moqon chik sa' li tenamit Jerusalén kitaqlank sa' xb'eeneb' chixjunileb' laj Israel ut laj Judá chiru oxlaju xka'k'aal chihab'.<f>[13]</f>", "6": "<pb/>Li awab'ej ut eb' li winq li wankeb' rochb'een koheb' Jerusalén chi yalok rik'ineb' laj Jebús<f>[14]</f> li wankeb' sa' li na'ajej a'an. Ut eb' a'in ke'xye re laj David: “Laa'at ink'a' truuq tat-ok arin, xb'aan naq a'atqeb' li mutz' ut li yeq roqeb' tz'aqaleb' charamb'al” (naraj naxye naq laj David ink'a' truuq taa'ok aran).", "7": "Ab'anan laj David ki'ok sa' li kawub'resinb'il ochoch re Sión, li xTenamit laj David chik naxk'ab'a'in.", "8": "Sa' li kutan a'an kixye laj David: “Li ani taa'ajoq xq'axb'al ruheb' laj Jebús, tento taa'ok chaq wan wi' li roqha' rub'el ch'och' ut tixkamsiheb' li mutz' ut li yeq roqeb' li jwal nintz'eqtaanaheb'”. Jo'kan naq nayeemank: “Chi moko li yeq chi moko li mutz' taa'ok sa' rochoch li Qaawa'”.", "9": "Laj David kixk'ojob' xna'aj sa' li kawub'resinb'il kab'l, ut xTenamit laj David kixk'e cho'q xk'ab'a'. Kixwaklesi jun li suttz'ak chi xsutam, chalen chaq Miló toj chisa'.", "10": "<pb/>Chi jo'kan li xwankil laj David yo chi nimank, xb'aan naq li Qaawa', li Nimajwal Yos, wank rik'in.", "11": "Laj Jirán, awab'ej re Tiro, kixtaqlaheb' aj esil rik'in laj David; kixtaqlaheb' ajwi' aj peech' ut aj tz'ak, ke'xk'am chaab'il che', yaw xk'ab'a', ut ke'xyiib' li rochoch laj David.", "12": "Toja' naq laj David kixtaw ru naq li Qaawa', a'an li kik'ojob'ank re cho'q awab'ej re Israel ut kixnimob'resi xwankil li x'awab'ejihom sa' xk'ab'a' Israel li xtenamit.", "13": "<pb/>Chirix naq ki'elk chaq Hebrón ut kixtaw xna'aj Jerusalén, laj David kixk'am naab'aleb' chik li rixaqil, ut eb' li ixq li ke'wank wi' ralal ut xrab'in.", "14": "A'aneb' a'in li xk'ab'a'eb' li ralal li ke'yo'laak Jerusalén: laj Samúa, laj Sobab, laj Natán, laj Salomón,", "15": "laj Ibjar, laj Elisúa, laj Néfej, laj Jafía,", "16": "laj Elisamá, laj Bahalyadá ut laj Elifélet.", "17": "<pb/>Naq eb' laj Filistea ke'rab'i resil naq laj David kiyule'k cho'q awab'ej re Israel, koheb' chixjunileb' chi xsik'b'al. Ab'an laj David kixnaw a'an ut kikub'eek sa' li kawub'resinb'il kab'l.", "18": "Toja' naq ke'wulak eb' laj Filistea ut ke'xtzolob' rib' sa' li xTaq'ahil Refaín.", "19": "Jo'kan naq laj David kipatz'ok re li Qaawa' ut kixye: “Ma tinxik chi yalok rik'ineb' laj Filistea? Ma taaq'axtesiheb' sa' wuq'?”, chan. Ut li Qaawa' kixye re: “Ayu xb'aan naq relik chi yaal naq tinq'axtesiheb' sa' laawuq'”, chan.", "20": "<pb/>Naq laj David kiwulak Bahal-Perasín, kixq'ax ruheb': “Li Qaawa' xte inb'e, jo' xb'e ha', sa' xyanqeb' li xik' neke'ilok we”, chan. Jo'kan naq Bahal-Perasín kixk'ab'a'in li na'ajej a'an.", "21": "Aran eb' laj Filistea ke'xkanab'eb' li xyoseb', ut laj David ut eb' li wankeb' rochb'een ke'xk'ameb'.", "22": "<pb/>Ab'an jun sut chik eb' laj Filistea koheb' chi yalok ut ke'xtzolob' rib' sa' li xTaq'ahil Refaín.", "23": "Laj David kipatz'ok wi' chik re li Qaawa' ut a'in kixye re: “Matxik chi yalok chiruheb', k'e b'an q'oot chirixeb' ut jilon chi xk'atqeb' wankeb' wi' li che' bálsamo xk'ab'a'eb'.", "24": "Ut naq taawab'i chanchan xyaab' yokb' sa' ru'uj li bálsamo, kut aawib' sa' xb'eeneb' xb'aan naq a'an reetalil naq laa'in aj k'amol b'e chawu re xsachb'al ruheb' laj puub' aj Filistea”.", "25": "<pb/>Laj David kixb'aanu li chaq'rab'inb'il wi' xb'aan li Qaawa', ut kixq'ax ruheb' laj Filistea chalen chaq Gabahón toj sa' rokeb'aal Késer."}