{"1": "<pb/>Laj David ki'ok chi k'uub'ank rik'ineb' li xjolomileb' laj lajeetqk'aal rox o'q'ob' (1,000) ut eb' laj o'taqk'aal (100) aj puub', ut rik'ineb' ajwi' chixjunileb' laj k'amol b'e,", "2": "ut kixye re chixjunil li xkomonileb' laj Israel: “Wi tixk'ul eech'ool ut jo'kan naraj li Qaawa' li qaYos, qataqlaaq esilal rik'ineb' li qech tenamitul li toj wankeb' chaq yalaq b'ar sa' xsutam Israel. Tqataqla ajwi' esilal rik'ineb' chixjunileb' laj tij ut eb' laj Leví li wankeb' chaq sa' li xtenamiteb' ut kok' k'aleb'aal. Te'qab'oq re naq te'xjunaji rib' qik'in", "3": "ut tqak'am chaq li xLoq'laj Kaax li qaYos, xb'aan naq chalen naq xwank laj Saúl cho'q awab'ej, xsachk chaq sa' qach'ool”.", "4": "Chixjunileb' li tenamit ke'xk'ulub'an ru naq chi'uxmanq chi jo'kan. “Chaab'il li na'leb' a'an”, chankeb' chixjunileb'.", "5": "<pb/>Toja' naq laj David kixch'utub' chixjunileb' laj Israel, chalen chaq Sijor sa' xnub'ajlil Ejiipt toj wan wi' li okeb'aal re Jamat, re xk'amb'al chaq li xLoq'laj Kaax li Yos li wan chaq aran Kiryat-Yeharín.<f>[17]</f>", "6": "Chirix chik a'an koho Kiryat-Yeharín, aran Bahalá, sa' xteepal Judá, rochb'een chixjunileb' laj Israel, re xxokb'al aran li xLoq'laj Kaax li Yos. Chiru a'an nayaab'amank xk'ab'a' li Nimajwal Yos li nahilank sa' xb'eeneb' li kerubín.<f>[18]</f>", "7": "Ke'xxok li Loq'laj Kaax sa' rochoch laj Abinadab ut ke'xk'e sa' xb'een jun li kareet toj ak'. Laj Usá ut laj Ajihó, a'aneb' ke'b'eresink re li kareet.", "8": "Laj David ut chixjunileb' laj Israel yookeb' chi xajok chiru li Qaawa' chi anchaleb' xch'ool. Yookeb' ajwi' chi b'ichank rik'in aarp, tzojtzoj, xolb', sursuukil ch'iich' ut tronpeet.", "9": "Naq ke'wulak sa' li na'ajej xCh'oxleb'aal laj Kidón xk'ab'a', laj Usá kixye' li ruq' sa' xb'een li xLoq'laj Kaax li Yos ut kixchap, xb'aan naq ka'aj chik maa nat'ane'k xb'aaneb' li b'ooyx.", "10": "Ab'an kichalk xjosq'il li Qaawa' sa' xb'een laj Usá, ut aran ajwi' kitiq'e'k xb'aan li Yos xb'aan naq kixye' li ruq' re xchapb'al li Loq'laj Kaax: kikamk aran chiru li Qaawa'.", "11": "<pb/>K'ajo' naq kiraho'k xch'ool laj David xb'aan naq li Qaawa' kixk'e chi kamk laj Usá, ut Perés-Usá ke'xk'e cho'q xk'ab'a' li na'ajej a'an chalen toj anaqwan.", "12": "Sa' li kutan a'an ki'ok xxiw laj David chiru li Qaawa' ut kixye: “Maamin truuq tink'am sa' wochoch li xLoq'laj Kaax li Qaawa'”, chan.", "13": "Ut ink'a' kiraj xk'amb'al li Loq'laj Kaax sa' rochoch, sa' xTenamit laj David, kixtaqla b'an xk'amb'al sa' rochoch laj Obededón aj Gat.", "14": "Oxib' po kiwank li xLoq'laj Kaax li Qaawa' sa' rochoch laj Obededón, ut li Qaawa' kirosob'tesi li xjunkab'al laj Obededón jo'wi' chixjunil li k'aru re.<f>[19]</f>"}