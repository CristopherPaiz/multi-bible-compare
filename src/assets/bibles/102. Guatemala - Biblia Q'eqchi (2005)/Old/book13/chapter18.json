{"1": "<pb/>Chirix chik a'an laj David kixq'ax ruheb' laj Filistea, kinumtaak sa' xb'eeneb' ut kixmaq' chiruheb' li tenamit Gat jo'wi' eb' li na'ajej li wankeb' chi xsutam.", "2": "Kixq'ax ajwi' ruheb' laj Mohab li ke'kanaak rub'el xwankil laj David ut ke'taqlaak chi k'ehok toj.", "3": "<pb/>Laj David kixq'ax ajwi' ru laj Hadadéser, awab'ej re Sobá li wank sa' xjayal Jamat, naq a'in ok raj re chi xxaqab'ankil xwankil sa' xb'een li na'ajej wank junqre li nima' Éwfrates.", "4": "Laj David kixchapeb' lajeek'aal rox o'q'ob' (1,000) chi b'eleb'aal ch'iich', wuqub' mil (7,000) chi winq li wankeb' sa' xb'een b'eleb'aal ch'iich' ut junmay mileb' (20,000) li yal chi roqeb' neke'xik. Kixtoq roqeb' chixjunileb' li kawaay li neke'kelonk re li b'eleb'aal ch'iich'. Ka'ajwi' li jo'k'ihal te'k'anjelaq re xkelonkil o'k'aal (100) chi b'eleb'aal ch'iich' ink'a' kixtoq roqeb'.", "5": "<pb/>Eb' laj Aram aj Damaask ke'chalk chi xtenq'ankil laj Hadadéser, awab'ej re Sobá, ab'an laj David kixsacheb' ut kixkamsi wiib' xka'k'aal mil (22,000) reheb' laj Aram.", "6": "Moqon chik laj David kixxaqab'eb' aj k'aak'alenel aran Aram xteepal Damaask, ut eb' laj Aram ke'kanaak rub'el xwankil laj David ut ke'taqlaak chi k'ehok toj. Yalaq b'ar naxik laj David, li Qaawa' natenq'ank re chi q'axok u.", "7": "<pb/>Chirix chik a'an kixxok eb' li koleb' ch'iich' yiib'anb'ileb' rik'in oor li wankeb' rik'ineb' laj tenq' re Hadadéser, ut kixk'ameb' Jerusalén.", "8": "Kireechani ajwi' naab'al li q'anch'iich' li wan chaq aran Tibjat ut Kun, xtenamiteb' laj Hadadéser, ut rik'in a'an laj Salomón kixyiib' li nimla xna'aj ha', eb' li oqech ut eb' li k'anjelob'aal yiib'anb'ileb' rik'in q'anch'iich' li wankeb' sa' rochoch li Qaawa'.<f>[30]</f>", "9": "<pb/>Naq laj Tow, awab'ej re Jamat, kirab'i resil naq laj David kixq'axeb' ru chixjunileb' laj puub' re laj Hadadéser, awab'ej re Sobá,", "10": "kixtaqla laj Hadorán li ralal rik'in li awab'ej David re xk'eeb'al xsahil xch'ool rik'in naq xq'ax ru laj Hadadéser sa' li yalok, xb'aan naq a'in xik' naril laj Tow. Laj Hadorán kixsi re laj David naab'aleb' li sek' yiib'anb'ileb' rik'in plaat ut oor, jo'wi' rik'in q'anch'iich'.", "11": "Li awab'ej David kixq'axtesiheb' chiru li Qaawa', rochb'een li plaat ut li oor li kichalk rik'in chixjunileb' li tenamit kixq'axeb' ru: rik'ineb' laj Edom, eb' laj Mohab, eb' laj Amón, rik'ineb' laj Filistea ut eb' laj Amalek.", "12": "<pb/>Laj Abisay, xyum lix Sarbia, kixq'ax ruheb' waqxaqlaju mil (18,000) aj Edom sa' xTaq'ahil li Atz'am.", "13": "Kixxaqab'eb' aj k'aak'alenel sa' xsutam Edom, ut chixjunileb' laj Edom ke'kanaak rub'el xwankil laj David. Yalaq b'ar naxik laj David, li Qaawa' natenq'ank re chi q'axok u.", "14": "<pb/>Laj David ki'awab'ejink sa' xb'een chixjunileb' laj Israel ut junelik kitaqlank sa' xyaalal ut tiikilal sa' xb'een li xtenamit.", "15": "Laj Johab, xyum lix Sarbia, a'an li najolomink reheb' laj puub'; ut laj Josafat, ralal laj Ajilud, a'an laj puktesinel esil.", "16": "Laj Sadok, ralal laj Ajitub, ut laj Ajimélek, ralal laj Abiatar, a'aneb' laj tij; ut laj Seraías a'an laj tz'iib'.", "17": "Laj Benaías, ralal laj Johadá, nataqlank sa' xb'eeneb' laj Keret ut eb' laj Pélet. Eb' li ralal laj David a'aneb' tz'aqal li xb'een aj tenq' re li awab'ej."}