{"1": "<pb/>Naq laj David toj yo chi xmuqb'al rib' chiru laj Saúl, ralal laj Kis, jun ch'uuteb' aj puub' koxe'xjunaji rib'eb' rik'in, aran Siklak, re xtenq'ankil chi yalok.", "2": "Eb' laj puub' a'an q'axal kaweb' rib', wankeb' xsimaj rik'ineb', ut naru neke'kutuk rik'in li xnim uq' jo'wi' rik'in li xtz'e uq'. Neke'kutuk ajwi' pek rik'in jok'. A'aneb' a'in xk'ab'a' li rech'alaleb' laj Saúl, sa' xteepal Benjamín:", "3": "laj Ahiéserlaj, aj jolominel, ut laj Johás, ralaleb' laj Semahá, Kibehá xtenamiteb'; laj Jesiel ut laj Pélet, ralaleb' laj Asmábet; laj Beraká ut laj Jehú, Anatot xtenamiteb';", "4": "laj Ismaías aj Gabahón, jun reheb' li lajeeb' xka'k'aal chi kawil winq ut aj jolominel reheb' a'an; laj Jeremías, laj Jahasiel, laj Johanán, laj Josabad, Kederá xtenamit;", "5": "laj Elusay, laj Jerimot, laj Behalías, laj Semarías ut laj Sefatías, Jaruf xtenamit;", "6": "laj Elkaná, laj Isaías, laj Asarel, laj Johéser ut laj Jasobán, xkomoneb' li ralal xk'ajol laj Koré;", "7": "laj Joelá ut laj Sebadías, ralaleb' laj Yeroján, Kedor xtenamiteb'.", "8": "<pb/>Wankeb' ajwi' aj Gad ke'q'axonk rik'in laj David naq wan chaq sa' li chaqich'och', sa' li kawub'resinb'il ochoch. A'aneb' chaq kaweb' rib', tzolb'ileb' chi us chi yalok ut wankeb' xkoleb' ch'iich' ut xjutz' che'eb'. Josq' neke'ilok kama'eb' li kaqkoj, ut kaw ajwi' neke'aanilak chanchaneb' li kej sa'eb' li tzuultaq'a.", "9": "A'aneb' a'in li xk'ab'a'eb': laj Eser, li xb'een; laj Abdías li xkab'; laj Eliab, li rox;", "10": "laj Mismaná, li xka; laj Jeremías, li ro';", "11": "laj Atay, li xwaq; laj Eliel, li xwuq;", "12": "laj Johanán, li xwaqxaq; laj Elsabad, li xb'ele;", "13": "laj Jeremías, li xlaje, ut laj Makbanay, li xjunlaju.", "14": "A'aneb' a'in xkomoneb' laj Gad, xjolomileb' laj puub'. Li ink'a' jwal kaw rib' chi yalok sa' xyanqeb', nataqlank sa' xb'een o'k'aal (100) chi winq; ut li yo'oon chi yalok, nataqlank sa' xb'een lajeek'aal rox o'q'ob' (1,000) chi winq.", "15": "A'aneb' a'in li ke'nume'k junpak'al li nima' Jordán sa' li xb'een po, naq yo chaq chi b'ut'irk li nima' toj chire li pim, ut ke'raanilasi chixjunileb' li wankeb' chiru taq'a, sa' releb'l ut sa' rokeb'l saq'e.", "16": "<pb/>Wankeb' ajwi' aj Benjamín ut aj Judá koheb' rik'in laj David sa' li kawub'resinb'il ochoch.", "17": "Toja' naq a'in ki'elk chaq chi xk'ulb'aleb' ut kixye reheb': “Wi xexchalk sa' tuqtuukilal re intenq'ankil, tink'ulub'a chi anchal linch'ool naq teejunaji eerib' wik'in. Ab'an wi xexchalk re inb'alaq'inkil ut re inq'axtesinkil sa' ruq'eb' li xik' neke'ilok we chi maak'a' inmaak, a' taxaq li xYoseb' li qaxe' qatoon chi'iloq re ut chirahob'resinq eere!”, chan.", "18": "<pb/>Toja' naq laj Amasay, xjolomil li lajeeb' xka'k'aal, eek'asinb'il xb'aan li musiq'ej, kixye: “Tuqtuukilal cho'q aawe, at David, ralalat laj Jesé! Sahaq taxaq aach'ool! Chiwanq taxaq tuqtuukilal rik'ineb' li te'tenq'anq aawe, xb'aan naq laaYos nakatxtenq'a!”, chan. Laj David kixk'uleb' ut kixk'e xk'anjeleb' sa' xyanqeb' laj jolominel aj puub'.", "19": "<pb/>Wankeb' ajwi' aj Manasés ke'okenk chirix laj David, naq a'in koho chi yalok rik'in laj Saúl rochb'eeneb' laj Filistea. Ab'anan laj David ink'a' kiruuk xtenq'ankileb' laj Filistea, xb'aan naq eb' li neke'jolomink reheb' ke'xch'utub' rib' ut ke'xchaq'rab'i laj David; ke'xye: “Laj David tooxkamsi ut chi jo'kan taa'okenq chirix laj Saúl li xqaawa'”.", "20": "Naq laj David koho Siklak, wankeb' aj Manasés ke'okenk chirix laj David. A'aneb' a'in: laj Adná, laj Josabad, laj Yediahel, laj Mikael, laj Josabad, laj Elihú ut laj Siletay, xjolomileb' laj puub' re Manasés.", "21": "A'aneb' a'in li ke'tenq'ank re laj David chiruheb' laj elq', xb'aan naq kaweb' rib' chixjunileb' ut xjolomileb' laj puub'.", "22": "Rajlal kutan yookeb' chi chalk li te'raj xtenq'ankil laj David, toj reetal ke'tamk chi us eb' laj puub' li q'axal kaweb' rib'.", "23": "<pb/>A'an a'in li xk'ihaleb' laj puub' li yo'ooneb' chi yalok, li ke'xjunaji rib' rik'in laj David aran Hebrón, re xxaqab'ankil cho'q awab'ej, cho'q reeqaj laj Saúl, jo' yeeb'il xb'aan li Qaawa'.", "24": "Sa' xyanqeb' laj Judá li xk'ihaleb', a'an wuqlaju o'q'ob' (6,800) chi winq; wankeb' xkoleb' ch'iich' ut xjutz' che'eb' ut kawresinb'ileb' chi yalok.", "25": "Sa' xyanqeb' laj Simehón li xk'ihaleb', a'an wuqub' mil rik'in o'k'aal (7,100) chi winq, yo'ooneb' chi yalok.", "26": "Sa' xyanqeb' laj Leví li xk'ihaleb', a'an kaahib' mil rik'in lajeek'aal xkab' o'q'ob' (4,600) chi winq;", "27": "ut oxib' mil rik'in o'lajuk'aal xkab' o'q'ob' (3,700) chi winq ke'elk sa' xyanqeb' laj Aharón, rub'el xwankil laj Johadá,", "28": "rochb'eeneb' wiib' xka'k'aal chi aj jolominel junkab'al ut rochb'een laj Sadok, li toj saaj ut kaw xch'ool chi yalok.", "29": "Sa' xyanqeb' laj Benjamín li rech'alal laj Saúl, li xk'ihaleb', a'an lajeek'aal xwaqxaq o'q'ob' (3,000) chi winq (chalen toj anaqwan naab'aleb' sa' xyanqeb' a'an tiikeb' xch'ool rik'in laj Saúl).", "30": "Sa' xyanqeb' laj Efraín li xk'ihaleb', a'an junmay mil rik'in wiib' o'q'ob' (20,800) chi winq kaweb' xch'ool chi yalok, nawb'ileb' ru chi us sa' li xch'uuteb'.", "31": "Sa' xyanqeb' li xyiijachil xteepaleb' laj Manasés, li xk'ihaleb', a'an waqxaqlaju mil (18,000) chi winq sik'b'ileb' ru chi xxaqab'ankil laj David cho'q awab'ej.", "32": "Sa' xyanqeb' laj Isakar li xk'ihaleb', a'an lajeek'aal (200) chi aj jolominel, rochb'eeneb' chixjunileb' li wankeb' rub'el xwankileb'. Eb' laj Isakar wankeb' xna'leb' re xnawb'al k'aru us te'xb'aanu eb' laj Israel.", "33": "Sa' xyanqeb' laj Sabulón li xk'ihaleb', a'an lajeeb' roxk'aal mil (50,000) chi winq yo'oon wankeb' chi yalok, wankeb' chixjunil li k'iila paay ru chi k'anjelob'aal re yalok, kaweb' xch'ool chi xtenq'ankil laj David.", "34": "Sa' xyanqeb' laj Neftalí li xk'ihaleb', a'an lajeek'aal rox o'q'ob' (1,000) chi aj jolominel, rochb'eeneb' wuqlaju xka'k'aal mil (37,000) chi winq, wankeb' xkoleb' ch'iich' ut xjutz' che'eb'.", "35": "Sa' xyanqeb' laj Dan li xk'ihaleb', a'an waqxaqib' xka'k'aal mil rik'in lajeek'aal xkab' o'q'ob' (28,600) chi winq li yo'oon wankeb' chi yalok.", "36": "Sa' xyanqeb' laj Aser li xk'ihaleb', a'an ka'k'aal mil (40,000) chi winq yo'oon wankeb' chi yalok.", "37": "Ut junpak'al li nima' Jordán, wankeb' chaq waqk'aal mil (120,000) chi winq, xkomoneb' laj Rubén, laj Gad ut xyiijachil xteepaleb' laj Manasés, wankeb' chixjunil li k'iila paay ru chi k'anjelob'aal re yalok.", "38": "<pb/>Chixjunileb' laj puub' a'in ak kawresinb'ileb' chi yalok koheb' aran Hebrón chi k'ojk'ookeb' xch'ool rik'in xxaqab'ankil laj David cho'q awab'ej re chixjunil Israel. Junaj xch'ooleb' chixjunileb' laj Israel naq te'xxaqab' laj David cho'q awab'ej.", "39": "Ke'wank chaq aran rik'in laj David chiru oxib' kutan; ke'wa'ak, ke'uk'ak xb'aan naq eb' li rech tenamitul ak xk'uub'ahomeb' li xtzekemq.", "40": "Jun chik anchal, eb' li nach' wankeb' ut a'eb' ajwi' laj Isakar, laj Sabulón ut laj Neftalí ke'xk'am xtzekemqeb' chirixeb' li b'uur, chirixeb' li kameey, li muul ut li b'ooyx. Naab'al li k'a'aq re ru ke'xk'am: k'aj triiw, k'uluj yiib'anb'il rik'in iig ut uub', b'iin, aseeyt, naab'aleb' li wakax ut karneer, xb'aan naq numtajenaq li sahil ch'oolejil aran Israel."}