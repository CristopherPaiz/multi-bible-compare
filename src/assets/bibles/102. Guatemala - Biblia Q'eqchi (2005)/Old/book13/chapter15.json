{"1": "<pb/>Laj David kixtaqla xyiib'ankileb' li rochoch aran Jerusalén ut kixkawresi ajwi' jun xna'aj li xLoq'laj Kaax li Yos sa' jun Muheb'aal.", "2": "Toja' naq kixye: “Maajun naru naxokok re li xLoq'laj Kaax li Yos, ka'ajeb' wi' laj Leví, xb'aan naq sik'b'ileb' ru xb'aan li Qaawa' re xk'amb'al li xLoq'laj Kaax ut re k'anjelak chiru chi junelik”.<f>[20]</f>", "3": "<pb/>Chirix chik a'an laj David kixch'utub' chixjunileb' laj Israel aran Jerusalén re xk'amb'al li xLoq'laj Kaax li Yos sa' li na'ajej ak kawresinb'il xb'aan.", "4": "Kixch'utub'eb' ajwi' li ralal xk'ajol laj Aharón ut eb' laj Leví.", "5": "Sa' xyanqeb' li ralal xk'ajol laj Kehat ke'ch'utlaak waqk'aal (120): laj Uriel (a'an li xjolomil) ut eb' li rech'alal.", "6": "Sa' xyanqeb' li ralal xk'ajol laj Merarí junlajuk'aal (220) ke'ch'utlaak: laj Asaías (a'an li xjolomil) ut eb' li rech'alal.", "7": "Sa' xyanqeb' li ralal xk'ajol laj Kersón, lajeeb' xwuqk'aal (130): laj Joel (a'an li xjolomil) ut eb' li rech'alal.", "8": "Sa' xyanqeb' li ralal xk'ajol laj Elisafán, lajeek'aal (200): laj Semaías (a'an li xjolomil) ut eb' li rech'alal.", "9": "Sa' xyanqeb' li ralal xk'ajol laj Hebrón, kaak'aal (80): laj Eliel (a'an li xjolomil) ut eb' li rech'alal.", "10": "Sa' xyanqeb' li ralal xk'ajol laj Usiel, kab'laju xwaqk'aal (112): laj Aminadab (a'an li xjolomil) ut eb' li rech'alal.", "11": "<pb/>Chirix chik a'an laj David kixb'oq laj Sadok ut laj Abiatar, aj tijeb', jo' ajwi' laj Uriel, laj Asaías, laj Joel, laj Semaías, laj Eliel ut laj Aminadab, xkomoneb' laj Leví.", "12": "Ut kixye reheb': “Laa'ex li nekexjolomink reheb' li xjunkab'aleb' laj Leví. Ch'ajob'resihomaq eerib' eerochb'eeneb' leerech'alal re xk'amb'al li xLoq'laj Kaax li Qaawa', xYos laj Israel, sa' li na'ajej ak kawresinb'il inb'aan.", "13": "Sa' li xb'een sut moko xeb'aanu ta chi kama'an; jo'kan naq li Qaawa' li qaYos kirisi xyu'ameb' li junjunq sa' qayanq, xb'aan naq ink'a' xoopatz'ok chan raj ru naraj”.", "14": "<pb/>Toja' naq eb' laj tij ut eb' aj Leví ke'xch'ajob'resi rib' re xk'amb'al li xLoq'laj Kaax li Qaawa', xYos laj Israel.", "15": "Ke'xk'am li xLoq'laj Kaax li Yos chi paqonb'il sa' xb'een xteleb', jo' chanru kixye laj Moisés sa' xk'ab'a' xtaqlahom li Qaawa'.<f>[21]</f>", "16": "<pb/>Kixye ajwi' laj David reheb' li xjolomileb' laj Leví naq sa' xyanqeb' li xkomoneb' te'xsik' ruheb' laj b'ichanel chi wanqeb' xwajb', aarp, tzojtzoj re naq te'xtoch' chi saheb' sa' xch'ool.", "17": "Toja' naq eb' laj Leví ke'xxaqab' laj Hemán, ralal laj Joel; jo'kan ajwi' laj Asaf ralal laj Berekías, rech'alal laj Hemán; ut sa' xyanqeb' li ralal xk'ajol laj Merarí ut rech'alaleb' ajwi' eb' a'an, ke'xxaqab' laj Etán, ralal laj Kusaías.", "18": "Chirix chik a'an ke'xaqab'aak jalan chik rech'alaleb', a' li wankeb' sa' jalan chik ch'uut re k'anjelak: laj Sakarías, ralal laj Jahasiel, laj Semiramot, laj Jehiel, laj Uní, laj Eliab, laj Benaías, laj Mahasías, laj Matatías, laj Elifelehu, laj Miknías ut eb' laj k'aak'alenel okeb'aal, a' laj Obededón ut laj Jehiel.", "19": "<pb/>Eb' laj b'ichanel laj Hemán, laj Asaf ut laj Etán a'aneb' chaq laj toch'ol re li tzojtzoj yiib'anb'il rik'in q'anch'iich'.", "20": "Laj Sakarías, laj Jahasiel, laj Semiramot, laj Jehiel, laj Uní, laj Eliab, laj Mahasías ut laj Benaías wankeb' x'aarpeb' xkomon li neke'xtoch' eb' laj Elam.", "21": "Laj Matatías, laj Elifelehu, laj Miknías, laj Obededón, laj Jehiel ut laj Asasías wankeb' x'aarpeb' xkomon reheb' laj Simín, re xtikib'ankil li b'ich.", "22": "Laj Kenanías, xjolomileb' laj Leví sa' li wajb'ak, kixaqab'aak chi xk'amb'al xb'eheb' sa' li b'ichank, xb'aan naq naxnaw chi us chixjunil a'an.", "23": "Eb' laj k'aak'alenel re li Loq'laj Kaax a'aneb' chaq laj Berekías ut laj Elkaná.", "24": "Ut eb' laj tij Sebanías, laj Josafat, laj Natanael, laj Amasay, laj Sakarías, laj Benaías ut laj Elieser a'aneb' li neke'toch'ok tronpeet chiru li xLoq'laj Kaax li Yos. Laj Obededón ut laj Yejías a'aneb' ajwi' aj k'aak'alenel re li Loq'laj Kaax.", "25": "<pb/>Jo'kan naq laj David, eb' li xcheekal winqul laj Israel ut eb' li xjolomileb' laj puub' koheb' chi saheb' sa' xch'ool chi xxokb'al li xLoq'laj Kaaxil li xSumwank li Qaawa' sa' rochoch laj Obededón.", "26": "Li Yos kixtenq'aheb' laj Leví li ke'iiqank re li xLoq'laj Kaaxil li xSumwank li Qaawa'; jo'kan naq kimayejamank wuqub' li saaj wakax ut wuqub' li karneer.", "27": "Laj David kixtiqib' rib' rik'in xchaq'alil jut-aq' yiib'anb'il rik'in chaab'il liin; jo'kaneb' ajwi' chixjunileb' laj Leví li yookeb' chi paqonk re li Loq'laj Kaax, eb' laj b'ichanel ut laj Kenanías, a' laj k'amol b'e sa' li b'ichank. Laj David kiroksi ajwi' jun li efod yiib'anb'il rik'in liin.", "28": "Chixjunileb' laj Israel ke'xk'am li xLoq'laj Kaaxil li xSumwank li Qaawa', japjookeb' re xb'aan xsahilaleb' xch'ool, yookeb' ajwi' chi xyaab'asinkil li xukub', li tronpeet ut li sursuukil q'anch'iich'; yo ajwi' chi eek'ank li aarp li nim ut li kach'in xyaab'.", "29": "<pb/>Naq kiwulak li xLoq'laj Kaaxil li xSumwank li Qaawa' sa' xTenamit laj David, lix Mikal, xrab'in laj Saúl, yo chi ilok sa' b'entaan ut naq kiril li awab'ej yo chi pisk'ok ut xajok, kixtz'eqtaana sa' li xch'ool."}