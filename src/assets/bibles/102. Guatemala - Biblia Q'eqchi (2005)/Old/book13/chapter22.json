{"1": "<pb/>Jo'kan naq kixye laj David: “Arin taawanq li rochoch li Qaawa' Yos, ut li artal re li k'atb'il mayej cho'q reheb' laj Israel”, chan.", "2": "<pb/>Toja' naq laj David kixtaqla xch'utub'ankileb' laj ab'l tenamit li wankeb' aran Israel, ut kixxaqab'eb' li te'tiikob'resinq ru li pek li taayiib'aaq wi' rochoch li Yos.", "3": "Kixkawresi ajwi' naab'al li ch'iich' re li klawx re li okeb'aal ut cho'q reheb' li chapleb'; kixk'e ajwi' naab'al li q'anch'iich'", "4": "ut xiikil li yaw, xb'aan naq eb' laj Sidón ut eb' laj Tiro ke'xk'am chaq naab'al li chaab'il che' yaw.", "5": "<pb/>Xb'aan naq laj David kixk'oxla: “Laj Salomón li walal a'an toj saaj ut kach'in ajwi' li xna'leb', ut li ochoch li taayiib'amanq cho'q re li Qaawa' tento naq jwal nimaq ut chaq'alaq ru, re naq chiwanq xloq'al sa' chixjunil li ruuchich'och'. Jo'kan naq twaj tinkanab' chixjunil chi ak yiib'anb'il chi us”, chan sa' xch'ool. Ut relik chi yaal naq laj David kixb'aanu xninqal k'anjel naq toj yo'yo.", "6": "<pb/>Chirix chik a'an kixb'oq laj Salomón li ralal ut kixtaqla xkab'lankil li rochoch li Qaawa', xYos laj Israel,", "7": "naq kixye re chi jo'ka'in: <pb/>“At walal, laa'in xwaj raj xyiib'ankil rochoch li Qaawa' linYos.", "8": "Ab'an li Qaawa' xye we: «Xwil naq laa'at xahoy naab'al li kik'el ut naab'al li yalok xab'aanu. Jo'kan naq moko laa'at ta tatyiib'anq re li wochoch, xb'aan naq xwil naq xahoy naab'al li kik'el sa' ruuchich'och'.", "9": "Ab'anan k'e reetal, taayo'laaq jun laawalal ut a'anaq jun li winq re tuqtuukil usilal. Laa'in tink'e tuqtuukilal rik'in chixjunileb' li xik' neke'ilok re sa' chixjunil li na'ajej. Jo'kan naq aj Salomón tixk'ab'a'in. Sa'eb' li kutan a'an laa'in tink'e tuqtuukilal ut usilal reheb' laj Israel.", "10": "A'an taayiib'anq re li wochoch. A'anaq walal ut laa'inaq xyuwa', ut tink'ojob' xwankil sa' xb'eeneb' laj Israel chi junelik».<f>[34]</f>", "11": "At walal, chiwanq taxaq aawik'in li Qaawa' re tatruhanq xyiib'ankil rochoch li Qaawa' laaYos, jo' kixye chaq chawix.", "12": "A' taxaq li Qaawa' chik'ehoq laana'leb' ut laak'a'uxl, re naq jo'q'e tatxxaqab' chi awab'ejink sa' xb'een Israel, taak'anjela ru li xchaq'rab' li Qaawa' laaYos.", "13": "Chixjunil taa'elq chi us, wi taapaab' li xchaq'rab' ut li xtaqlahom li Qaawa' yeeb'il re laj Moisés cho'q reheb' laj Israel. Kawaq aach'ool ut xaqxooqat chi kaw. Mich'inank aach'ool chi moko tatxiwaq!<f>[35]</f>", "14": "K'e reetal, rik'in chixjunil linmetz'ew laa'in xinruhank chi xkawresinkil cho'q re li rochoch li Qaawa' o'k'aal mil kintal chi oor, oxlajuk'aal xkab' o'q'ob' mil kintal chi plaat ut xikenaq xk'ihal chi q'unch'iich' ut kawil ch'iich', ink'a' naru xb'isb'al a'an. Wank ajwi' che' ut pek li xinkanab' laa'in, ut laa'at tatruhanq xtz'aqob'resinkil a'an.", "15": "Jo'kan ajwi' wankeb' naab'al laj k'anjel, jo'eb' aj sik'ol pek, aj tz'ak ut aj peech', ut naab'aleb' aj k'anjel re jalan jalanq chi k'anjel chirix li oor, plaat, q'anch'iich' ut kawil ch'iich', li ink'a' naru rajlankileb'.", "16": "Jo'kan utan, tikib' k'anjelak. A' taxaq li Qaawa' chiwanq aawik'in!”, chan laj David.", "17": "<pb/>Moqon chik laj David kixtaqla chixjunileb' li xjolomileb' laj Israel chi xtenq'ankil laj Salomón li ralal; kixye reheb':", "18": "“Ma ink'a' tab'i' wank eerik'in li Qaawa' leeYos li xk'ehok eere chi wank sa' tuqtuukil usilal yalaq b'ar? A'an xk'ehom rub'el inwankil chixjunileb' li wankeb' sa' li qana'aj, ut li na'ajej a'in xkanaak rub'el xwankil li Qaawa' ut rub'el xwankil li xtenamit.", "19": "Anaqwan b'i' k'ehomaq eech'ool, k'ehomaq eeraanm chi xsik'b'al li Qaawa' leeYos. Xaqlinqex ut yiib'omaq li xloq'laj na'aj li Qaawa' Yos, re naq taaqak'am chaq li xLoq'laj Kaax li Qaawa' ut li k'a'aq re ru nak'anjelak re li Yos sa' li ochoch li taayiib'amanq cho'q re li Qaawa'”."}