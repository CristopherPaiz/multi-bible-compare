{"1": "<pb/>Laj David kixch'utub'eb' aran Jerusalén chixjunileb' li wankeb' xwankil Israel: eb' li neke'taqlank re li junjunq chi teep, li xjolomileb' laj puub' re li awab'ej, li xjolomileb' laj lajeetqk'aal rox o'q'ob' (1,000) ut eb' laj o'taqk'aal (100) aj puub', eb' li neke'ilok re li xch'och' ut eb' li xketomq li awab'ej jo'wi' reheb' li ralal xk'ajol, eb' laj k'anjel ninqeb' xwankil ut eb' li kaweb' rib' rochb'eeneb' li yo'ooneb' chi yalok.", "2": "<pb/>Toja' naq laj David kixaqliik ut kixye: “Ab'ihomaq li tinye eere, ex was wiitz'in ut intenamit: Laa'in wank sa' inch'ool xkab'lankil jun li ochoch b'arwi' taak'eemanq li xLoq'laj Kaaxil li xSumwank li Qaawa' ut a'anaq li na'ajej b'arwi' li qaYos taahilanq. Ak kawresinb'il chik chixjunil li taak'anjelaq cho'q re a'an,", "3": "ab'anan li Yos xye we: «Moko laa'at ta tatyiib'anq re jun li ochoch sa' ink'ab'a', xb'aan naq laa'at jun aj yalonel ut naab'al li kamsink xab'aanu».", "4": "Li Qaawa', xYos laj Israel, a'an li kisik'ok wu sa' xyanqeb' chixjunil li junkab'al cho'q awab'ej re Israel chi junelik. Xb'aan naq a'an kixsik' ru laj Judá cho'q aj k'amol b'e, ut sa' xteepal Judá kixsik' ru linjunkab'al; ut sa' xyanqeb' li was kixsik' wu laa'in cho'q awab'ej sa' xb'een chixjunil Israel.", "5": "Sa' xyanqeb' chixjunil li walal (xb'aan naq naab'aleb' li walal xk'ehom li Qaawa') xsik' ru li walal laj Salomón re naq taak'ojlaaq sa' xk'ojarib'aal li Qaawa' re rawab'ejinkil Israel.", "6": "Jo'kan ajwi' li Yos xye we: «Laj Salomón laawalal, a'an li taayiib'anq re li wochoch ut li neb'aal, xb'aan naq insik'om ru cho'q walal, ut laa'inaq xyuwa'.", "7": "Tinxaqab' xwankil li x'awab'ejihom chi junelik, wi a'an tixk'e xch'ool chi xpaab'ankil linchaq'rab' ut lintaqlahom kama' toj anaqwan».<f>[44]</f>", "8": "<pb/>“Jo'kan b'i' anaqwan, chiru li qaYos ut chiru chixjunileb' laj Israel, xkomonil li Qaawa', k'uulahomaq sa' leech'ool ut paab'omaq chixjunil li xchaq'rab' li Qaawa' leeYos, re naq li xchaq'alil ru na'ajej a'in toj wanq cho'q eere jo'wi' cho'q reechanihomeb' leeralal eek'ajol chi junelik.", "9": "Ut laa'at Salomón, at walal, chanaw ru li xYos laayuwa' ut tatk'anjelaq chiru chi chaab'il ut chi anchal aach'ool, xb'aan naq li Qaawa' nalajxtz'ili li xch'ool chixjunileb' ut ch'olch'o chiru li xk'a'uxl ut xna'leb' li junjunq. Wi laa'at taasik' li Yos, a'an tixk'ut rib' chawu; ab'an wi taatz'eqtaana, a'an tatxtz'eqtaana ajwi' laa'at chi junajwa.", "10": "Chak'e reetal naq li Qaawa' xsik'om aawu re naq taayiib' jun li ochoch li taawanq cho'q xloq'laj na'aj. Kawaq aach'ool ut chayal aaq'e chi k'anjelak!”, chan laj David.", "11": "<pb/>Toja' naq laj David kixq'axtesi re laj Salomón li ralal, reetalil chankaq ru li xmu li Loq'laj Muheb'aal, reetalil eb' li kok' ochoch ut eb' li xk'uuleb'aal li k'a'aq re ru, reetalil ajwi' li na'ajej li wank taqe'q ut li wank chisa', ut reetalil li na'ajej re li kuyuk maak.", "12": "Jo'kan ajwi' kixq'axtesi reetalil chixjunil li wank sa' xch'ool xyiib'ankil re li neb'aal ut reheb' li na'ajej li twanq chi xsutam; li reetalil eb' li na'ajej li xokxooq wi' li loq'laj mayej ut li k'a'aq re ru tertookeb' xtz'aq.", "13": "Kixk'e ajwi' reetalil chanru te'k'anjelaq eb' laj tij ut eb' laj Leví. Kixye re chanru taa'uxmanq li k'anjelak sa' rochoch li Qaawa' ut chanru te'oksiiq li k'anjelob'aal sa' rochoch li Qaawa'.", "14": "<pb/>Jo'kan ajwi' kixk'e plaat ut oor chi yo'oon, re xyiib'ankil chixjunil li k'a'aq re ru taak'anjelaq sa' rochoch li Yos.", "15": "Kixk'e ajwi' chi yo'oon plaat ut oor cho'q reheb' li xna'aj kanteel ut eb' li saqenk, jo'k'ihal li taa'ok re li junjunqeb' a'an.", "16": "Jo'kan ajwi' kixb'aanu re li junjunq chi meex, jo'eb' li yiib'anb'ileb' rik'in oor ut eb' li yiib'anb'ileb' rik'in plaat, b'arwi' taatusmanq li loq'laj wa.", "17": "Kixk'e ajwi' oor cho'q re li lekleb', eb' li uk'leb' ut eb' li xaar, jo' ajwi' plaat ut oor cho'q reheb' li sek', a' yaal chanru li raalal li junjunq.", "18": "Jo'kan ajwi' kixq'axtesi chaab'il oor li taak'anjelaq cho'q re li artal b'arwi' taak'atmanq li pom, a' yaal chanru li raalal; ut cho'q re li b'eleb'aal ch'iich' ut eb' li kerubín li te'xmuheela li xLoq'laj Kaaxil li xSumwank li Qaawa' rik'ineb' li xxik'.", "19": "<pb/>Chixjunil a'in tz'iib'anb'il reetalil xb'aan li Qaawa' re naq laj David tixnaw chixjunil li k'anjel li tento xb'aanunkil.", "20": "<pb/>Toja' naq laj David kixye re laj Salomón li ralal: “Kawaq aach'ool ut chayal aaq'e chi k'anjelak! Matxiwak ut mich'inank aach'ool, xb'aan naq li Qaawa' linYos wanq aawik'in. A'an ink'a' tatxkanab' chi moko tatxtz'eqtaana toj taaraqe'q chixjunil li k'anjel re xyiib'ankil li rochoch li Yos.", "21": "Arin wankeb' li xch'uutaleb' laj tij ut eb' laj Leví li te'k'anjelaq sa' rochoch li Qaawa'. Aawochb'eenaqeb' ajwi' sa' chixjunil a'in jo'k'ihaleb' li na'alaak sa' xch'ooleb' k'anjelak ut neke'xnaw k'iila paay li k'anjel. Eb' laj jolominel ut chixjunileb' li tenamit wanqeb' rub'el aataqlahom”."}