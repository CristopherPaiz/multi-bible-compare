{"1": "<pb/>Laj Jirán, awab'ej re Tiro, kixtaqlaheb' aj esil rik'in laj David; kixtaqlaheb' ajwi' aj peech' ut aj tz'ak, li ke'xk'am chaab'il che', yaw xk'ab'a', re xyiib'ankil li rochoch laj David.", "2": "Toja' naq laj David kixtaw ru naq li Qaawa', a'an li kik'ojob'ank re cho'q awab'ej re Israel ut kixnimob'resi xwankil li x'awab'ejihom sa' xk'ab'a' Israel li xtenamit.", "3": "<pb/>Laj David kixsik' naab'aleb' rixaqil aran Jerusalén; kiwank ralal ut xrab'in.", "4": "Eb' li ralal xk'ajol li ke'yo'laak aran Jerusalén a'aneb' a'in: laj Samúa, laj Sobab, laj Natán, laj Salomón,", "5": "laj Ibjar, laj Elisúa, laj Elpélet,", "6": "laj Nogaj, laj Néfej, laj Jafía,", "7": "laj Elisamá, laj Bahalyadá ut laj Elifélet.", "8": "<pb/>Naq eb' laj Filistea ke'rab'i resil naq laj David kiyule'k cho'q awab'ej re Israel, koheb' chixjunileb' chi xsik'b'al. Ab'an laj David kixnaw a'an ut ki'elk chaq chi xk'ulb'aleb'.", "9": "Toja' naq ke'wulak eb' laj Filistea ut ke'xtzolob' rib' sa' xTaq'ahil Refaín.", "10": "Jo'kan naq laj David kipatz'ok re li Qaawa', kixye: “Ma tinxik chi yalok rik'ineb' laj Filistea? Ma taaq'axtesiheb' sa' wuq'?”, chan. Ut li Qaawa' kixye re: “Ayu xb'aan naq relik chi yaal naq tinq'axtesiheb' sa' laawuq'”, chan.", "11": "<pb/>Laj David kiwulak Bahal-Perasín ut aran kixq'ax ruheb': “Li Yos xte inb'e, jo' xb'e ha', sa' xyanqeb' li xik' neke'ilok we”, chan. Jo'kan naq Bahal-Perasín kixk'ab'a'in li na'ajej a'an.", "12": "Aran eb' laj Filistea ke'xkanab'eb' li xyoseb', ut laj David kixye naq che'k'ate'q.", "13": "<pb/>Ab'anan jun sut chik eb' laj Filistea koheb' chi yalok ut ke'xtzolob' rib' sa' xTaq'ahil Refaín.", "14": "Laj David kipatz'ok wi' chik re li Qaawa' ut a'in kixye re: “Matxik chi yalok chiruheb', k'e b'an q'oot chirixeb' ut jilon chi xk'atqeb' wankeb' wi' li che' bálsamo xk'ab'a'eb'.", "15": "Ut naq taawab'i chanchan xyaab' yokb' sa' ru'uj li bálsamo, kut aawib' sa' xb'eeneb' laj Filistea xb'aan naq a'an reetalil naq laa'in aj k'amol b'e chawu re xsachb'al ruheb' laj puub' aj Filistea”.", "16": "<pb/>Laj David kixb'aanu li chaq'rab'inb'il wi' xb'aan li Qaawa', ut ke'xq'ax ruheb' laj Filistea chalen chaq Gabahón toj Késer.", "17": "Jo'kan naq laj David kinawe'k ru sa' chixjunil li na'ajej, ut li Qaawa' kixk'eheb' xxiw chixjunileb' li tenamit."}