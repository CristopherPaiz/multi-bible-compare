{"1": "<pb/>Moqon chik li awab'ej David kixye reheb' chixjunil li wankeb' sa' li nimla ch'utam: “Laj Salomón li walal, ka'ajwi' a'an sik'b'il ru xb'aan li Yos sa' xyanqeb' chixjunileb'. A'an toj saaj ut kach'in ajwi' li xna'leb', ut li ochoch li taayiib'amanq, a'an jwal nim, xb'aan naq maawa' na'ajej cho'q re junaq winq, rehaq b'an li Qaawa' Yos.", "2": "Laa'in xinyal inq'e chi xch'utub'ankil chixjunil li taak'anjelaq cho'q re li rochoch linYos: li plaat ut li oor, li q'anch'iich', li kawil ch'iich' ut li che', cho'q re li junjunq chi k'a'aq re ru. Xinch'utub' ajwi' chi yo'oon chixjunileb' li chaab'il pek ut lemtz'il q'ol, jalan jalanq xb'onol ut xchaq'alil ru, chixjunileb' li pek terto xtz'aq.<f>[45]</f>", "3": "Ak xch'utlaak chixjunil a'in. Ab'an anaqwan tink'e ajwi' cho'q re li rochoch linYos li plaat ut li oor eechaninb'il inb'aan:", "4": "lajeek'aal xwaq o'q'ob' (2,200) kintal chi tz'aqal oor, oxlajuk'aal roxlaju o'q'ob' (5,060) kintal chi tz'aqal plaat, li taaletzmanq chiru li tz'ak sa' li kab'l.", "5": "Tinq'axtesi chixjunil li plaat ut li oor re xyiib'ankil li jalan jalanq k'a'aq re ru: tink'e li plaat re xyiib'ankil li k'aru tento xyiib'ankil rik'in plaat, ut tink'e li oor re xyiib'ankil li k'aru tento xyiib'ankil rik'in oor. Ut anaqwan ani eere laa'ex x'alaak sa' xch'ool xk'eeb'al xmayej cho'q re li Qaawa'?”, chan laj David.", "6": "<pb/>Toja' naq eb' li neke'taqlank sa' li junkab'al, li neke'taqlank sa'eb' li xteepal laj Israel, li xjolomileb' laj lajeetqk'aal rox o'q'ob' (1,000) ut eb' laj o'taqk'aal (100) aj puub', ut eb' li neke'taqlank sa' xb'een li k'a'aq re ru re li awab'ej ke'kub'sink chi yal ki'alaak sa' xch'ooleb':", "7": "ke'xk'e cho'q re xyiib'ankil li rochoch li Qaawa' junmay xlaje o'q'ob' (3,620) kintal chi oor ut lajeeb' mil chi tumin oor, oxk'aal xb'eleelaju o'q'ob' (7,260) kintal chi plaat, oxlaju mil rik'in lajeek'aal (13,200) kintal chi q'anch'iich' ut waqib' xwuqlajuk'aal xkab' o'q'ob' mil (726,000) kintal chi kawil ch'iich'.", "8": "<pb/>Jo'kan ajwi' li wankeb' xpek chaq'al ru ke'xk'e sa' ruq' laj Jehiel, aj Kersón, re naq taak'ehe'q sa' li na'ajej nak'uulamank wi' li k'aru terto xtz'aq re li loq'laj ochoch.", "9": "<pb/>K'ajo' naq ke'saho'k eb' li tenamit rik'in a'in, xb'aan naq chi anchaleb' xch'ool ke'xk'e re li Qaawa' jo'ch'inal jo'nimal x'alaak sa' xch'ooleb'. Jo'kan ajwi' li awab'ej David kisaho'k xch'ool.", "10": "<pb/>Chirix chik a'an laj David kixloq'oni li Qaawa' chiruheb' chixjunil li wankeb' sa' li nimla ch'utam ut kixye: <pb/>“Osob'tesinb'ilat taxaq chi junelik, at Qaawa', xYos li qayuwa' Israel!", "11": "Aawe, at Qaawa', li wankilal, li q'axok u, li loq'oniik, li loq'al ut li nimaak u, xb'aan naq aawe jo'nimal wank sa' choxach'och'. Aawe ajwi' li awab'ejink,<f>[46]</f> xb'aan naq laa'at li jwal nim laawankil sa' xb'een chixjunil, at Qaawa'.", "12": "Aawik'in nachalk li b'ihomal ut li loq'al. Laa'at nakatjolomink re chixjunil. Sa' laawuq' wank li wankilal ut li kawilal, laa'at nakak'e chi nimank ut chi kawuuk chixjunil. Laa'at li xtoonal chixjunil!", "13": "Jo'kan naq, at qaYos, anaqwan nokooyoxink chawu ut naqaterq'usi laaloq'laj k'ab'a'.", "14": "Anihin laa'in ut k'aru lintenamit re naq tqaq'axtesi aawe li yeechi'om a'in? Li xyaalalil, naq chixjunil nachalk aawik'in: chixjunil li naqak'e aawe, laa'at ajwi' xatk'ehok qe.", "15": "Xb'aan naq chawu laa'at chanchano li jalaneb' xtenamit ut yal aj numelo, kama'eb' chixjunil li qaxe'toon. Li qayu'am arin sa' ruuchich'och' chanchan jun li mu, li maak'a' royb'enihom.", "16": "<pb/>“At Qaawa', at qaYos, chixjunil li xqach'utub' re xyiib'ankil laawochoch ut re xnimankil laak'ab'a', laa'at ajwi' xatk'ehok qe, ut aawe chixjunil.", "17": "Laa'in ninnaw, at inYos, naq laa'at nakatz'ili xch'ool chixjunileb' ut nawulak chawu li tiikilal. Jo'kan naq rik'in xtiikilal inna'leb' x'alaak sa' inch'ool xyeechi'inkil aawe chixjunil a'in. Ut anaqwan xink'e reetal rik'in xsahil inch'ool naq laatenamit, li ch'utch'uukeb' arin, xe'xk'e aawe li xmayejeb'.", "18": "At Qaawa', xYos laj Abrahán, laj Isahak ut laj Israel, laa'at li xyos eb' li qaxe'toonil yuwa', chawil laatenamit re naq junelik wanq sa' xch'ooleb' li na'leb' a'in ut xaqxooqeb' taxaq li xk'a'uxeb' aawik'in.", "19": "Chak'e ajwi' re laj Salomón li walal naq tiikaq li xch'ool, re naq tixpaab' laataqlahom, laachaq'rab' ut laawaatin, ut tixnaw taxaq xk'anjelankil ru chixjunil. Chak'e taxaq naq tixchoy xyiib'ankil laaloq'laj ochoch li ak xinkawresi laa'in”, chan laj David.", "20": "<pb/>Chirix chik a'an kixye laj David reheb' chixjunil li wankeb' sa' li nimla ch'utam: “Anaqwan chenima xloq'al li Qaawa' leeYos”, chan. Ut chixjunileb' ke'ok chi xloq'oninkil li Qaawa', xYos li xxe'toonil yuwa'eb', ke'wiq'laak ut ke'xhupub' rib' chiru li Qaawa' ut chiru li awab'ej.", "21": "<pb/>Wulajaq chik ke'mayejak chiru li Qaawa' ut ke'yeechi'ink k'atb'il xul: lajeek'aal rox o'q'ob' (1,000) chi saaj wakax, lajeek'aal rox o'q'ob' chi karneer ut lajeek'aal rox o'q'ob' chi saaj karneer, rochb'een xb'iinul ut naab'al li mayej sa' xk'ab'a' chixjunileb' laj Israel.", "22": "Sa' li kutan a'an ke'wa'ak ut ke'uk'ak chi sa sa' xch'ooleb' chiru li Qaawa', ut ke'xxaqab' xka'sutil laj Salomón, ralal laj David, cho'q awab'ej. Ut chiru li Qaawa' ke'xyul chi aj k'amol b'e, ut ke'xxaqab' laj Sadok cho'q aj tij.", "23": "Laj Salomón kik'ojlaak cho'q awab'ej sa' xk'ojarib'aal li Qaawa', sa' xna'aj laj David li xyuwa'.<f>[47]</f> Us ki'elk chiru chixjunil li naxb'aanu, ut chixjunileb' laj Israel ke'ab'ink chiru.", "24": "Chixjunileb' laj jolominel ut li kaweb' xch'ool chi yalok, rochb'eeneb' chixjunileb' li ralal xk'ajol laj David li awab'ej, ke'xk'e xloq'al laj Salomón li awab'ej.", "25": "Ut li Qaawa' k'ajo' naq kixnimob'resi xwankil laj Salomón chiru chixjunileb' laj Israel ut kixk'e xnimal xloq'al li x'awab'ejihom: maajun awab'ej kik'ehe'k xloq'al jo' laj Salomón aran Israel.", "26": "<pb/>Laj David, ralal laj Jesé, kiwank cho'q awab'ej sa' xb'een chixjunil Israel.", "27": "Ka'k'aal chihab' kitaqlank sa' xb'een Israel: wuqub' chihab' ki'awab'ejink aran Hebrón ut oxlaju xka'k'aal chihab' sa' li tenamit Jerusalén.<f>[48]</f>", "28": "Kikamk chi ak tiix chi us ut ak xikenaq xhab', wank xb'ihomal ut xwankilal chi yo'oon. Ut a' chik laj Salomón li ralal ki'ok cho'q awab'ej.", "29": "<pb/>Chixjunil li kilajxb'aanu laj David, chalen sa' xtiklajik ut toj sa' xraqik, tz'iib'anb'il reetalil sa' xhu li propeet Samuel, sa' xhu li propeet Natán ut sa' xhu li propeet Gad.", "30": "Tz'iib'anb'il ajwi' reetalil chanru ki'awab'ejink ut kitaqlank, k'aru kixk'ul a'an jo'eb' ajwi' laj Israel ut eb' li jalan tenamit."}