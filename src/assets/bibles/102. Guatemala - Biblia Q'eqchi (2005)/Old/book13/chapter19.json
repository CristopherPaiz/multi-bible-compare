{"1": "<pb/>Moqon chik kikamk laj Najás, li awab'ej re Amón, ut a' chik li ralal ki'ok chi awab'ejink.", "2": "Toja' naq kixye laj David: “Twusila laj Janún, ralal laj Najás, jo' naq li xyuwa' kirusila wu laa'in”. Ut kixtaqlaheb' aj esil rik'in laj Janún re xk'ojob'ankil xch'ool chirix xkamik li xyuwa'. Ab'anan naq eb' laj k'anjel chiru laj David ke'wulak sa' xch'och'eb' laj Amón, rik'in laj Janún re xk'ojob'ankil xch'ool,", "3": "eb' li xjolomileb' laj Amón ke'xye re laj Janún: “Ma xk'ojob'ankil tab'i' aach'ool chirix xkamik laayuwa' naq laj David xtaqlaheb' chaq li winq a'in? Re b'an xk'eeb'al reetal li qatenamit ut xsachb'al moqon naq xe'chalk arin”.", "4": "<pb/>Jo'kan naq laj Janún kixchapeb' laj k'anjel chiru laj David, kixjo li xmacheb', kixq'ich li raq'eb' toj chi xko riteb' ut kixchaq'rab'iheb' chaq.", "5": "Naq laj David kixnaw li k'aru ke'xk'ul, kixtaqlaheb' poyanam chi xk'ulb'aleb' xb'aan naq k'ajo' xxutaaneb'. Kixtaqla ajwi' xyeeb'al reheb' naq te'kanaaq Jerikó toj taachamo'q wi' chik li xmacheb'; toj aran te'sutq'iiq chaq.", "6": "<pb/>Naq eb' laj Amón ke'xk'e reetal naq xik' chik te'ile'q xb'aan laj David ut laj Janún, ke'xtaqla oxlajuk'aal xkab' o'q'ob' (660) kintal plaat re xtojb'aleb' b'eleb'aal ch'iich' ut li te'ch'e'oq reheb'; ke'xtaqla aran Aram-Naharáhin, Aram re Mahaká ut Sobá.", "7": "Ke'xtoj kab'laju xka'k'aal mil (32,000) b'eleb'aal ch'iich' jo'wi' li awab'ej re Mahaká rochb'eeneb' laj puub', ut eb' a'in ke'chalk ut ke'xyiib' li xmuheb'aaleb' sa' xka'yab'aal Mádaba. Ke'xch'utub' ajwi' rib'eb' laj Amón, ke'chalk sa' li xtenamiteb' re yalok.", "8": "Ab'an laj David kirab'i resil a'in ut kixtaqla laj Johab rochb'eeneb' chixjunileb' laj puub' li yo'ooneb' chi yalok.", "9": "Eb' laj Amón koheb' chi yalok ut ke'xtzolob' rib' chire rokeb'aal li tenamit. Ut eb' li awab'ej li wankeb' rochb'een ke'xk'e rib' sa' k'al.", "10": "Naq laj Johab kiril naq taawanq yalok chiru ut chirix, kixsik' ruheb' li q'axal kaweb' rib' sa' xyanqeb' laj Israel ut kixk'eheb' chi tzol chiruheb' laj Aram.", "11": "Chirix chik a'an kixk'e li xkomoneb' laj puub' chi jolomiik xb'aan laj Abisay li riitz'in ut kixtzolob'eb' chi yalok rik'ineb' laj Amón.", "12": "Ut kixye re li riitz'in: “Wi taawil naq ink'a' tinkuy xsumenkileb' laj Aram, tulinaatenq'a; ut wi laa'at ink'a' taakuy xsumenkileb' laj Amón, laa'in tinxik chatenq'ankil.", "13": "Kawaq aach'ool ut qayalaq qaq'e sa' xk'ab'a' li qatenamit ut sa' xk'ab'a'eb' li xtenamit li qaYos. Ut li Qaawa' taxaq tixb'aanu li k'aru us chiru”.", "14": "<pb/>Koho laj Johab rochb'eeneb' laj puub' chi yalok rik'ineb' laj Aram ut eb' a'in ke'elelik chiru.", "15": "Naq eb' laj Amón ke'ril eb' laj Aram chi elelik, ke'elelik ajwi' eb' a'an chiru laj Abisay, riitz'in laj Johab, ut ke'ok sa' li xtenamiteb'. Toja' naq laj Johab kisutq'iik wi' chik Jerusalén.", "16": "<pb/>Naq eb' laj Aram ke'ril naq ke'q'axe'k ru xb'aaneb' laj Israel, ke'xtaqlaheb' aj esil chi xb'oqb'aleb' laj Aram li wankeb' junpak'al li nima' Éwfrates. Ut eb' a'in ke'chalk, a' laj Sofak, li xjolomil eb' laj puub' re laj Hadadéser, yo chi k'amok chaq xb'eheb'.", "17": "Kiyehe'k resil re laj David, li kixch'utub' chixjunileb' laj Israel, kinume'k junpak'al li nima' Jordán ut kiwulak wankeb' wi' eb' a'an. Aran eb' laj Aram ke'xxaqab' rib' chiru laj David ut ke'ok chi yalok.", "18": "Ab'an eb' laj Aram ke'elelik chiruheb' laj Israel, ut laj David kixsacheb' wuqub' mil (7,000) chi winq xkomoneb' li neke'b'eek chirix kawaay, jo'wi' ka'k'aal mil (40,000) li yal chi roqeb' neke'xik. Kixkamsi ajwi' laj Sofak, xjolomileb' laj puub'.", "19": "Naq eb' li neke'okenk chirix laj Hadadéser ke'ril naq ke'q'axe'k ru xb'aaneb' laj Israel, ke'xk'e rib' sa' tuqtuukil usilal rik'in laj David ut ke'kanaak rub'el xwankil. Ut eb' laj Aram ink'a' chik kichalk xch'ooleb' chi xtenq'ankileb' laj Amón."}