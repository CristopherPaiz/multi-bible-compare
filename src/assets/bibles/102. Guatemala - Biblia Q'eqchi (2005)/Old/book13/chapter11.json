{"1": "<pb/>Ke'xch'utub' rib' chixjunileb' laj Israel, ke'wulak rik'in laj David aran Hebrón ut ke'xye re: “K'e reetal, laa'o qacha'al qib', qakik'el qib'.", "2": "Chalen chaq junxil naq laj Saúl a'an chaq li na'awab'ejink qe, laa'at tz'aqal xjolomil Israel sa' li yalok. Ut xyehom li Qaawa' naq laa'at tatb'eresinq re li xtenamit ut laa'ataq aj k'amol xb'eheb' laj Israel”.", "3": "<pb/>Jo'kan naq chixjunileb' li xcheekal winqul laj Israel ke'wulak Hebrón rik'in li awab'ej, ut laj David kixk'uub' jun sumwank rik'ineb' aran Hebrón, chiru li Qaawa', ut kiyule'k cho'q awab'ej re Israel, jo' chanru kixye li Qaawa' chi xtz'uumal re laj Samuel.", "4": "<pb/>Chirix chik a'an chixjunileb' laj Israel rochb'eeneb' laj David koheb' aran Jerusalén, Jebús ajwi' nayeemank re. Eb' laj Jebús<f>[16]</f> wankeb' chaq sa' li na'ajej a'an,", "5": "ut ke'xye re laj David: “Laa'at ink'a' truuq tat-ok arin”. Ab'anan laj David ki'ok sa' li kawub'resinb'il ochoch re Sión, li xTenamit laj David chik naxk'ab'a'in.", "6": "Ak xyehom laj David: “Li ani xb'enwa taayaloq rik'ineb' laj Jebús, a'an li taaxaqab'aaq cho'q aj jolominel ut aj k'amol b'e”. Ut li kiyalok xb'enwa, a'an laj Johab, xyum lix Sarbia; jo'kan naq kixaqab'aak cho'q aj jolominel.", "7": "<pb/>Moqon laj David kixk'ojob' xna'aj sa' li kawub'resinb'il kab'l, ut xTenamit laj David kixk'e cho'q xk'ab'a'.", "8": "Ut kitz'akab'k chi xsutam a'an, chalen chaq Miló toj chirix li tenamit. Laj Johab chik kichoyok xyiib'ankil li tenamit.", "9": "Chi jo'kan li xwankil laj David yo chi nimank, xb'aan naq li Nimajwal Yos, wank rik'in.", "10": "<pb/>A'aneb' a'in laj jolominel reheb' li kaweb' rib' sa' xyanqeb' laj puub' re laj David, a'eb' li ke'tenq'ank re naq wank cho'q awab'ej, ut sa' komonil rochb'eeneb' chixjunileb' laj Israel ke'xxaqab' cho'q awab'ej, jo' kixye li Qaawa' reheb' laj Israel.", "11": "<pb/>A'aneb' a'in xk'ab'a'eb' li kaweb' rib' sa' xyanqeb' laj puub' re laj David: laj Yasobán, ralal laj Jakmoní, xyuwa'il li lajeeb' xka'k'aal, li kixkut rib' sa' xb'eeneb' o'lajuk'aal (300) chi winq rik'in li xjutz' ch'iich' ut kixkamsiheb' sa' jun kutan.", "12": "Li xkab', a'an laj Elehasar, ralal laj Dodó, aj Ajot. A'an jun reheb' li oxib'eb' jwal kaweb' rib' chi yalok.", "13": "Kiwank rochb'een laj David aran Pas-Damín b'arwi' ke'xch'utub' rib' laj Filistea re yalok. Kiwank aran jun li na'ajej b'arwi' awb'il li seb'aad, ut naq eb' laj Israel ke'elelik chiruheb' laj Filistea,", "14": "a'an kixxaqab' rib' sa' xyi li na'ajej, kiyalok chi kaw re xkolb'al rix li awimq ut kixq'ax ruheb' laj Filistea. Jo'kan naq aran li Qaawa' kixk'e reheb' jun nimla q'axok u.", "15": "<pb/>Sa' jun kutan oxib' reheb' li lajeeb' xka'k'aal chi kaweb' rib' koxe'ril laj David sa' li ochoch pek re Adulán, naq jun ch'uuteb' aj Filistea wankeb' sa' li xTaq'ahil Refaín.", "16": "Laj David wank aran sa' li kawub'resinb'il na'ajej, ut jun ch'uuteb' aj Filistea wankeb' chaq Belén.", "17": "Ut sa' junpaat laj David kixtz'aama a'in: “Ani taxaq xk'ehok chiwuk' b'ayaq li ha' re li kumb' wank chi xk'atq li okeb'aal re Belén!”, chan.", "18": "<pb/>Toja' naq li oxib'eb' li kaweb' rib' ke'ok sa' xmuheb'aaleb' laj Filistea ut ke'risi chaq ha' sa' li kumb' wank chi xk'atq li okeb'aal re Belén; ke'xk'am ut koxe'xyeechi'i re laj David, ab'an a'an ink'a' kiruk', kixhoy b'an jo' mayej chiru li Qaawa':", "19": "“Ink'a' taxaq tixk'e we li Qaawa' ruk'b'al li ha' a'in! Ma twuk' tab'i' xkik'eleb' li winq li xe'k'amok chaq li ha' a'in ut kach'in chik maa xe'kamk?”, chan. Ut ink'a' kiraj ruk'b'al. A'an a'in li ke'xb'aanu li oxib' chi winq yo'ooneb' chi yalok.", "20": "<pb/>Laj Abisay, riitz'in laj Johab ut xyum lix Sarbia, a'an xjolomil eb' li kaweb' rib'. Sa' jun kutan kixkut rib' sa' xb'eeneb' o'lajuk'aal (300) chi winq rik'in li xjutz' ch'iich' ut kixkamsiheb'. Jo'kan naq kinimank xwankil sa' xyanqeb' li lajeeb' xka'k'aal", "21": "ut q'axal chik kik'ehe'k xloq'al chiruheb' chixjunil a'an, xb'aan naq ki'ok chi taqlank sa' xb'eeneb'. Ab'anan ink'a' koxtaw xloq'al jo'eb' li oxib'.", "22": "<pb/>Laj Benaías, ralal laj Johadá, aj Kabsehel, a'an jun li winq kaw xch'ool li kixb'aanu xninqal ru b'aanuhom. A'an kikamsink re li wiib' xninqaleb' ru winq aj Mohab. Sa' jun kutan naq yo chaq chi kub'eek sa' choxa li ratz'amke, ki'ok sa' jun b'ekb'il ha' ut kixkamsi jun kaqkoj.", "23": "Kixkamsi ajwi' jun aj Ejiipt jwal nim xteram, wan xkab' moqoj xteram, li wank xjutz' che' sa' ruq', chanchan xche'el li kemleb'. Ab'an laj Benaías koho chi xk'ulb'al yal rik'in jun ch'ina xuq', kixmaq' li jutz' che' sa' ruq' laj Ejiipt ut rik'in ajwi' a'an kixkamsi.", "24": "A'an a'in kixb'aanu laj Benaías, ralal laj Johadá; ut rik'in a'an kinimank xwankil sa' xyanqeb' li lajeeb' xka'k'aal li kaweb' rib'.", "25": "Q'axal chik kik'ehe'k xwankil chiruheb' chixjunil a'an, ab'anan ink'a' koxtaw xloq'al jo'eb' li oxib'. Ut laj David kixk'e laj Benaías chi taqlank sa' xb'eeneb' laj k'aak'alehom re.", "26": "<pb/>Eb' li jwal kaweb' rib' a'aneb' chaq a'in: laj Asahel, riitz'in laj Johab, jo' ajwi' laj Eljanán, ralal laj Dodó, Belén xtenamit;", "27": "laj Samá aj Jarod; laj Jeles aj Palt;", "28": "laj Irá, ralal laj Ikés, Tékoha xtenamit; laj Abiéser aj Anatot;", "29": "laj Sibekay aj Jusá; laj Ilay aj Ajoj;", "30": "laj Majray aj Netofá; laj Jeled, ralal laj Bahaná, Netofá xtenamit;", "31": "laj Itay, ralal laj Ribay, aj Kibehá sa' xteepal Benjamín; laj Benaías aj Piratón;", "32": "laj Hiday, chalenaq chaq chire li nima' re Kahás; laj Abiel aj Arabá;", "33": "laj Asmábet aj Bajurín; laj Eliajbá, aj Sahalbín;", "34": "eb' laj Bené-Hasén aj Kisón; laj Jonatán, ralal laj Saké, Arar xtenamit;", "35": "laj Ajián, ralal laj Sakar, aj Arar; laj Elifélet, ralal laj Ur;", "36": "laj Jéfer aj Mekerá; laj Ajías aj Pelón;", "37": "laj Jesró aj Karmeel; laj Naharay, ralal laj Esbay;", "38": "laj Joel, riitz'in laj Natán; laj Mibjar, ralal laj Akrí;", "39": "laj Sélek aj Amón; laj Najray aj Beherot, aj tenq' re laj Johab, a' li xyum lix Sarbia;", "40": "laj Irá aj Yatir; laj Kareb aj Yatir ajwi';", "41": "laj Urías aj Hit; laj Sabad, ralal laj Ajlay;", "42": "laj Adiná, ralal laj Sisá, aj Rubén, xyuwa'ileb' laj Rubén ut lajeeb' xka'k'aal chi winq narochb'eeniheb';", "43": "laj Janán, ralal laj Mahaká; laj Josafat aj Mitnit;", "44": "laj Usías aj Astarot; laj Samá ut laj Jehiel, ralaleb' laj Jotán, Aroher xtenamiteb';", "45": "laj Yediahel, ralal laj Simrí, ut li riitz'in, a' laj Yojá aj Tis;", "46": "laj Eliel aj Majanáhin; laj Jerebay ut laj Josabías, ralaleb' laj Elnahán; laj Itmá aj Mohab;", "47": "laj Eliel, laj Obed ut laj Jahasiel, Sobá xtenamiteb'."}