{"1": "<pb/>Sa' li chihab' jun chik, naq eb' li awab'ej neke'xik chi yalok, laj Johab kixk'ameb' laj puub' chirix ut kixsach ru li xna'ajeb' laj Amón. Chirix chik a'an koxsut li tenamit Rabá, kixq'ax ru ut kixsach chi junajwa. Ab'an laj David kikanaak Jerusalén.<f>[31]</f>", "2": "Moqon chik kirisi li koroon sa' xjolom laj Milkón. Li koroon a'an wank tana oxib' aroow li raalal, yiib'anb'il rik'in oor, ut wank jun xch'ina'usil pek chiru. Laj David kirisi li tertookil pek ut kixk'e sa' li xkoroon. Naab'al chik li k'a'aq re ru kireechani laj David sa' li tenamit a'an;", "3": "ut eb' li poyanam li toj wankeb' aran, kirisiheb' ut kixk'eheb' chi jachok che', chi isink pek ut chi yok'ok che'. Jo'kan ajwi' kixb'aanu rik'in chixjunileb' li xtenamiteb' laj Amón. Chirix chik a'an kisutq'iik Jerusalén rochb'een chixjunileb' laj puub'.", "4": "<pb/>Moqon chik kiwank jun nimla yalok aran Késer rik'ineb' laj Filistea. Toja' naq laj Sibekay aj Jusá kixkamsi laj Saf, jun reheb' laj Rafá. Jo'kan naq eb' laj Filistea ke'sache'k xwankil.", "5": "Chirix chik a'an kiwank jun chik yalok rik'ineb' laj Filistea, ut laj Eljanán, ralal laj Yaír, kixkamsi laj Lajmí, riitz'in laj Goliat aj Gat. Li xche'el li xjutz' che' laj Goliat q'axal pim, kama' wi' x'aamayil li kemleb'.<f>[32]</f>", "6": "<pb/>Kiwank wi' chik yalok aran Gat, ut aran kiwank jun li winq k'ajo' xnimal roq, wank waqitq ru'uj ruq' re li junjunq chi uq'mej ut waqitq ru'uj roq re li junjunq chi oqej, kaahib' xka'k'aal chixjunil. A'an ajwi' xkomoneb' laj Rafá.", "7": "Kixhob'eb' laj Israel, ut kikamsiik xb'aan laj Jonatán, ralal laj Simá, ras laj David.", "8": "Eb' li winq a'in xkomoneb' laj Rafá aj Gat ut ke'kamsiik xb'aan laj David ut xb'aaneb' laj k'anjel chiru."}