{"1": "<pb/><t>At walal ink'ajol, paab' li waatin</t> <t>ut tz'iib'a sa' laawaanm laachaq'rab'inkil inb'aan.</t>", "2": "<t>K'anjela ru linchaq'rab',</t> <t>ut taawanq aayu'am;</t> <t>k'uula sa' laach'ool jo' li sahil eechej.</t>", "3": "<t>Chatz'ejwali aawib' rik'in,</t> <t>ut maatz'eq chirix laawaanm.</t>", "4": "<t>K'ul li chaab'il na'leb' jo' tawi' aawanab',</t> <t>ut li seeb'al k'a'uxl jo' aawech'alal.</t>", "5": "<t>A'an taakoloq aawe chiru li ixq ink'a' us xna'leb',</t> <t>chiru li ixq aj b'alaq' li naraj aaluktesinkil rik'in q'unil aatin.<f>[23]</f></t>", "6": "<pb/><t>Sa' jun kutan yookin chi ilok</t> <t>sa' xb'entaanil li wochoch,</t>", "7": "<t>ut ke'wil jun ch'uuteb' li saaj al</t> <t>li maak'a'eb' xna'leb';</t> <t>ut sa' xyanqeb' a'an wank jun li maak'a' xk'a'uxl.</t>", "8": "<t>Naq kiwulak sa' xaalib'e, kiq'axonk junpak'al</t> <t>ut tiik koho sa' rochoch jun li ixq ink'a' us xch'ool.</t>", "9": "<t>Ak yo chi ewuuk,</t> <t>ak ok re li q'oqyink.</t>", "10": "<t>Toja' naq li ixq ki'elk chaq chi xk'ulb'al,</t> <t>tiqto chaq chi chaab'il;</t> <t>ut na'ilok jo' junaq aj yumb'eet.</t>", "11": "<t>A'an jun li ixq seeb' xch'ool chi b'alaq'ik,</t> <t>ut ink'a' jwal nawank sa' li rochoch;</t>", "12": "<t>junes sa' b'e nawank, sa' li k'ayiil ut sa' xxaalatq li b'e,</t> <t>re royb'eninkil li taanume'q xb'enwa.</t>", "13": "<t>Naq li ixq kiril ru li al,</t> <t>kixq'alu ut kixtz'ub' ru,</t> <t>ut chi maak'a' xxutaan kixye re:</t>", "14": "<t>“Laa'in kinyeechi'i inmayej</t> <t>re wank sa' usilal rik'in li Yos,</t> <t>ut anaqwan ak xinmajeya li kinyeechi'i.</t>", "15": "<t>Jo'kan naq xin'elk chaq chak'ulb'al.</t> <t>K'ajo' naq xatinsik',</t> <t>ut anaqwan xatintaw!</t>", "16": "<t>Xinyiib' ru linch'aat chi chaab'il</t> <t>xink'e jun ch'ina'usil t'ikr li chalenaq Ejiipt;</t>", "17": "<t>xink'e ajwi' sununkil b'an chiru,</t> <t>yiib'anb'il rik'in miir ut kaneel.</t>", "18": "<t>Kim b'i', ut uk'aqo b'iin toj reetal taasaqewq;</t> <t>ut qayalaq xsahil li rahok ib'.</t>", "19": "<t>Xb'aan naq linb'eelom maa'ani sa' kab'l:</t> <t>xkoho chi najt ut toj taab'ayq chaq.</t>", "20": "<t>Naab'al li tumin xk'am chirix,</t> <t>ut toj sa' xxoronik li po tol'elq sa' kab'l”.</t>", "21": "<pb/><t>Rik'in b'alaq'il aatin kirelaji ru li al,</t> <t>kixq'unb'esi ut kireechani chi junwaakaj.</t>", "22": "<t>Ut li mem aj al koho chirix li ixq:</t> <t>kama' junaq b'ooyx naxik chi kamsiik;</t> <t>jo' junaq kej xt'ane'k sa' li ch'imb'</t>", "23": "<t>ut chi junpaat xpaynumiik li xch'ool chi simaj;</t> <t>jo' junaq xik'anel xul noxnaq sa' li ra'al,</t> <t>chi ink'a' naxnaw naq aran taasachq li xyu'am.</t>", "24": "<pb/><t>Jo'kan utan, at walal ink'ajol, chinaawab'i;</t> <t>k'e sa' laach'ool li aatin ninye aawe.</t>", "25": "<t>Maapo' laak'a'uxl xmaak li ixq a'an,</t> <t>ut maataaqe sa' li xmaa'usilal.</t>", "26": "<t>Xb'aan naq naab'aleb' li ak xe'sachk xb'aan,</t> <t>ut k'ajo'eb' li xe'oso'k chi junwaakaj.</t>", "27": "<t>Li xik sa' rochoch li ixq a'an, a'an li xik sa' xb'alb'a:</t> <t>a'an li xik sa' xna'ajeb' li kamenaq.</t>"}