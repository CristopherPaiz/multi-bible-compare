{"1": "<pb/><t>Li ha' li nakaltesink napo'ok na'leb';</t> <t>li nakalaak nakaano'k ru ut nasachk xna'leb':</t> <t>maajoq'e tixtaw xchaab'il na'leb'.</t>", "2": "<pb/><t>Naq li awab'ej najosq'o'k,</t> <t>naxjap re jo' li kaqkoj;</t> <t>li ani nayoob'ank xjosq'il</t> <t>xiw xiw wank li xyu'am.</t>", "3": "<pb/><t>Li maak'a' xna'leb'</t> <t>naxch'ik rib' sa' raaxiik';</t> <t>ab'an li narisi rib' chisa',</t> <t>xk'ulub' naq taak'eemanq xloq'al.</t>", "4": "<pb/><t>Laj q'em ink'a' na'awk sa' xq'ehil li awk;</t> <t>ut sa' xq'ehil li q'olok, nasik'ok,</t> <t>ab'an maak'a' naxtaw.</t>", "5": "<pb/><t>Li xk'a'uxl li winq, a'an kama' li chamal ha';</t> <t>ab'an li seeb' xch'ool, naxtaw ru.</t>", "6": "<pb/><t>Naab'aleb' neke'xye naq chaab'ileb';</t> <t>ab'an ink'a' natawmank junaq tiik xch'ool.</t>", "7": "<pb/><t>Us xaq reheb' li ralal xk'ajol li winq</t> <t>li kiwank sa' tiikilal ut chaab'ilal.</t>", "8": "<pb/><t>Naq li awab'ej nak'ojlaak sa' li raqleb'aal aatin,</t> <t>sa' junpaat naxtaw ani wank xmaak.</t>", "9": "<pb/><t>Maajun truuq tixye: “Maak'a' inmaak;</t> <t>relik chi yaal naq saq ru linch'ool”.<f>[81]</f></t>", "10": "<pb/><t>Rajom li Yos naq tiikaq laach'ool:</t> <t>li Qaawa' xik' narileb' li neke'b'isok chi ink'a' tz'aqal.<f>[82]</f></t>", "11": "<pb/><t>Rik'in li naxb'aanu li saaj al</t> <t>nak'utunk ma chaab'il ut tiikaq li xch'ool.</t>", "12": "<pb/><t>Li xikej, a'an re ab'ink, ut li xsa' uhej re ilok:</t> <t>chi xkab'ichaleb' xyoob'tesihom li Qaawa'.</t>", "13": "<pb/><t>Mixik aach'ool chi wark,</t> <t>re naq ink'a' tatneb'a'o'q;</t> <t>k'e b'an aach'ool chi k'anjelak,</t> <t>ut taawanq aatzekemq.</t>", "14": "<pb/><t>“Ink'a' us laak'ay”, chan laj loq'onel;</t> <t>ab'an naq naxik, nasaho'k sa' xch'ool rik'in li xloq'om.</t>", "15": "<pb/><t>Wank li oor ut naab'al li chaab'il q'ol;</t> <t>ab'an q'axal loq' wi' chik li chaab'il na'leb'.</t>", "16": "<pb/><t>Li xk'asok chirix li ink'a' naxnaw ru,</t> <t>maq'omaq li raq' chiru,</t> <t>ut kanaaq cho'q ruuchil li xk'asok.<f>[83]</f></t>", "17": "<pb/><t>Li natzekank li elq'anb'il wa</t> <t>sa nareek'a sa' xtiklajik;</t> <t>ab'an sa' roso'jik</t> <t>ch'och' aj chik tixlow.</t>", "18": "<pb/><t>Naq k'uub'anb'il chi us junaq k'anjel, us na'elk.</t> <t>Matxik chi yalok wi ink'a' xak'oxla chi us.</t>", "19": "<pb/><t>Li nawulak chiru molok aatin,</t> <t>maajun li na'leb' naxk'uula chi muqmu;</t> <t>jo'kan naq maawochb'eeniheb' laj tik'ti'.</t>", "20": "<pb/><t>Li naxmajewa li xna' xyuwa',</t> <t>jwal ra tixk'ul naq taakamq:</t> <t>taaxik sa' jun na'ajej q'axal q'oqyinkil ru.<f>[84]</f></t>", "21": "<pb/><t>Li nab'ihomo'k chi junpaat,</t> <t>ink'a' tox'osob'tesiiq moqon.</t>", "22": "<pb/><t>Maak'oxla reeqajunkil li rahilal xak'ul.</t> <t>K'ojob' aach'ool rik'in li Yos,</t> <t>ut A'an taakoloq aawe.<f>[85]</f></t>", "23": "<pb/><t>Li Qaawa' xik' naril li b'isleb' ink'a' tz'aqal:</t> <t>naq wank jun b'isleb' re loq'ok ut jalan chik re k'ayink.</t>", "24": "<pb/><t>Li Qaawa' nak'utuk xb'e li junjunq.<f>[86]</f></t> <t>Maajun naxnaw xjunes b'ar yo chi xik.<f>[87]</f></t>", "25": "<pb/><t>Xiw xiw xyeechi'inkil junaq mayej chiru li Yos chi junpaat,</t> <t>ut moqon ink'a' taawaj xk'eeb'al.</t>", "26": "<pb/><t>Naq li awab'ej wank xna'leb',</t> <t>naraanilasiheb' li ink'a' useb' xch'ool</t> <t>ut naxsach ruheb' chi junwaakaj.</t>", "27": "<pb/><t>Li musiq'ej li wank qik'in, a'an xsaqenk li Qaawa',</t> <t>li naxsik'i jo'ch'inal jo'nimal wank sa' qach'ool.</t>", "28": "<pb/><t>Li rahok ut li uxtaanank</t> <t>nak'aak'alenk re li awab'ej;</t> <t>xaqxooq xwankil chi kaw</t> <t>wi chaab'il ut tiik xch'ool li awab'ej.</t>", "29": "<pb/><t>Li xloq'aleb' li saaj poyanam</t> <t>a'an li xkawilaleb';</t> <t>li xkorooneb' li ak cheekeb'</t> <t>a'an li xchaab'il yu'ameb'.</t>", "30": "<pb/><t>Li rahob'tesiik naxb'an li maa'usilal,</t> <t>ut li rahilal naxk'irtasi li ch'oolej toj sa' xchamal.</t>"}