{"1": "<pb/>A'an a'in li raatin laj Lemuel, awab'ej re Masá, li kitzole'k wi' xb'aan li xna':", "2": "<pb/><t>At walal ink'ajol, li xatyo'laak wik'in,</t> <t>xsumenkilat lintij chiru li Yos,</t> <t>k'aru tinye aawe?</t>", "3": "<t>Maakaanob'resi aawu xb'aaneb' li ixq</t> <t>xb'aan naq xb'aaneb' a'an naab'aleb' li awab'ej xe'sachk xna'leb'.</t>", "4": "<pb/><t>At Lemuel, moko us ta naq eb' li awab'ej te'kalaaq</t> <t>chi moko naq li xjolomileb' li tenamit te'ruk' li ha' nakaltesink,</t>", "5": "<t>xb'aan naq wi neke'kalaak,</t> <t>nasachk li chaq'rab' sa' xch'ooleb' ut ink'a' chik neke'xkol li neb'a'.</t>", "6": "<pb/><t>K'e li ha' nakaltesink reheb' li ra sa' xch'ooleb' ut kamkeb' re.</t>", "7": "<t>Uk'aqeb'; chi jo'kan taasachq sa' xch'ooleb' li neb'a'il ut li rahilal yookeb' chi xk'ulb'al.</t>", "8": "<pb/><t>Chat-aatinaq chirixeb' li ink'a' naru te'xkol rib' xjuneseb'</t> <t>ut chakoleb' li maajun na'aatinak chirixeb'.</t>", "9": "<t>Aatinan chirixeb' ut raqon aatin sa' xb'eeneb' rik'in tiikilal;</t> <t>chakoleb' li neb'a' ut li kub'enaqeb' xwankil.</t>", "10": "<t>Jwal ch'a'aj xtawb'al junaq ixq chaab'il xna'leb';</t> <t>q'axal loq' wi' chik chiru li lemtz'il q'ol.</t>", "11": "<t>Li xsum'aatin, k'ojk'o xch'ool rik'in a'an,</t> <t>xb'aan naq maajun wa taaneb'a'o'q.</t>", "12": "<t>Li ixq a'an naxb'aanu li us cho'q re li xsum'aatin,</t> <t>rajlal kutan, chiru chixjunil li xyu'am.</t>", "13": "<t>Naxsik' li tuuxnoq' ut li liin,</t> <t>ut chi anchal xch'ool natz'uluk.</t>", "14": "<t>Chanchan wi' xjukub' laj yakonel,</t> <t>li najt naxk'am chaq li chaab'il eechej.</t>", "15": "<t>Toj hik'ho nawakliik ut naxk'eheb' chi wa'ak li xkok'al,</t> <t>ut naxjek'i xk'anjeleb' li xmoos ixq.</t>", "16": "<t>Naxsik' ut naxloq' jun siiraq li ch'och',</t> <t>ut rik'in li xtumin naraw li x'uub'.</t>", "17": "<t>Chi anchal xch'ool na'ok chi k'anjelak,</t> <t>xb'aan naq q'axal kaw rib'.</t>", "18": "<t>Naril chi us li xk'anjel re naq us taa'elq,</t> <t>ut ink'a' nahilank chi k'anjelak chiru q'oqyink.</t>", "19": "<t>Naxq'in li xnoq' rik'ineb' li ruq';</t> <t>naxkem ut naxb'ojeb' li xb'aatal.</t>", "20": "<t>Junelik naxtenq'aheb' li neb'a'</t> <t>ut narileb' li wankeb' sa' rajb'al ru.</t>", "21": "<t>Ink'a' nak'oxlak chirix li ke,</t> <t>xb'aan naq ka'taheb' li raq' chixjunileb' sa' li xjunkab'al.</t>", "22": "<t>A'an ajwi' naxkem li risb'</t> <t>ut naxtiqib' rib' rik'in chaab'il t'ikr.</t>", "23": "<t>Li xsum'aatin jwal nawno ru sa' li tenamit,</t> <t>naq nak'ojlaak sa' xyanqeb' li cheekel winq.</t>", "24": "<t>Nakemok aq'ej ut k'aamal sa',</t> <t>ut naxk'ayi reheb' laj yakonel.</t>", "25": "<t>Naxtiqib' rib' rik'in loq'al ut kawilal,</t> <t>ut ink'a' nak'oxlak chirix li kutan chaalel.</t>", "26": "<t>Na'aatinak junes rik'in chaab'il na'leb',</t> <t>ut naxtijeb' li xkok'al rik'in rahok.</t>", "27": "<t>Naxch'oolaniheb' li wankeb' sa' rochoch,</t> <t>ut ink'a' naxtzeka li k'aru ink'a' xk'anjela.</t>", "28": "<t>Usilaatinanb'il xb'aaneb' li ralal xk'ajol,</t> <t>ut li xsum'aatin naxk'e xloq'al ut naxye re:</t>", "29": "<t>“Naab'aleb' li ixq chaab'ileb' xch'ool,</t> <t>ab'an laa'at li q'axal chaab'il chiru chixjunileb', chan.</t>", "30": "<t>Li chaab'ilal nab'alaq'ik</t> <t>ut li ch'ina'usal yal nanume'k;</t> <t>ab'an li ixq li naroxloq'i li Qaawa',</t> <t>a'an xk'ulub' xk'eeb'al xloq'al.</t>", "31": "<t>K'ehomaq xloq'al li k'anjel naxb'aanu,</t> <t>ut chisaho'q xch'ool chixjunileb' sa' li tenamit rik'in li xb'aanuhom.<f>[132]</f></t>"}