{"1": "<pb/>A'an a'in li xyehom laj Agur, ralal laj Jaké, aj Masá. Laj Agur kiraatinaheb' laj Itiel ut laj Ukal chi jo'ka'in:", "2": "<pb/><t>Tz'aqal yaal naq laa'in jwal kaw injolom</t> <t>sa' xyanqeb' li maak'a' neke'xnaw;</t> <t>ut ink'a' ninnaw k'oxlak.</t>", "3": "<t>Ink'a' xintzol li chaab'il na'leb',</t> <t>chi moko ninnaw ani li Qaawa'.</t>", "4": "<t>Ani kitaqe'k sa' choxa</t> <t>ut kikub'e chaq wi' chik?</t> <t>Ani kixmoch'o li iq' sa' li ruq'?</t> <t>Ani kilanok re li ha' sa' t'ikr</t> <t>ut kixk'ojob' xnub'ajlil li ruuchich'och'?</t> <t>Ye we ani xk'ab'a' a'an</t> <t>ut ani xk'ab'a' li ralal.</t>", "5": "<pb/><t>Chixjunil li raatin li Yos puuxinb'il ru;</t> <t>li Qaawa' naxkoleb' li neke'xk'ojob' xch'ool rik'in.<f>[129]</f></t>", "6": "<t>Maak'e xb'een li raatin li Yos;</t> <t>mare anchal tatxch'iila ut tatxk'e cho'q aj tik'ti'.</t>", "7": "<pb/><t>Wiib' ajwi' li na'leb' xintz'aama aawe,</t> <t>at Qaawa', rub'elaj linkamik,</t> <t>ut maaram chiwu:</t>", "8": "<t>Minaak'e chi b'alaq'iik ut chi tik'ti'ik;</t> <t>maak'e inb'ihomal chi moko neb'a'il,</t> <t>ka'ajaq b'an wi' lintzekemq re rajlal kutan.<f>[130]</f></t>", "9": "<t>Mare anchal naq ak xinwa'ak ut xinnujak, tinye:</t> <t>“Ink'a' ninnaw ani li Yos”, cha'qin.</t> <t>Ut wi wanqin sa' neb'a'il,</t> <t>mare tin'ok chi elq'ak ut tink'e chi majewaak laak'ab'a'.</t>", "10": "<pb/><t>Maaq'ab'a junaq aj k'anjel chiru laj eechal re.</t> <t>Mare anchal tatxmajewa, ut taatoj rix laamaak.</t>", "11": "<pb/><t>Wankeb' poyanam neke'xmajewa li xyuwa'</t> <t>ut ink'a' neke'xk'e xloq'al li xna'.</t>", "12": "<t>Wankeb' li neke'xye naq maak'a'eb' xmaak,</t> <t>ab'an nujenaqeb' chi maa'usilal.</t>", "13": "<t>Wankeb' neke'xnimob'resi rib'</t> <t>ut yal sa' rix ruheb' neke'ril chixjunileb'.</t>", "14": "<t>Wankeb' ajwi' poyanam li wankeb' xq'esnal ch'iich' cho'q ruuch reheb',</t> <t>ut kok' q'esnal ch'iich' cho'q xkalam e,</t> <t>re xkamsinkileb' li kub'enaqeb' xwankil</t> <t>ut xsachb'aleb' chi junajwa li neb'a' sa' ruuchich'och'.</t>", "15": "<pb/><t>Li xul li natz'ub'uk kik'</t> <t>wankeb' wiib' li ral.</t> <t>Li jun naxk'ab'a'in: “K'e we”,</t> <t>ut li jun chik: “Twaj xkomon” xk'ab'a'. <pb/>Oxib'eb' malaj kaahib'eb' li ink'a' neke'k'ojlaak xch'ool</t> <t>ut maajoq'e neke'xye: “Tz'aqalaq”.</t>", "16": "<t>A'aneb' li xmuqleb'aal kamenaq ut li xma'al ixq,</t> <t>li ch'och' li sa' junpaat naruk' li ha'</t> <t>ut li xam ink'a' nach'anaak chi sachok.</t>", "17": "<pb/><t>Li naxtz'eqtaana li xyuwa'</t> <t>ut ink'a' naxpaab' li xna',</t> <t>taa'isiiq xsa'eb' li ru xb'aaneb' li so'sol</t> <t>ut taat'upiiq li xtib'el xb'aaneb' li t'iw.</t>", "18": "<pb/><t>Wankeb' oxib' malaj kaahib' li na'leb'</t> <t>li nasachk inch'ool xb'aaneb' ut ink'a' nintaw xyaalal:</t>", "19": "<t>chanru xnawb'al li xnums li t'iw chiru li choxa,</t> <t>chanru xnawb'al li xnums li k'anti' chiru li pek,</t> <t>chanru xnawb'al li xnums li jukub' chiru li palaw</t> <t>ut chanru xnawb'al naq li winq xwank rik'in jun li ixq.<f>[131]</f></t>", "20": "<pb/><t>Li ixq li naxmux li xsumlajik,</t> <t>nawank rik'in jalanil winq,</t> <t>na'atink ut naxye:</t> <t>“Maak'a' maak xinb'aanu”, chan.</t>", "21": "<pb/><t>Wank oxib' li na'leb' ink'a' ninkuy rilb'al,</t> <t>ut li xka nareek'asi li ruuchich'och':</t>", "22": "<t>li moosej na'ok chi awab'ejink,</t> <t>li maak'a' xna'leb' nanumwa'ak,</t>", "23": "<t>li kanab'anb'il ixq nasumlaak wi' chik,</t> <t>ut li moos ixq nakanaak cho'q reeqaj laj eechal re.</t>", "24": "<pb/><t>Wankeb' kaahib' paay li kok' xul sa' ruuchich'och'</t> <t>li q'axal wankeb' xna'leb' chiruheb' li wankeb' xna'leb':</t>", "25": "<t>eb' li sank li moko kaweb' ta rib',</t> <t>ab'an neke'xk'uula xtzekemqeb' sa' li saq'ehil;</t>", "26": "<t>eb' li yak li moko kaweb' ta,</t> <t>ut neke'wank sa' xjob'olaleb' li pek;</t>", "27": "<t>eb' laj saak' li us ta maak'a' aj k'amol xb'eheb';</t> <t>ab'an neke'b'eek chi tzol ut chi tustu ru;</t>", "28": "<t>ut eb' li tolokok li naru xchapb'aleb'</t> <t>ut wankeb' ajwi' sa' rochoch li awab'ej.</t>", "29": "<pb/><t>Wankeb' oxib' malaj kaahib'</t> <t>li ch'ina'us rilb'al naq neke'b'eek:</t>", "30": "<t>li kaqkoj li jwal kaw rib' sa' xyanqeb' li xul ut maajun naxxiwa ru;</t>", "31": "<t>li tzo' kaxlan li q'axal q'etq'et, li teelom chib'aat</t> <t>ut li awab'ej li naxk'am xb'eheb' laj puub'.</t>", "32": "<pb/><t>Wi xb'aan aamemil xak'e aawankil</t> <t>ut xak'uub' maa'usilal chirixeb' jalan chik, k'oxla a'in:</t>", "33": "<t>naq taayuule li xya'al xtu' li wakax,</t> <t>taasaso'q ru;</t> <t>wi taapitz' chi kaw laawu'uj,</t> <t>taawisi xkik'el;</t> <t>ut wi taachiq' xjosq'il jalan chik,</t> <t>raaxiik' toxaataw.</t>"}