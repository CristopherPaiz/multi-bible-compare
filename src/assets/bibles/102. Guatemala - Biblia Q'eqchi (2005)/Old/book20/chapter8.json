{"1": "<pb/><t>Li chaab'il na'leb' yo chi b'oqok,</t> <t>kaw xyaab' xkux li seeb'al k'a'uxl.</t>", "2": "<t>Sa' xb'eeneb' li b'ool naxik chi b'oqok,</t> <t>ut naxaqlije'k sa'atqeb' li xaalib'e;</t>", "3": "<t>na'ab'imanje'k sa' rokeb'aaleb' li tenamit,</t> <t>ut sa'atqeb' li jalb'e japjo re chi xyeeb'al:<f>[24]</f></t>", "4": "<t>“Eerik'in laa'ex ok we chi aatinak,</t> <t>li xyaab' linkux cho'q reheb' chixjunil li poyanam.</t>", "5": "<t>Ex saaj al li maak'a' eena'leb' ut jipex,</t> <t>tzolomaq li chaab'il na'leb' ut li seeb'al k'a'uxl.</t>", "6": "<t>Ab'ihomaqin, xb'aan naq tin'aatinaq chi tz'aqal re ru;</t> <t>ok we xyeeb'al xninqaleb' ru aatin.</t>", "7": "<t>Li ok we xyeeb'al, a'an tz'aqal yaal;</t> <t>ut maajun junaq tik'ti' wank chisa'.</t>", "8": "<t>Tz'aqal re ru li aatin ok we xyeeb'al,</t> <t>ut maajun junaq b'alaq'il aatin tinye.</t>", "9": "<t>Ch'olch'o ru chixjunil cho'q re li seeb' xch'ool,</t> <t>ut tz'aqal yaal li waatin cho'q re li wank xk'a'uxl.</t>", "10": "<t>Meesik' li plaat ut li oor,</t> <t>sik'omaq b'an eena'leb' ut leetijb'al.</t>", "11": "<t>Xb'aan naq q'axal loq' li chaab'il na'leb' chiru li ch'ina'usil pek,</t> <t>ut ink'a' naru xjuntaq'eetankil rik'in li b'ihomal.</t>", "12": "<pb/><t>“Laa'in li chaab'il na'leb',</t> <t>ut li wochb'een a'an li seeb'al k'a'uxl.</t> <t>Ninnaw na'leb'ak chi chaab'il.</t>", "13": "<t>Roxloq'inkil ru li Yos</t> <t>a'an xtz'eqtaanankil li maa'usilal;</t> <t>laa'in xik' nawil li q'etq'etil, li nimob'resink ib',</t> <t>li yib'ru yu'amej ut li tik'ti'.</t>", "14": "<t>We li k'uub'ank ut li xb'aanunkil;</t> <t>laa'in laj k'ehol na'leb'</t> <t>ut li xyo'leb'aal li kawil ch'oolej.</t>", "15": "<t>Sa' ink'ab'a' neke'awab'ejink eb' li awab'ej,</t> <t>ut eb' laj nahonel chaq'rab' neke'raqok aatin sa' tiikilal.</t>", "16": "<t>Sa' ink'ab'a' wankeb' xwankil li xjolomileb' li tenamit,</t> <t>ut tiik xch'ooleb' chixjunileb' laj raqol aatin.</t>", "17": "<t>Laa'in ninraheb' li nake'rahok we;</t> <t>ut eb' li nikine'xsik' chi anchaleb' xch'ool, nikine'xtaw.</t>", "18": "<t>Wik'in wankeb' li b'ihomal ut li loq'al,</t> <t>li sahilal ut li tiikil ch'oolej.</t>", "19": "<t>Jwal chaab'il li ninyeechi'i</t> <t>chiru li chaab'il oor;</t> <t>ut li ninsi laa'in,</t> <t>a'an q'axal loq' wi' chik chiru li plaat.</t>", "20": "<t>Laa'in ninb'eek sa' li tiikilal,</t> <t>ut sa' xb'ehil li tz'aqal yaal,</t>", "21": "<t>re xb'ihomob'resinkil eb' li neke'rahok we</t> <t>ut xnujob'resinkil li rochocheb' chi sahil eechej.</t>", "22": "<pb/><t>“Li Qaawa' Yos kiyoob'tesink we xb'enwa,</t> <t>junxilaj chiru chixjunil li xb'aanuhom.<f>[25]</f></t>", "23": "<t>Kinxsiya chaq sa' xtiklajik,</t> <t>rub'elaj xyoob'tesinkil li ruuchich'och'.</t>", "24": "<t>Kinxyoob'tesi chaq naq toj maak'a' chaq li palaw,</t> <t>junxilaj chiruheb' li yu'amha' ut eb' li nima'.</t>", "25": "<t>Naq toj maji' neke'k'ojlaak sa' xna'ajeb' li tzuultaq'a,</t> <t>ak xyoob'tesihomin chaq li Qaawa',</t>", "26": "<t>naq toj maak'a' chaq li ch'och' ut li che'k'aam,</t> <t>chi moko li pojtz' k'uub'k'u wi' li ruuchich'och'.</t>", "27": "<t>Naq li Yos kixhel li choxa sa' xb'eeneb' li palaw,</t> <t>aran wankin laa'in.</t>", "28": "<t>Naq kixkanab'eb' li choql chiru li choxa</t> <t>ut kixk'ojob' li palaw sa' xna'aj;</t>", "29": "<t>naq kixraq li xna'aj li palaw</t> <t>re naq ink'a' taa'elq li ha';</t> <t>naq kixk'e li rub'elankil li ruuchich'och',<f>[26]</f></t>", "30": "<t>ak wankin chaq aran chi xk'atq li Qaawa'</t> <t>cho'q aj k'ehol xna'leb'.</t> <t>Laa'in nink'ehok chaq xsahil xch'ool rajlal kutan,</t> <t>junelik ninb'atz'unk chiru</t>", "31": "<t>sa' li ruuchich'och' yoob'tesinb'il xb'aan;</t> <t>ut nintaw xsahil linch'ool</t> <t>rik'ineb' li ralal xk'ajoleb' li poyanam.<f>[27]</f></t>", "32": "<pb/><t>“Ut anaqwan, ex walal ink'ajol,</t> <t>ab'ihomaq li waatin.</t> <t>Us xaq eere wi teetzol eerib' wik'in.</t>", "33": "<t>Paab'omaq li waatin</t> <t>ut chiwanq eechaab'il na'leb';</t> <t>meetz'eqtaana leetijb'al inb'aan.</t>", "34": "<t>Us xaq re li na'ab'ink we,</t> <t>wulaj wulaj naraj wab'inkil</t> <t>ut ninxsik' toj sa' li wochoch.</t>", "35": "<t>Xb'aan naq ani natawok we,</t> <t>naxtaw li yu'am,</t> <t>ut li Qaawa' naxk'ut li rusilal.<f>[28]</f></t>", "36": "<t>Ab'an li natz'eqtaanank we,</t> <t>naxsach rib' xjunes;</t> <t>li xik' na'ilok we,</t> <t>naxsik' li xkamik”.</t>"}