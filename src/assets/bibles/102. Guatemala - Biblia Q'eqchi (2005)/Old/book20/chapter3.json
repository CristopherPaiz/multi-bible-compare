{"1": "<pb/><t>At walal ink'ajol, misachk sa' laach'ool link'utum</t> <t>ut k'uula sa' laawaanm linchaq'rab';</t>", "2": "<t>chi jo'kan taanajto'q roq laayu'am</t> <t>ut us tat-elq sa' chixjunil, chiru k'iila chihab'.</t>", "3": "<pb/><t>B'aanu li yaal ut li rahok chi junelik;</t> <t>chak'uulaheb' jo' junaq chaab'il q'ol chakux,</t> <t>ut chatz'iib'aheb' sa' laach'ool.</t>", "4": "<t>Chi jo'kan osob'tesinb'ilaqat xb'aan li Yos</t> <t>ut taak'ehe'q aaloq'al xb'aaneb' li tenamit.<f>[10]</f></t>", "5": "<t>K'ojk'ooq aach'ool rik'in li Yos chi junelik,</t> <t>ut maawa' rik'in laak'a'uxl laana'leb'.<f>[11]</f></t>", "6": "<t>Sa' chixjunil li k'aru taab'aanu</t> <t>wanq sa' aach'ool li Qaawa' Yos,</t> <t>ut A'an tixtiikob'resi laab'e.</t>", "7": "<t>Maaye aawib' naq k'ajo' aana'leb';</t> <t>chawoxloq'i li Qaawa'</t> <t>ut chatz'eqtaana li ink'a' us.</t>", "8": "<t>Chi jo'kan maak'a'aq aayajel</t> <t>ut q'axal kawaq aawib'.</t>", "9": "<pb/><t>Chak'e xloq'al li Qaawa' rik'ineb' laasahil eechej</t> <t>ut rik'inatq li xb'een ru laawawimq.</t>", "10": "<t>Chi jo'kan eb' laak'uuleb'aal te'nujaq chi ixim,</t> <t>ut jwal naab'alaq laa'ak' b'iin.</t>", "11": "<pb/><t>At walal ink'ajol, maatz'eqtaana laatijb'al xb'aan li Qaawa',</t> <t>chi moko tatch'i'taaq naq tatxq'us,<f>[12]</f></t>", "12": "<t>xb'aan naq li Qaawa' naxq'us li naxra,<f>[13]</f></t> <t>jo' jun li yuwa'b'ej naxq'us li ralal raaro xb'aan.<f>[14]</f></t>", "13": "<pb/><t>Us xaq reheb' li xe'xtaw li chaab'il na'leb',</t> <t>us xaq reheb' li wankeb' xseeb'al xk'a'uxeb'.</t>", "14": "<t>A'an jwal us wi' chik</t> <t>chiru xk'eeb'al li tumin sa' yakleb'aal tumin;</t> <t>jwal terto xtz'aq chiru li oor.</t>", "15": "<t>Li chaab'il k'a'uxl q'axal xchaq'alil ru chiru li lemtz'il q'ol;</t> <t>maak'a' naru xjuntaq'eetankil wi'.</t>", "16": "<t>Rik'in li xnim uq' naxyeechi'i aayu'am najt roq,</t> <t>ut rik'in li junchik naxyeechi'i aab'ihomal ut aaloq'al.</t>", "17": "<t>Xtaaqenkil li xnums,</t> <t>a'an q'axal sahilal;</t> <t>wi tatb'eeq jo' naxye a'an,</t> <t>tatwanq sa' tuqtuukilal.</t>", "18": "<t>A'an li che' nak'ehok yu'am reheb' li neke'tawok re:</t> <t>us xaq reheb' li neke'eechanink re.</t>", "19": "<t>Li Qaawa' kixk'ojob' li ruuchich'och' rik'in xnimal k'a'uxl;</t> <t>kixkupub' li choxa rik'in li xseeb'al xch'ool.</t>", "20": "<t>Sa' xk'ab'a' li xnawom jachjookeb' li ha',</t> <t>ut eb' li choql neke'xk'e li xchu'ke.</t>", "21": "<pb/><t>At walal ink'ajol, k'uula sa' laach'ool</t> <t>li chaab'il na'leb' ut k'a'uxl,</t> <t>ut misachk chawu li wank sa' xyaalal:</t>", "22": "<t>a'anaq yu'am cho'q aawe</t> <t>ut xsahob' aawu jo' jun lemtz'il q'ol.</t>", "23": "<t>Chi jo'kan tatb'eeq sa' xyaalal</t> <t>ut ink'a' taatichk'oq laawoq.</t>", "24": "<t>Maak'a' taaxiwa naq tatyoklaaq;</t> <t>ut naq akaq xatsotlaak, sa tatwarq.<f>[15]</f></t>", "25": "<t>Ink'a' taaxiwa li rahilal taachalq chi junpaat,</t> <t>chi moko li xsachikeb' li ink'a' useb' xch'ool,</t>", "26": "<t>xb'aan naq li Qaawa' wanq aawik'in</t> <t>ut ink'a' tatxk'e chi t'ane'k sa'eb' li ra'al.</t>", "27": "<pb/><t>Maaram junaq usilal reheb' li neke'raj tenq'aak,<f>[16]</f></t> <t>wi wank chawu xb'aanunkil.</t>", "28": "<t>Maaye re laawas aawiitz'in: “Toj wulaj tatintenq'a”,</t> <t>naq wan chawu xtenq'ankil anaqwan.</t>", "29": "<t>Matyoob'ank rahilal chirix laawas aawiitz'in</t> <t>li k'ojk'o xch'ool chawix.</t>", "30": "<t>Matpleetik rik'in anihaq,</t> <t>wi maajun xb'aanunk rahilal aawe.</t>", "31": "<t>Maakaqaliheb' li neke'yoob'ank raaxiik',</t> <t>chi moko chatzol aawe li k'aru neke'xb'aanu,</t>", "32": "<t>xb'aan naq li Qaawa' xik' narileb' li ink'a' useb' xna'leb',</t> <t>ab'an naxraheb' li tiikeb' xch'ool.</t>", "33": "<t>Li xmajewahom li Qaawa'</t> <t>wank sa' rochoch li naxb'aanu li maa'usilal;</t> <t>ab'an osob'tesinb'il li xjunkab'al li tiik xch'ool.</t>", "34": "<t>Li Qaawa' naxse'eb' li neke'xnimob'resi rib',</t> <t>ab'an narusilaheb' li kub'enaqeb' xwankil.<f>[17]</f></t>", "35": "<t>Eb' li wankeb' xna'leb' te'reechani li loq'al;</t> <t>ab'an tz'eqtaananb'ilaqeb' li maak'a'eb' xna'leb'.</t>"}