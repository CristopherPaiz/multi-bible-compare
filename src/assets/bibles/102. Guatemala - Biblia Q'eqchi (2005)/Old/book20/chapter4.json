{"1": "<pb/><t>Ex walal ink'ajol, ab'ihomaq leetijb'al xb'aan leeyuwa';</t> <t>k'ehomaq eech'ool chi xtawb'al eena'leb'.</t>", "2": "<t>Jwal chaab'il li na'leb' nekexintzol wi';</t> <t>jo'kan naq meetz'eqtaana li nink'ut cheru.</t>", "3": "<t>Laa'in ajwi' xink'uula'alo':</t> <t>k'ajo' naq xinxra linna'.</t>", "4": "<t>Ut linyuwa' xk'e chaq inna'leb',</t> <t>xye we chi jo'ka'in:</t> <t>“K'uula sa' laach'ool eb' li waatin;</t> <t>paab' linchaq'rab', ut tatyo'yooq.</t>", "5": "<t>Sik' li chaab'il na'leb',</t> <t>ut chiwanq xseeb'al laach'ool;</t> <t>maatz'eqtaanaheb',</t> <t>chi moko chisachq sa' laach'ool li k'aru ninye.</t>", "6": "<t>Wi nakara li chaab'il na'leb' ut maajun sut nakatz'eqtaana,</t> <t>a'an tatxtenq'a ut tatxkol.</t>", "7": "<t>Chayal aaq'e chi xtawb'al aana'leb';</t> <t>chaweechani li seeb'al k'a'uxl,</t> <t>us ta tento xk'ayinkil laajunkab'lal.</t>", "8": "<t>Chara li chaab'il na'leb', ut a'an tixterq'usi laaloq'al;</t> <t>chajunaji aawib' rik'in, ut a'an tixxaqab' laawankil.</t>", "9": "<t>Sa' laajolom tixk'e jun lemtz'il q'ol</t> <t>ut tixsi aawe jun xchaq'alil ru koroon”.</t>", "10": "<pb/><t>Ab'i, at walal;</t> <t>k'ulub'a li waatin,</t> <t>re naq najtaq roq laayu'am sa' ruuchich'och'.</t>", "11": "<t>Yookin chi xk'utb'al chawu li chaab'il b'e,</t> <t>ut nakatintzol rik'in li chaab'il na'leb'.</t>", "12": "<t>Chi jo'kan sa' laab'eenik</t> <t>maak'a' taach'i'ch'i'inq aawe,</t> <t>ut wi tat-aanilaq, ink'a' tattichk'oq.</t>", "13": "<t>Chap aawib' chi kaw rik'in li nink'ut chawu, ut maawach'ab' chik;</t> <t>k'uula sa' laach'ool xb'aan naq a'an laayu'am.</t>", "14": "<t>Matxik chirixeb' li ink'a' useb' xna'leb',</t> <t>chi moko chataaqe xb'eheb' li ink'a' chaab'ileb' xch'ool.</t>", "15": "<t>Chakol aawib' chiruheb' ut maataaqe li xb'eheb';</t> <t>isi aawib' chiruheb' ut ayu chi uub'ej.</t>", "16": "<t>Xb'aan naq eb' a'an ink'a' neke'ruuk chi wark,</t> <t>wi ink'a' xe'b'aanunk maa'usilal;</t> <t>ut ink'a' nakub'eek xwaraheb', wi ink'a' xe'xrahob'tesi junaq xb'enwa.</t>", "17": "<t>Li xwaheb', a'an li maa'usilal;</t> <t>ut li ruk'a'eb', a'an li raaxiik'.</t>", "18": "<pb/><t>Li xyu'ameb' li tiikeb' xch'ool</t> <t>a'an chanchan xsaqenkil li hik'e'k:</t> <t>na'ok chi lemtz'unk</t> <t>toj reetal nakutano'k ru sa' wa'leb'.</t>", "19": "<t>A'ut li xyu'ameb' li ink'a' useb' xch'ool</t> <t>a'an chanchan li aak'ab':</t> <t>chi moko neke'xnaw b'ar xe'tichk'ok.<f>[18]</f></t>", "20": "<t>At walal ink'ajol, ab'i li waatin;</t> <t>chak'e reetal li ninye aawe.</t>", "21": "<t>Misachk chawu,</t> <t>k'uula b'an sa' xchamal laawaanm.</t>", "22": "<t>Xb'aan naq a'an li yu'am cho'q re li ani nak'ulub'ank re;</t> <t>a'an chanchan jun li b'an nak'ehok kawilal.</t>", "23": "<t>Xb'een xb'een chab'eresi laak'a'uxl,</t> <t>xb'aan naq rik'in a'an natiklaak li yu'am.</t>", "24": "<t>Isi sa' xtz'uumal aawe chixjunil li tik'ti'</t> <t>jo' ajwi' li b'alaq'il aatin.</t>", "25": "<t>Tiik tat-iloq chawu</t> <t>ut k'e reetal li k'aru us.</t>", "26": "<t>Chatiikob'resi ru laab'e,</t> <t>re naq maak'a' taak'ul sa' laab'eenik.</t>", "27": "<t>Maajal laab'e,</t> <t>chi moko sa' laanim uq' chi moko sa' laatz'e uq' tatxik;</t> <t>ut junelik wanqat sa' tiikilal.</t>"}