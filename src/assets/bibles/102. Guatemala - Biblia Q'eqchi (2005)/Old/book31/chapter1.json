{"1": "<pb/>A'an a'in li kiril sa' moy u laj Abdías. A'in li raatin li Qaawa' kixye chirix laj Edom: <pb/><t>Xqab'i jun esilal xchalk chaq rik'in li Qaawa';</t> <t>jun aj yehol esil xtaqlaak sa' chixjunileb' li tenamit</t> <t>re xyeeb'al reheb':</t> <t>“Wakliiqo ut yo'qeb' chi yalok rik'ineb' laj Edom”.<f>[1]</f></t> <pb/>Li Qaawa' kixye re laj Edom:", "2": "<pb/><t>“Ch'ina tenamit xatinkanab' wi' sa' xyanqeb' li jalanil tenamit,</t> <t>ut q'axal tz'eqtaananb'ilat.</t>", "3": "<t>Li xq'etq'etil laach'ool xatxb'alaq'i.</t> <t>Wankat sa' xyanqeb' li saqoonak</t> <t>ut chiru tzuul nakayiib' laamuheb'aal;</t> <t>jo'kan naq xaye sa' laach'ool:</t> <t>«Ani tkutuq we chi ch'och'?», chankat.</t>", "4": "<t>Ab'anan, us ta jwal najt tattaqe'q jo' li t'iw</t> <t>ut taayiib' ta laasuk sa' xyanqeb' li chahim,</t> <t>toj aran tatinkub'si chaq”, chan li Qaawa'.</t> <pb/>Li Qaawa' kixye chi jo'ka'in:", "5": "<pb/><t>“Wi ta te'wulaq eb' laj elq' sa' laawochoch chiru q'oqyink,</t> <t>ink'a' raj te'xk'am chixjunil.</t> <t>Ut wi ta te'chalq eb' laj q'olonel,</t> <t>ma ink'a' raj te'xkanab' kach'inaq cho'q aawe?</t>", "6": "<t>Ab'anan k'ajo' naq xe'xpoqle xsa' laawochoch, a Esaú!</t> <t>Xe'relq'a ut xe'xk'am chixjunil laab'ihomal!</t>", "7": "<t>Chixjunileb' li neke'okenk chawix</t> <t>xate'xb'alaq'i ut xate'risi sa' laana'aj.</t> <t>Eb' li nakawotz wi' laatzekemq,</t> <t>xik' aj chik nakate'ril ut xe'xk'e aara'lenkil:</t> <t>«Laj Edom maak'a' chik xna'leb'!», chankeb'”.</t>", "8": "<pb/>Li Qaawa' kixye ajwi': <pb/><t>“Sa' li kutan naq tink'e sa' tojb'amaak laj Edom,</t> <t>tinsach ruheb' li wankeb' xna'leb' aran:</t> <t>maajun li wank xseeb'al xk'a'uxl tkanaaq, sa' xteepal Esaú.</t>", "9": "<t>K'ajo' xxiweb' li kaweb' rib' chi yalok sa' li tenamit Temán,</t> <t>ut maajun junaq tkanaaq chi yo'yo</t> <t>sa'atqeb' li k'iche' sa' xteepal Esaú.</t>", "10": "<t>“Sa' xk'ab'a' xrahob'tesinkil ut xkamsinkil laawiitz'in laj Jakob,<f>[2]</f></t> <t>tatkanaaq sa' xutaan ut tat-oso'q chi junwaakaj.</t>", "11": "<t>Sa' li kutan naq eb' li xik' neke'ilok re li tenamit xe'xchap chixjunil</t> <t>ut eb' li jalaneb' xtenamit xe'xjuk' li rokeb'aal Jerusalén ut xe'xb'uuli rix,</t> <t>laa'at ajwi' jun sa' xyanqeb':</t> <t>maak'a' xab'aanu re xtenq'ankileb' laakomon.</t>", "12": "<t>Ink'a' raj xsaho'k laach'ool chirix li xrahilal laawiitz'in.</t> <t>Ink'a' ajwi' xsaho'k raj laawaanm chirix li roso'jik laj Judá,</t> <t>chi moko xase'e raj sa' xkutankil li raaxiik'.<f>[3]</f></t>", "13": "<t>Ink'a' raj xat-ok sa' lintenamit sa' xkutankil li xrahilal,</t> <t>chi moko xsaho'k raj laach'ool xb'aan li xrahilal sa' xq'ehil li raaxiik';</t> <t>ink'a' raj xawelq'a li xb'ihomal naq xk'ul li rahilal.</t>", "14": "<t>Ink'a' raj xaxaqab' aawib' sa'atqeb' li xaalib'e re xkamsinkileb' li xe'elelik,</t> <t>chi moko xaq'axtesiheb' raj li xe'kole'k sa' xkutankil li raaxiik'.</t>", "15": "<t>Xb'aan naq yo chaq chi nach'ok li xkutankil li Qaawa'</t> <t>cho'q reheb' chixjunil li tenamit.</t> <t>Jo' xab'aanu laa'at reheb' li junch'ol chik,</t> <t>jo'kan ajwi' naq taa'uxmanq aawe:</t> <t>taachalq sa' aab'een laak'ulub' xk'ulb'al.</t>", "16": "<t>“Jo' naq xereek'a laa'ex xk'ahil li rahob'tesiik sa' linloq'laj tzuul,</t> <t>jo'kan ajwi' eb' li jalanil tenamit</t> <t>te'ruk' xsa' li xsek'ul linjosq'il chi kok'aq xsa'</t> <t>toj reetal te'oso'q chi junajwa.</t>", "17": "<t>Ab'anan li tzuul Sión a'anaq li santil na'ajej</t> <t>b'arwi' te'xik chi muqlek eb' li xe'elelik.</t> <t>Eb' li ralal xk'ajol laj Jakob te'reechani wi' chik li xch'och'eb'.</t>", "18": "<t>Li xjunkab'al laj Jakob a'anaq li ru xam,</t> <t>li xjunkab'al laj José a'anaq li raq' xam,</t> <t>ut li xjunkab'al laj Esaú taak'atmanq chi junajwa jo' li k'im:</t> <t>maajun taakole'q sa' xyanqeb' li ralal xk'ajol laj Esaú”, chan li Qaawa'.</t>", "19": "<t>Eb' laj Israel li wankeb' Nejeb</t> <t>te'reechaniheb' li tzuul sa' xteepal Edom;</t> <t>ut eb' li wankeb' chiru taq'a,</t> <t>te'reechani li xtenamiteb' laj Filistea.</t> <t>Te'reechani ajwi' li xteepaleb' laj Efraín ut aj Samaria;</t> <t>ut eb' laj Benjamín, a'aneb' li te'eechaninq re li na'ajej Galahad.</t>", "20": "<t>Jo'k'ihaleb' laj Israel li ke'isiik sa' li xtenamiteb'</t> <t>te'kanaaq Kanahán toj Sarepta;</t> <t>ut eb' laj Jerusalén li tz'aptz'ookeb' Sefarad,</t> <t>te'reechaniheb' li tenamit sa' xteepal Nejeb.</t>", "21": "<t>Te'numtaaq sa' xb'eeneb' ut te'taqsinq aran Sión</t> <t>re raqok aatin sa' xb'eeneb' li xtzuululeb' laj Esaú,</t> <t>ut a' chik li Qaawa' taa'awab'ejinq.</t>"}