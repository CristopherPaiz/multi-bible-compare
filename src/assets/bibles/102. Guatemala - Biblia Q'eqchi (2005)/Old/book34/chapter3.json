{"1": "<pb/><t>Ra chaalel sa' aab'een,</t> <t>at tenamit aj kamsinelat poyanam,</t> <t>nujenaqat chi tik'ti' ut raaxiik'!</t> <t>Maajoq'e nakakanab' li elq'ak.</t>", "2": "<t>Na'ab'iik xyaab' li tz'uum</t> <t>ut xyaab' roqeb' li kawaay.</t> <t>Neke'jitz'itz'nak ut neke'pojlok chaq chi chalk eb' li b'eleb'aal ch'iich'.</t>", "3": "<t>Wankeb' chaq chirix kawaay eb' laj puub';</t> <t>ut jwal neke'lemtz'unk chaq li xq'esnal ch'iich' ut eb' li xjutz' ch'iich'.</t> <t>K'ajo' xk'ihaleb' li xe'tiq'e'k,</t> <t>k'ajo'eb' li kamenaq, maak'a' rajlankileb':</t> <t>eb' li poyanam neke'tichk'okje'k chiruheb' li kamenaq.</t>", "4": "<t>Ut chixjunil a'in xk'ulmank xb'aan li xmaa'usilal li tenamit Nínive.</t> <t>A'an chanchan jun li ixq aj yumb'eet:</t> <t>k'ajo' li xch'ina'usal ut li xchaq'alil ru,</t> <t>ut k'aynaq chi tuulak.</t> <t>Rik'in li ko'b'eetak ut tuulak xb'aanu</t> <t>naab'aleb' li tenamit xe'b'alaq'iik.</t>", "5": "<pb/><t>Xyehom li Nimajwal Yos:</t> <t>“Xinchalk chak'eeb'al sa' xutaan:</t> <t>twisi laawaq' chawix ut tatinkanab' chi t'ust'u;</t> <t>tink'ut laaxutaan chiruheb' li xninqal ru tenamit.</t>", "6": "<t>Tintuub' li tz'ajn sa' aab'een;</t> <t>tatinkanab' sa' xutaan</t> <t>ut tatink'e chi se'eek.</t>", "7": "<t>Chi jo'kan chixjunileb' li te'iloq aawe</t> <t>te'eleliq chawu ut yooqeb' xyeeb'al:</t> <t>«Xjuk'e'k li tenamit Nínive.</t> <t>Ani taatoq'ob'anq ru?</t> <t>Ani taak'ojob'anq xch'ool?», cha'qeb'.</t>", "8": "<t>“Ma q'axal chaab'ilat tab'i' chiru Tebas,</t> <t>li tenamit wank chire li nima' Nilo,</t> <t>li sutsu chi k'iila ha' ut ramro xb'aan li palaw ut li nima'?</t>", "9": "<t>Etiopía ut Ejiipt a'an li xkawilal xch'ool Nínive,</t> <t>ut q'axal kaweb' rib';</t> <t>eb' laj Put ut eb' laj Libia,</t> <t>a'aneb' li neke'okenk chirix.</t>", "10": "<t>Ab'anan eb' laj Tebas ke'isiik ajwi' sa' li xna'ajeb'</t> <t>ut ke'k'ame'k sa' ab'l tenamit;</t> <t>eb' li ralal xk'ajol ke'pik'aje'k chiru tz'ak</t> <t>sa'atqeb' li xaalib'e.</t> <t>Ke'xb'uuli rixeb' li xninqaleb' ru winq</t> <t>ut ke'k'ame'k chi b'ak'b'o eb' li xjolomil li tenamit.</t>", "11": "<t>Chanchan tatkalaaq naq te'xsach aana'leb';</t> <t>laa'at taamuq aawib' ut taayal xsik'b'al b'ar taakol aawib'</t> <t>chiruheb' li xik' neke'ilok aawe.</t>", "12": "<t>“Chixjunileb' laakawub'resinb'il ochoch</t> <t>chanchaneb' xtoonal li iig li wank ru:</t> <t>naq taachiq'chiq'i, taat'ane'q li ru sa' re li taatzekanq re.</t>", "13": "<t>Eb' laasoldaad xe'yopirk:</t> <t>chanchaneb' ixq sa' xyanqeb' li xik' nele'ilok reheb'.</t> <t>Eb' li okeb'aal xe'tehonk chi xka'pak'alil</t> <t>ut li xam xk'at chixjunil li xnat'b'al rix.</t>", "14": "<t>K'uula aaha'</t> <t>re naq wanq aawuk'a' naq sutsuuqat;</t> <t>kawub'resi eb' laasuttz'ak,</t> <t>puq' wi' chik li seb' ut yiib' aaxan.</t>", "15": "<t>Us ta tatk'ihanq jo' laj saak'</t> <t>malaj tattamq ta jo' laj raxq'een,</t> <t>tat-oso'q xb'aan li xam aran</t> <t>ut tatsache'q rik'in q'esnal ch'iich'.</t>", "16": "<t>Xe'k'ihank laj yakonel aawik'in</t> <t>jo' xk'ihaleb' chahim;</t>", "17": "<t>xe'tamk eb' li xninqaleb' ru winq chanchaneb' laj saak',</t> <t>ut eb' laj k'anjel jo'keb' laj raxq'een</t> <t>li neke'xch'utub' rib' chiruheb' li tz'ak xb'aan li ke.</t> <t>Naq natiqwo'k li saq'e, neke'elelik ut neke'sachk,</t> <t>chi maajun nanawok b'ar xkoheb'.</t>", "18": "<t>“Q'axal sa neke'wark laj k'aak'alehom aawe,</t> <t>at awab'ej re Asiria!</t> <t>Eb' li xjolomileb' laj puub' hilhookeb' xaq,</t> <t>eb' laasoldaad neke'cha'chotk sa'eb' li k'iche'</t> <t>ut maajun nach'utub'ank reheb'.</t>", "19": "<t>Maak'a' xb'anol laatiq'ilal,</t> <t>ink'a' chik nak'iraak.</t> <t>Chixjunileb' li neke'ab'ink re laarahilal</t> <t>neke'xpoq'poq'i li ruq'eb' xb'aan xsahil xch'ooleb'.</t> <t>Xb'aan naq ma wank tab'i' junaq</t> <t>li ink'a' xarahob'tesi laa'at chi kok'aq xsa'?”.</t>"}