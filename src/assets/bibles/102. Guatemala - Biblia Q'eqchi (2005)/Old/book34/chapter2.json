{"1": "<pb/><t>At Nínive, we' chaq laj sachonel:</t> <t>yo chi chalk sa' aab'een.</t> <t>K'aak'alen chi us toj sa' li najt xteramil kab'l.</t> <t>Il chi us laab'e, b'ak' chasa' laaq'esnal ch'iich'</t> <t>ut kawresi aawib'.</t>", "2": "<t>Xb'aan naq li Qaawa' tixk'ojob' wi' chik</t> <t>li xloq'al laj Jakob ut li xwankilal laj Israel.</t> <t>Eb' laj elq' ke'sachok re</t> <t>ut ke'xkanab' jo' jun toon chi uub' li maak'a'eb' chik li ruq',</t> <t>ab'an li Yos tixk'e wi' chi li xloq'al ut xwankilal.</t>", "3": "<t>Li xkolb'aleb' rib' laj yalonel a'an kaq xb'onol</t> <t>ut kaq ajwi' li raq'eb'.</t> <t>Ak yo'oon wankeb' chi yalok,</t> <t>chanchan xam eb' li b'eleb'aal ch'iich';</t> <t>ut eb' li xkawaay neke'saapank re xik chi junpaat.</t>", "4": "<t>Eb' li b'eleb'aal ch'iich' neke'suutank sa'atqeb' li b'e,</t> <t>ut neke'chalk neke'xik sa' li tenamit;</t> <t>chanchaneb' li raq'xam ut li raq'kaaq naq neke'nume'k.</t>", "5": "<t>Neke'b'oqe'k li xjolomileb' laj puub',</t> <t>ut eb' a'in neke'xtiikisihatq rib' chi xik sa' xb'een li suttz'ak;</t> <t>kawresinb'ileb' chik li taqleb'aal.</t>", "6": "<t>Xe'teemank chaq eb' li okeb'aal</t> <t>li wankeb' sa' xka'yab'aal li nima',</t> <t>ut xjuk'e'k li rochoch li awab'ej.</t>", "7": "<t>Li xna' li tenamit x'isiik sa' li xna'aj</t> <t>rochb'eeneb' li xmoos ixq,</t> <t>yooqeb' chi q'oqonk jo'eb' li mukuy</t> <t>naq neke'xten reheb' li xch'ool.</t>", "8": "<t>Jo' li ha' yo chi elk sa' jun li jorol kumb',</t> <t>jo'kan naq yookeb' chi elelik eb' laj Nínive.</t> <t>“Xaqlinqex, xaqlinqex!”, chu'uxk reheb',</t> <t>ab'an maajun nasutq'iik.</t>", "9": "<t>“Elq'ahomaqeb' li plaat ut eb' li oor”, chankeb'.</t> <t>Li xb'ihomal Nínive ink'a' nalajk na'oso'k,</t> <t>ut nujenaq li tenamit chi chaab'il eechej.</t>", "10": "<t>Nakirirnak, nayamnak ut juk'ulk chixjunil,</t> <t>jo'ka'in naq xkanaak li tenamit Nínive.</t> <t>Neke'lub'je'k xb'aaneb' xxiw,</t> <t>neke'siksotk li roqeb',</t> <t>maak'a' chik xmetz'eweb' li poyanam;</t> <t>ut saqeb' aj chik chixjunileb' xb'aan xiwak.</t>", "11": "<t>B'ar wank anaqwan li xna'ajeb' li kaqkoj?</t> <t>K'aru xk'ul li xjob'eb' li kok' kaqkoj b'arwi' xe'wank,</t> <t>chi maajun naxib'esink reheb'?</t>", "12": "<t>Nínive jwal kaw rib' naq kiwank,</t> <t>jo' li kaqkoj naq naxkamsi li xtzak,</t> <t>naxch'oolaniheb' li ral</t> <t>ut naxnujob'resiheb' li xk'uuleb'aal rik'in junes tib'.</t>", "13": "<pb/><t>Jo'ka'in xye li Nimajwal Yos:</t> <t>“Xinchalk chajuk'b'al.</t> <t>Tink'ateb' laab'eleb'aal ch'iich'</t> <t>ut sib' aj chik teb'inkanab' wi'.</t> <t>Tinsach ruheb' laawalal aak'ajol,</t> <t>twisi sa' laatenamit chixjunil laawelq'ahom</t> <t>ut ink'a' chik taa'ab'imanq xyaab' xkux laj yehol esil”.</t>"}