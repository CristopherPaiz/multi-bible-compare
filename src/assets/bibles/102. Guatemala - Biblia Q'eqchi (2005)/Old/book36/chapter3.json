{"1": "<pb/><t>Ra chaalel sa' xb'een Jerusalén, li tenamit q'etq'et,</t> <t>muxb'il ru ut aj rahob'tesinel.</t>", "2": "<t>Ink'a' xraj rab'inkil li xyaab' xkux li Qaawa'</t> <t>chi moko xk'ulub'a li q'use'k xb'aan;</t> <t>ink'a' xk'ojob' xch'ool chirix li xYos</t> <t>chi moko xjilok chi xk'atq A'an.</t>", "3": "<t>Li xninqaleb' ru winq li wankeb' aran,</t> <t>chanchaneb' li kaqkoj chaajeb' re;</t> <t>eb' laj raqol aatin jo'keb' laj xojb' sa' li chaqich'och'</t> <t>li ink'a' neke'xkanab' xtib'eb' re wulaj.</t>", "4": "<t>Eb' li xpropeeteb' naxik xb'een neke'xye,</t> <t>aj b'alaq'eb' ut aj tik'ti'eb'.</t> <t>Eb' laj tij neke'xmux li loq'laj na'ajej</t> <t>ut neke'xsach xwankil li xchaq'rab' li Yos.</t>", "5": "<t>Ab'anan li Qaawa' wank sa' xyanqeb'.</t> <t>A'an usilal naxb'aanu, ut maawa' li ink'a' us.</t> <t>Wulaj wulaj naraqok aatin</t> <t>ut rajlal eq'la naxk'ut li tiikilal chiruheb'.</t> <t>A'ut li reemaaru aj winq ink'a' naxnaw xutaanak.</t>", "6": "<pb/><t>Jo'ka'in xye li Qaawa':</t> <t>“Xinsach ruheb' li tenamit,</t> <t>xinjuk'eb' li najt xteramil ochoch;</t> <t>nakirirnak xinkanab'eb' li b'e,</t> <t>chi maajun chik nanume'k aran.</t> <t>Xsache'k chixjunil li na'ajej</t> <t>ut maak'a' chik yu'am aran.</t>", "7": "<t>Sa' inch'ool laa'in naq tinxxiwa Jerusalén</t> <t>ut tixk'ulub'an naq tintij;</t> <t>xink'oxla naq ink'a' tixtz'eq chirix li xch'ool chixjunil li xrahob'tesinkil inb'aan.</t> <t>Ab'an xe'xseeb'a chik rib' chi xb'aanunkil li k'iila maa'usilal.</t>", "8": "<t>Jo'kan naq chineeroyb'eni wan laa'ex</t> <t>sa' li kutan a'an, chan li Qaawa',</t> <t>naq tinchalq chi raqok aatin sa' eeb'een.</t> <t>Tinch'utub'eb' li tenamit ut eb' li awab'ej</t> <t>re xkutb'al linjosq'il sa' xb'eeneb',</t> <t>jo' ajwi' re xk'utb'al jo'nimal li naxamnak wi' li waanm.</t> <t>Ut chixjunil li ruuchich'och' taasache'q xb'aan linjosq'il.</t>", "9": "<pb/><t>“Naq taawulaq li kutan a'an,</t> <t>tink'e naq eb' li poyanam chaab'il aatin chik te'xye,</t> <t>re naq chixjunileb' te'xyaab'a xk'ab'a' li Qaawa'</t> <t>ut te'k'anjelaq chiru chi junajaq xch'ooleb'.</t>", "10": "<t>Toj junpak'al eb' li nima' re Etiopía</t> <t>tole'tz'aamanq ut tole'elajinq chiwu</t> <t>eb' li walal ink'ajol li cha'cha'inb'ileb',</t> <t>ut te'xk'amatq chaq xmayejeb'.</t>", "11": "<pb/><t>“Sa' li kutan a'an ink'a' chik tatxutaanaq</t> <t>chirix li ink'a' us xab'aanu we, at intenamit,</t> <t>naq xaq'etq'eti aawib' chiwu,</t> <t>xb'aan naq twisiheb' aawik'in li q'etq'eteb'</t> <t>jo'wi' li neke'xnimob'resi rib',</t> <t>ut ink'a' chik taanima aawib' sa' linsantil na'aj.</t>", "12": "<t>Tinkanab' aawik'in jun tenamit kub'enaq xwankil ut neb'a',</t> <t>li te'xkawub'resi xch'ooleb' wik'in.</t>", "13": "<t>Ut eb' li te'kole'q sa' xyanqeb' laj Israel</t> <t>ink'a' chik te'xb'aanu li maa'usilal</t> <t>chi moko te'tik'ti'iq chik;<f>[14]</f></t> <t>moko te'xye ta chik b'alaq'il aatin.</t> <t>Naru chik te'tzekanq ut te'hilanq chi sa,</t> <t>chi maajun chik taaxib'esinq reheb'”.<f>[15]</f></t>", "14": "<t>B'ichan, at tenamit Sión.</t> <t>Jap aawe xb'aan xsahil aach'ool, at Israel.</t> <t>Saho'qat chi x'anchalil laawaanm, at Jerusalén.</t>", "15": "<t>Xb'aan naq li Qaawa' xrisi li raqb'a aatin sa' aab'een</t> <t>ut xraanilasiheb' li xik' neke'ilok aawe.</t> <t>Li Qaawa', li x'awab'ej laj Israel, wank aawik'in,<f>[16]</f></t> <t>ut maajun chik taaxib'esinq aawe.</t>", "16": "<t>Sa' li kutan a'an taayeemanq re Jerusalén:</t> <t>“Matxiwak, at Sión,</t> <t>chi moko chich'inaaq laach'ool”.</t>", "17": "<t>Li Qaawa' laaYos wank aawik'in:</t> <t>A'an q'axal nim xwankil ut tatxkol.<f>[17]</f></t> <t>K'ajo' naq tsaho'q xch'ool sa' laak'ab'a'!</t> <t>Rik'in li xrahom tix'ak'ob'resi laayu'am,</t> <t>ut taab'ichanq xb'aan xsahil xch'ool</t>", "18": "<t>jo' na'uxmank sa' xkutankil li ninq'e.</t> <t>Jo'ka'in xye li Qaawa':</t> <t>“Twisi li rahilal ut li xutaan wankat wi'.</t>", "19": "<t>K'e reetal, sa' li kutan a'an tinsach ruheb'</t> <t>chixjunileb' li neke'rahob'tesink aawe.</t> <t>Tintenq'aheb' li karneer li yeq roqeb'</t> <t>ut tinxok chaq li sachenaq.<f>[18]</f></t> <t>Tinterq'usi leeloq'al ut leek'ab'a'</t> <t>sa' chixjunil li na'ajej b'arwi' xek'ul rahilal.</t>", "20": "<t>Chiruheb' li kutan a'an texink'am chaq ut texinch'utub'.</t> <t>Toja' naq tinnima leek'ab'a' ut texink'e chi nawe'k</t> <t>sa' xyanqeb' chixjunileb' li tenamit sa' ruuchich'och',<f>[19]</f></t> <t>naq texwosob'tesi wi' chik”,</t> <t>chan li Qaawa' Yos.</t>"}