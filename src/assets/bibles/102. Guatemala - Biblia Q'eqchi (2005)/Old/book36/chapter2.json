{"1": "<pb/><t>Ch'utub'omaq eerib',</t> <t>ex poyanam li maak'a' eexutaan,</t>", "2": "<t>naq toj maji' nekexrume'k chi najt,</t> <t>jo' na'uxk re li k'im<f>[6]</f> li nasachk chiru jun kutan.</t> <t>Junajiiq eerib' rub'elaj naq taachalq sa' eeb'een</t> <t>li xnimal xjosq'il li Qaawa',</t> <t>naq toj maji' nawulak xkutankil li xjosq'il li Yos.</t>", "3": "<t>Sik'omaq li Qaawa' chejunilex</t> <t>li kub'enaq eewankil sa' li ruuchich'och' a'in,</t> <t>jo'k'ihalex li nekexpaab'ank re li xchaq'rab'.</t> <t>K'anjelahomaq li tiikilal ut li q'unil ch'oolej:</t> <t>mare anchal texkole'q</t> <t>sa' xkutankil li xjosq'il li Qaawa'.<f>[7]</f></t>", "4": "<t>Taatz'eqtaanaaq li tenamit Gasa</t> <t>ut Askalón taakanaaq chi po'lemil;</t> <t>chi kutan taayamtesiiq Asdod,</t> <t>ut Ekrón taajuk'e'q chi junwaakaj.</t>", "5": "<t>Ra chaalel sa' eeb'een laa'ex aj Kreta,</t> <t>li wankex chire li palaw.</t> <t>Li Qaawa' ak xraqok aatin sa' eeb'een:</t> <t>“Laa'ex aj Kanahán, xteepalex aj Filistea,<f>[8]</f></t> <t>ok we chejuk'b'al, ut maajun chik tkanaaq.</t>", "6": "<t>Li na'ajej wank chire li palaw taakanaaq cho'q pach'aya':</t> <t>aran te'xch'utub' rib' eb' laj k'aak'alehom ketomq,</t> <t>aran te'tz'apmanq eb' li karneer”, chan li Qaawa'.</t>", "7": "<t>Ut jo'k'ihaleb' te'kole'q sa' xteepal Judá</t> <t>a'aneb' chik te'eechaninq re li na'ajej a'an.</t> <t>Aran te'xk'aak'ale li xketomqeb'</t> <t>ut te'hilanq sa' rochocheb' laj Askalón,</t> <t>naq li Qaawa' li qaYos tolxtenq'aheb' laj Judá</t> <t>ut tixsutq'isiheb' wi' chik sa'eb' li xna'ajeb'.</t>", "8": "<pb/><t>Jo'ka'in xye li Qaawa':</t> <t>“Xwab'i naq eb' laj Mohab xe'xmajewa lintenamit<f>[9]</f></t> <t>ut eb' laj Amón xe'xtz'eqtaanaheb',<f>[10]</f></t> <t>naq xe'numtaak sa' xb'eeneb'</t> <t>ut xe'b'ihomo'k sa' li xna'ajeb'.</t>", "9": "<t>Jo'kan naq Laa'in, li Nimajwal Yos ut xYos laj Israel,</t> <t>ninye li waatin naq Mohab taakanaaq jo' Sodoom,</t> <t>ut Amón taa'oso'q jo' Gomoor.<f>[11]</f></t> <t>Junes k'ix ut atz'am taa'elq chiru;</t> <t>nakirirnak chi junajwa taakanaaq.</t> <t>Jo'k'ihaleb' chik lintenamit xe'kole'k, te'xxok chixjunil</t> <t>ut eb' a'an te'eechaninq re li na'ajej a'an”.</t>", "10": "<pb/><t>A'an te'xtoj wi' li xq'etq'etil eb' laj Mohab ut aj Amón,</t> <t>xb'aan naq xe'xmajewa ut xe'xhob' li xtenamit li Nimajwal Yos.</t>", "11": "<t>Q'axal xiwajel tixb'aanu li Qaawa' reheb'</t> <t>naq chixjunileb' li jalanil yos sa' ruuchich'och'</t> <t>te'kanaaq chi maak'a'aq chik xwankileb',</t> <t>ut chiru chik li Qaawa' te'xwiq'ib' rib'</t> <t>chixjunileb' li na'ajej sutsuukeb' xb'aan li palaw,</t> <t>sa' xna'aj xna'aj li junjunq.</t>", "12": "<pb/><t>“Jo'kan ajwi' tinb'aanu eere laa'ex aj Etiopía:<f>[12]</f></t> <t>tex'oso'q xb'aan linq'esnal ch'iich'”, chan li Yos.</t>", "13": "<pb/><t>Li Qaawa' tixtaqsi li ruq' sa' xb'eeneb' li na'ajej wankeb' sa' xjayal releb'l iq'</t> <t>re xsachb'al Asiria,<f>[13]</f></t> <t>ut nakirirnak taakanaaq Nínive,</t> <t>joxk' aj chik taakanaaq wi'.</t>", "14": "<t>Te'juk'manq eb' li tz'alamche'il ochoch,</t> <t>ut aran chik te'hilanq eb' li ketomq</t> <t>jo'wi' chixjunileb' li k'iila paay chi xxulel k'iche'.</t> <t>Aran te'warq eb' li jotz ut eb' li k'ix uch sa' xb'eeneb' li oqech;</t> <t>eb' li warom te'yaab'aqje'q sa' li b'entaan</t> <t>ut eb' li tuntz'oq sa'eb' li okeb'aal.</t>", "15": "<t>Jo'ka'in te'kanaaq li q'axal sa sa' xch'ooleb' naq xe'wank,</t> <t>li tenamit kaw rib' naq naxk'oxla,</t> <t>li naxye sa' xch'ool:</t> <t>“Ka'ajin wi' ut maa'ani chik junaq!”.</t> <t>Ilomaq! Nakirirnak xkanaak,</t> <t>ut xna'ajeb' chik li josq' aj xul.</t> <t>Chixjunileb' li te'nume'q chi xk'atq</t> <t>te'xuxb'aq ut te'xb'anb'ani li xjolomeb'.</t>"}