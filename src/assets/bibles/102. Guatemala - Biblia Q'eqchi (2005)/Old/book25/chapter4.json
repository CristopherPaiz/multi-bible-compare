{"1": "<pb/><t>K'ajo' naq xq'eqo'k ru li oor,</t> <t>ink'a' chik nalemtz'unk li chaab'il oor!</t> <t>Cha'chookeb' yalaq b'ar sa' b'e</t> <t>li xloq'laj pekil li rochoch li Yos.</t>", "2": "<pb/><t>Eb' li ralal xk'ajol Sión,</t> <t>li k'ajo' xloq'aleb' junxil jo' li chaab'il oor,</t> <t>chanchaneb' aj chik ch'och' sek' anaqwan,</t> <t>li yal xb'aanuhomeb' li winq.</t>", "3": "<pb/><t>A'atqeb' li ixqi xojb' neke'xk'e xtu' eb' li ral;</t> <t>ab'an lintenamit jalan chik li xk'a'uxl:</t> <t>neke'xkanab' sa' b'e eb' li k'uula'al,</t> <t>jo' naxb'aanu laj tak' ra' sa' chaqich'och'.</t>", "4": "<pb/><t>Li ru'uj raq' li k'uula'al toj natu'uk</t> <t>naxletz rib' sa' re xb'aan li chaqi'eel.</t> <t>Eb' li kok'al neke'xpatz' xwaheb',</t> <t>ab'an maa'ani nak'ehok reheb'.</t>", "5": "<pb/><t>Eb' li neke'tzekank chi chaab'il junxil,</t> <t>anaqwan kamkeb' re xb'aan tz'okaak sa'atqeb' li b'e;<f>[39]</f></t> <t>ut eb' li xe'k'iik chi tiqtookeb' rik'in chaab'il t'ikr,</t> <t>anaqwan sa' mul chik t'ant'ookeb'.</t>", "6": "<pb/><t>Li xmaak lintenamit naxq'ax ru</t> <t>li xmaa'usilal li tenamit Sodoom,</t> <t>li kisache'k ru chi junpaat</t> <t>chi maajun junaq kitenq'ank re.<f>[40]</f></t>", "7": "<pb/><t>Junxil eb' laj Jerusalén li sik'b'ileb' ru,</t> <t>saqsaqeb' jo' li ratz'amke,</t> <t>q'axal saqeb' wi' chik chiru li xya'al tu';</t> <t>li xtib'eleb' jwal kaq jo' li kaqi q'ol,</t> <t>q'axal kaweb' rib' ut xchaq'al ruheb'.</t>", "8": "<pb/><t>Ab'an anaqwan chanchaneb' chik li ab'aq:</t> <t>ink'a' chik neke'nawmank ruheb' sa'eb' li b'e;</t> <t>li xtz'uumaleb' xletz rib' chiru li xb'aqeleb',</t> <t>chanchaneb' aj chik li chaqi si'.</t>", "9": "<pb/><t>Q'axal us xaq reheb' li xe'kamsiik chi q'esnal ch'iich'</t> <t>chiruheb' li xe'kamk xb'aan we'ej,</t> <t>xb'aan naq eb' a'in timil timil xe'kamk</t> <t>xb'aan xmajelal li xtzekemqeb'.</t>", "10": "<pb/><t>A'atqeb' ajwi' li chaab'il na'b'ej</t> <t>xe'xchiq li xkok'al cho'q xtzekemqeb':</t> <t>rahil tzekemq xkanaak wi' cho'q reheb'</t> <t>sa' li kutan ki'oso'k wi' lintenamit Jerusalén.<f>[41]</f></t>", "11": "<pb/><t>Xnumtaak xjosq'il li Qaawa'</t> <t>sa' xb'een li ruuchich'och';</t> <t>ut xtaqla chaq jun li xam sa' xb'een Sión</t> <t>toj reetal x'oso'k li rub'elankil li tenamit.</t>", "12": "<pb/><t>Eb' li awab'ej ut li tenamit sa' ruuchich'och'</t> <t>maajun sut xe'xk'oxla</t> <t>naq laj rahob'tesinel ut eb' li xik' neke'ilok</t> <t>te'ok ta sa' li tenamit Jerusalén.</t>", "13": "<pb/><t>Xmaakeb' li propeet ut li xmaa'usilaleb' laj tij,</t> <t>sa' li tenamit Jerusalén xhoye'k xkik'el li maak'a'eb' xmaak.</t>", "14": "<pb/><t>Eb' li propeet ut eb' laj tij</t> <t>chanchaneb' li mutz'</t> <t>naq neke'b'eek sa' li tenamit;</t> <t>tz'ajn ruheb' xb'aan li kik',</t> <t>ut maajun naraj xch'e'b'al li raq'eb'.<f>[42]</f></t>", "15": "<pb/><t>“Elenqex, ayuqex -chu'uxk reheb'-;</t> <t>muxb'il ruheb', meech'e'eb'!”.</t> <t>“Aj b'eeneleb' ut yookeb' chi elelik.</t> <t>Maajoq'e naru te'wanq arin”,</t> <t>chankeb' li maak'a'eb' xpaab'aal.</t>", "16": "<pb/><t>Li Qaawa' xcha'cha'ink reheb',</t> <t>re naq ink'a' chik trileb' ru.</t> <t>Ink'a' xe'k'ehe'k xloq'al eb' laj tij,</t> <t>chi moko xe'toq'ob'aak ruheb' li cheekel winq.</t>", "17": "<pb/><t>Xqayo'oni qatenq'ankil</t> <t>toj reetal ink'a' chik xqakuy.</t> <t>Xqoyb'eni jun tenamit chi qakolb'al,</t> <t>ab'an ink'a' xk'ulunk.<f>[43]</f></t>", "18": "<pb/><t>K'aak'alenb'ilo chi us,</t> <t>ink'a' naru nokoo'elk sa' b'e.</t> <t>Xtz'aqlok ru li qakutan,</t> <t>xwulak xq'ehil li qakamik. Oso'k qe.</t>", "19": "<pb/><t>Eb' li xe'raj qachapb'al</t> <t>q'axal kaw xe'aanilak chiruheb' li t'iw.</t> <t>Xoohe'xsik'i sa' k'iche'</t> <t>ut xe'xk'e qara'lenkil sa' li chaqich'och'.</t>", "20": "<pb/><t>Xe'xchap li na'awab'ejink qe,</t> <t>li k'ojk'o wi' qach'ool, li sik'b'il ru xb'aan li Yos.<f>[44]</f></t> <t>Sa' qach'ool laa'o</t> <t>naq rub'el xwankil toomuhenq sa' xyanqeb' li tenamit.</t>", "21": "<pb/><t>Saho'qat ut se'en, at tenamit Edom,</t> <t>laa'at li wankat sa' xteepal Us!</t> <t>Laa'at ajwi' taawuk' xsa' li xsek' li raqb'a aatin:</t> <t>tatkalaaq ut tatkanaaq chi t'ust'u.</t>", "22": "<pb/><t>At tenamit Sión,<f>[45]</f> ak xatoj rix laamaak;</t> <t>li Qaawa' ink'a' chik tatxk'am sa' najtil tenamit.</t> <t>A'ut laa'at, Edom,</t> <t>li Yos taak'ajtesinq aawu,</t> <t>ut tixk'e chi kutankil chixjunil laamaa'usilal!<f>[46]</f></t>"}