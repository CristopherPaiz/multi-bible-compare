{"1": "<pb/><t>Toq'ob' xaq ru li tenamit Jerusalén!</t> <t>Naq li Qaawa' xchalk xjosq'il,</t> <t>x'ak'ab'ob'resi ru Sión, li tenamit k'ajo' xchaq'alil ru.</t> <t>Li Yos xsach xloq'al laj Israel,</t> <t>chanchan naq xtz'eq sa' ch'och',</t> <t>ut sa' xhonalil li xjosq'il</t> <t>ink'a' xjultiko'k re li na'ajej sik'b'il ru xb'aan.</t>", "2": "<pb/><t>Li Qaawa' xjuk'i chixjunileb' li xmuheb'aal laj Jakob;<f>[9]</f></t> <t>ink'a' xril xtoq'ob'aal ruheb' li kawub'resinb'il tenamit wankeb' sa' xteepal Judá,</t> <t>ut xkuteb' chi ch'och'el.</t> <t>Xsach xwankil li awab'ej ut eb' li xninqal ru winq.</t>", "3": "<pb/><t>Xb'aan xxamlel li xjosq'il</t> <t>xkok'putz'i chixjunil li xkawilal laj Israel.</t> <t>Li Qaawa' xq'ajsi rib' chirix</t> <t>naq xooyalok rik'ineb' li xik' neke'ilok qe.</t> <t>Xloch jun xam k'ajo' xtiqwal,</t> <t>li xsach jo'nimal wank chi xsutam laj Jakob.</t>", "4": "<pb/><t>Jo' junaq aj xik'il uuchinel xteleb' li xsimaj</t> <t>ut xk'ut xkawilal li xtel.</t> <t>Jo' junaq aj sachonel kilajxsach chixjunil li ch'ina'us rilb'al.</t> <t>Jo' junaq xam xkut li xjosq'il sa' xb'eeneb' li xmuheb'aal Sión.</t>", "5": "<pb/><t>Chanchan naq xik' chik nokooril,</t> <t>li Qaawa' xsach ru laj Israel;</t> <t>xjuk'i chixjunileb' li xch'ina'usil ochoch,</t> <t>xsacheb' li kawub'resinb'il kab'l,</t> <t>ut xnujob'resi laj Judá chi rahil ch'oolej ut yaab'ak.</t>", "6": "<pb/><t>Jo' junaq aj elq' xweqi li xloq'laj ochoch ut kok'putz' xkanab'</t> <t>li na'ajej na'uxk wi' ch'utlaak.</t> <t>Ink'a' chik na'uxk ninq'ehik aran Sión</t> <t>chi moko neke'roxloq'i li sábado.<f>[10]</f></t> <t>Sa' xxamlel li xjosq'il</t> <t>li Qaawa' xk'e chi sache'k li awab'ej ut eb' laj tij.</t>", "7": "<pb/><t>Li Qaawa' xtz'eqtaana li x'artal</t> <t>ut xtz'eq chirix xch'ool li xsantil Na'aj.<f>[11]</f></t> <t>Xkanab' li xsuttz'akil li tenamit</t> <t>sa' ruq'eb' li xik' neke'ilok qe.</t> <t>K'ajo' li japok e sa' rochoch li Yos,</t> <t>chanchan wi' sa' jun ninq'e.</t>", "8": "<pb/><t>Li Qaawa' xraj xjuk'b'al</t> <t>li xsuttz'akil Sión, li xchaq'alil ru tenamit.</t> <t>Xraq aatin sa' xb'een ut xk'e xch'ool chi sachok,</t> <t>toj reetal xe'hame'k chixjunileb' li xtz'ak ut eb' li xkuut li tenamit,</t> <t>ut nakirnak xe'kanaak.</t>", "9": "<pb/><t>T'anjenaqeb' chik sa' ch'och'</t> <t>eb' li xtz'apb'al ut xnat'b'aleb' rix li okeb'aal:</t> <t>li Qaawa' xjuk'uk ut xjorok reheb'.</t> <t>Li awab'ej ut li xninqaleb' ru winq</t> <t>wankatqeb' chik sa' xyanqeb' li maak'a'eb' xpaab'aal.</t> <t>Maak'a' chik Chaq'rab',</t> <t>ut eb' li propeet maak'a' chik neke'rab'i rik'in li Yos.<f>[12]</f></t>", "10": "<pb/><t>Chunchuukeb' sa' ch'och' eb' li cheekel winq aj Sión,</t> <t>ch'anch'ookeb' aj chik;</t> <t>xe'xk'ehatq cha sa' xjolomeb' ut xe'xb'at rib' sa' saak.</t> <t>Ut eb' li tuq'ixq aj Jerusalén neke'xxulub' li xjolomeb' toj chiru ch'och'.</t>", "11": "<pb/><t>Ink'a' chik nin'ilok xb'aan li yaab'ak,</t> <t>ink'a' chik ninkuy ut kamk we,</t> <t>xb'aan naq xsache'k lintenamit;</t> <t>eb' li kok'al ut eb' li toj yookeb' chi tu'uk</t> <t>neke'kamk sa' xyi li tenamit xb'aan li tz'okaak.</t>", "12": "<pb/><t>Neke'xye eb' li kok'al reheb' li xna'eb':</t> <t>“Maak'a' chik qawa quk'a'”, chankeb';</t> <t>ut neke't'anje'k sa' b'e chi neke'lub'ubnak,</t> <t>ut sa' ruq'eb' li xna'eb' na'elk xch'ooleb'.</t>", "13": "<pb/><t>Ani tatinjuntaq'eeta wi', at tenamit Jerusalén?</t> <t>K'a' ta wi' ru tinye aawe?</t> <t>Ani tawi' tkoloq aawe ut tixk'ojob' aach'ool,</t> <t>at Sión k'ajo' xchaq'alil aawu?</t> <t>Jwal nim laarahilal, kama' xnimal li palaw:</t> <t>ani truhanq chak'irtasinkil?</t>", "14": "<pb/><t>Eb' laapropeet junes b'alaq'il moy u xe'xseeraq'i aawe;</t> <t>ink'a' xe'xch'olob' laamaak re raj xjalb'al laak'a'uxl.</t> <t>Junes b'alaq'il moy u ut tik'ti' xe'xye aawe.<f>[13]</f></t>", "15": "<pb/><t>Eb' li neke'nume'k sa' b'e</t> <t>neke'xpoq'poq'i li ruq'eb' chawilb'al;</t> <t>neke'xuxb'ak ut neke'xb'anb'ani li xjolomeb' chirix Jerusalén:</t> <t>“B'ar wank li tenamit, li Chaq'al ru naxk'ab'a'in?</t> <t>B'ar wank li xSahilal chixjunil li ruuchich'och'?”, chankeb'.</t>", "16": "<pb/><t>Chixjunileb' li xik' neke'ilok aawe neke'aatinak chawix;</t> <t>neke'xuxb'ak ut neke'xk'uxuxi li ruuch reheb':</t> <t>“Xqasach ru -chankeb'-.</t> <t>A'an a'in li kutan yooko royb'eninkil.</t> <t>Ak xqataw, ak yooko rilb'al!”.</t>", "17": "<pb/><t>Li Qaawa' xb'aanu li k'uub'k'u xb'aan;</t> <t>xtz'aqlok ru li raatin yeeb'il chaq junxil.</t> <t>Li Yos xjuk'uk chi ink'a' xril xtoq'ob'aal aawu;<f>[14]</f></t> <t>ut xk'e li xik' na'ilok aawe chi xq'axb'al aawu ut chi saho'k sa' xch'ool.</t>", "18": "<pb/><t>Tijon chiru li Yos, at xnimal ru tenamit Sión.</t> <t>Kanab' chi elk li xya'al laawu jo' jun nima',</t> <t>chi q'eq ut chi kutan.</t> <t>Mathilank ut maakanab' yaab'ak!</t>", "19": "<pb/><t>Xaqlin, jap aawe chiru li q'oqyink chi kok'aq xsa';</t> <t>chate laawaanm chiru li Qaawa',</t> <t>jo' li ha' yo chi xik.</t> <t>Ye' laawuq' chiru li Yos</t> <t>ut tijon chirixeb' laakok'al,</t> <t>li yookeb' chi kamk sa' b'e yalaq b'ar xb'aan li we'ej.</t>", "20": "<pb/><t>Il, at Qaawa', ut k'e reetal:</t> <t>ani xarahob'tesi jun sutaq chi jo'ka'in?</t> <t>Eb' li na'b'ej okeb' re chi xtiwb'al li xk'uula'aleb';<f>[15]</f></t> <t>eb' laj tij jo'wi' eb' li propeet kamkeb' re sa' laaloq'laj ochoch.</t>", "21": "<pb/><t>Eb' li kok'al ut eb' li cheekel winq</t> <t>neke't'anaxinje'k chi ch'och'el;</t> <t>eb' linsaaj al ut eb' li tuq'ixq</t> <t>xe'kamsije'k chi q'esnal ch'iich'.</t> <t>K'ajo' xakamsiheb' sa' xkutankil laajosq'il,</t> <t>ut ink'a' xawil xtoq'ob'aal ruheb'!</t>", "22": "<pb/><t>At Qaawa', yalaq b'ar xab'oqeb' chaq li rahilal,<f>[16]</f></t> <t>xe'chalje'k li ch'a'ajkilal chanchaneb' li b'oqb'ileb' chaq sa' junaq ninq'e.</t> <t>Sa' xkutankil li xjosq'il li Qaawa' maajun x'elelik chi moko xkole'k li xyu'am:</t> <t>eb' li xink'iiresiheb' ut li xinch'oolaniheb'</t> <t>xe'kamsije'k xb'aaneb' li xik' neke'ilok we.</t>"}