{"1": "<pb/><t>At Qaawa', chijultiko'q taxaq aawe li k'aru xqak'ul;</t> <t>chawil ut chak'e reetal li qahob'b'al xb'aaneb'.<f>[47]</f></t>", "2": "<pb/><t>Anaqwan chixjunil li qeechanihom</t> <t>xq'axonk sa' ruq'eb' laj ab'l tenamit;</t> <t>ut eb' li qochoch,</t> <t>jalan chik x'eechanink re.</t>", "3": "<pb/><t>Maak'a' chik qayuwa',</t> <t>neb'a'yox xookanaak wi';</t> <t>ut eb' li qana' xe'kanaak chi xmalka'anil.</t>", "4": "<pb/><t>Li ha' naquk', naqatoj chi terto xtz'aq;</t> <t>ut loq'b'il chik naqataw wi' li qasi'.</t>", "5": "<pb/><t>Jo' jun b'itche' xe'xk'e sa' qab'een;</t> <t>xootawaak, ut ink'a' nokoohe'xk'e chi hilank.</t>", "6": "<pb/><t>Naqapatz' qawa quk'a' re Ejiipt ut Asiria,</t> <t>a'eb' li xik' neke'ilok qe.</t>", "7": "<pb/><t>Eb' li qaxe' qatoon ke'maakob'k,</t> <t>ut maak'a'eb' chik anaqwan;</t> <t>ut sa' qab'een chik laa'o xkanaak li xmaakeb'.</t>", "8": "<pb/><t>Eb' li ke'wank chi munil,</t> <t>a'aneb' chik li neke'taqlank sa' qab'een;</t> <t>ut maajun na'ach'ab'ank qe sa' ruq'eb'.</t>", "9": "<pb/><t>Yal naqakawila qach'ool re xsik'b'al qawa;</t> <t>ut eb' laj rahob'tesinel wankeb' sa' junesal na'ajej.</t>", "10": "<pb/><t>Naxamnak li qatib'el jo' xtiqwal li xam,</t> <t>xb'aan xmay li tz'okaak.</t>", "11": "<pb/><t>Sa' xteepal Judá ut Sión</t> <t>xe'xmux eb' li qixaqil ut eb' li tuq'ixq.</t>", "12": "<pb/><t>Xe'xkamsi chi lukluukeb' eb' li xninqal ru winq;</t> <t>ut ink'a' xe'xk'e xloq'al eb' li ak tiixeb'.</t>", "13": "<pb/><t>Eb' li saaj winq xe'k'ehe'k chi reek'asinkil li ke'leb' pek;</t> <t>ut eb' li kok'al xe'k'utzq'iik xb'aan iiqank si'.</t>", "14": "<pb/><t>Eb' li ak cheekeb' ink'a' chik neke'k'ojlaak sa' rokeb'aal li tenamit,</t> <t>ut eb' li saaj al ink'a' chik neke'b'ichank.</t>", "15": "<pb/><t>Maak'a' chik xsahil qach'ool;</t> <t>yaab'ak chik xkanaak wi' li qason.</t>", "16": "<pb/><t>X'oso'k li qaloq'al;</t> <t>toq'ob' qu li xoomaakob'k!</t>", "17": "<pb/><t>Jo'kan naq ra qach'ool,</t> <t>ut yo chi moyk xsa' li qu.</t>", "18": "<pb/><t>Li tzuul Sión nakirnak aj chik;</t> <t>juneseb' aj chik li yak neke'b'eek aran.</t>", "19": "<pb/><t>A'ut laa'at, at Qaawa', nakat-awab'ejink chi junelik,</t> <t>xaqxo laawankil junq'e junq'e kutan.</t>", "20": "<pb/><t>K'a' tab'i' naq toosachq sa' laach'ool chi junajwa?</t> <t>K'a' put naq toohaatz'eqtaana chiru chixjunil li qayu'am?</t>", "21": "<pb/><t>K'eho chi sutq'iik aawik'in, at Qaawa';</t> <t>ak'ob'resi wi' chik li qayu'am jo' junxil.</t>", "22": "<pb/><t>Malaj ut xoohaatz'eqtaana chi junajwa?</t> <t>Ma junelik yooq xnimal laajosq'il sa' qab'een?</t>"}