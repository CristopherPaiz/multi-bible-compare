{"1": "<pb/><t>Toq'ob' xaq ru li tenamit Jerusalén!<f>[1]</f></t> <t>Xnimal ru tenamit naq kiwank</t> <t>sa' xyanqeb' chixjunil li tenamit,</t> <t>ut k'ajo'eb' li poyanam ke'wank chisa';</t> <t>ab'an anaqwan xkanaak sa' junaatalil,</t> <t>chanchan aj chik jun xmalka'an xkanaak.</t> <t>Junxil Jerusalén nataqlank sa' xb'eeneb' li tenamit,</t> <t>ut anaqwan a'an chik minb'il ru chi k'anjelak.</t>", "2": "<pb/><t>K'ajo' naq nayaab'ak chiru q'oqyink,</t> <t>ut li xya'al ru nat'ululnak sa' xnaq' ru.</t> <t>Maajun junaq nak'ojob'ank xch'ool<f>[2]</f> sa' xyanqeb' li xe'rahink ru.</t> <t>Chixjunileb' li ramiiw xe'xkanab' xjunes,</t> <t>ut xik' chik na'ile'k xb'aaneb' chixjunil.<f>[3]</f></t>", "3": "<pb/><t>Rahob'tesinb'ileb' ut tawasinb'ileb' laj Judá;</t> <t>xe'k'ame'k sa' jalan chik tenamit chi k'anjelak chi kaw.</t> <t>Xe'chape'k xb'aaneb' li neke'numtaak sa' xb'eeneb',</t> <t>ut maab'ar neke'xtaw xk'ojob'ankil xch'ooleb'.</t>", "4": "<pb/><t>Jwal ra rilb'aleb' li b'e neke'xik aran Sión:</t> <t>maa'ani chik nachalk chi ninq'ehik.</t> <t>Maa'ani wank chiruheb' li rokeb'aal li tenamit.</t> <t>Neke'yaab'ak eb' laj tij,</t> <t>neke'huyhutk eb' li tuq'ixq,</t> <t>ut q'axal ra xch'ooleb' chixjunileb' laj Jerusalén.<f>[4]</f></t>", "5": "<pb/><t>Eb' li xik' neke'ilok re neke'numtaak sa' xb'een,</t> <t>ut saheb' chik sa' xch'ool.</t> <t>A' li Qaawa' xrahob'tesink re</t> <t>xb'aan xk'ihaleb' li maak xb'aanu Jerusalén.</t> <t>Eb' li ralal xk'ajol xe'k'ame'k chi najt</t> <t>xb'aaneb' li xik' neke'ilok reheb'.</t>", "6": "<pb/><t>X'oso'k chixjunil li xch'ina'usal Sión.</t> <t>Eb' li xjolomil li tenamit chanchaneb' chik li kej li ink'a' neke'xtaw xwaheb'.</t> <t>Maak'a' chik xmetz'eweb' naq yookeb' chi elelik</t> <t>chiruheb' li neke'raj xchapb'aleb'.</t>", "7": "<pb/><t>Jerusalén najultiko'k re li kutan xwank wi' sa' rahilal ut junaatalil;</t> <t>najultiko'k re chanru naq junxil xwank naab'al xb'ihomal.</t> <t>Najultiko'k re chanru naq xt'ane'k sa' ruq'eb' li xik' neke'ilok re,</t> <t>chi maajun xchalk chi tenq'ank re.</t> <t>K'ajo' naq xate'reetz'u eb' li xik' neke'ilok aawe</t> <t>rik'in rilb'al laawoso'jik, at Jerusalén!</t>", "8": "<pb/><t>Q'axal xmaakob'k li tenamit Jerusalén,</t> <t>jo'kan naq xk'ulub' li tz'eqtaanaak.</t> <t>Jo'k'ihaleb' li xe'k'ehok xloq'al junxil,</t> <t>anaqwan neke'xtz'eqtaana,</t> <t>xb'aan naq xe'ril chi t'ust'u.</t> <t>Jo'kan naq nayaab'ak ut naxmuq rib' xb'aan xxutaan.<f>[5]</f></t>", "9": "<pb/><t>Li xtz'ajnil naxletz rib' chiru li xb'aatal;</t> <t>maajun sut xk'oxla chanru naq taa'oso'q sa' junaq kutan.</t> <t>K'ajo' xiwajel li xt'anik!</t> <t>Maa'ani nak'ojob'ank xch'ool:</t> <t>“At Qaawa', chak'e taxaq reetal linrahilal,</t> <t>xb'aan naq li xik' na'ilok we yo chi numtaak sa' inb'een”.</t>", "10": "<pb/><t>Eb' li xik' neke'ilok re xe'xxok chixjunil li xb'ihomal.<f>[6]</f></t> <t>Eb' laj Jerusalén xe'ril li maak'a'eb' xpaab'aal</t> <t>chi ok sa' li xloq'laj ochoch li Yos,</t> <t>a'eb' ajwi' li xaye laa'at, at Qaawa',</t> <t>naq ink'a' naru te'ok sa' laaloq'laj ch'utam.</t>", "11": "<pb/><t>Chixjunileb' laj Jerusalén yookeb' chi yaab'ak</t> <t>naq neke'xik chi xsik'b'al xwaheb'.</t> <t>Xe'xk'ayi li k'aru jwal loq' wank reheb'</t> <t>re te'wanq xtzekemq ut te'xkol li xyu'ameb':</t> <t>“At Qaawa', chawil ut chak'e reetal li xtoq'ob'aal qu”, chankeb'.</t>", "12": "<pb/><t>Laa'ex li nekexnume'k sa' li b'e,</t> <t>ilomaq ut k'ehomaq reetal</t> <t>wi wank ta junaq rahilal juntaq'eet</t> <t>rik'in li yookin chi xk'ulb'al laa'in!</t> <t>Li Qaawa' xtaqla chaq li raaxiik' a'in</t> <t>naq xchalk li xnimal xjosq'il sa' inb'een.</t>", "13": "<pb/><t>Xtaqla chaq xam toj sa' choxa</t> <t>li xulxjuk'i linb'aqel.</t> <t>Xk'e jun ra'al sa' linb'e</t> <t>re naq tinsutq'iiq wi' chik chiwix.</t> <t>Xinxkanab' injunes</t> <t>chi k'uluk rahilal rajlal kutan.</t>", "14": "<pb/><t>Li Qaawa' xch'utub' ru chixjunileb' linmaak sa' inb'een,</t> <t>kama' najit'mank junaq iiq chinkux.</t> <t>Maak'a' chik inmetz'ew ut ink'a' chik ninkuy.</t> <t>Li Qaawa' xq'axtesink we sa' ruq'eb' a'an,</t> <t>ut ink'a' ninkuy xsumenkileb'.</t>", "15": "<pb/><t>Li Qaawa' xtz'eqtaana chixjunileb'</t> <t>li jwal kaweb' rib' chinkolb'al.</t> <t>Xch'utub'eb' li k'iila aj puub' chi yalok wik'in</t> <t>re xsachb'al ruheb' li saaj al neke'okenk chiwix.</t> <t>Xinxyeq'i sa' roq laa'in li tuq'ixq re Judá,</t> <t>jo' na'uxk reheb' li uub' re xyatz'b'al li xya'al.<f>[7]</f></t>", "16": "<pb/><t>Jo'kan naq ninyot'e'k chi yaab'ak,</t> <t>nat'ululnak xya'al li wu,</t> <t>xb'aan naq maajun nak'ojob'ank inch'ool;</t> <t>maa'ani naru nak'ehok xkawub' li waanm.</t> <t>Q'axal ra xe'kanaak eb' li walal ink'ajol,</t> <t>xb'aan naq eb' li xik' neke'ilok qe xe'xq'ax qu.</t>", "17": "<pb/><t>Sión naxye' eb' li ruq' chi tz'aamank,</t> <t>ab'an maajun nak'ojob'ank xch'ool.</t> <t>Xyehom li Qaawa' naq sutsuuq laj Jakob yalaq b'ar xb'aaneb' li xik' neke'ilok re,</t> <t>ut li tenamit Jerusalén xkanaak sa' xutaan chiruheb' a'an.</t>", "18": "<pb/><t>Us xb'aanu li Qaawa',</t> <t>xb'aan naq laa'in ink'a' xwaj xpaab'ankil li xchaq'rab'.</t> <t>Ab'ihomaqin chejunilex, ex tenamit,</t> <t>ut ilomaq li rahilal wankin wi'.</t> <t>Chixjunileb' li toj saajeb', jo' winq jo' ixq,</t> <t>xe'chape'k ut xe'k'ame'k chi preexil.</t>", "19": "<pb/><t>Xinb'oqeb' li xe'rahink wu,</t> <t>ab'an chixjunileb' xine'xkanab' injunes.</t> <t>Eb' laj tij ut eb' laj k'amol b'e chiwu</t> <t>xe'kamje'k sa' li tenamit,</t> <t>naq yookeb' xsik'b'al xtzekemqeb'</t> <t>re naq ink'a' te'kamq.</t>", "20": "<pb/><t>Ilin, at Qaawa', sa' li rahilal wankin wi'.</t> <t>Nayot'e'k linch'ool, nab'aqaqnak li waanm</t> <t>xb'aan li maak xinb'aanu:</t> <t>xinq'etq'eti wib' chawu.</t> <t>Chirix kab'l yookeb' chi kamsiik eb' li walal ink'ajol,</t> <t>ut sa' li kab'l yo ajwi' li kamk.<f>[8]</f></t>", "21": "<pb/><t>Chinaawab'i ta chi yaab'ak:</t> <t>maa'ani nak'ojob'ank li waanm.</t> <t>Eb' li xik' neke'ilok we xe'rab'i resil</t> <t>li rahilal xak'e sa' inb'een,</t> <t>ut neke'saho'k xch'ool rik'in li yookin chi xk'ulb'al.</t> <t>Chichalq ta li Kutan yeeb'il aab'aan,</t> <t>re naq te'xk'ul ajwi' eb' a'an li yookin chi xk'ulb'al laa'in.</t>", "22": "<pb/><t>Chiwulaq ta aawik'in chixjunil li xmaa'usilaleb',</t> <t>ut b'aanu reheb' jo' xab'aanu we xb'aan linq'etq'etil.</t> <t>K'ajo' naq yookin chi yaab'ak</t> <t>ut yo chi lub'k li waanm!</t>"}