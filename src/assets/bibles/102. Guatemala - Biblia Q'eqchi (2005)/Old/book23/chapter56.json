{"1": "<pb/><t>Li Qaawa' kixye chi jo'ka'in:</t> <t>“Junelik wanqex sa' tiikilal</t> <t>ut b'aanuhomaq li us,</t> <t>xb'aan naq nach' chik wank linkolb'a ib'</t> <t>ut ok re chi k'utunk li xtiikilal linch'ool.</t>", "2": "<t>Us xaq re li poyanam li naxb'aanu chi jo'kan</t> <t>ut junelik naxk'e xch'ool chi xk'anjelankil ru a'an:</t> <t>a' li na'oxloq'ink li sábado<f>[215]</f> ut ink'a' naxsach xwankil,</t> <t>li naxra rib' chiru li xb'aanunkil li maa'usilal”.</t>", "3": "<pb/><t>Naq junaq ab'l tenamit tixq'axtesi rib' re li Qaawa',</t> <t>ink'a' naru tixye:</t> <t>“Li Qaawa' ink'a' tinxk'ul sa' xyanqeb' li xtenamit”.</t> <t>Chi moko li winq kapuninb'il tixye: “Laa'in jun chaqiche'”.</t>", "4": "<t>Xb'aan naq jo'ka'in kixye li Qaawa':</t> <t>“Wi eb' li kapun te'oxloq'inq li sábado ut te'xb'aanu li nawulak chiwu,</t> <t>wi junelik te'xpaab' linsumwank,</t>", "5": "<t>laa'in wank k'aru jwal loq' tink'e reheb' jo' ruuchil li ralal xk'ajoleb':</t> <t>sa' li wochoch, chiruheb' lintz'ak,</t> <t>tink'e naq tz'iib'anb'ilaq li xk'ab'a'eb';</t> <t>patz'b'ilaqeb' chi junelik</t> <t>ut maajoq'e chik te'sache'q xloq'al.<f>[216]</f></t>", "6": "<t>Ut eb' laj ab'l xtenamit li xe'xq'axtesi rib' re li Qaawa' cho'q aj k'anjel chiru</t> <t>re xraab'al li Yos ut k'anjelak chiru,</t> <t>wi te'roxloq'i li sábado ut ink'a' te'xmux ru,</t> <t>wi kawaqeb' xch'ool rik'in linsumwank,</t>", "7": "<t>laa'in teb'ink'am chaq wik'in sa' linloq'laj tzuul</t> <t>ut tinsahob'resi xch'ooleb' sa' li wochoch na'uxk wi' tijok.</t> <t>Tink'ulub'an li xyeechi'omeb' ut eb' li xk'atb'il mayej sa' xb'een lin'artal,</t> <t>xb'aan naq li wochoch tixk'ab'a'in</t> <t>rochochil li tijok cho'q reheb' chixjunil li tenamit.<f>[217]</f></t>", "8": "<t>Laa'in tinsutq'isiheb' chaq li toj wankeb' chi preexil sa' ab'l tenamit,</t> <t>tinch'utub'eb' ut te'wanq sa' junajil”.</t> <t>A'an a'in raatin li Qaawa'</t> <t>li nach'utub'ank reheb' laj Israel li xe'cha'cha'iik sa' najtil tenamit.<f>[218]</f></t>", "9": "<t>Ex josq' aj xul, kimqex;</t> <t>ex xul li wankex chaq sa'eb' li k'iche',</t> <t>kimqex chi wa'ak.</t>", "10": "<t>Xb'aan naq mutz'eb' li neke'k'aak'alenk re lintenamit,</t> <t>ut maak'a' neke'xk'e reetal.</t> <t>Chixjunileb' chanchaneb' li tz'i' ink'a' nawoob'ak;</t> <t>neke'xnumsi li kutan chi hilank ut chi matk'ek,</t> <t>q'axal nawulak chiruheb' li wark.</t>", "11": "<t>Jo'eb' li tz'i' li junes wa'ak naxik wi' xch'ooleb'</t> <t>ut maajoq'e neke'nujak li xsa'eb',</t> <t>jo'kaneb' ajwi' laj k'amol b'e:</t> <t>ink'a' neke'xtaw xyaalal;<f>[219]</f></t> <t>li junjunq ak xb'e xb'e naxchap</t> <t>ut ka'ajwi' li k'aru us cho'q reheb' neke'xsik'.</t>", "12": "<t>Eb' a'an neke'xye:</t> <t>“Yo'qeb' chi sik'ok b'iin jo'wi' li ha' nakaltesink,</t> <t>re naq tookalaaq.</t> <t>Xb'aan naq li kutan wulaj kama'aq anaqwan;</t> <t>malaj jwal chaab'ilaq chik”, chankeb'.</t>"}