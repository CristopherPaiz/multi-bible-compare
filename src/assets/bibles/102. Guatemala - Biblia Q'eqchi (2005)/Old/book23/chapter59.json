{"1": "<pb/><t>Ink'a' teek'oxla naq li Qaawa' maak'a' chik xwankil chekolb'al,</t> <t>chi moko tz'aptz'o ta li xxik cherab'inkil.</t>", "2": "<t>A' leemaa'usilal laa'ex xnajtob'resink eere rik'in leeYos;</t> <t>ut eemaak laa'ex naq A'an naxmuq li rilob'aal</t> <t>ut ink'a' chik naraj eerab'inkil.</t>", "3": "<t>Xb'aan naq nujenaq chi kik' leeruq'</t> <t>ut k'ajo' li raaxiik' nekeb'aanu;</t> <t>junes tik'ti' nekeye</t> <t>ut yib' aj aatin wank chi xtz'uumal eere.</t>", "4": "<t>Maajun napatz'ok li tiikilal sa' li raqleb'aal aatin,</t> <t>chi moko wank li naraqok aatin rik'in sa' xyaalal;</t> <t>kaw b'an xch'ooleb' li poyanam chirix li moko yaal ta</t> <t>ut junelik yo'oon wankeb' chi xyeeb'al li tik'ti'.</t> <t>Maa'usilal nasiyaak sa' xch'ooleb',</t> <t>ut nayo'laak chaq li raaxiik'.</t>", "5": "<t>Neke'xyoob' li lab'alil jo' namolb'ek li k'anti',</t> <t>ut neke'k'uub'ank maa'usilal jo' xkemom x'am.</t> <t>Ani taatzekanq re li mol a'an, taakamq;</t> <t>ut wi taapuk'manq li mol a'an,</t> <t>taayo'laaq k'anti' li nakamsink.</t>", "6": "<t>Li xkemomeb' moko us ta re li aq'ej;</t> <t>maa'ani naru xb'atb'al rib' rik'in li xk'uub'ahomeb'.</t> <t>Li xb'aanuhomeb' a'an junes raaxiik',</t> <t>ut li ruq'eb' junes rahob'tesink neke'xb'aanu.</t>", "7": "<t>Neke'xseeb'a rib' chi xb'aanunkil li maa'usilal,</t> <t>jo'wi' chi xkamsinkileb' li ras riitz'in li maak'a'eb' xmaak.</t> <t>Ka'ajwi' li kamsink poyanam wank sa' xch'ooleb',</t> <t>sachok ut rahilal neke'xkanab' b'arwi' neke'nume'k.<f>[224]</f></t>", "8": "<t>Ink'a' neke'xnaw li xb'ehil li tuqtuukilal,</t> <t>chi moko neke'xb'aanu li tiikilal;</t> <t>neke'xjal ru li k'ulub'ej:</t> <t>maajun sa' xyanqeb' li neke'taaqenk re li xb'eheb', toxtaw li tuqtuukil usilal.<f>[225]</f></t>", "9": "<pb/><t>Xmaakeb' a'an naq xnajto'k qik'in li tiikilal</t> <t>ut li kolb'a ib' moko nach' ta chik wank.</t> <t>Xqoyb'eni li saqenk,</t> <t>ut a' chik li aak'ab' wank arin;</t> <t>xqayo'oni b'eek sa' li saqenk,</t> <t>ut q'oqyink chik nokoonume'k wi'.</t>", "10": "<t>Yal xqamayu aj chik ru li tz'ak naq xoob'eek,</t> <t>chanchan tawi' naq ink'a' nokoo'ilok.</t> <t>Xootichk'ok chi b'eek sa' wa'leb' jo' tawi' sa' aak'ab' wanko;</t> <t>us ta kaweb' li qoq quq',</t> <t>xoowank kama'eb' li kamenaq.</t>", "11": "<t>Chiqajunilo xqajap qe jo' li tz'uqtz'un,</t> <t>xooq'urnak jo' li mukuy;</t> <t>xqoyb'eni li qakolb'al, ab'an ink'a' xk'ulunk;</t> <t>xqayo'oni wank chi ach'ab'anb'il, ab'anan xnajto'k qik'in.</t>", "12": "<t>Xb'aan naq xnumtaak li qaq'etq'etil chawu, at Qaawa',</t> <t>ut a' li qamaak najitok qe chawu.</t> <t>Wank sa' qach'ool li qaq'etb'a aatin</t> <t>ut naqanaw chixjunil li xoomaakob'k wi'.</t>", "13": "<t>Xqamajewa ut xqatz'eqtaana li Qaawa',</t> <t>ink'a' xqaj xtaaqenkil li qaYos;</t> <t>ka'ajwi' li maa'usilal ut li raaxiik' xqak'oxla xb'aanunkil,</t> <t>ut junes b'alaq'ik x'alaak sa' qach'ool.</t>", "14": "<t>Tz'eqtaananb'il chik li tiikilal,</t> <t>ut maak'a' chik li tiikil ch'oolej sa' qayanq;</t> <t>maab'ar chik nayeemank li yaal</t> <t>ut li k'ulub'ej ramro li b'e re ok qik'in.</t>", "15": "<t>Maajun chik nab'aanunk li yaal,</t> <t>ut wi junaq xrisi rib' sa' li maa'usilal</t> <t>namaq'e'k li k'aru wank re. <pb/>K'ajo' naq xchalk xjosq'il li Qaawa'</t> <t>chi rilb'al naq maak'a' chik li k'ulub'ej.</t>", "16": "<t>Xk'e reetal naq maajun natenq'ank reheb' li rahob'tesinb'ileb',</t> <t>ut xsachk xch'ool chi rilb'al naq maajun na'okenk chirixeb'.</t> <t>Toja' naq li Yos xq'axok u rik'in li xwankilal</t> <t>ut a' ajwi' li xtiikilal xkuutunk re.<f>[226]</f></t>", "17": "<t>Xk'e li tiikil ch'oolej cho'q koleb' ch'iich',</t> <t>ut li kolb'a ib' cho'q xpunit ch'iich';<f>[227]</f></t> <t>xtiqib' rib' rik'in li eeqajunk jo' junaq xjut-aq',</t> <t>ut xk'e li xjosq'il chirix jo' xb'aatal.</t>", "18": "<t>Li Qaawa' tixq'ajkamu li junjunq jo' chanru li xk'ulub':</t> <t>tixrahob'tesiheb' laj rahob'tesinel</t> <t>ut taa'eeqajunq sa' xb'eeneb' li xik' neke'ilok re,</t> <t>sa' xb'eeneb' ajwi' li tenamit sutsuukeb' xb'aan li palaw.</t>", "19": "<t>Chixjunileb' li poyanam chalen sa' releb'l saq'e toj sa' rokeb'l</t> <t>te'xk'e xloq'al li Qaawa' naq te'ril li xwankil,</t> <t>xb'aan naq taachalq jo' li xkawil oq li nima'</t> <t>naq na'apuuk xb'aan li kawil iq'.</t>", "20": "<t>Ab'an sa' li tzuul Sión taachalq jun aj Kolonel</t> <t>cho'q reheb' li ralal xk'ajoleb' laj Jakob</t> <t>li te'xyot' xch'ool ut te'xjal xk'a'uxl.<f>[228]</f></t> <t>Li Qaawa' xyehok re a'in.</t>", "21": "<pb/><t>“Ut laa'in tink'ojob' jun sumwank eerik'in -chan li Qaawa'-:</t> <t>linmusiq' li xchalk sa' eeb'een</t> <t>ut eb' li waatin li xink'e chi xtz'uumal eere,</t> <t>maajaruj taasachq sa' leech'ool.</t> <t>Wanqeb' junelik sa' leere, sa' reheb' leeralal eek'ajol,</t> <t>ut sa' reheb' li chaaleleb' moqon,</t> <t>chalen anaqwan toj chi junelik”.</t>"}