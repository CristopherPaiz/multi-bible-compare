{"1": "<pb/><t>Jap aawe xb'aan xsahil aach'ool, at ma'al ixq</t> <t>li maajuneb' laawalal aak'ajol.</t> <t>B'ichan chi sa sa' laach'ool,</t> <t>laa'at li maajun sut xat-alank,</t> <t>xb'aan naq li Qaawa' kixye chi jo'ka'in:</t> <t>“Q'axal wi' chik naab'aleb' li ralal xk'ajol li kanab'anb'il ixq</t> <t>chiru li wank xb'eelom”.<f>[204]</f></t>", "2": "<t>Nimob'resi xsa' li muheb'aal wankat wi',</t> <t>seeb'a aawib' chi xhelb'al li xt'ilkem;</t> <t>tiq roq li xk'aamal</t> <t>ut lap chi cham eb' li che' neke'chapok re,</t>", "3": "<t>xb'aan naq tatk'ihanq chi yo'oon,</t> <t>eb' laawalal aak'ajol te'reechani naab'aleb' li tenamit</t> <t>ut te'wanje'q sa'eb' li na'ajej yamyookeb' anaqwan.</t>", "4": "<t>Matxiwak, moko tatkanaaq sa' xutaan;</t> <t>matxutaanak xb'aan naq maak'a'aq chik k'aru tatkaqo'q wi'.</t> <t>Tz'eq chirix laach'ool li k'aru xak'ul sa' laasaajilal</t> <t>ut maak'oxla chik laamalka'anil.</t>", "5": "<t>Xb'aan naq laasum'aatin a'an laj Yoob'tesihom aawe,</t> <t>li Nimajwal Yos xk'ab'a';</t> <t>li xSant laj Israel a'an laj kolol aawe:</t> <t>“xYos chixjunil li ruuchich'och'” naxk'ab'a'in.</t>", "6": "<pb/><t>Laa'at chanchanat jun li ixaqilb'ej naq xatwank,</t> <t>jo' jun li ixq kanab'anb'il xb'aan li xb'eelom ut ra sa' xch'ool;</t> <t>ab'an anaqwan xatxb'oq wi' chik li Qaawa' ut naxye aawe:<f>[205]</f></t> <t>“Ma naru xtz'eqtaanankil li ixq sik'b'il chaq ru sa' linsaajilal?</t>", "7": "<t>Jun k'amok xatinkanab',</t> <t>ab'an rik'in xnimal xchaab'ilal linch'ool</t> <t>tatink'am wi' chik wik'in,<f>[206]</f> -chan laaYos-.</t>", "8": "<t>Naq xchaalunk linjosq'il,</t> <t>jun k'amok xinmuq wib' chawu;</t> <t>ab'an nakatinra rik'in xnimal inrahom wank chi junelik</t> <t>-chan li Qaawa', laj kolol aawe-.</t>", "9": "<t>Jo' naq kinye injurament re laj Noé</t> <t>naq ink'a' chik tink'e chi b'ut'irk li ruuchich'och',<f>[207]</f></t> <t>jo'kan ajwi' anaqwan ninye injurament</t> <t>naq ink'a' chik tinjosq'o'q aawik'in</t> <t>chi moko tatinch'iila chik.</t>", "10": "<t>Us ta eb' li tzuul te'xjal li xna'ajeb'</t> <t>ut eb' li b'ool te'juk'e'q,</t> <t>ab'an linrahom ink'a' taanajto'q aawik'in,</t> <t>chi moko taasachq xwankil li Sumwank</t> <t>xink'ojob' aawik'in re wank sa' tuqtuukilal”,<f>[208]</f></t> <t>chan li Qaawa' li na'uxtaanank aawu.</t>", "11": "<t>“Toq'ob' aawu, tawasinb'ilat xb'aan li kaqsut-iq':</t> <t>maajun nak'ojob'ank aach'ool!</t> <t>Laa'in tatinwaklesi wi' chik rik'in q'eqjohinkil pek</t> <t>ut cho'q rub'elankil tink'eheb' li safiro.<f>[209]</f></t>", "12": "<t>Tinyiib'eb' laanajt xteramil ochoch rik'in rubí,</t> <t>ut sa'eb' li okeb'aal, lem tink'e cho'q xtz'apb'aleb';</t> <t>tinwaklesi chixjunileb' li suttz'ak rik'in xchaq'alil ru pek.</t>", "13": "<t>Chixjunileb' laawalal aak'ajol te'tzole'q xb'aan li Qaawa',<f>[210]</f></t> <t>ut k'ajo'aq li sahilwank toxe'xtaw chixjunileb'.</t>", "14": "<t>K'ojk'ooqat sa' xb'een li tiikilal,</t> <t>kolb'ilaqat chiru li rahob'tesiik ut li xiwak,</t> <t>ut maajun chik taaxib'esinq aawe.</t>", "15": "<t>Wi wank junaq li taaraj numtaak sa' aab'een,</t> <t>moko intaql ta chik laa'in;</t> <t>ut wi wank junaq li taachalq chi yalok aawik'in,</t> <t>chawu ajwi' laa'at toxpik'a rib'.</t>", "16": "<pb/><t>“K'e reetal, laa'in xinyoob'tesink re laj tenol ch'iich',</t> <t>li na'apunk re li ru xam</t> <t>ut naxyiib' li ch'iich' nak'anjelak chiru;</t> <t>laa'in ajwi' xinyoob'tesink re li winq aj sachonel</t> <t>re naq taasachoq ut taajuk'uq.</t>", "17": "<t>Ab'anan maajun xyiib'ank re li ch'iich' li taasachoq aawe.</t> <t>Mem taakanab'eb' li te'jitoq aawe sa' raqleb'aal aatin.</t> <t>A'an a'in li xmaataneb' laj k'anjel chiru li Qaawa',</t> <t>a'an a'in li q'axok u tink'e reheb'”,</t> <t>chan li Qaawa' Yos.</t>"}