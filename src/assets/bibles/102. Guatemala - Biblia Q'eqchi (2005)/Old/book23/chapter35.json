{"1": "<pb/><t>Sahoqeb' li chaqich'och' ut li joxk' na'ajej!</t> <t>Chisaho'q li junesal na'ajej ut chinujaq chi uutz'u'uj;</t>", "2": "<t>chi'atz'umaq jo' li saqihix</t> <t>ut chixjapaq re xb'aan xsahil xch'ool.</t> <t>Jwal taach'ina'uso'q jo' li tzuul Líbano,</t> <t>jo' li xchaq'alil ru li Karmeel ut li xtaq'ahil Sarón.</t> <t>Chixjunileb' te'ril li xnimal xloq'al li Qaawa'</t> <t>ut te'xk'e reetal li xwankil li qaYos.</t>", "3": "<pb/><t>Chikawuuq leeruq' laa'ex li lub'luukex,</t> <t>xaqab'omaq chi kaw li xb'een eeraq maak'a' xmetz'ew.<f>[115]</f></t>", "4": "<t>Yehomaq reheb' li yookeb' xxiw:</t> <t>“Kawaq eech'ool ut mexxiwak!</t> <t>Chalk re leeYos chekolb'al,</t> <t>we' chaq chi eeqajunk.</t> <t>Chalk re ut texxkol!”.</t>", "5": "<pb/><t>Toja' naq taatehonq xsa' ruheb' li mutz'</t> <t>ut eb' li tz'apxikeb' te'ab'inq chik.</t>", "6": "<t>Li yeq roq taapisk'oq jo' li yuk,</t> <t>ut eb' li mem te'xjap chik re xb'aan xsahil xch'ooleb'.<f>[116]</f></t> <t>Sa' li chaqich'och' taayo'laaq li yu'amha'</t> <t>ut k'ajo' li ha' taawulk'uq sa' li joxk' na'ajej.</t>", "7": "<t>Li chaqich'och' taakanaaq jo' li saab' ru</t> <t>ut li pojtz' ch'och' taasutq'iiq cho'q yo'leb'aal ha'.</t> <t>Sa' li na'ajej li xe'wank wi' li josq' aj xul</t> <t>taak'iiq chik li kaxlan'aj ut li kala'.</t>", "8": "<t>Ut taawanq jun nimb'e li tixk'ab'a'in: “Loq'laj B'e”.</t> <t>Ink'a' te'nume'q aran li ink'a' neke'xpaab' li Qaawa',</t> <t>chi moko eb' li maak'a' xna'leb' te'xb'eeni rib' chisa'.<f>[117]</f></t>", "9": "<t>Maak'a'aq chik aran li kaqkoj</t> <t>chi moko te'nume'q li josq' aj xul sa' li b'e a'an;</t> <t>ka'ajeb' wi' li kolb'ileb' te'b'eeq aran.</t>", "10": "<t>Eb' li kolb'ileb' xb'aan li Qaawa' te'sutq'iiq chaq,</t> <t>te'ok Sión yooqeb' chi b'ichank,</t> <t>ut chi xnaq' ruheb' taak'utunq li xsahilaleb' xch'ool chi junelik.</t> <t>Nimla sahilal taa'ochb'eeninq reheb'</t> <t>ut maak'a'aq chik li yaab'ak ut li rahil ch'oolej sa' xyanqeb'.<f>[118]</f></t>"}