{"1": "<pb/>Sa' li kutan a'an taab'ichamanq li b'ich a'in sa' xteepal Judá: <pb/><t>“Kaw rib' li qatenamit;</t> <t>li Qaawa' xk'ehok re wiib' xtzol li xsuttz'akil re naq tookole'q.</t>", "2": "<t>Tehomaq eb' li okeb'aal chire li tenamit</t> <t>re naq te'ok jun teep chi tenamit tiikeb' xch'ool</t> <t>li neke'xb'aanu li neke'xye.<f>[88]</f></t>", "3": "<t>Kaw xaqxo li xpaab'aaleb',</t> <t>ut laa'at, at Qaawa', nakak'e reheb' li wank sa' tuqtuukilal</t> <t>xb'aan naq k'ojk'o xch'ooleb' aawik'in.</t>", "4": "<t>K'ojob'omaq leech'ool rik'in li Qaawa' chi junelik,</t> <t>xb'aan naq A'an tz'aqal li Saqoonak nakolok qe.</t>", "5": "<t>Li Qaawa' xkub'si xwankileb' li q'etq'et;</t> <t>xt'an li tenamit q'axal kaw rib',</t> <t>xjuk' ut xkub'si chaq chi ch'och'el,</t>", "6": "<t>re naq taayeq'iiq sa' roqeb' li neb'a'</t> <t>jo' ajwi' xb'aaneb' li lub'lub'eb'”.</t>", "7": "<t>Li xyu'am li tiik xch'ool a'an li tiikilal;</t> <t>laa'at, at Qaawa', nakattuqub'ank ru li xb'e.</t>", "8": "<t>Rik'in xpaab'ankil laachaq'rab', at Qaawa',</t> <t>kaw qach'ool chawoyb'eninkil;</t> <t>li k'aru naxrahi li qaanm a'an laaraab'al ut aajultikankil.</t>", "9": "<t>Chiru li q'oqyink nawataw wank aawik'in</t> <t>ut toj eq'la nakatinsik' chi anchal inch'ool.</t> <t>Naq nakatraqok aatin sa' ruuchich'och',</t> <t>eb' li poyanam neke'xtzol wank sa' tiikilal.</t>", "10": "<t>Us ta taakuymanq xmaak li ink'a' us xna'leb',</t> <t>ab'an ink'a' tixtzol wank sa' tiikilal;</t> <t>toj yooq xb'aanunkil li maa'usilal sa' xyanqeb' li tiikeb' ru xyu'am</t> <t>ut ink'a' tixk'e reetal li xwankilal li Qaawa'.</t>", "11": "<t>At Qaawa', ak teneb'anb'il li tojb'amaak sa' xb'eeneb',</t> <t>ab'anan ink'a' neke'raj xk'eeb'al reetal;</t> <t>ut naq te'ril li xnimal aarahom rik'in laatenamit,</t> <t>te'kanaaq sa' xutaan.</t> <t>A' taxaq li xxamlel laajosq'il chisachoq reheb' li xik' neke'ilok aawe.<f>[89]</f></t>", "12": "<t>At Qaawa', laa'at toohaak'e chi wank sa' tuqtuukilal,</t> <t>xb'aan naq ka'ajwi' laa'at nakatk'ehok naq us too'elq rik'in li nalajqab'aanu.</t>", "13": "<t>At Qaawa', at qaYos,</t> <t>yaal naq jalaneb' chik xe'numtaak sa' qab'een,</t> <t>ab'an anaqwan maajun chik k'ab'a'ej wank sa' qach'ool:</t> <t>ka'ajwi' laa'at, at Qaawa'.</t>", "14": "<pb/><t>Eb' li kamenaq ink'a' chik te'yo'laaq,</t> <t>eb' li mu ink'a' chik te'wakliiq chaq,</t> <t>xb'aan naq xatraqok aatin sa' xb'eeneb' ut xasacheb' ru,</t> <t>ut maajun chik taapatz'oq li xk'ab'a'eb'.</t>", "15": "<t>At Qaawa', laa'at xak'e chi k'ihank laatenamit:</t> <t>xak'ihob'resiheb' re naq taanawmanq ru laawankilal</t> <t>ut xatiq ru li xnub'ajlil li qana'aj.</t>", "16": "<t>At Qaawa', xatqasik' naq yooko chi k'uluk rahilal</t> <t>ut ink'a' chik naqakuy li qarahob'tesinkil aab'aan.</t>", "17": "<t>Jo' naq li ixq wank sa' yu'am</t> <t>ut xwulak xhonalil li alank,</t> <t>japjo re xb'aan li rahilal,</t> <t>jo'kan ajwi' naq xoowank chawu, at Qaawa'.</t>", "18": "<t>Xoosiyank, xook'uluk rahilal jo' li ixq,</t> <t>ab'anan maak'a' xoo'ok wi',</t> <t>kama' wi' alank iq'.</t> <t>Ink'a' xqakol li qatenamit</t> <t>ut maajun junaq xyo'laak sa' ruuchich'och'.</t>", "19": "<t>Eb' laakamenaq te'wanq xyu'am,</t> <t>te'yo'laaq wi' chik li xb'aqel rismaleb';</t> <t>te'ajq ruheb' ut te'b'ichanq xb'aan xsahil xch'ooleb'</t> <t>jo'k'ihaleb' li wankeb' sa' pojtz'.</t> <t>Xb'aan naq laak'ajob' a'an jun k'ajob' nalemtz'unk ru,</t> <t>ut li xna'ajeb' li kamenaq taa'alanq.<f>[90]</f></t>", "20": "<pb/><t>At intenamit, okan sa' laamuheb'aal</t> <t>ut tz'ap li okeb'aal chawix.</t> <t>Chamuq aawib' jun k'amokaq</t> <t>toja' re naq taanume'q xjosq'il li Qaawa'.</t>", "21": "<t>Xb'aan naq elk re li Qaawa' sa' li xmuheb'aal</t> <t>re eeqajunk chirix li maa'usilal</t> <t>li xe'xb'aanu chixjunileb' li poyanam sa' ruuchich'och';</t> <t>li ch'och' taarisi chaq chi kutankil li xkik'eleb' li xe'kamsiik,</t> <t>ut ink'a' chik tixmuq li kamsink xb'aanuhatq.</t>"}