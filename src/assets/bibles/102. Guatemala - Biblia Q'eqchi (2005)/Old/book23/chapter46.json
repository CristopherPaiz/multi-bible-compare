{"1": "<pb/><t>Li yos Bel ut li yos Nebo</t> <t>neke'tuuyank ut xe't'ane'k chiru ch'och'.</t> <t>Eb' li yos a'in neke'iiqaak xb'aaneb' li b'uur;</t> <t>k'amb'ileb' jo'eb' li iiq chirixeb' li tawajenaqeb' xul.<f>[158]</f></t>", "2": "<t>Xe'eek'ank sa' xna'ajeb'</t> <t>ut xe't'ane'k chiru ch'och' chi xkab'ichaleb':</t> <t>ink'a' chik xe'ruuk chi wakliik,</t> <t>ut eb' a'an ajwi' xe'k'ame'k sa' jalanil tenamit.</t>", "3": "<pb/><t>“Ab'ihomaqin, ex ralal xk'ajol laj Jakob,</t> <t>ut chejunilex aj Israel li xexkole'k:</t> <t>Laa'in kin'iiqanink eere naq toj maji' nekexyo'laak,</t> <t>ut junelik xink'e inch'ool cherilb'al.</t>", "4": "<t>Toj sa' leetiixilal laa'inaq ajwi' leeYos;</t> <t>naq ak saqaq aj chik leejolom, texinch'oolani ajwi'.</t> <t>Laa'in kinyoob'tesink eere, ut toj texwil;</t> <t>texinb'eresi laa'in ut texinkol.</t>", "5": "<pb/><t>“Ani tineejuntaq'eeta wi' naq nekek'oxla laa'ex?</t> <t>Ani teeye naq kama'an nin'ilok?</t>", "6": "<t>Wankeb' neke'isink naab'al li oor sa' li xjelooleb'</t> <t>ut neke'b'isok plaat sa' li peex;</t> <t>chirix chik a'an neke'xsik' junaq aj tenol ch'iich'</t> <t>re naq te'xyiib' junaq xyoseb'</t> <t>re xwiq'ib'ankil rib' chiru jo'wi' re xloq'oninkil.</t>", "7": "<t>Neke'xk'am chi paqpo sa' xb'eeneb' xtel,</t> <t>neke'xxaqab' sa' xna'aj ut aran nakanaak chi junwaakaj;</t> <t>ink'a' na'elk sa' xna'aj.</t> <t>Us ta te'xjap reheb' chi xpatz'b'al xtenq'ankileb' chiru,</t> <t>ink'a' te'sumeeq chi moko te'kole'q chiru li rahilal.<f>[159]</f></t>", "8": "<pb/><t>“Chijultiko'q eere a'in ut k'oxlahomaq rix;</t> <t>chiwanq eek'a'uxl, ex aj q'etol aatin.</t>", "9": "<t>Jultikaq eere li k'aru kik'ulmank chaq junxil.</t> <t>Laa'in li Yos, ut maak'a' chik junaq;</t> <t>laa'in li Qaawa', ut maajun juntaq'eetin wi'.</t>", "10": "<t>Laa'in ninye chi rub'elaj li taak'ulmanq moqon,</t> <t>ut ninye resil xb'enwa li toj maji' nak'ulmank.</t> <t>Laa'in ninye: Li k'uub'anb'il inb'aan taa'uxmanq;</t> <t>ut chixjunil li nawaj xb'aanunkil, tinb'aanu.</t>", "11": "<t>Sa' xjayal releb'l saq'e xinb'oq chaq jun li winq,</t> <t>li taachalq chaq sa' jun najtil tenamit jo' li t'iw</t> <t>ut tixb'aanu chixjunil li wajom.</t> <t>Ak jo'kan xinye, ut jo'kan tinb'aanu;</t> <t>kama'an xink'uub', ut jo'kan naq taa'uxmanq.</t>", "12": "<t>Ab'ihomaqin, laa'ex li kaw eejolom,</t> <t>li najt wankex rik'in li kolb'a ib':</t>", "13": "<t>Chi seeb' tinchalq chekolb'al;</t> <t>ak xnach'ok chaq li kolb'a ib',</t> <t>moko taab'ayq ta chaq.</t> <t>Tinyeechi'i arin Sión li kolb'a ib'</t> <t>cho'q re laj Israel li nintaw wi' linloq'al.</t>"}