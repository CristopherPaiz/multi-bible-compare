{"1": "<pb/><t>Ok we chi b'ichank cho'q re li wamiiw;</t> <t>tinb'icha jun li b'ich sa' xk'ab'a' li rawimq uub'.<f>[23]</f></t> <t>Li wamiiw wank jun xna'aj li x'uub'</t> <t>sa' jun siir chi chaab'il ch'och'.</t>", "2": "<t>Kixpiki li ch'och', kirisiheb' li pek chisa'</t> <t>ut kiraw li iyaj jwal chaab'il.</t> <t>Sa' xyi li rawimq kixkab'la jun najt xteramil ochoch</t> <t>ut kixyiib' jun xna'aj re xyatz'b'al li uub'.</t> <t>Li wamiiw kiroyb'eni li uub' q'axal ki',</t> <t>ab'anan junes ra re li uub' kiruuchin.</t>", "3": "<t>Ut anaqwan, ex aj Jerusalén ut aj Judá,</t> <t>raqomaq aatin sa' qab'een:</t> <t>ani xmaakob'k, ma li wawimq malaj laa'in?</t>", "4": "<t>K'a' raj chik ru xinb'aanu re li wawimq?</t> <t>Malaj wank k'aru ink'a' xinb'aanu re?</t> <t>Xwoyb'eni ki'il uub';</t> <t>k'a'ut naq junes ra re li uub' xk'e?</t>", "5": "<pb/><t>Jo'kan utan tinye eere</t> <t>li k'aru ok we chi xb'aanunkil re li wawimq:</t> <t>tinte li okeb'aal re naq taa'oso'q;</t> <t>tinjuk' li tz'ak sutsu wi' li wawimq,</t> <t>re naq taayeq'iiq ut taasache'q ru.</t>", "6": "<t>Nakirirnak tinkanab' li ch'och' a'an:</t> <t>ink'a' chik taa'aq'iiq chi moko taasaab'esiiq,</t> <t>chamo'qaq li pim ut chinujaq li k'ix sa' xb'een.</t> <t>Ut tinram chiruheb' li choql</t> <t>re naq ink'a' tixk'e li hab' sa' xb'een.</t>", "7": "<pb/><t>Li xyaalal li b'ich, a'an a'in:</t> <t>li rawimq li Nimajwal Yos, a'an li tenamit Israel,</t> <t>ut eb' laj Judá, a'an li iyaj jwal raaro xb'aan.</t> <t>Li Qaawa' kiroyb'eni naq te'xb'aanu li us,</t> <t>ut maa'usilal chik kixtaw;</t> <t>kixyo'oni naq te'wanq sa' tiikilal,</t> <t>ut junes a' chik li rahob'tesink ib' kixtaw.<f>[24]</f></t>", "8": "<t>Ra chaalel sa' eeb'een</t> <t>li yookex chi loq'ok naab'al chi ochoch,</t> <t>li yookatqex chi loq'ok ch'och',</t> <t>toj reetal naq maajun chik nekek'ul</t> <t>ut chanchan naq ka'ajex wi' laa'ex wankex sa'eb' li tenamit.</t>", "9": "<t>Jo'ka'in xwab'i chi xyeeb'al li Nimajwal Yos:</t> <t>“Naab'aleb' li ochoch te'juk'manq.</t> <t>Us ta jwal ninq ut ch'ina'usil kab'l te'wanq aran,</t> <t>maajun chik poyanam taawanq chisa'.</t>", "10": "<t>Xb'aan naq lajeeb' k'aam chi uub' taa'awmanq,</t> <t>ut moko k'i ta li b'iin tixk'e.</t> <t>Jun iiq chi iyaj taa'awmanq,</t> <t>ut yal jun chakach ajwi' chi triiw taa'elq”.</t>", "11": "<pb/><t>Ra chaalel sa' xb'eeneb' li neke'atawank b'iin toj eq'la,</t> <t>ut naq na'ok li q'oqyink, toj yookeb' xkalajik.<f>[25]</f></t>", "12": "<t>Junes aarp, kitaar, tzojtzoj, xolb' ut b'iin</t> <t>nawank junelik sa' li xninq'eheb';</t> <t>ab'anan ink'a' neke'ril li xb'aanuhom li Qaawa',</t> <t>chi moko neke'xk'e reetal li xk'anjel li Yos.</t>", "13": "<t>Maak'a' xna'leb' lintenamit,</t> <t>jo'kan naq te'chape'q ut te'isiiq sa' xna'ajeb'.</t> <t>Li xninqaleb' ru winq kamkeb' re xb'aan tz'okaak</t> <t>ut chixjunileb' li poyanam te'chaqiq xb'aan chaqi'eel.</t>", "14": "<t>Jo'kan naq li xna'ajeb' li kamenaq yo chi nimank:</t> <t>kama' junaq josq' aj xul,</t> <t>teeto li re chi xnuq'b'aleb' li poyanam jo'wi' li xjolomileb',</t> <t>a'eb' li sa neke'ninq'ehik.</t>", "15": "<t>Li junjunq taakub'siiq xwankil chi junajwa</t> <t>ut eb' li q'etq'et te'xkub'si rib'eb'.</t>", "16": "<t>Taaterq'usiiq xloq'al li Nimajwal Yos sa' li raqb'a aatin,</t> <t>ut li Qaawa' tixk'ut li xsantilal rik'in xb'aanunkil li tiikilal.</t>", "17": "<t>Te'juk'e'q li tenamit</t> <t>ut aran, sa' li xpo'lemeb', te'ichajib'q eb' li karneer ut eb' li chib'aat.</t>", "18": "<pb/><t>Ra chaalel sa' xb'eeneb' li neke'yoob'ank rahilal rik'in li b'alaq'ik</t> <t>ut neke'k'amok chaq li maak</t> <t>jo' tawi' yookeb' chi kelonk kareet.</t>", "19": "<t>Laa'ex li nekeye: “Xseeb'aaq rib' li Qaawa'</t> <t>chi xb'aanunkil li naraj, re naq taaqil.</t> <t>Chitz'aqloq ru chi junpaat li xk'a'uxl li xSant laj Israel,</t> <t>re naq tqanaw”.</t>", "20": "<t>Ra chaalel sa' eeb'een li nekexyehok us re li ink'a' us,</t> <t>ut moko us ta nekeye re li chaab'ilal;</t> <t>li nekek'e cho'q saqenk li aak'ab',</t> <t>ut li q'oqyink nekek'e cho'q kutan;</t> <t>li nekek'e li k'a cho'q ruuchil li ki',</t> <t>ut li ki' nekek'e cho'q k'a.</t>", "21": "<pb/><t>Ra chaalel sa' eeb'een li nekeye naq wank eena'leb'</t> <t>ut nekek'oxla naq seeb' leech'ool.</t>", "22": "<t>Ra chaalel sa' eeb'een li kaw eerib' chi kalaak,</t> <t>ut maajun naq'axok eeru chi xyiib'ankil li ha' nakaltesink.</t>", "23": "<t>Laa'ex li natuminaak eeru chi xyeeb'al</t> <t>naq maak'a' xmaak li xmaakob'k,</t> <t>ut neketeneb' maak sa' xb'een li maak'a' xmaak.</t>", "24": "<t>Jo' naq li xam naxk'at li k'im</t> <t>ut na'oso'k li k'ix xb'aan li raq'xam,</t> <t>jo'kan ajwi' naq tex'oso'q laa'ex,</t> <t>jo' li che' xq'aak li xxe'</t> <t>ut li ratz'um xhame'k kama' li pojtz'.</t> <t>Xb'aan naq xetz'eqtaana li xchaq'rab' li Qaawa'</t> <t>ut li raatin li Nimajwal Yos, li xSant laj Israel.</t>", "25": "<t>Jo'kan naq xchalk xjosq'il li Qaawa' sa' xb'een li xtenamit</t> <t>ut xk'eheb' chi xtojb'al li xmaakeb'.</t> <t>Xe'eek'anje'k li tzuul sa' li xna'ajeb'</t> <t>ut t'ant'ookeb' sa' b'e xe'kanaak eb' li kamenaq jo'keb' li mul.</t> <t>Ab'anan li Qaawa' toj maji' naraqe'k li xjosq'il,</t> <t>ut toj yo ajwi' chi rahob'tesink.<f>[26]</f></t>", "26": "<pb/><t>Rik'in eetalil xb'oq jun li tenamit wan chaq chi najt;</t> <t>rik'in jun xuxb' xb'oq chaq toj sa' xmaril li ruuchich'och':</t> <t>ilomaq arin chi junpaat,</t> <t>xseeb'ank chaq chi chalk.</t>", "27": "<t>Maajun chaq reheb' li tenamit a'an tawajenaq malaj lub'lu,</t> <t>maajun reheb' natichk'ok;</t> <t>maajun nawark malaj naxiikank,</t> <t>chixjunileb' b'an yo'oon wankeb' chi yalok.</t>", "28": "<t>Q'es q'es ru'ujeb' li xsimaj</t> <t>ut chixjunil li xna' simaj kaw kaw rixeb'.</t> <t>Chanchan raxjohinkil pek li rixi'ijeb' li kawaay</t> <t>ut li roqeb' li xkaar kama'eb' li kaqsut-iq'.</t>", "29": "<t>Chanchan li kaqkoj li xyaab'eb',</t> <t>jo' nayaab'ak li ral li kaqkoj;</t> <t>naxjap re naq naxtaw li xtzak,</t> <t>ut naxk'am chi maajun namaq'ok chiru.</t>", "30": "<t>Naq taawulaq xkutankil, li tenamit a'an</t> <t>tixjap chaq re jo' xyaab' li palaw</t> <t>naq taachalq sa' xb'eeneb' laj Israel;</t> <t>ut wi wank junaq taaril li ruuchich'och',</t> <t>tixk'e reetal naq junes aak'ab' ru ut rahil ch'oolej,</t> <t>ut maak'a'aq chik li saqenk xb'aan li choql.</t>"}