{"1": "<pb/><t>K'ojob'omaq xch'ool lintenamit,</t> <t>k'ojob'omaq xch'ool</t> <t>-chan li Qaawa' leeYos-.</t>", "2": "<t>Aatinomaq Jerusalén sa' q'unil aatin</t> <t>ut yehomaq re chi yaal naq moko mun ta chik,</t> <t>ak xtoj rix chixjunil li xmaak,</t> <t>xb'aan naq ka'sut xrahob'tesiik xb'aan li Qaawa'</t> <t>chirix chixjunil li maa'usilal xb'aanu.</t>", "3": "<pb/><t>Jun xyaab' kuxej yo chi xyeeb'al:</t> <t>“Tuqub'omaq ru junaq b'e cho'q re li Qaawa' sa' li chaqich'och',</t> <t>helomaq ru junaq nimb'e cho'q re li qaYos sa' li joxk' na'ajej.<f>[122]</f></t>", "4": "<t>Chixjunil li taq'a chitaqsimanq ru,</t> <t>chixjunileb' li tzuul ut eb' li b'ool che'kub'simanq xteram;</t> <t>li yokos ru chitiikob'resimanq</t> <t>ut li b'uk'ux ru chituqub'amanq ru cho'q taq'a.</t>", "5": "<t>Toja' naq taak'utunq li xloq'al li Qaawa'</t> <t>ut chixjunileb' li poyanam te'ril ru.<f>[123]</f></t> <t>Xb'aan naq li Qaawa' xyehok re”.</t>", "6": "<pb/><t>Jun xyaab' kuxej yo chi xyeeb'al we:</t> <t>“Jap aawe chi aatinak”;</t> <t>ut laa'in kinchaq'ok: “K'aru tinye?”, chankin.</t> <t>“Ye naq chixjunileb' li poyanam chanchaneb' li pim,</t> <t>ut chixjunil li xloq'aleb' kama' xch'ina'usal li uutz'u'uj.</t>", "7": "<t>Natz'umaak li uutz'u'uj ut nachaqik li pim,</t> <t>naq li xmusiq' li Qaawa' na'apunk sa' xb'eeneb'.</t>", "8": "<t>Nachaqik li pim ut natz'umaak li uutz'u'uj,</t> <t>a'ut li raatin li qaYos wank chi junelik”.<f>[124]</f></t>", "9": "<pb/><t>Taqen sa' xb'een junaq tzuul najt xteram,</t> <t>at aj yehol esil re Sión;</t> <t>aatinan chi kaw xyaab' aakux</t> <t>ut chi maak'a'aq aaxiw,</t> <t>at aj yehol esil re Jerusalén.</t> <t>Ye reheb' li tenamit re Judá:</t> <t>“Arin wank leeYos”.</t>", "10": "<t>K'ehomaq reetal, yo chi chalk li Qaawa' rik'in xnimal xwankil:</t> <t>chixjunil wank rub'el roq rub'el ruq'!</t> <t>K'ehomaq reetal, rochb'een chaq li xtojb'al</t> <t>ut k'amol b'e chaq chiru li q'ajkamunk.<f>[125]</f></t>", "11": "<t>Jo' junaq aj ilol ketomq, naxb'eresiheb' li xkarneer;<f>[126]</f></t> <t>naxq'alu eb' li xkok' karneer ut naxq'uneb',</t> <t>ut naxk'eheb' chi hilank li toja' xe'alank.</t>", "12": "<t>Ani xb'isok re li palaw chi k'utub'</t> <t>malaj xb'is li xnimal ru li choxa rik'in ruq'?</t> <t>Ani xxokok re chixjunil li pojtz' sa' junaq uk'al</t> <t>malaj xb'is eb' li tzuul ut eb' li b'ool sa' junaq peex?<f>[127]</f></t>", "13": "<t>Ani xk'ehok xna'leb' li Qaawa'</t> <t>malaj ani xyehok re k'aru tixb'aanu?<f>[128]</f></t>", "14": "<t>Ani ta aj ik'in xpatz' xna'leb'?</t> <t>Ani xk'ehok xk'a'uxl chiraqoq aatin sa' tiikilal?</t> <t>Ani xk'utuk chiru li xnimal xnawom</t> <t>malaj xch'olob'ank re li choxahil na'leb'?</t>", "15": "<t>Chiru li Qaawa' eb' li tenamit chanchaneb' jun tz'uqul chi ha' sa' junaq sek',</t> <t>kama' wi' junaq ru li pojtz' sa' li peex;</t> <t>eb' li na'ajej sa' xyi li palaw jo' raalal li xk'aj li pek.<f>[129]</f></t>", "16": "<t>Chixjunil li si' li wank aran Líbano</t> <t>moko tz'aqal ta cho'q re li xam,</t> <t>ut eb' li xul li wankatqeb' aran</t> <t>moko te'tz'aqloq ta cho'q re li k'atok mayej.</t>", "17": "<t>Chiru li Qaawa' chixjunileb' li tenamit sa' ruuchich'och'</t> <t>chanchan naq maak'a'eb';</t> <t>maak'a' neke'ok wi', tik maak'a'eb' aj e.</t>", "18": "<pb/><t>Ani teejuntaq'eeta wi' li Yos</t> <t>malaj k'aru teejalamuuchi wi'?</t>", "19": "<t>Ink'a' naru xjuntaq'eetankil rik'in li jalam u naxyiib' junaq aj tenol ch'iich',</t> <t>ut laj pak'onel naruutz'u'uji rik'in oor</t> <t>ut naxyiib'atq xkareen plaat re xk'eeb'al chi xkux.<f>[130]</f></t>", "20": "<t>Naq junaq neb'a' namayejak,</t> <t>naxsik' junaq che' li ink'a' naq'aak,</t> <t>ut chirix a'an naxsik' junaq chaab'il aj peech'</t> <t>re naq tixyiib' junaq xjalam u li ink'a' taa'eek'anq sa' xna'aj.<f>[131]</f></t>", "21": "<pb/><t>Ma ink'a' tab'i' nekenaw laa'ex?</t> <t>Ma ink'a' eerab'ihom resil?</t> <t>Ma toj maji' naseeraq'imank eere chalen chaq junxil?</t> <t>Ma ink'a' eetawom ru chalen chaq sa' xk'ojlajik li ruuchich'och'?</t>", "22": "<t>K'ojk'o chaq li Yos sa' xb'een li ruuchich'och',</t> <t>ut eb' li poyanam li wankatqeb' chisa' kama'eb' laj saak'.</t> <t>A'an xhelok re li choxa jo' junaq t'ilkem,</t> <t>ut xkupu ru jo' junaq muheb'aal re hilank chisa'.</t>", "23": "<t>Li Qaawa' naxjuk' xwankileb' li xninqal ru winq,</t> <t>ut eb' li neke'awab'ejink sa' ruuchich'och' naxsacheb' ru.</t>", "24": "<t>Chanchaneb' li kok' che' li toje' xe'awmank</t> <t>malaj xe'ch'ike'k sa' ch'och',</t> <t>ut toja' xe'ok xchapb'al xxe'.</t> <t>Wi li Qaawa' na'apunk sa' xb'eeneb', te'chaqiq,</t> <t>ut kama' li pim naq te'k'ame'q xb'aan li kaqsut-iq'.</t>", "25": "<t>“Ani ut nikineejuntaq'eeta wi' laa'ex</t> <t>malaj ani juntaq'eet wik'in?”,</t> <t>chan li Qaawa', li q'axal Sant.</t>", "26": "<t>Taqsihomaq leerilob'aal sa' choxa ut ilomaq:</t> <t>ani xk'uub'ank re chixjunil a'an?</t> <t>A' li najek'ink reheb' li chahim chi tzol sa' xna'aj</t> <t>ut naxb'oqeb' li junjunq rik'in xk'ab'a'.</t> <t>Q'axal nim xwankil ut k'ajo' li xkawilal,</t> <t>ut maajun reheb' naxmuq rib' chiru.</t>", "27": "<pb/><t>K'a'ut naq yookat chi aatinak, a Jakob?</t> <t>K'a'ut naq nakaye, a Israel:</t> <t>“Li Qaawa' ink'a' naxk'e reetal li k'aru yooko xk'ulb'al;</t> <t>maak'a' naraj re li Yos li k'aru ink'ulub'”?</t>", "28": "<t>Ma ink'a' nakanaw laa'at?</t> <t>Ma ink'a' aawab'ihom resil?</t> <t>Li Qaawa' a'an li Yos wank chi junelik;</t> <t>A'an kixaqab'ank re li xnub'ajlil li ruuchich'och'.</t> <t>Ink'a' nalub'k chi moko natawaak,</t> <t>ut maajun natz'ilok rix li xseeb'al xk'a'uxl.</t>", "29": "<t>A'an nak'ehok xkawilal li tawajenaq</t> <t>ut naxkawub'resi xch'ool li lub'lub' wank.</t>", "30": "<t>Neke'tawaak ut neke'lub'k eb' li saaj winq,</t> <t>neke'lub'k ut neke't'ane'k eb' li kaweb' rib';</t>", "31": "<t>a'ut li neke'oyb'enink rik'in li Qaawa'<f>[132]</f></t> <t>junelik kawaqeb' rib' ut te'rupupiq jo'eb' li t'iw;<f>[133]</f></t> <t>te'aanilaq chi ink'a' te'lub'q,</t> <t>ut te'b'eeq chi ink'a' te'tawaaq.</t>"}