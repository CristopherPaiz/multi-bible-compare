{"1": "<pb/><t>Ra chaalel sa' xb'eeneb' li q'etq'et aj aleb', chan li Qaawa',</t> <t>li neke'xk'uub' li k'aru neke'raj, chi ink'a' neke'xpatz' we,</t> <t>ut neke'xk'ojob' sumwank li ink'a' inyehom reheb'.</t> <t>Jo'kan naq yo chi tamk li xmaakeb'.</t>", "2": "<t>Neke'xik Ejiipt chi ink'a' neke'xye we;</t> <t>neke'xpatz' xtenq'ankileb' re laj Parahón</t> <t>ut neke'xsik' xkolb'aleb' rub'el xwankil Ejiipt.<f>[104]</f></t>", "3": "<t>Ab'an li xkawilal leech'ool rik'in laj Parahón taak'ehoq eere sa' xutaan</t> <t>ut li xtenq'aaleb' laj Ejiipt taasachoq leech'ool.</t>", "4": "<t>Us ta ak xetaqla aran Sohán laj jolominel eere</t> <t>ut wulajenaqeb' chik leetaql aran Janés,</t>", "5": "<t>chixjunileb' te'b'alaq'iiq</t> <t>xb'aan li tenamit a'an li maak'a' na'ok wi';</t> <t>ink'a' te'tenq'aaq xb'aaneb' chi moko us te'elq,</t> <t>ka'aj b'an wi' li xutaan ut li rahilal te'xk'ul.</t>", "6": "<pb/><t>Resilal li k'aru te'xk'ul eb' li xul re Nejeb:</t> <t>Eb' laj Israel neke'xk'am Ejiipt li xb'ihomaleb' ut li k'aru wank reheb',</t> <t>chirixeb' li b'uur ut eb' li kameey.</t> <t>Neke'nume'k sa' li xiwajelil chaqich'och'</t> <t>b'arwi' wankeb' li josq' aj kaqkoj, eb' li ikb'olay ut eb' li raxk'aj,</t> <t>ut neke'xik sa' jun tenamit li moko tixtenq'aheb' ta.</t>", "7": "<t>Relik chi yaal naq li xtenq'aal Ejiipt</t> <t>maak'a' aj e ut maak'a' na'ok wi'.</t> <t>Jo'kan naq xink'e cho'q xk'ab'a' Ejiipt:</t> <t>“Josq' aj nimla xul,<f>[105]</f> ab'an maak'a' na'ok wi'”.</t>", "8": "<pb/><t>Ayu anaqwan ut tz'iib'a a'in</t> <t>chiru junaq tz'alamche' malaj junaq hu,</t> <t>ut aran tkanaaq toj chaalel eb' li kutan</t> <t>cho'q aj jitol reheb' chi junelik.</t>", "9": "<t>Xb'aan naq li tenamit a'in jwal kaweb' li xjolom ut aj ka'pak'al uheb',</t> <t>ink'a' neke'raj rab'inkil li xchaq'rab' li Qaawa'.</t>", "10": "<t>Neke'xye reheb' li neke'ilok moy u:</t> <t>“Mat-ilok chik moy u”;</t> <t>ut neke'xye reheb' li propeet:</t> <t>“Maaye li yaal qe,</t> <t>ye b'an li q'axal sa rab'inkil, us ta moko yaal.</t>", "11": "<t>Elenqex chiqu ut meetaaqe chik li chaab'il b'e;</t> <t>ink'a' chik naqaj rab'inkil leeraatin chirix li xSant laj Israel”.</t>", "12": "<pb/>Jo'kan naq li Qaawa', li xSant laj Israel, kixye chi jo'ka'in: <pb/><t>“Laa'ex xetz'eqtaana li aatin a'in</t> <t>ut xek'ojob' leech'ool sa' li raaxiik' ut li maa'usilal;</t> <t>kaw leech'ool rik'in chixjunil a'an.</t>", "13": "<t>Jo'kan naq wank leemaak.</t> <t>Chanchanex li jorol tz'ak najt xteram</t> <t>li taat'ane'q chi maak'a'aq sa' eech'ool.</t>", "14": "<t>Texsache'q jo' naq najormank junaq ch'och' sek'</t> <t>li na'oso'k chi junajwa;</t> <t>ut maak'a' chik nakanaak cho'q re xokok ru xam</t> <t>chi moko re raj lekok ha' sa' junaq kuk”.</t>", "15": "<pb/>Jo'ka'in kixye li Qaawa', li xSant laj Israel: <pb/><t>“Sutq'inqex chaq, xaqxooq leeroyb'enihom wik'in,</t> <t>ut texkole'q.</t> <t>Wi texwanq sa' xyaalal chi k'ojk'ooq leeraanm,</t> <t>teetaw xkawub' leech'ool”.</t> <t>A'ut laa'ex xetz'eqtaana li waatin</t>", "16": "<t>ut xeye chi jo'kan:</t> <t>“Ink'a', jwal us too'eleliq chirix kawaay”.</t> <t>Us b'i', elelinqex!</t> <t>Xeye ajwi': “Too'eleliq sa' b'eleb'aal ch'iich' li kaw neke'xik”.</t> <t>Us a'an, jo'kanaqeb' ajwi' li te'aanilasinq eere!<f>[106]</f></t>", "17": "<t>Jun mil chi poyanam sa' eeyanq te'eleliq xb'aan jun chi winq</t> <t>ut chejunilex laa'ex tex'eleliq chiruheb' oob' li xik' neke'ilok eere,</t> <t>toj reetal wiib' oxib' aj chik texkanaaq,</t> <t>jo' naq nakanaak chi kumku li che' chiru tzuul</t> <t>malaj jo' jun eetalil sa' xb'een junaq b'ool.</t>", "18": "<t>Ab'an li Qaawa' yo royb'eninkil li honal re rusilankil eeru.</t> <t>Taawakliiq chaq chi xtoq'ob'ankil eeru,</t> <t>xb'aan naq tiik xch'ool li Qaawa'.</t> <t>Us xaq reheb' li k'ojk'o xch'ooleb' rik'in!</t>", "19": "<t>Ex aj Jerusalén, mexyaab'ak chik.</t> <t>Li Qaawa' taaruxtaana eeru naq trab'i xyaab' leekux;</t> <t>ka'ajwi' texrab'i chi tz'aamank ut elajink, texsume.</t>", "20": "<t>Us ta texrahob'tesi b'ayaq,</t> <t>ab'an ink'a' chik tixmuq rib' cheru laj Tzolol eere;</t> <t>rik'in leeru toxeeril li natzolok eere,</t>", "21": "<t>ut rik'in leexik teerab'i naq yooq chi aatinak chaq cherix:</t> <t>“A'an a'in li b'e; ayuqex aran,</t> <t>a' yaal ma sa' leenim malaj sa' leetz'e uq'”, cha'aq.</t>", "22": "<t>Toja' naq teetz'eqtaana leejalanil yos yiib'anb'il rik'in plaat</t> <t>ut leejalam u uutz'u'ujinb'il rik'in oor.</t> <t>Teekuteb' chi najt jo' li mul ut teeye reheb':</t> <t>“Elenqex arin”, cha'qex reheb'.</t>", "23": "<t>Li Qaawa' tixtaqla chaq li hab' sa' xb'een li iyaj xeraw sa' li ch'och',</t> <t>ut a'in naab'al li wa tixk'e eere ut k'ajo'aq xsahil.</t> <t>Chiruheb' li kutan a'an eb' leewakax q'axal nimaq chik li xna'ajeb' te'ichajib'q wi';</t>", "24": "<t>eb' li b'ooyx ut eb' li b'uur li neke'k'anjelak sa' leech'och',</t> <t>chaab'il ichaj te'xwa'.</t>", "25": "<t>Sa' chixjunileb' li ninqi tzuul ut b'ool taawanq yu'amha'</t> <t>li ink'a' taachaqiq sa' xkutankil li nimla rahilal,</t> <t>naq te't'anje'q eb' li ochoch najteb' xteram.</t>", "26": "<t>Toja' naq li xsaqenkil li po taalemtz'uno'q</t> <t>jo' li saq'e tuqtu wa'leb',</t> <t>ut li xsaqenkil li saq'e taalemtz'uno'q wuqub' sut chik</t> <t>jo' xsaqenkil li wuqub' kutan,</t> <t>naq li Qaawa' tixk'irtasi ut tixlan li xtiq'ilal li xtenamit.</t>", "27": "<t>K'ehomaq reetal, we' chaq li Qaawa',</t> <t>toj najt xchalk chaq.</t> <t>K'ajo' chaq li xjosq'il</t> <t>jo' li ru xam ut li sib' li nasachok.</t> <t>Li xtz'uumal re nak'utuk li xjosq'il</t> <t>ut li ru'uj raq' nak'atok kama' li xam.</t>", "28": "<t>Li xmusiq' chanchan li ha' naq nab'ut'irk</t> <t>ut ka'aj chik maa nalamsink.</t> <t>Li Qaawa' tixtz'il rix li xb'aanuhomeb' li tenamit</t> <t>re xsachb'al li xwankileb';</t> <t>jo' naq nak'ehe'k li ch'iich' sa' re li kawaay,</t> <t>jo'kan ajwi' tixb'aanu li Qaawa' reheb' li tenamit</t> <t>re xpo'b'al li xna'leb'eb'.</t>", "29": "<t>Ab'an laa'ex texb'ichanq</t> <t>jo' na'uxk chiru q'oqyink sa' junaq loq'laj ninq'e.</t> <t>K'ajo' naq taasaho'q leech'ool,</t> <t>jo' naq nasaho'k xch'ool junaq poyanam xb'aan xyaab' li xolb'</t> <t>naq naxik sa' li xtzuul li Qaawa',</t> <t>sa' li xmuheb'aal laj Israel!</t>", "30": "<t>Ut taa'ab'iiq li xkawil xyaab' xkux li Qaawa';</t> <t>taak'utunq li xnimal xwankil,</t> <t>rik'in li xxamlel li xjosq'il li nasachok,</t> <t>rik'in kaqsut-iq', kaaq ut saqb'ach.</t>", "31": "<pb/><t>Xb'aan naq te'ok xxiweb' laj Asiria,</t> <t>yal rik'in rab'inkil xyaab' xkux li Qaawa'</t> <t>ut xk'ulb'al li xrahob'tesinkileb'.</t>", "32": "<t>Rajlal naq li Qaawa' tixrahob'tesi li tenamit a'an,</t> <t>taa'ab'imanq xyaab' li tun ut li aarp.</t> <t>A' li Qaawa' taa'elq chi yalok rik'ineb' laj Asiria.</t>", "33": "<t>Xb'aan naq li na'ajej Tófet<f>[107]</f></t> <t>ak kawresinb'il chaq najter cho'q re Asiria jo'wi' cho'q re li x'awab'ej.</t> <t>Li na'ajej a'an q'axal nim ru ut jwal cham,</t> <t>k'ajo' li xsi'ul.</t> <t>Naq taamusiq'aq li Yos, tixloch xxamlel;</t> <t>chanchan roq nima' nujenaq chi asuupr</t> <t>naq taachalq li xjosq'il li Qaawa' sa' xb'een.</t>"}