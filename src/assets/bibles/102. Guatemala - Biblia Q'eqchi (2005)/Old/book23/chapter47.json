{"1": "<pb/><t>“Kub'si aawib', chunlan sa' pojtz',</t> <t>at tuq'ixq re Babel<f>[160]</f> li maak'a' chik aawankil!</t> <t>Chunlan sa' ch'och', at xrab'in eb' laj Kaldeha;</t> <t>ink'a' chik te'xye aawe: «Q'un aach'ool ut tuulanat».</t>", "2": "<t>Chap li ka' ut ke'en k'aj.</t> <t>Isi li t'ikr tz'aptz'o wi' laawu,</t> <t>moch laawaq', t'usub' laawa'</t> <t>ut numen junpak'al li ha'.</t>", "3": "<t>Tatkanaaq chi t'ust'u re xk'utb'al aaxutaan.</t> <t>Tink'e reeqaj li xab'aanu we ut maajun taaramoq chiwu”.</t>", "4": "<pb/><t>Li Nimajwal Yos, li xSant laj Israel,</t> <t>laj Kolol qe kixye chi jo'ka'in:</t>", "5": "<t>“K'ojlan chi maak'a' eek'ank,</t> <t>okan sa' li aak'ab', at xrab'in eb' laj Kaldeha,</t> <t>xb'aan naq ink'a' chik taayeemanq aawe:</t> <t>«Xna'eb' li tenamit».</t>", "6": "<t>K'ajo' naq xinjosq'o'k rik'in lintenamit,</t> <t>xink'e chi muxe'k li weechanihom</t> <t>ut xinq'axtesiheb' sa' laawuq', a Babilonia.</t> <t>A'ut laa'at ink'a' xawil xtoq'ob'aal ruheb'</t> <t>ut xateneb' li kawil k'anjel sa' xb'eeneb' li cheekel winq.</t>", "7": "<t>Xaye ajwi' sa' laach'ool: «Taawanq inwankil chi junwaakaj».</t> <t>Ab'anan ink'a' xak'oxla rix a'an</t> <t>chi moko xnume'k sa' laawaanm k'aru toxraqe'q wi'.</t>", "8": "<t>Ab'i ut anaqwan li aatin a'in,</t> <t>laa'at aj raholat re li sahil wank.</t> <t>Nakak'ojob' aawib' chi maak'a' nakak'oxla,</t> <t>ut nakaye sa' laach'ool:</t> <t>«Ka'ajin wi' ut maak'a' chik junaq.</t> <t>Maajoq'e tinxtaw xrahil li kanaak sa' junaatalil</t> <t>chi moko tinkanaaq chi maak'a'eb' chik li walal ink'ajol».</t>", "9": "<t>Ab'anan, maak'a'aq sa' laach'ool</t> <t>naq te'chalq li wiib' chi rahilal a'in sa' aab'een:<f>[161]</f></t> <t>li kanaak sa' junaatalil ut li xsachikeb' laawalal aak'ajol,</t> <t>us ta jwal nakattuulak ut nakatnawalink.</t>", "10": "<t>Jwal xak'ojob' aach'ool sa' laamaa'usilal</t> <t>ut xaye: «Maajun na'ilok we», chankat.</t> <t>Laana'leb' ut laanawom xe'b'alaq'ink aawe.</t> <t>Xaye ajwi' sa' laach'ool:</t> <t>«Ka'ajin wi' ut maak'a' chik junaq jo' laa'in».</t>", "11": "<t>Jo'kan naq taachalq sa' aab'een jun rahilal</t> <t>chi ink'a' tatruuq chi xkolb'al aawib' chiru;</t> <t>q'axal ra taak'ul ut maak'a' xja'lenkil.</t> <t>Chi junpaat taachaalunq jun raaxiik' sa' aab'een</t> <t>li ink'a' nakawoyb'eni.</t>", "12": "<t>Kanaaqat rik'in laak'iila nawalink,</t> <t>yal wan aaq'e chi tuulak,</t> <t>li nakatawasi wi' aawib' chalen chaq sa' laasaajilal!</t> <t>Mare toj taak'anjelaq chawu,</t> <t>mare toj tatnumtaaq sa' xb'eeneb' li poyanam!</t>", "13": "<t>Xattawaak xb'aan xk'ihaleb' laj k'ehol aana'leb'.</t> <t>Chalqeb' b'i' chakolb'al anaqwan</t> <t>eb' li neke'q'ehink chiru li choxa,</t> <t>eb' li neke'tz'ilok rix eb' li chahim,</t> <t>jo'wi' eb' li neke'xye aawe rajlal po li k'aru taak'ulmanq moqon.</t>", "14": "<t>K'e reetal, kama'eb' li k'im naq te'oso'q chixjunileb';</t> <t>li xam taasachoq reheb',</t> <t>ut ink'a' te'ruhanq chi xkolb'aleb' rib' chiru xtiqwal li xam.</t> <t>Xb'aan naq a'an maawa' xam re k'uub'ank tzekemq</t> <t>chi moko ru xam naruuk wi' q'ixink.</t>", "15": "<t>A'an toxe'oso'q wi' eb' laj tuul,</t> <t>eb' li q'axal xe'tawasink aawe chiru chixjunil laayu'am.</t> <t>Ak xb'e xb'e te'xk'am li junjunq</t> <t>ut maajun taaruuq chi kolok aawe.</t>"}