{"1": "<pb/><t>“Jap aawe chi aatinak chi maak'a' aaxiw -chan we li Qaawa'-,</t> <t>aatinan chi kaw xyaab' aakux jo' junaq pur;</t> <t>ch'iilaheb' lintenamit xb'aan li xq'etq'etileb',</t> <t>a'eb' li ralal xk'ajol laj Israel xb'aan li xmaakeb'.</t>", "2": "<t>Neke'xye naq rajlal kutan nikine'xsik'</t> <t>ut nawulak chiruheb' xnawb'al li wajom,</t> <t>jo' jun tenamit nab'aanunk re li us</t> <t>ut ink'a' naxtz'eq chirix xch'ool li xtaqlahom li xYos.</t> <t>Neke'xpatz' we li chaq'rab' jwal chaab'il</t> <t>ut nawulak chiruheb' wank chink'atq.</t>", "3": "<t>Ut neke'xye we: «K'a' aj e naq nokoo'ayuunik?</t> <t>Chi moko yookat rilb'al.</t> <t>Maak'a' na'ok wi' naq naqakub'si qawankil,</t> <t>wi ink'a' nakak'e sa' laach'ool», chankeb'.</t> <t>K'ehomaq reetal: naq nekex'ayuunik,</t> <t>laa'ex nekeb'aanu li k'aru nekeraj</t> <t>ut nekerahob'tesi chixjunileb' laj to' k'anjel.</t>", "4": "<t>Nekex'ayuunik re xb'aanunkil li rahilal ut li raaxiik',</t> <t>jo'wi' re xsak'b'al eerib' cherib'il eerib' chi kaw.</t> <t>Mex'ayuunik chik jo' anaqwan,</t> <t>wi nekeraj twab'i li xyaab' eekux sa' choxa.</t>", "5": "<t>Ma a'in tab'i' li ayuunik nawaj laa'in</t> <t>sa' li kutan naq li winq naxkub'si li xwankil?</t> <t>Nekexulub' leejolom kama' naxulq'iik li b'ayal,</t> <t>ut nekexwark chiru pop ut cha.</t> <t>Ma a'an nekeye «ayuunik» re,</t> <t>ut «kutan li nawulak chiru li Qaawa'»?</t>", "6": "<t>Moko a'an ta li ayuun nawaj. <pb/>“Li ayuun nawaj laa'in a'an a'in:</t> <t>rach'ab'ankileb' li wankeb' sa' tz'alam chi maak'a'eb' xmaak,</t> <t>xk'ixb'al li xk'aamal li rahob'tesiik,</t> <t>rach'ab'ankileb' li tawasinb'ileb'</t> <t>ut risinkil chixjunil li kawil taqlank.</t>", "7": "<t>Chawotz laawa rik'in li natz'okaak,</t> <t>chak'e rochochnaal li neb'a' li maak'a' rochoch,</t> <t>chak'e xb'aatal li maak'a' raq'</t> <t>ut chatenq'a laawech neb'a'il.</t>", "8": "<t>Toja' naq laasaqenk taak'utunq jo' naq nahik'e'k li kutan,</t> <t>ut sa' junpaat taak'iraaq laatiq'ilal.</t> <t>K'amolb'ehaq chawu laachaab'il b'aanuhom</t> <t>ut linloq'al taataaqenq aawe.</t>", "9": "<t>Chi jo'kan, wi taayaab'a link'ab'a', laa'in tatinsume;</t> <t>wi tinaab'oq, tinye aawe: «We'kin!».</t> <t>Wi ink'a' chik nakatrahob'tesink,</t> <t>wi ink'a' nakathob'ok chi moko nakatq'ab'ank,</t>", "10": "<t>wi nakaq'axtesi aawib' re li yo xtz'okajik,</t> <t>wi nakak'ojob' xch'ool li wank sa' rajb'al ru,</t> <t>relik chi yaal naq taakutano'q laaloq'al sa' li aak'ab',</t> <t>ut li x'ak'ab'il ru laayu'am kama'aq chik li kutan.</t>", "11": "<t>Laa'in tatinb'eres chi junelik,</t> <t>tink'ojob' laach'ool chi tzekank sa' li chaqich'och',</t> <t>tink'e xkawilal laawoq laawuq'</t> <t>ut kama'aqat chik li xchaq'alil ru na'ajej t'aqresinb'il chi us,</t> <t>jo'kaqat chik li yu'amha' ink'a' nachaqik.</t>", "12": "<t>Taawaklesi wi' chik li xpo'lemil laatenamit</t> <t>ut taak'ojob' wi' chik li rub'elankil li kiwank najter.</t> <t>«Aj waklesinel po'lem» taak'ab'a'in;</t> <t>«aj yiib'ahom re li po'lemil ochoch», cha'qeb' aawe chixjunileb'.</t>", "13": "<t>“Chawoxloq'i li kutan sábado<f>[223]</f></t> <t>ut matyakok sa' linsantil kutan.</t> <t>Chaye re li kutan a'an: «sahil kutan»,</t> <t>«loq'laj kutan», cha'qat re li xsantil kutankil li Qaawa';</t> <t>chawoxloq'i ut matxik chik b'araq,</t> <t>matyakok sa' li sábado chi moko taab'aanu li nakawaj aajunes aawib'.</t>", "14": "<t>Wi taab'aanu chi jo'kan,</t> <t>taasaho'q laach'ool wik'in ut tatink'am cho'q aj q'axol u</t> <t>sa' xb'eeneb' li najt xteramil tzuul re li ruuchich'och'.</t> <t>Ut tatinch'oolani rik'in li reechanihom laj Jakob, laayuwa'.</t> <t>Laa'in, li Qaawa', xinyehok re a'in”.</t>"}