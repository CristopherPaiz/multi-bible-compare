{"1": "<pb/><t>“Ab'ihomaqin laa'ex li nekek'e eech'ool chi wank sa' tiikilal,</t> <t>laa'ex li nekexsik'ok re li Qaawa'.</t> <t>Sutq'inqex rik'ineb' leexe'toonil yuwa',</t> <t>k'ehomaq reetal li raxpek li kex'isiik wi' chaq naq kexk'ub'aak.</t>", "2": "<t>K'ehomaq reetal laj Abrahán, leeyuwa',</t> <t>ut lix Sara, li ki'alank eere.</t> <t>Naq laa'in kinb'oq chaq laj Abrahán,</t> <t>a'an jun chirib'il rib';</t> <t>ab'anan kiwosob'tesi ut kink'ihob'resi.<f>[182]</f></t>", "3": "<t>Laa'in tink'ojob' xch'ool Sión</t> <t>ut twil xtoq'ob'aal ru li xpo'lemil;</t> <t>tinsutq'isi li chaqich'och' cho'q sahil na'ajej,</t> <t>ut li joxk' ch'och' tkanaaq cho'q xna'aj li Qaawa':</t> <t>k'ajo'aq li b'ichank ut sahil ch'oolej aran,</t> <t>taawanq li wajb'ak ut b'anyoxink sa' ink'ab'a'.<f>[183]</f></t>", "4": "<pb/><t>“Ex intenamit, ab'ihomaqin;</t> <t>ex inpoyanam, k'ehomaq reetal li ok we xyeeb'al,</t> <t>xb'aan naq wik'in taa'elq li chaq'rab'</t> <t>ut lintaqlahom taakutanob'resinq re eb' li tenamit.</t>", "5": "<t>Ak xnach'ok chaq linraqb'a aatin,</t> <t>chi seeb' taachalq linkolb'a ib',</t> <t>ut rik'in linwankil tinjolomiheb' li tenamit.</t> <t>Wik'in neke'oyb'enink li tenamit wankeb' chaq chire li palaw,</t> <t>ut kaweb' xch'ool rik'in linwankilal.</t>", "6": "<pb/><t>“Taqsihomaq leerilob'aal sa' choxa</t> <t>ut ilomaq li ruuchich'och' taq'a:</t> <t>li choxa taa'oso'q jo' li sib',</t> <t>ut li ruuchich'och' taaq'eelo'q jo' junaq aq'ej;</t> <t>eb' li xpoyanamil te'kamq jo'kaqeb' li suq.</t> <t>A'ut linkolb'a ib' taawanq chi junelik</t> <t>ut lintiikilal maajoq'e taa'oso'q.<f>[184]</f></t>", "7": "<t>Ab'ihomaqin, laa'ex li nekenaw k'aru li tiikil ch'oolej,</t> <t>ex tenamit li kaw eech'ool chirix linchaq'rab'.</t> <t>Meexiwa ruheb' li poyanam neke'majewank</t> <t>chi moko chich'inanq eech'ool naq neke'hob'ok.</t>", "8": "<t>Xb'aan naq te'oso'q jo' li aq'ej nachoye'k xb'aan li mok'o'k,</t> <t>kama' li tuuxnoq' li nak'uxe'k xb'aan li k'ams.</t> <t>A'ut lintiikilal maajoq'e taa'oso'q</t> <t>ut linkolb'a ib' taawanq junq'e junq'e kutan”.</t>", "9": "<pb/><t>Ajen, ajsi aawu, at Qaawa',</t> <t>ut k'ut laawankilal;</t> <t>waklin jo' kab'aanu chaq junxil,</t> <t>jo' kab'aanu chaq najter q'e kutan.</t> <t>Ma ink'a' tab'i' laa'at katkamsink re Rahab,</t> <t>ut kapaynumi chi ch'iich' li xk'anti'il li palaw?<f>[185]</f></t>", "10": "<t>Ma ink'a' tab'i' laa'at katchaqihob'resink re li palaw ut li nimla ha',</t> <t>ut kate jun li b'e sa' xchamal li palaw</t> <t>re naq ke'nume'k li kakoleb' chaq?<f>[186]</f></t>", "11": "<t>Jo'ka'in naq te'sutq'iiq chaq li te'kole'q xb'aan li Qaawa',</t> <t>yooqeb' chi b'ichank naq te'ok Sión.</t> <t>Li rahilal ut li yaab'ak taasachmanq chi junajwa;</t> <t>numtajenaqaq li xsahil xch'ooleb',</t> <t>ut a'an taak'utunq tz'aqal sa' xnaq' ruheb'.<f>[187]</f></t>", "12": "<pb/><t>“Laa'in nink'ehok xkawub' laach'ool -chan li Qaawa'-.</t> <t>Anihat laa'at chi xxiwankil ru li winq li yal kaamel,</t> <t>li taa'oso'q jo' li k'im?</t>", "13": "<t>K'a'ut naq nakatz'eq chirix laach'ool li Qaawa',</t> <t>laj yoob'tesihom aawe,</t> <t>li kihelok re li choxa ut kixk'ojob' li ruuchich'och'?</t> <t>K'a'ut naq nakanumsi li kutan chi xxiwankil ru laj rahob'tesinel,</t> <t>li junelik naxyal xq'e chasachb'al?</t> <t>Ab'anan, b'ar wank anaqwan li xjosq'il laj rahob'tesinel?</t>", "14": "<t>Chi seeb' taa'ach'ab'aaq li wank sa' tz'alam;</t> <t>moko taakamq ta chi b'ak'b'o</t> <t>chi moko taakanaaq chi maak'a' xtzekemq.</t>", "15": "<pb/><t>“Laa'in li Qaawa', laaYos, naweek'asi ru li ha'</t> <t>ut nink'e chi pisk'ok li xkaw oq li palaw.</t> <t>Qaawa', li Nimajwal Yos, a'in link'ab'a'.</t>", "16": "<t>Laa'in xink'e li waatin chi xtz'uumal aawe</t> <t>ut xatinmuheela rub'el inwankil.</t> <t>Laa'in kinhelok re li choxa ut kink'ojob' li ruuchich'och' sa' xna'aj,</t> <t>ut anaqwan ninye re Sión: «Laa'at lintenamit»”.</t>", "17": "<pb/><t>Ajen, ajsi aawu,</t> <t>waklin, at Jerusalén!</t> <t>Laa'at li xat-uk'ak sa' xsek'ul li xjosq'il li Qaawa',</t> <t>jo' tawi' li na'uk'ak b'iin sa' junaq sek'<f>[188]</f></t> <t>toj reetal naxchoy ut nataktotk nakanaak.</t>", "18": "<t>Sa' xyanqeb' chixjunileb' laawalal aak'ajol,</t> <t>maajun reheb' nab'eresink aawe;</t> <t>maajun sa' xyanqeb' chixjunil li xak'iiresiheb' nak'amok b'e chawu.</t>", "19": "<t>Ani xraho'k xch'ool chawix</t> <t>naq xchalk li wiib' chi rahilal sa' aab'een:</t> <t>xatjuk'e'k ut xatrahob'tesiik,</t> <t>xattz'okaak ut xatkamk xb'aan li yalok?</t> <t>Ma wank tab'i' junaq xk'ojob'ank re laawaanm?</t>", "20": "<t>Eb' laawalal aak'ajol t'ant'ookeb' xe'kanaak sa'atqeb' li xaalib'e,</t> <t>jo'keb' li yuk naq xe't'ane'k sa' li ra'al;</t> <t>xe'lub'k xb'aan xjosq'il li Qaawa'</t> <t>naq xe'q'use'k xb'aan laaYos.</t>", "21": "<pb/><t>Jo'kan utan, ab'i a'in, at xtoq'ob'aal ru tenamit,</t> <t>chanchanat li tatkalaaq, ab'an maawa' xb'aan uk'ak b'iin.</t>", "22": "<t>Jo'ka'in kixye li Qaawa', laaYos,</t> <t>laj kolol re laatenamit:</t> <t>“Twisi sa' laawuq' li xsek'ul li rahilal,</t> <t>li xsek'ul linjosq'il li xatkalaak wi';</t> <t>ink'a' chik taawuk' xsa'.</t>", "23": "<t>Sa' ruq'eb' chik li xe'rahob'tesink aawe, tink'e,</t> <t>a'eb' li xe'yehok aawe:</t> <t>«B'uchub'aq eerib' chiru ch'och' re naq toonume'q sa' eeb'een».</t> <t>Ut laa'at xab'uchub' aawib' chiru ch'och',</t> <t>xatkanaak jo' jun li b'e cho'q reheb' li xe'nume'k sa' aab'een”.</t>"}