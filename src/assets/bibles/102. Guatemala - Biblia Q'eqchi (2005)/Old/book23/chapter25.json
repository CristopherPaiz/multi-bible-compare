{"1": "<pb/><t>At Qaawa', laa'at linYos;</t> <t>ninnima aawu ut ninterq'usi laak'ab'a'</t> <t>xb'aan naq xab'aanu xninqal sachb'ach'oolej,</t> <t>k'oxlanb'ileb' chi us chalen chaq junxil;</t> <t>q'axal paab'ajel laak'a'uxl ut k'ojk'o xwankil.</t>", "2": "<t>Xakok'putz'i li tenamit,</t> <t>ut eb' li kawub'resinb'il na'ajej po'lem xakanab'.</t> <t>Xajuk' li rochocheb' li xik' neke'ilok qe</t> <t>ut maahoon wulaj chik taakab'laaq.</t>", "3": "<t>Jo'kan naq jun tenamit jwal kaw rib' neke'xk'e aaloq'al,</t> <t>ut eb' li poyanam li jwal josq'eb' neke'xxiwa aawu.</t>", "4": "<t>Xb'aan naq chanchanat jun saqoonak cho'q re li lub'lub',</t> <t>laa'at xkawub' xch'ool li neb'a' naq wank sa' rahilal,</t> <t>laa'at nakatkolok chiru li hab'</t> <t>ut nakatmuheelank chiru xtiqwal li saq'e.</t> <t>Eb' li josq' aj poyanam</t> <t>chanchaneb' li b'ut'iha' sa' li hab'alq'e</t>", "5": "<t>malaj kama' xtiqwal li saq'e sa' chaqich'och'.</t> <t>Ab'an laa'at nakakub'si xwankileb' laj ab'l tenamit</t> <t>jo' naq nakakotz xtiqwal li saq'e rik'in li choql,</t> <t>ut nakach'anab' xb'icheb' laj rahob'tesinel.</t>", "6": "<t>Sa' li tzuul Sión li Nimajwal Yos tixyeechi'i jun ninq'e</t> <t>cho'q re chixjunileb' li tenamit;</t> <t>tixk'uub' sahil tzekemq rik'in najter b'iin</t> <t>ut tixk'e chaab'il tib' ut sununkil b'iin.</t>", "7": "<t>Sa' li tzuul a'in taarisi li t'ikr natz'apok re chixjunileb' li poyanam,</t> <t>taarisi li xrahileb' xch'ool chixjunileb' li tenamit;</t>", "8": "<t>ut tixsach chi junajwa xwankil li kamk.<f>[85]</f></t> <t>Li Qaawa' tixmes li xya'al ruheb' chixjunil li poyanam<f>[86]</f></t> <t>ut tixsach li xxutaan li xtenamit</t> <t>junsut junrub'el choxa.</t> <t>Li Qaawa' kiyehok re a'in.</t>", "9": "<t>Sa' li kutan a'an taayeemanq:</t> <t>“A'an a'in li qaYos li kaw wi' qach'ool re qakolb'al.</t> <t>A'an a'in li Qaawa' li xoo'oyb'enink wi':</t> <t>qanimaaq xloq'al ut chisaho'q li qach'ool</t> <t>xb'aan naq A'an xkolok qe”.</t>", "10": "<t>Li ruq' li Qaawa' taahilanq sa' xb'een li tzuul a'in,</t> <t>ab'an Mohab taayeq'iiq sa' oqej sa' li xna'aj<f>[87]</f></t> <t>jo' naq nayeq'iik li k'im sa' mul.</t>", "11": "<t>Mohab tixye' eb' li ruq'</t> <t>jo' naq li nanumxik naxye'b'e eb' li ruq';</t> <t>ab'anan us ta tixyal xq'e chi xkolb'al rib',</t> <t>li Qaawa' tixsach ru li xq'etq'etil.</t>", "12": "<t>Tixjuk'eb' li kawub'resinb'il ochoch ut eb' li tz'ak najt xteram;</t> <t>tixt'aneb' ut t'ant'o te'kanaaq chiru ch'och'.</t>"}