{"1": "<pb/>Li Qaawa' kixye we: “Sik' junaq nimla tz'alamche' ut chiru a'an tz'iib'a chi chaab'il li aatin a'in: Maher-Salal-Jas-Bas (naraj naxye: «Chi seeb' taawanq li elq'ak ut li juk'uk»),", "2": "ut k'eheb' cho'q intestiiw laj Urías,<f>[34]</f> laj tij, ut laj Sakarías, ralal laj Barakías”.", "3": "<pb/>Moqon kinwak rik'in li wixaqil, propeet ajwi', ut a'an kikanaak sa' yu'am ut kiwank jun xk'uula'al. Toja' naq li Qaawa' kixye we: “K'e cho'q xk'ab'a': Maher-Salal-Jas-Bas,", "4": "xb'aan naq li k'uula'al toj maji'aq ajwi' tixnaw xyeeb'al: «na' ut yuwa'», naq taa'elq'aaq chixjunil li k'aru wank re Damaask ut Samaria, ut li xb'ihomaleb' taak'ame'q toj rik'in li awab'ej re Asiria”.", "5": "<pb/>Li Qaawa' kinraatina wi' chik ut kixye:", "6": "<pb/><t>“Li tenamit a'in xe'xtz'eqtaana li ha' re Siloé</t> <t>li nab'eek roq sa' xyaalal,</t> <t>ut xch'inank xch'ooleb' chiru laj Rasín ut laj Pékaj, ralal laj Romelías.<f>[35]</f></t>", "7": "<t>Jo'kan naq li Qaawa' tixtaqlaheb' chaq</t> <t>li xkawil oq li nima' Éwfrates sa' xb'eeneb'</t> <t>(a' li awab'ej re Asiria rochb'een chixjunil li xwankilal);</t> <t>taab'ut'unq, taaxik yalaq b'ar</t> <t>ut talaje'nujaq chixjunileb' li na'ajej.</t>", "8": "<t>Tox'okaq toj Judá, kama' li b'ut'iha',</t> <t>ut taawulaq toj chi xkuxeb' li poyanam:</t> <t>chanchanaq li t'iw helho li xxik'</t> <t>li tixtz'ap chixjunil laatenamit, a Emmanuel”.</t>", "9": "<pb/><t>Ch'utub'omaq eerib', ex tenamit, chi yooq leexiw.</t> <t>Ab'ihomaq, ex najtil poyanam:</t> <t>kawresiiq eerib', ab'an taaq'axe'q eeru;</t> <t>yo'oon wanqex chi yalok,</t> <t>ab'an texsache'q ajwi'.</t>", "10": "<t>Us ta teek'uub' chi us li k'aru teeb'aanu,</t> <t>ab'anan maak'a' aj e.</t> <t>Us ta teeye li k'aru teeraj,</t> <t>moko taatz'aqloq ta ru.</t> <t>Xb'aan naq li Qaawa' wank qik'in.</t>", "11": "<pb/>Li Qaawa' kixye we, rik'in xnimal xwankil, naq ink'a' tink'am we jo' li xyu'ameb' li tenamit a'in:", "12": "“Meeye po'ok na'leb' re li neke'xk'e cho'q po'ok na'leb' li tenamit a'in -chan we- chi moko teexiwa ru li neke'xxiwa eb' a'an.", "13": "A' li Nimajwal Yos, li q'axal Sant,<f>[36]</f> A'an teexiwa ut teeroxloq'i ru.", "14": "A'anaq li santil na'ajej, li pek te'tichk'oq wi' eb' li tenamit ut luktesib'aal ch'oolej cho'q reheb' laj Israel ut eb' laj Judá; kama'aq jun li kanleb' ut ra'al cho'q reheb' li wankeb' Jerusalén.", "15": "Naab'aleb' li te'tichk'oq, te't'ane'q<f>[37]</f> ut kok'putz' te'kanaaq; naab'aleb' li te'chape'q sa' li ra'al”.", "16": "<pb/><t>K'uula chi us eb' li aatin a'in,</t> <t>kaaxti chi chaab'il li chaq'rab' xink'e aawe</t> <t>sa' xyanqeb' lintzolom a'in.</t>", "17": "<t>Us ta li Qaawa' xmuq rib'</t> <t>chiruheb' li ralal xk'ajol laj Jakob,</t> <t>laa'in k'ojk'o linch'ool chirix A'an,<f>[38]</f></t> <t>ut xaqxo li woyb'enihom rik'in.</t>", "18": "<t>Arin wankin wochb'eeneb' li walal</t> <t>xk'ehom we li Qaawa'<f>[39]</f></t> <t>jo' loq'laj eetalil cho'q reheb' laj Israel,</t> <t>sa' xk'ab'a' li Nimajwal Yos,</t> <t>li nahilank sa' li tzuul Sión.</t>", "19": "<t>Ut naq taayeemanq eere:</t> <t>“Patz'onqex rik'ineb' li neke'aatinank kamenaq</t> <t>jo'wi' rik'ineb' laj q'e li neke'hashotk</t> <t>ut neke'choqoqnak chi aatinak xjuneseb'”,</t> <t>teesumeheb': “Ma ink'a' tab'i' tento naq eb' li tenamit te'patz'oq rik'in li xyoseb'</t> <t>chirixeb' li yo'yookeb' ut li kamenaqeb'?”.</t>", "20": "<t>Us raj te'aatinaq chi jo'ka'in,</t> <t>ab'anan li k'aru neke'xye, maak'a' na'ok wi'.</t>", "21": "<t>Te'xb'eeni rib'eb' li tenamit</t> <t>chi ra sa' xch'ooleb' ut te'tz'okaje'q;</t> <t>ut naq yooq li xtz'okajikeb', te'josq'o'q</t> <t>ut te'xmajewa li awab'ej ut li xYoseb'.</t> <t>Toja' naq te'iloq sa' li choxa;</t>", "22": "<t>chirix chik a'an te'iloq sa' li ruuchich'och',</t> <t>ut junes rahil ch'oolej ut rahilal,</t> <t>aak'ab' ut ch'a'ajkilal te'xtaw.</t> <t>Aran te'oso'q sa' li q'oqyink.</t>"}