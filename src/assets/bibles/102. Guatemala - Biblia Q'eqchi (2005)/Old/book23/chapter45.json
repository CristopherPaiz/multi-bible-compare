{"1": "<pb/><t>Jo'ka'in kixye li Qaawa' re laj Siro, sik'b'il ru xb'aan cho'q awab'ej:</t> <t>“Laa'in xatinch'ilo chawuq'</t> <t>re xk'eeb'aleb' li tenamit rub'el laawankil</t> <t>ut re xjuk'b'aleb' xwankil eb' li awab'ej.</t> <t>Laa'in xinte chixjunileb' li okeb'aal</t> <t>ut maajun chik taatz'ape'q chawu.</t>", "2": "<t>K'amolb'ehaqin chawu</t> <t>ut tinkub'si xterameb' li tzuul.</t> <t>Tinpuk'iheb' li okeb'aal yiib'anb'il rik'in q'anch'iich'</t> <t>ut kok'puk' tinkanab'eb' li xnat'b'al rixeb'.</t>", "3": "<t>Tink'e aawe eb' li sahil eechej wankeb' chi muqmu,</t> <t>jo' ajwi' chixjunil li b'ihomal ink'a' nawb'il,</t> <t>re naq taanaw naq laa'in li Qaawa', li xYos laj Israel,</t> <t>li ninb'oqok aawe rik'in laak'ab'a'.</t>", "4": "<t>Sa' xk'ab'a' xraab'al laj Jakob aj k'anjel chiwu,</t> <t>sa' xk'ab'a' laj Israel, sik'b'il ru inb'aan,</t> <t>xatinb'oq rik'in laak'ab'a' ut xinterq'usi laawankil</t> <t>us ta laa'at ink'a' nakanaw wu.</t>", "5": "<t>Laa'in li Qaawa' ut maak'a' chik junaq;</t> <t>moko wank ta chik junaq yos chiwu laa'in.</t> <t>Xink'e aakawilal, us ta ink'a' nakanaw wu,</t>", "6": "<t>re naq chixjunileb' te'xnaw,</t> <t>chalen chaq sa' xjayal releb'l saq'e toj sa' rokeb'l,</t> <t>naq moko wank ta chik junaq yos chiwu laa'in.</t> <t>Laa'in li Qaawa' ut maak'a' chik junaq.</t>", "7": "<t>Laa'in ninyoob'ank re li kutan ut li aak'ab',</t> <t>ninb'aanu li usilal jo'wi' li rahilal.</t> <t>Laa'in li Qaawa' ninb'aanunk re chixjunil a'in.</t>", "8": "<t>“Ex choxa, chehoy chaq li k'ajob';</t> <t>ex choql, chetaqla chaq li tiikilal.</t> <t>Chitehonq li ch'och' ut chiruuchin li kolb'a ib';</t> <t>rochb'eenaq a'an chi'atz'umaq li tiikil ch'oolej.</t> <t>Laa'in, li Qaawa', ninyoob'tesink re a'in”.</t>", "9": "<pb/><t>Ra chaalel sa' xb'een li naxwech' rix laj k'uub'ahom re,</t> <t>ut a'an chanchan junaq sek' sa' xyanqeb' li ch'och' sek'.</t> <t>Ma naxye tab'i' li seb' re laj pak'onel:</t> <t>“K'aru nakab'aanu laa'at?”,<f>[155]</f></t> <t>malaj: “Moko chaab'il ta laak'anjel”?</t>", "10": "<t>Ra chaalel sa' xb'een li tixye re li xyuwa':</t> <t>“K'a'ut naq xatsiyank?”,</t> <t>ut tixye re li xna': “K'a'ut naq xat-alank?”.</t>", "11": "<t>Jo'ka'in kixye li Qaawa', li xSant laj Israel, laj Yoob'tesihom re:</t> <t>“Ma teewech' wix xb'aaneb' li walal ink'ajol?</t> <t>Ma teewech' rix li k'aru ninb'aanu laa'in?</t>", "12": "<t>Laa'in kinyiib'ank re li ruuchich'och'</t> <t>ut kinyoob'tesiheb' li poyanam li wankeb' chisa'.</t> <t>Laa'in kinhelok re li choxa rik'ineb' li wuq'</t> <t>ut nintaqlank sa' xb'een chixjunileb' li chahim.</t>", "13": "<t>Laa'in xinwaklesink re laj Siro chi q'axok u</t> <t>ut xintuqub' ru chixjunileb' li b'e chiru.</t> <t>A'an taayiib'anq wi' chik re lintenamit</t> <t>ut taarach'ab'eb' li wankeb' chaq sa' jalanil tenamit,</t> <t>chi ink'a' tixpatz' xtojb'al chi moko xq'ajkamunkil”,</t> <t>chan li Nimajwal Yos.</t>", "14": "<pb/><t>Jo'ka'in kixye li Qaawa' re laj Israel:</t> <t>“Eb' laj k'anjel re Ejiipt, eb' laj yakonel re Etiopía</t> <t>ut eb' laj Sebá li jwal najteb' xteram</t> <t>te'chalq aawik'in ut laa'at taaweechaniheb'.</t> <t>B'ak'b'ooqeb' chi kareen naq te'xik chawix,</t> <t>te'xwiq'ib' rib' chawu ut te'xtz'aama usilal aawe:</t> <t>«Relik chi yaal naq li Yos wank aawik'in,</t> <t>ut maak'a' chik junaq yos chiru A'an», cha'qeb'”.</t>", "15": "<t>Relik chi yaal naq laa'at li muqmuukil Yos,</t> <t>laa'at li xYos laj Israel, laj Kolonel.</t>", "16": "<pb/><t>Sachsooqeb' xch'ool te'kanaaq laj yiib'ahom jalanil yos,</t> <t>te'kub'siiq xwankil ut te'se'eeq.<f>[156]</f></t>", "17": "<t>A'ut laj Israel kolb'ilaq xb'aan li Qaawa',</t> <t>kolb'ilaq chi junajwa.</t> <t>Maajaruj chik texk'ehe'q sa' xutaan chi moko texse'eeq.</t>", "18": "<t>Xb'aan naq jo'ka'in naxye li Qaawa',</t> <t>laj yoob'tesihom re li choxa, A'an tz'aqal Yos,</t> <t>li kik'uub'ank ut kiyiib'ank re li ruuchich'och', ut kixk'ojob' sa' xna'aj;</t> <t>moko kixyiib' ta chi maak'a' xyaalal,</t> <t>re b'an naq taatenamito'q:</t> <t>“Laa'in li Qaawa' ut maak'a' chik junaq chiwu laa'in.</t>", "19": "<t>Ink'a' xin'aatinak sa' hasb'</t> <t>chi moko sa' junaq muqmuukil na'ajej.</t> <t>Moko xinye ta reheb' li ralal xk'ajoleb' laj Jakob:</t> <t>«Sik'omaqin b'arwi' maak'a' wank».</t> <t>Laa'in li Qaawa' li nin'aatinak chi tz'aqal yaal,</t> <t>ut tiikil aatin ninye.</t>", "20": "<t>“Ch'utub'omaq eerib' ut kimqex wik'in;</t> <t>jilonqex chink'atq jo'k'ihalex li ink'a' xsache'k eeru sa'atqeb' li tenamit.</t> <t>Maak'a'eb' xna'leb' li neke'b'eresink li che'ilyos,</t> <t>ut neke'elajink chiru junaq yos li ink'a' nakolok.</t>", "21": "<t>Aatinanqex chi xkolb'al eerib';</t> <t>wi teeraj, patz'omaq eerib' cherib'il eerib':</t> <t>Ani xk'ehok chi nawe'k a'in chalen chaq sa' xtiklajik?</t> <t>Ani ak xyehom chaq chalen chaq junxil?</t> <t>Ma maawa' tab'i' laa'in li Qaawa'?</t> <t>Maak'a' chik junaq yos chiwu laa'in.</t> <t>Laa'in li Yos tiik inch'ool ut aj kolonelin;</t> <t>maak'a' chik junaq yos chiwu laa'in.</t>", "22": "<pb/><t>“Sutq'inqex chaq wik'in re naq texinkol,</t> <t>chejunilex li wankatqex chaq sa' xmaril li ruuchich'och',</t> <t>xb'aan naq laa'in li Yos ut maak'a' chik junaq.</t>", "23": "<t>Sa' xk'ab'a' linloq'al xinye injurament,</t> <t>sa' we x'elk li tz'aqal yaal,</t> <t>jun li aatin xaqxooq xwankil chi junelik:</t> <t>«Chixjunileb' te'xwiq'ib' rib' chiwu,</t> <t>chixjunileb' te'yehoq jurament<f>[157]</f></t>", "24": "<t>ut te'xye naq ka'ajwi' rik'in li Qaawa' wank li tiikilal ut li wankilal».</t> <t>K'ajo'aq xxutaaneb' naq te'sutq'iiq chaq wik'in</t> <t>jo'k'ihaleb' li xik' neke'ilok we.</t>", "25": "<t>Sa' ink'ab'a' te'q'axoq u ut k'eeb'ilaqeb' xloq'al</t> <t>chixjunileb' li ralal xk'ajol laj Israel”.</t>"}