{"1": "<pb/><t>Taatuxmeq chaq li xxe' laj Jesé,<f>[48]</f></t> <t>taayo'laaq jun li ralal sa' xxe' xtoonal.<f>[49]</f></t>", "2": "<t>Ut rik'in a'an taawanq li xmusiq' li Qaawa':</t> <t>a' li musiq'ej nak'ehok choxahil na'leb' ut seeb'al ch'oolej,</t> <t>nak'ehok chaab'il k'a'uxl ut kawil ch'oolej,</t> <t>musiq'ej re xnawb'al ut roxloq'inkil li Yos.</t>", "3": "<t>A'an sahaq xch'ool chi xpaab'ankil li Qaawa';</t> <t>ink'a' taaraqoq aatin jo' chanru naril</t> <t>chi moko xb'aan naq yal xyehe'k re.</t>", "4": "<t>Taaraqoq b'an aatin sa' tiikilal chirixeb' li maak'a'eb' xwankil</t> <t>ut tixkoleb' li neb'a' li wankeb' sa' li tenamit.</t> <t>Yal rik'in li raatin tixrahob'tesi li ink'a' us xna'leb'</t> <t>ut rik'in li xmusiq' tixsach ru li nab'aanunk maa'usilal.<f>[50]</f></t>", "5": "<t>Tiqtooq junelik rik'in li yaal ut li tiikil ch'oolej.<f>[51]</f></t>", "6": "<t>Toja' naq laj xojb' ut li karneer te'wanq sa' tuqtuukilal,</t> <t>li hix ut li chib'aat wotz te'hilanq,</t> <t>li kaqkoj ut li saaj wakax junajaqeb' chi ichajib'k,</t> <t>ut jun ch'ina'al taab'eresinq reheb'.</t>", "7": "<t>Li ixqiwakax ut li tz'uqtz'un wotz te'tzekanq,</t> <t>eb' li ral te'tunlaaq sa' junajil,</t> <t>ut li kaqkoj taawa'oq pim jo' li wakax.</t>", "8": "<t>Li k'uula'al li toj natu'uk taab'atz'unq chire xjulel li k'anti',</t> <t>ut li toje' xmaq'e'k li xtu' tixch'ik li ruq' sa' xsok li q'anb'olay.</t>", "9": "<t>Sa' chixjunil linsantil tzuul</t> <t>maajun taab'aanunq maa'usilal</t> <t>malaj taarahob'tesinq ras riitz'in,<f>[52]</f></t> <t>xb'aan naq chixjunileb' te'xnaw chik ru li Qaawa'.</t> <t>Jo' naq li ha' naxtamresi li palaw,</t> <t>jo'kan ajwi' li xraab'al li Qaawa' tixnujob'resi chixjunil li ruuchich'och'.<f>[53]</f></t>", "10": "<t>Sa' li kutan a'an</t> <t>li riyajil laj Jesé taawanq jo' jun eetalil cho'q reheb' li tenamit;<f>[54]</f></t> <t>chixjunileb' li poyanam te'sik'oq re</t> <t>ut q'axal nimaq xloq'al li na'ajej wanq wi'.</t>", "11": "<t>Chiru ajwi' li kutan a'an</t> <t>li Qaawa' tixk'ut li xnimal xwankil</t> <t>re xkolb'al li rela' li xtenamit:</t> <t>taarisiheb' chaq aran Asiria ut Ejiipt,</t> <t>Patros, Etiopía, Elam, Senahar, Jamat</t> <t>ut sa'eb' li na'ajej sutsuukeb' xb'aan li palaw.</t>", "12": "<t>Tixtaqsi jun eetalil cho'q reheb' li poyanam,</t> <t>tixch'utub'eb' wi' chik eb' laj Israel</t> <t>li ke'isiik sa' li xtenamiteb',</t> <t>ut tixk'ameb' chaq eb' laj Judá</t> <t>li cha'cha'inb'ileb' sa' chixjunil li ruuchich'och'.</t>", "13": "<t>Toja' naq eb' laj Efraín ink'a' chik te'xkaqali eb' laj Judá</t> <t>ut eb' laj Judá ink'a' chik te'xrahob'tesi eb' laj Efraín;</t> <t>ink'a' chik xik' te'ril rib' li wiib' chi tenamit a'an.</t>", "14": "<t>Te'xik sa' xjayal rokeb'l saq'e chi yalok rik'ineb' laj Filistea</t> <t>ut toxe'xchap chi maak'a'aq sa' xch'ooleb';</t> <t>chi xkab'ichaleb' te'xxok li xb'ihomaleb' li poyanam</t> <t>li wankeb' sa' xjayal releb'l saq'e.</t> <t>Toxe'awab'ejinq sa' xb'eeneb' laj Edom ut Mohab,</t> <t>ut eb' laj Amón te'paab'anq chiruheb'.</t>", "15": "<t>Li Qaawa' tixte xb'eheb' sa' li Kaqi Palaw</t> <t>ut tixk'ut li xwankilal sa' xb'een li nima' Éwfrates:</t> <t>tixtaqla jun tiqwal iq' li tixjach li nima' sa' wuqub' chi roqha',</t> <t>ut aran te'nume'q li tenamit chi chaqi ru xb'eheb'.<f>[55]</f></t>", "16": "<t>Chi jo'kan taawanq jun nimb'e cho'q reheb' xkomon li tenamit li te'sutq'iiq chaq Asiria,</t> <t>jo' li ke'xtaw eb' laj Israel naq ke'elk chaq Ejiipt.<f>[56]</f></t>"}