{"1": "<pb/><t>Rahilal chaalel sa' xb'een Samaria</t> <t>li nak'ehok xwankilal ut xnimob'resinkil rib' laj Efraín,</t> <t>ab'anan yal jun ch'uuteb' chi aj kalajenaq.</t> <t>Chanchaneb' jun sahob' u yiib'anb'il rik'in tz'umjenaqil uutz'u'uj,</t> <t>xaqxo sa' xb'een li ru taq'a k'ajo' xq'emal;</t> <t>a'aneb' oso'jenaqeb' chi junwaakaj xb'aan li ha' nakaltesink.</t>", "2": "<t>K'ehomaq reetal naq li Qaawa' tixtaqla chaq jun li winq jwal kaw rib'</t> <t>jo' li xsaqb'achil li kawil hab',</t> <t>jo' li kaqsut-iq' chi sachok,</t> <t>jo' tz'aqal li b'ut'iha'.</t> <t>Rik'in ruq' tixkut chi ch'och'</t>", "3": "<t>ut tixyeq'i sa' roq li tenamit</t> <t>neke'xnima wi' rib' eb' laj Efraín li jwal kalajenaqeb'.</t>", "4": "<t>Ut li sahob' u yiib'anb'il rik'in tz'umjenaqil uutz'u'uj</t> <t>ut xaqxo sa' xb'een li ru taq'a k'ajo' xq'emal,</t> <t>taasache'q kama' li xb'een ru awimq</t> <t>li sa' junpaat nalowe'k xb'aan li naxokok re xb'enwa.</t>", "5": "<pb/><t>Sa' li kutan a'an li Nimajwal Yos</t> <t>a'anaq li xchaq'alil ru koroon,</t> <t>li xsahob' ru jo'k'ihaleb' li te'kole'q sa' li xtenamit.</t>", "6": "<t>Li Qaawa' tixk'e li tiikil ch'oolej reheb' laj raqol aatin</t> <t>ut xkawil xch'ooleb' laj puub'</t> <t>chi xkolb'al li tenamit re naq maajun taa'ok chisa'.</t>", "7": "<t>Wankeb' ajwi' li neke'taktotk xb'aan li b'iin</t> <t>ut sachenaq xna'leb'eb' xb'aan li ha' nakaltesink:</t> <t>a'aneb' laj tij ut eb' li propeet</t> <t>li ink'a' chik nach'olaak li neke'xb'aanu xb'aan li b'iin,</t> <t>sachso xna'leb'eb' xb'aan li ha' nakaltesink.</t> <t>Ink'a' chik neke'ch'olaak chi aatinak</t> <t>ut yookeb' xkalajik naq neke'raqok aatin.</t>", "8": "<t>Chixjunileb' li meex xa'wanb'ileb' ru,</t> <t>ut maajun chik li na'ajej saq b'ayaq ru.</t>", "9": "<t>Neke'aatinak chiwix ut neke'xye:</t> <t>“Ani li winq a'an li nachalk chi xk'eeb'al qana'leb'</t> <t>jo' ajwi' chi xch'olob'ankil chiqu li xyehom li Yos?</t> <t>Ma laa'o tab'i' k'uula'al?</t> <t>Ma toje' tab'i' xqakanab' li tu'uk?</t>", "10": "<t>Xb'aan naq ka'ajwi' neke'xye qe:</t> <t>ba, be, bi, bo, bu”.</t>", "11": "<t>Us b'i', wi ink'a' nikine'xpaab',</t> <t>te'aatinaaq xb'aan li Yos sa' jalanil aatin,</t> <t>sa' jun aatinob'aal li ink'a' te'xtaw ru.</t>", "12": "<t>Li Qaawa' ak xyehom reheb':</t> <t>“Arin wank li na'ajej re hilank,</t> <t>arin naru wank sa' xyaalal.</t> <t>K'ehomaqeb' b'i' chi hilank li tawajenaqeb'”.</t> <t>Ab'anan ink'a' xe'raj xpaab'ankil a'an.<f>[93]</f></t>", "13": "<t>Jo'kan naq li Qaawa' taaraatinaheb'</t> <t>jo' neke'aatinaak eb' li kok'al,</t> <t>jo' tawi' naq yookeb' chi tzolok ilok ru hu.</t> <t>Te'pak'luje'q chirixeb' sa' li xb'eenikeb';</t> <t>te't'ane'q sa' li ra'al ut q'axal ra te'xk'ul naq te'chape'q.</t>", "14": "<t>Ab'ihomaq li raatin li Qaawa',</t> <t>laa'ex li jwal sa nekexse'ek anaqwan</t> <t>ut li nekexjolomink re li tenamit Jerusalén.</t>", "15": "<t>Laa'ex nekeye:</t> <t>“Xqak'e qib' sa' aatin rik'in li kamk,</t> <t>xqab'aanu jun sumwank rik'in li xna'ajeb' li kamenaq.</t> <t>Jo'kan naq sa' li kutan taachalq wi' li nimla rahilal,</t> <t>ink'a' tooxsach,</t> <t>xb'aan naq xootik'ti'ik re xkolb'al qib'</t> <t>ut xqamuq qib' sa' li b'alaq'il na'leb'”.<f>[94]</f></t>", "16": "<pb/><t>Jo'kan naq li Qaawa' kixye chi jo'ka'in:</t> <t>“K'ehomaq reetal naq aran Sión</t> <t>tink'ojob' jun li pek sik'b'il ru ut jwal loq';</t> <t>a'anaq li xnimal ru pek ut rub'elankilaq li ochoch.</t> <t>Li k'ojk'o sa' xb'een a'an, ink'a' taawiib'anq xch'ool.<f>[95]</f></t>", "17": "<t>Li k'ulub'ej tink'e cho'q b'isleb' sa' li xxaqab'ankil Sión,</t> <t>ut li tiikil ch'oolej tink'e cho'q aj tuqub'anel ru”. <pb/>Li saqb'ach taasachoq re chixjunil li tik'ti' li nekekol wi' eerib',</t> <t>ut li b'ut'iha' taapo'oq re li nekekawub'resi wi' eech'ool.</t>", "18": "<t>Taasachmanq xwankil li xk'eeb'al eerib' sa' aatin rik'in li kamk,</t> <t>ut li sumwank rik'in li xna'ajeb' li kamenaq taakanaaq chi maak'a' rajb'al.</t> <t>Naq taachalq li nimla rahilal, texputz'i.</t>", "19": "<t>Rajlal naq taak'ulunq, tolexsach.</t> <t>Wulaj wulaj taachalq cherahob'tesinkil chi q'eq ut chi kutan.</t> <t>Yal rik'in rab'inkil resil li rahilal a'an</t> <t>laa'ex parpotqex xb'aan leexiw.</t>", "20": "<t>Kama'aq li wark chiru junaq ch'aat kach'in roq</t> <t>ut jun ch'ina isb' li ink'a' textz'ap chi us.</t>", "21": "<t>Li Qaawa' taayaloq jo' kixb'aanu sa' li tzuul Perasín,<f>[96]</f></t> <t>ut tixk'ut xjosq'il jo' naq kijosq'o'k sa' xtaq'ahil Gabahón,<f>[97]</f></t> <t>re naq tixb'aanu li xninqal xb'aanuhom:</t> <t>tixb'aanu chi tz'aqal re ru li xk'uub'ahom,</t> <t>us ta a'an q'axal ch'a'aj xtawb'al ru.</t>", "22": "<t>Jo'kan naq anaqwan mexse'ek chik,</t> <t>re naq ink'a' teetam li rahilal sa' eeb'een;</t> <t>xb'aan naq xwab'i naq li Qaawa', li Nimajwal Yos,</t> <t>tixk'e chi sache'k chixjunil li tenamit.</t>", "23": "<t>Ab'ihomaq ut k'ehomaq reetal li waatin;</t> <t>ab'ihomaq chi us li ok we chi xyeeb'al:</t>", "24": "<t>Laj k'alom, ma rajlal kutan tab'i' naxpikle malaj naxmuri li ch'och'?</t>", "25": "<t>Naq ak xtuqub' ru li ch'och',</t> <t>naxhir riyajil li anis malaj li komiin;</t> <t>chirix chik a'an naraw li triiw chi tzol sa' li xna'aj</t> <t>ut naraw li seb'aad jo'wi' li ab'een chi junqre li ch'och'.</t>", "26": "<t>Li xk'utuk li awk chiru</t> <t>ut li xtzolok re chi xb'aanunkil chi jo'kan</t> <t>a'an li Qaawa', li xYos.</t>", "27": "<t>Xb'aan naq ink'a' nachiileek li anis</t> <t>chi moko nake'eek li komiin;</t> <t>chi che' b'an nateniik li anis</t> <t>ut chi jich'che' nach'oxleek li komiin.</t>", "28": "<t>Na'isiik rix li triiw,</t> <t>ab'an moko toj re ta xke'b'al;</t> <t>na'isiik rix li triiw</t> <t>chi ink'a' najormank li ru.</t>", "29": "<t>Jo'kan ajwi' naxb'aanu li Qaawa', li Nimajwal Yos:</t> <t>k'ajo' xchamal li xk'uub'ahom</t> <t>ut naxb'aanu chixjunil rik'in xseeb'al xk'a'uxl!</t>"}