{"1": "<pb/>A'an a'in li kik'utb'esiik chiru laj Isaías, ralal laj Amós, chirix li rahilal tixk'ul li tenamit Babilonia:<f>[59]</f>", "2": "<pb/><t>“Taqsihomaq li reetalil li yalok sa' xb'een li t'ojoch aj tzuul,</t> <t>japomaq eere ut k'utomaq leeruq' chiruheb' laj puub'</t> <t>re naq te'ok sa' li rokeb'aaleb' li ninqeb' xwankil.</t>", "3": "<t>Laa'in xintaqla xb'oqb'aleb' li xq'axtesihomeb' rib' chiwu,</t> <t>xinb'oqeb' li jwal kaweb' rib' chi yalok,</t> <t>eb' li neke'saho'k rik'in linwankilal,</t> <t>re naq te'yaloq sa' ink'ab'a' re risinkil linjosq'il”.</t>", "4": "<pb/><t>Na'ab'imank li choqink sa'atqeb' li tzuul,</t> <t>chanchan wi' xyaab' xkuxeb' li k'iila poyanam.</t> <t>Tz'aapixik tz'aqal rab'inkileb' li tenamit,</t> <t>eb' li k'iila poyanam li xe'xch'utub' rib' aran.</t> <t>Li Nimajwal Yos yo xtzolob'ankileb' laj puub' li te'xik chi yalok.</t>", "5": "<t>Najt xe'chalk chaq,</t> <t>chalen junsut junrub'el choxa.</t> <t>Li Qaawa' rochb'eeneb' li neke'okenk sa' li xjosq'il</t> <t>te'xsach chixjunil li ruuchich'och'.</t>", "6": "<t>Japomaq eere chi yaab'ak</t> <t>xb'aan naq nach' chik wank li xkutankil li Qaawa',</t> <t>jo' jun aj sachonel naq tol'elq li Nimajwal Yos.<f>[60]</f></t>", "7": "<t>Jo'kan naq chixjunileb' maak'a'aq chik xmetz'eweb'</t> <t>ut te'ch'inanq xch'ool eb' li poyanam.</t>", "8": "<t>Q'axal te'siksotq xb'aaneb' xxiw,</t> <t>te'ayaynaq ut te'eek'anq jo' junaq ixq ok re chi alank.</t> <t>Yal te'xka'yahatq aj chik rib'</t> <t>ut kaqmoqinkaqeb' xb'aaneb' xxutaan.</t>", "9": "<t>We' chaq xkutankil li Qaawa',</t> <t>xiwajelaq li xxamlel li xjosq'il,</t> <t>re xkanab'ankil li ruuchich'och' chi nakirirnak aj chik,</t> <t>jo' ajwi' re xsachb'aleb' laj maak li wankeb' chisa'.</t>", "10": "<t>Eb' li chahim chiru choxa ink'a' chik te'saqeno'q ru,</t> <t>li saq'e taaq'oqyino'q ru chi junpaat</t> <t>ut li po ink'a' chik tixkutanob'resi li ruuchich'och'.<f>[61]</f></t>", "11": "<pb/><t>“Tinraqoq aatin sa' xb'een li ruuchich'och' xb'aan li xmaak -chan li Yos-</t> <t>ut tink'ajtesi ruheb' li ink'a' useb' xna'leb' xmaak li xmaa'usilaleb'.</t> <t>Twisi li xwankil eb' li neke'xnima rib'</t> <t>ut tinkub'siheb' xwankil li q'etq'et.</t>", "12": "<t>Ink'a' chik k'ihaqeb' li winq sa' ruuchich'och' chiru li chaab'il oor;</t> <t>ink'a' chik naab'alaqeb' li poyanam chiru li oor re Ofir.</t>", "13": "<t>Toja' naq li choxa taa'eek'anq sa' xna'aj</t> <t>ut li ruuchich'och' taahich'hich'iiq li rub'elankil</t> <t>xb'aan xxamlel linjosq'il sa' li kutan a'an.</t>", "14": "<pb/><t>“Toja' naq eb' li poyanam jo'kaqeb' li yuk chi elelik</t> <t>malaj kama'aqeb' li karneer li neke'cha'chotk</t> <t>chi maajun chik nach'utub'ank reheb'.</t> <t>Li junjunq tixchap raanil sa' li xtenamit</t> <t>ut taa'eleliq toj sa' li xk'aleb'aal.<f>[62]</f></t>", "15": "<t>Chixjunil li taatawe'q, taapaynumiiq chi simaj,</t> <t>ut jo'k'ihaleb' li te'chape'q, te'kamsiiq chi ch'iich'.</t>", "16": "<t>Chiruheb' ajwi' a'an te'sumsak'iiq chiru pek li ralaleb';</t> <t>taa'elq'aaq xsa' chixjunileb' li ochoch</t> <t>ut te'maakoniiq li rixaqileb'.</t>", "17": "<t>Tinchiq' xjosq'ileb' laj Media chi yalok rik'ineb';</t> <t>eb' a'an ink'a' naxik xch'ooleb' chirix li tumin</t> <t>chi moko neke'xrahi ru li oor.</t>", "18": "<t>Chi simaj te'xkamsi eb' li saaj al,</t> <t>ink'a' te'ril xtoq'ob'aal ruheb' li k'uula'al,</t> <t>chi moko te'xkuy xmaakeb' li kok'al.</t>", "19": "<t>Ut Babilonia, li ch'ina'us sa' xyanqeb' li tenamit,</t> <t>li xloq'al eb' laj Kaldeha ut li tenamit neke'xnimob'resi wi' rib',</t> <t>taakanaaq jo' Sodoom ut Gomoor li kinsacheb' ru.<f>[63]</f></t>", "20": "<t>Maajoq'e chik toxtenamito'q a'an,<f>[64]</f></t> <t>maajun chik tixtaw xch'ool kanaak aran.</t> <t>Ink'a' chik toxe'hilanq eb' laj Arabia sa' li na'ajej a'an,</t> <t>chi moko eb' laj ilol ketomq te'xk'eheb' li xkarneer chi ichajib'k aran.</t>", "21": "<t>A'eb' chik li josq' aj xul te'wanq aran,</t> <t>ut eb' li warom te'xch'ik rib' sa'eb' li ochoch;</t> <t>aran ajwi' wanqeb' laj tak' ra'</t> <t>ut te'pisk'oqje'q eb' li yuk.<f>[65]</f></t>", "22": "<t>Eb' li sakol jaapaq reheb' sa'eb' li ochoch najteb' xteram,</t> <t>ut eb' li ch'ina'usil kab'l wanqeb' laj xojb' chisa'.</t> <t>Li xhonalil li xsachik Babilonia ak xnach'ok chaq,</t> <t>yal ajlanb'il kutan aj chik taa'oso'q wi' li tenamit”.</t>"}