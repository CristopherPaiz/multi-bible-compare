{"1": "<pb/><t>Jo'ka'in kixye li Qaawa':</t> <t>“Li choxa a'an link'ojarib'aal,<f>[265]</f></t> <t>ut li ruuchich'och' a'an li xxaqleb'aal li woq.<f>[266]</f></t> <t>K'aru chi ochochil teeyiib' laa'ex cho'q we,</t> <t>malaj k'a' chi na'ajejil teek'e cho'q inhilob'aal?</t>", "2": "<t>Laa'in kinyiib'ank re chixjunil a'in,</t> <t>ut jo'kan naq wankeb'<f>[267]</f> -chan li Qaawa'-. <pb/>“Li ani nink'e sa' xnaq' wu,</t> <t>a'an li neb'a' ut li q'un xch'ool,</t> <t>a' li na'oxloq'ink re li waatin.</t>", "3": "<t>Ab'anan wankeb' li neke'mayejak teelom wakax,</t> <t>ut neke'xkamsi ajwi' junaq winq;</t> <t>neke'xxeq' junaq karneer,</t> <t>ut neke'xch'ot ajwi' xkux junaq tz'i';</t> <t>neke'mayejak triiw,</t> <t>ut neke'xyeechi'i ajwi' xkik'el li aaq;</t> <t>neke'k'atok k'ajpom chiwu,</t> <t>ut neke'xloq'oni ajwi' li jalanil yos.</t> <t>Eb' li xe'sik'ok re li jo'maajo'il na'leb' a'in</t> <t>q'axal sa sa' xch'ooleb' chi xb'aanunkil chixjunil a'an.</t>", "4": "<t>Laa'in ajwi' taasaho'q linch'ool chi xrahob'tesinkileb'</t> <t>ut tintaqla chaq sa' xb'eeneb' li rahilal q'axal neke'xxiwa ru.</t> <t>Xb'aan naq xinb'oqok ut ink'a' xine'xsume,</t> <t>xin'aatinak ut maajun x'ab'ink we;</t> <t>xe'xb'aanu b'an li ink'a' nawulak chiwu,</t> <t>a' chik li nayoob'ank injosq'il xe'xb'aanu”.<f>[268]</f></t>", "5": "<t>Ab'ihomaq li naxye li Qaawa',</t> <t>laa'ex li nekexsiksotk ut nekexpaab'ank chiru:</t> <t>“Wankeb' eerech tenamitul xik' nekexrileb'</t> <t>ut nekextz'eqtaanaheb' xb'aan link'ab'a',</t> <t>ut neke'xye: «Xk'utaq xloq'al li Qaawa';</t> <t>naqaj naq sahaq sa' leech'ool», chankeb'.</t> <t>A'ut eb' a'an xutaanal te'kanaaq.</t>", "6": "<t>Yo li choqink sa' li tenamit,</t> <t>na'ab'imank xyaab' kuxej sa' rochoch li Yos:</t> <t>a'an li xyaab' xkux li Qaawa'</t> <t>li yo chi xq'ajkamunkileb' li xik' neke'ilok re.<f>[269]</f></t>", "7": "<pb/><t>“Jerusalén x'alank naq toj maak'a' xrahilal;</t> <t>xwank jun xk'uula'al teelom naq toj maji' xq'ehil.<f>[270]</f></t>", "8": "<t>Ani x'ab'ink naq xk'ulmank junaq na'leb' jo' a'an?</t> <t>Ani x'ilok re junsutaq naq xyo'laak junaq tenamit yal chiru jun kutan</t> <t>malaj yal sa' junpaat xwakliik jun tenamit?</t> <t>Ab'anan Sión, naq xtaw xkutankil li alank,</t> <t>sa' junpaat xtenamito'k.</t>", "9": "<t>Ma xruuk tab'i' xinram xyo'lajik lintenamit?</t> <t>Laa'in laj eechal re li yu'am -chan li Qaawa' laaYos-.</t>", "10": "<pb/><t>“Sahoqex rik'in Jerusalén, chejunilex li nekexrahok re,</t> <t>chiwanq sahil ch'oolej sa' eeyanq.</t> <t>Wotzomaq li xsahilal xch'ool eerochb'een,</t> <t>jo'k'ihalex li xexyaab'ak chirix.</t>", "11": "<t>Xb'aan naq taak'ojob'aaq leeraanm xb'aan li xnimal xq'unal:</t> <t>jo'eb' li k'uula'al yookeb' chi tu'uk,</t> <t>jo'kan ajwi' naq teetu'un li xtu' Jerusalén rik'in sahil ch'oolej.</t>", "12": "<t>Xb'aan naq laa'in li Qaawa' ninye chi jo'ka'in:</t> <t>Tink'e chi pukank aran li tuqtuukil usilal jo' jun nima';</t> <t>jo' naq nab'ut'irk li nima',</t> <t>jo'kanaq li xchalik li xb'ihomaleb' li xninqal ru tenamit sa' xb'een Jerusalén.</t> <t>Toja' naq texch'oolaniiq, texk'ame'q chi q'unq'u</t> <t>ut text'otzt'otziiq sa' xb'eeneb' li raq.</t>", "13": "<t>Jo' junaq na'b'ej naxq'unb'esi li xk'uula'al,</t> <t>jo'kan ajwi' naq texinq'unb'esi laa'in,</t> <t>ut aran Jerusalén taak'ojob'aaq leech'ool”.</t>", "14": "<pb/><t>Naq teeril a'in, q'axal taasaho'q leeraanm</t> <t>ut taak'ulunq wi' chik leech'ool jo' li raxpim.</t> <t>Li Qaawa' tixk'ut li xwankilal sa' xyanqeb' laj k'anjel chiru,</t> <t>ut li xjosq'il taak'utunq sa' xyanqeb' li xik' neke'ilok re.</t>", "15": "<t>Xb'aan naq li Qaawa' taak'ulunq chaq sa' li xam;</t> <t>jo' li kaqsut-iq' naq te'chalq eb' li xb'eleb'aal ch'iich'.</t> <t>Ut sa' junpaat trisi li xnimal xjosq'il</t> <t>ut taarahob'tesinq jo' naq nasachok li xam.</t>", "16": "<t>Relik chi yaal naq li Qaawa' taaraqoq aatin rik'in xam;</t> <t>taaraqoq aatin rik'in q'esnal ch'iich' sa' xb'eeneb' chixjunil li poyanam,</t> <t>ut naab'aleb' li te'sache'q ru xb'aan li Qaawa'.</t>", "17": "<t>Eb' li neke'xchajob'resi rib' ut neke'xq'axtesi rib'</t> <t>chi xloq'oninkil li jalanil yos sa'eb' li awimq,</t> <t>eb' li neke'xik chirix jun li winq li wank sa' yiib'ej</t> <t>ut neke'tzekank xtib'el li aaq, k'anti' malaj li ch'o,</t> <t>jun sachikaqeb' naq te'oso'q</t> <t>rochb'eenaq li xk'a'uxeb' ut li xb'aanuhomeb',</t> <t>chan li Qaawa' Yos.</t>", "18": "<t>“Laa'in tinchalq chi xch'utub'ankil chixjunileb' li tenamit -chan li Qaawa'-</t> <t>jo'wi' eb' li jalan jalanq chi aatinob'aal:</t> <t>junchalikaqeb' naq tole'ril linloq'al.</t>", "19": "<t>Tinb'aanu jun nimla eetalil sa' xyanqeb',</t> <t>ut wanqeb' li te'kole'q ut tintaqlaheb' sa'atqeb' li najtil tenamit:</t> <t>aran Tarsis, Etiopía, Libia, Mesek, Tubal ut Grecia,</t> <t>jo' ajwi' sa'atqeb' li tenamit wankeb' chaq chire palaw,</t> <t>li toj maji' rab'ihomeb' aatinak chiwix</t> <t>chi moko rilomeb' linloq'al.</t> <t>Eb' a'an te'puktesinq resil linloq'al sa'atqeb' li najtil tenamit.</t>", "20": "<t>Ut te'xk'ameb' chaq leeras eeriitz'in</t> <t>li wankatqeb' sa' chixjunil li na'ajej,</t> <t>jo' mayej cho'q re li Qaawa':</t> <t>te'chalje'q chirixeb' kawaay, sa' b'eleb'aal ch'iich',</t> <t>chi paqonb'il, chirixatq muul ut kameey,</t> <t>toj Jerusalén sa' linsantil tzuul</t> <t>-chan li Qaawa'-,</t> <t>jo' neke'xb'aanu eb' li ralal xk'ajol laj Israel</t> <t>naq neke'xk'am chaq li xmayejeb' sa'eb' li sek' saq ru toj sa' li wochoch.</t>", "21": "<t>Ut sa' xyanqeb' a'an wan tinxaqab'eb' cho'q aj tij ut aj Leví cho'q we,</t> <t>-chan li Qaawa'-.</t>", "22": "<pb/><t>“Jo' naq li ak' choxa ut li ak' ruuchich'och'<f>[271]</f> li tinyoob'tesi</t> <t>wanqeb' chiwu chi junajwa,</t> <t>jo'kan ajwi' naq te'wanq leeralal eek'ajol ut leek'ab'a',<f>[272]</f></t> <t>-chan li Qaawa'-.</t>", "23": "<t>Rajlal po, sa' xyo'lajik li po, ut rajlal sábado,</t> <t>chixjunileb' li poyanam tole'xwiq'ib' rib' chiwu,</t> <t>-chan li Qaawa'-.</t>", "24": "<t>Ut sa' li relikeb' te'ril</t> <t>naq kamenaqaqeb' chik li winq li xe'xq'etq'eti rib' chiwu.</t> <t>Li xmotzo'ileb' ink'a' te'kamq,</t> <t>chi moko taachupq li xam li nak'atok reheb'.<f>[273]</f></t> <t>Ut xa'b'eetalaq cho'q reheb' chixjunil li poyanam naq te'ril a'an”.</t>"}