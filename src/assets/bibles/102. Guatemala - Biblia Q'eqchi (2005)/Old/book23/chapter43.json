{"1": "<pb/><t>Anaqwan, jo'ka'in kixye li Qaawa',</t> <t>laj yoob'tesihom aawe, a Israel,</t> <t>laj winqob'resihom aawe, a Jakob:</t> <t>“Matxiwak xb'aan naq laa'in xatinkol;</t> <t>laa'in xink'ehok laak'ab'a', wehat chik.</t>", "2": "<t>Wi tatnume'q sa' ha', tatwochb'eeni;</t> <t>wi taaq'ax junaq nima', ink'a' tatxk'am li roqha';</t> <t>wi ut tatnume'q sa xam, ink'a' tatk'atq,</t> <t>chi moko taaletzq li raq' xam chawix.</t>", "3": "<t>Xb'aan naq laa'in li Qaawa' laaYos,</t> <t>li xSant laj Israel, laj Kolol aawe.</t> <t>Ruuchil aatojb'al xinq'axtesiheb' li tenamit Ejiipt, Etiopía ut Sabá</t> <t>cho'q aaweeqaj.</t>", "4": "<t>Xb'aan naq jwal loq'at cho'q we laa'in,</t> <t>q'axal terto aatz'aq ut nakatinra.</t> <t>Tink'eheb' li poyanam ut eb' li tenamit</t> <t>cho'q aaweeqaj re xkolb'al laayu'am.</t>", "5": "<t>Matxiwak b'i', xb'aan naq wankin aawik'in.</t> <t>Sa' xjayal chaq releb'l saq'e toj sa' rokeb'l</t> <t>tink'ameb' chaq ut tinch'utub'eb' laawalal aak'ajol.</t>", "6": "<t>Tinye reheb' li wankeb' sa' xjayal releb'l iq': «Q'ajsihomaq chaq we»,</t> <t>ut reheb' li wankeb' sa' xjayal xsak'leb' iq': «Maarameb' chik.</t> <t>K'ameb' chaq we eb' li walal ink'ajol toj chi najt,</t> <t>chalen chaq sa' xmaril li ruuchich'och';</t>", "7": "<t>k'ameb' chaq chixjunileb' li neke'patz'ok ink'ab'a',</t> <t>eb' li xinyoob'tesiheb', xinwinqob'resiheb' ut xinkawresiheb'</t> <t>re naq te'xloq'oni wu».</t>", "8": "<pb/><t>“Isihomaq chaq lintenamit:</t> <t>a'an mutz' aj tenamit, us ta wank xsa' ruheb',</t> <t>ut tz'apxikeb', us ta wank xxikeb' re ab'ink.</t>", "9": "<t>Xch'utub'aaq rib' chixjunileb' li poyanam,</t> <t>xjunajiiq rib' chixjunileb' li tenamit.</t> <t>Ani sa' xyanqeb' a'an xyehok resil a'in,</t> <t>malaj ak xyehom li kik'ulmank junxil?</t> <t>Xxaqab'aqeb' li xtestiiw li te'ch'olob'anq xyaalal chiqu,</t> <t>re naq te'ab'iiq ut tqaye: «Yaal a'an».</t>", "10": "<t>Laa'ex lintestiiw -chan li Qaawa'-;</t> <t>laa'ex aj k'anjelex chiwu ut insik'om chaq eeru</t> <t>re naq teenaw wu ut k'ojk'ooq leech'ool wik'in,</t> <t>ut teetaw xyaalal anihin laa'in.</t> <t>Maak'a' chik junaq yos chiwu laa'in,</t> <t>chi moko taawanq junaq chik moqon chiwix.</t>", "11": "<t>Ka'ajin wi' li Qaawa',</t> <t>ut maak'a' chik junaq aj kolonel chiwu.<f>[145]</f></t>", "12": "<t>Laa'in xinyehok resil li kolb'a ib' chaalel,</t> <t>xink'ehok chi nawe'k ut xexinkol;</t> <t>maawa' junaq jalanil yos xb'aanunk re:</t> <t>laa'ex lintestiiw -chan li Qaawa'-.</t>", "13": "<t>Chalen chaq q'e kutan, ak laa'in chaq li Qaawa'.</t> <t>Maajun taakoloq eere sa' wuq';</t> <t>maajun taaruuq chi xjuk'b'al li ninb'aanu laa'in”.</t>", "14": "<pb/><t>Jo'ka'in kixye li Qaawa', li xSant laj Israel,</t> <t>li ki'ach'ab'ank eere:</t> <t>“Sa' xk'ab'a' leeraab'al wankeb' poyanam xeb'intaqla aran Babilonia;</t> <t>xinte chixjunileb' li tz'alam,</t> <t>ut li xsahil xch'ooleb' laj Kaldeha xkanaak cho'q rahilal.</t>", "15": "<t>Laa'in li Qaawa', laa'in leeSant, li kiyoob'tesink re Israel,</t> <t>laa'in li nin'awab'ejink eere”.</t>", "16": "<pb/><t>Jo'ka'in kixye li Qaawa' li kitehok b'e sa' li palaw,</t> <t>jo' jun nimb'e sa' xkawil oq li ha'.<f>[146]</f></t>", "17": "<t>Kixk'eheb' chi yalok k'iila aj puub' q'axal kaweb' rib',</t> <t>rochb'eeneb' li b'eleb'aal ch'iich' ut eb' li kawaay,</t> <t>yal re xsachb'al ruheb':</t> <t>junxikikeb' chi kamk.</t> <t>Ke't'ane'k ut maajun chik kiwakliik;</t> <t>ke'oso'k jo' naq nachupk li saqenk.</t> <t>Jo'ka'in naxye anaqwan:</t>", "18": "<t>“Meek'oxla chik li kik'ulmank junxil,</t> <t>meejultika chik li ak xnume'k.</t>", "19": "<t>Jalan chik li k'aru tinb'aanu,</t> <t>ut ak xintikib' xb'aanunkil.</t> <t>Ma toj maji' nekek'e reetal?</t> <t>Yaal naq tinte junaq b'e sa' li chaqich'och',</t> <t>jo' junaq nimb'e sa' li junesal na'ajej.</t>", "20": "<t>Eb' li josq' aj xul, eb' laj xojb' jo'wi' eb' laj tak' ra' te'xk'e inloq'al,</t> <t>xb'aan naq taayo'laaq li ha' sa' li chaqich'och'</t> <t>ut te'wanq nima' sa' li joxk' ch'och',</t> <t>re naq te'uk'aq lintenamit sik'b'ileb' ru inb'aan.<f>[147]</f></t>", "21": "<t>Toja' naq li tenamit li kinkawresi cho'q we</t> <t>te'xb'icha linloq'al.<f>[148]</f></t>", "22": "<pb/><t>“Ab'an laa'at, a Jakob, ink'a' xapatz' link'ab'a',</t> <t>xattitz'k b'an inb'aan, a Israel.</t>", "23": "<t>Ink'a' xayeechi'i we laakarneer cho'q k'atb'il mayej</t> <t>chi moko xaloq'oni wu rik'in mayejak.</t> <t>Laa'in ink'a' xatintawasi rik'in xtitz'b'al laamayej,</t> <t>chi moko xatinch'i'ch'i'i rik'in xpatz'b'al laak'ajpom.</t>", "24": "<t>Ink'a' xatintaqla chi loq'ok sununkil b'an</t> <t>re ta xamayeja chiwu,</t> <t>ut ink'a' xak'ojob' inch'ool rik'in xxeeb'ul laaxul.</t> <t>Laa'at b'an xattawasink we rik'ineb' laak'iila maak</t> <t>ut xinaach'i'ch'i'i xb'aan laamaa'usilal.</t>", "25": "<t>Ab'an laa'in xinkuy chixjunil laamaak</t> <t>ut ink'a' chik xink'e sa' inch'ool laamaa'usilal,</t> <t>xb'aan naq Yosin.</t>", "26": "<t>Wi wank k'aru nakawaj wi' injitb'al,</t> <t>qawech'aq rix sa' li raqleb'aal aatin;</t> <t>tz'il rix chi us anaqwan re xnawb'al ani wank xmaak.</t>", "27": "<t>Xb'enwa kimaakob'k laaxe'toonil yuwa';</t> <t>chirix chik a'an eb' laj k'amol aab'e ke'xq'etq'eti rib' chiwu.</t>", "28": "<t>Jo'kan naq kinsach ruheb' li xjolomileb' li tenamit,</t> <t>kink'e chi sache'k laj Jakob chi junajwa</t> <t>ut kinq'axtesi laj Israel chi majewaak.</t>"}