{"1": "<pb/><t>Jo'ka'in kixye li Qaawa':</t> <t>“Ma wank b'araq li xhuhil li jachok ib',</t> <t>reetalil naq xintz'eqtaana leena'?</t> <t>Malaj xexink'ayi ta laa'ex, re xtojb'al link'as?</t> <t>K'ehomaq reetal naq laa'ex xexk'ayiik xb'aan leemaak;</t> <t>xb'aan ajwi' leeq'etb'a aatin xtz'eqtaanaak leena'.<f>[179]</f></t>", "2": "<t>K'a'ut naq maajun xintaw naq xink'ulunk chekolb'al?</t> <t>K'a'ut naq ink'a' xineesume naq xexinb'oq?</t> <t>Malaj ut xek'oxla naq ink'a' tinruuq eekolb'al</t> <t>ut maak'a' inwankil re eerisinkil sa' li rahilal?</t> <t>Yal rik'in jun chi aatin ninye, nachaqik li palaw,</t> <t>ut eb' li roq nima' joxk' neke'kanaak;</t> <t>eb' li kar neke'kamk xb'aan li chaqi'eel</t> <t>ut neke'q'aak xb'aan xmajelal li ha'.</t>", "3": "<t>Laa'in nin'ak'ab'ob'resi ru li choxa,</t> <t>chanchan junaq li naxtiqib' rib' rik'in q'eqi t'ikr xb'aan xrahil xch'ool”.</t>", "4": "<t>Li Qaawa' xinxtzol chi aatinak jo' xtz'aqal tzolom</t> <t>ut xk'e waatin re xk'ojob'ankil xch'ool li tawajenaq.</t> <t>Rajlal eq'la ninrajsi re naq tink'e inch'ool chi ab'ink,</t> <t>jo' neke'xb'aanu eb' li xtzolom.</t>", "5": "<t>Li Qaawa' xtehok re linxik,</t> <t>ut laa'in ink'a' xinq'etq'eti wib' chiru</t> <t>chi moko xch'inank linch'ool.</t>", "6": "<t>Xinkanab' wib' chi sak'e'k,</t> <t>ut xinyeechi'i li xk'atq we naq xine'xmich' chinmach.</t> <t>Ink'a' xinmuq li xnaq' wu</t> <t>naq xine'xpik'a chi ruq'eb' ut xine'xchuub'a.<f>[180]</f></t>", "7": "<t>Li Qaawa' a'an laj tenq'ahom we;</t> <t>jo'kan naq ink'a' ra naweek'a naq nikine'xhob';</t> <t>q'axal kaw xaqxookin jo' li saqoonak:</t> <t>ninnaw naq ink'a' tinkanaaq sa' xutaan.</t>", "8": "<t>Li nakolok we wank chink'atq:</t> <t>ani taayehoq naq wank inmaak?</t> <t>Xikaqo sa' wiib'al rik'in laj raqol aatin.</t> <t>Ani li najitok we?</t> <t>Chalqaq wik'in ut xyehaq we.</t>", "9": "<t>Li Qaawa', a'an li natenq'ank we:</t> <t>ani taak'ehoq we sa' tojb'amaak?</t> <t>Chixjunileb' li xik' neke'ilok we te'oso'q,</t> <t>jo' li aq'ej naq nak'uxe'k xb'aan li mok'o'k.<f>[181]</f></t>", "10": "<pb/><t>Ani sa' eeyanq naxiwank re li Qaawa',</t> <t>chirab'iiq xyaab' xkux laj K'anjel chiru.</t> <t>Wi nekexb'eek sa' li aak'ab' b'arwi' maajun li saqenk,</t> <t>kawaq eech'ool rik'in li Qaawa'</t> <t>ut chekuutuuq eerib' rik'in leeYos.</t>", "11": "<t>Ab'anan laa'ex li nekexlochok xam ut neketz'ab' li ru xam,</t> <t>tex'oso'q chejunilex sa' raq' leexam ut sa' ru xam li xetz'ab'.</t> <t>Laa'in tinb'aanunq re chixjunil a'an:</t> <t>jiljooqex sa' rahilal.</t>"}