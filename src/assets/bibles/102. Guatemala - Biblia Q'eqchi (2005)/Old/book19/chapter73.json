{"1": "<pb/><e>Xsaalm laj Asaf.</e> <pb/><t>K'ajo' xchaab'ilal xch'ool li Yos rik'ineb' laj Israel,</t> <t>jwal nim li rusilal li Qaawa'</t> <t>sa' xb'eeneb' li saqeb' ru xch'ool.</t>", "2": "<t>Kach'in chik maa xintichk'ok,</t> <t>b'a'b'ay aj chik maa xint'ane'k,</t>", "3": "<t>xb'aan xkaqalinkileb' li q'etq'eteb'</t> <t>ut xb'aan rilb'al naq wankeb' sa' sahilal</t> <t>li ink'a' useb' xna'leb'.<f>[153]</f></t>", "4": "<pb/><t>Eb' a'an maak'a' k'a'ux wi' li xch'ooleb',</t> <t>q'axal kaweb' ut ninq xtib'eleb';</t>", "5": "<t>ink'a' neke'reek'a li rahilal neke'xk'ul chixjunileb',</t> <t>maajun ch'a'ajkilal neke'xk'ul jo'eb' li junch'ol.</t>", "6": "<t>Jo'kan naq li q'etq'etil a'an xq'oleb',</t> <t>li raaxiik' a'an li aq'ej li natz'apok reheb'.</t>", "7": "<t>Nujenaqeb' chi lab'al ut maa'usilal,</t> <t>numtajenaq sa' raanmeb' li yib' aj na'leb'.</t>", "8": "<t>Neke'se'ek sa' xch'ooleb' ut yib'ru neke'aatinak;</t> <t>q'axal neke'xq'etq'eti rib' naq neke'raj xyoob'ankil raaxiik'.</t>", "9": "<t>A'aneb' li neke'ajok taqlank sa' xb'een li choxa,</t> <t>ut eb' li ru'uj raq' neke'xk'e xwankileb' sa' ruuchich'och'.</t>", "10": "<pb/><t>Jo'kan naq lintenamit naxik chirixeb'</t> <t>ut neke'xpaab' jo'ch'inal jo'nimal yeeb'il xb'aaneb'.</t>", "11": "<t>Neke'xye sa' xch'ooleb':</t> <t>“Chan ta naq tixnaw li Qaawa'?</t> <t>Ma tixk'e tab'i' reetal li Nimajwal Yos?”.<f>[154]</f></t>", "12": "<t>K'ehomaqeb' reetal:</t> <t>eb' li yib'ru xna'leb' junelik sa wankeb'</t> <t>ut k'ajo' naq neke'xtamresi xb'ihomaleb'.</t>", "13": "<t>Maak'a' aj e naq xinwank chi saq ru linch'ool;</t> <t>maak'a' aj e naq xinch'aj li wuq',</t> <t>jo' reetalil naq maak'a' linmaak.</t>", "14": "<t>Xb'aan naq rajlal kutan yookeb' chinteninkil,</t> <t>ut eq'la junelik nink'ul inrahob'tesinkil.</t>", "15": "<pb/><t>Wi ta xinye: “Tin'aatinaq kama'eb' a'an”,</t> <t>xinb'alaq'iheb' raj li xtenamit li Yos.</t>", "16": "<t>Xintikib' xk'oxlankil rix re xtawb'al ru,</t> <t>ab'anan q'axal ch'a'aj cho'q we xnawb'al a'an.</t>", "17": "<t>Toj xin'ok sa' laaloq'laj ochoch, at Qaawa',</t> <t>naq xintaw ru k'aru te'xk'ul.</t>", "18": "<t>Ch'olch'o naq xak'eheb' sa' xiik'ilal,</t> <t>xatikisiheb' chi oso'k.</t>", "19": "<t>Sa' junpaat te'kanaaq chi xiwajel rilb'aleb'</t> <t>ut te'ok chi oso'k xb'aaneb' xxiw.</t>", "20": "<t>Kama' wi' li ajk sa' matk', at Qaawa',</t> <t>jo'kan naq taatz'eqtaanaheb' naq tatwakliiq.</t>", "21": "<pb/><t>Naq xraho'k sa' inch'ool</t> <t>ut xmayok sa' li waanm chi k'oxlak chiwix,</t>", "22": "<t>laa'in chaq jun jip ut maak'a' inna'leb';</t> <t>kama'in chaq junaq xul chawu, at Qaawa'.</t>", "23": "<t>Ab'anan xinwank aawik'in chi junelik:</t> <t>xinaachap chiru linnim uq',</t>", "24": "<t>xinaab'eres rik'in xnimal laak'a'uxl,</t> <t>ut sa' roso'jik tinaak'ul aawik'in sa' laaloq'al.</t>", "25": "<t>Ani ta chik wank we sa' choxa?</t> <t>Naq wankin aawik'in,</t> <t>maak'a' chik ninrahi sa' ruuchich'och'.</t>", "26": "<t>Us ta lintib'el ut linna'leb' yo chi oso'k,</t> <t>ab'an li Yos nak'ehok xkawub' linch'ool:</t> <t>a'an linsahilal ut linb'ihomal chi junelik!</t>", "27": "<pb/><t>Eb' li neke'najto'k aawik'in, te'oso'q;</t> <t>laa'at tatsachoq ruheb' li neke'xmux laarahom.</t>", "28": "<t>A'ut li wank chi xk'atq li Yos a'an li us cho'q we:</t> <t>laa'in xinq'axtesi wib' rub'el roq rub'el ruq' li Qaawa',</t> <t>ut nawaj xpuktesinkil resil chixjunil li xb'aanuhom.</t>"}