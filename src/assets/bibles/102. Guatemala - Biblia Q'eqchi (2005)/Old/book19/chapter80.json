{"1": "<pb/><e>Re li xjolomileb' laj b'ichanel. Taab'ichamanq jo' chanru li xyaab': “Eb' li xliryo li sumwank”. Xsaalm laj Asaf.</e>", "2": "<pb/><t>Ab'i, at Qaawa' aj k'aak'alehomat re laj Israel,</t> <t>laa'at li nakatb'eresink re laj José jo' jun ch'uut chi karneer.</t> <t>Laa'at li k'ojk'ookat sa' xyanqeb' li kerubín<f>[187]</f></t> <t>chak'ut xnimal aawankil</t>", "3": "<t>chiru laj Efraín, laj Benjamín ut laj Manasés.</t> <t>Chak'ut wi' chik laawankil ut chuloohaatenq'a!</t>", "4": "<pb/><t>At Qaawa', choohaawaklesi wi' chik,</t> <t>choohaawil rik'in xnimal laawusilal, ut tookole'q!</t>", "5": "<pb/><t>At qaNimajwal Yos, jo' najtil chik yooq laajosq'il sa' qab'een,</t> <t>sa' xb'een laatenamit li yo chi tz'aamank chawu?</t>", "6": "<t>Cho'q qatzekemq xak'e junes yaab'ak;</t> <t>xiikil li xya'al qu xak'eheb' chi quk'.</t>", "7": "<t>Xoohaak'e chi se'eek xb'aaneb' li tenamit nach'eb' qik'in;</t> <t>k'ajo' naq nokoohe'xhob' eb' li xik' neke'ilok qe!</t>", "8": "<pb/><t>At qaNimajwal Yos, choohaawaklesi wi' chik,</t> <t>choohaawil rik'in xnimal laawusilal, ut tookole'q!</t>", "9": "<pb/><t>Xamich' chaq jun toon chi uub' sa' li tenamit Ejiipt</t> <t>ut xawisiheb' li poyanam sa' li qana'aj</t> <t>re naq wanq junelik arin;</t>", "10": "<t>xayamtesi li na'ajej,</t> <t>ut li jun toon chi uub' xxe'eni chaq rib'</t> <t>toj reetal xnujob'resi li ruuchich'och'.</t>", "11": "<t>Ut xmuheela chixjunileb' li tzuul,</t> <t>eb' li ruq' xe'numtaak sa' xb'eeneb' li yaw k'ajo'eb' xteram;</t>", "12": "<t>xe'wulakje'k li ruq' toj sa' li palaw,</t> <t>ut eb' li xtux xe'nimank toj sa' li nima' Éwfrates.</t>", "13": "<pb/><t>K'a'ut naq xajuk' li tz'ak sutsu wi'?</t> <t>Chixjunileb' li neke'nume'k sa' b'e neke'xsik' li ru;</t>", "14": "<t>nachoye'k xb'aan li chakow elenaq sa' li k'iche'</t> <t>ut nat'upiik xb'aaneb' li josq' aj xul.<f>[188]</f></t>", "15": "<pb/><t>At qaNimajwal Yos, sutq'isi chaq aawib',</t> <t>choohaawil chaq toj sa' choxa,</t> <t>chak'e reetal, chulaawil laawawimq</t>", "16": "<t>ut chach'oolani li k'aru xawaw rik'in laawuq'!</t>", "17": "<t>Che'sache'q ru xb'aan laajosq'il</t> <t>chixjunileb' li xe'xyok' ut xe'xk'at laawawimq.</t>", "18": "<t>Ab'an junelik taxaq wanq laawuq'</t> <t>sa' xb'een li awab'ej wank chak'atq,</t> <t>sa' xb'een li ralal li winq li xakawub'resi cho'q aawe.</t>", "19": "<t>Maajoq'e chik toonajto'q aawik'in;</t> <t>chak'e qayu'am ut tqayaab'a laak'ab'a'.</t>", "20": "<pb/><t>At qaNimajwal Yos, choohaawaklesi wi' chik,</t> <t>choohaawil rik'in xnimal laawusilal, ut tookole'q!</t>"}