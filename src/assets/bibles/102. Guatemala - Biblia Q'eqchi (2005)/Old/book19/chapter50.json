{"1": "<pb/><e>Xsaalm laj Asaf.</e> <pb/><t>Li Qaawa', li Yos q'axal nim xwankil, x'aatinak</t> <t>ut xb'oqeb' chi ch'utlaak chixjunil li ruuchich'och',</t> <t>chalen chaq sa' releb'l li saq'e toj sa' rokeb'l.</t>", "2": "<t>Toj Sión, toj sa' li tenamit k'ajo' xchaq'alil ru,</t> <t>nalemtz'unk chaq xloq'al li Qaawa'.</t>", "3": "<t>We' chaq li qaYos, ut ink'a' taakanaaq chi ch'anch'o:</t> <t>k'amol b'e chaq chiru jun li xam k'ajo' xtiqwal,</t> <t>sutsu li Yos xb'aan jun xiwajel kaqsut-iq'.</t>", "4": "<t>Chalen chaq toj taqe'q xb'oqeb' chi ch'utlaak li choxach'och'</t> <t>re xraqb'al aatin sa' xb'een li xtenamit:</t>", "5": "<pb/><t>“Ch'utub'aqeb' chiwu li neke'paab'ank we,</t> <t>a'eb' li xe'xk'ul xch'ooleb'</t> <t>linloq'laj sumwank rik'in mayej”, chan.</t>", "6": "<t>Ut li choxa naxye naq li Yos a'an laj raqol aatin,</t> <t>ut a'an junelik tiik xch'ool.</t>", "7": "<pb/><t>“Ab'i, at intenamit, ok we chi aatinak.</t> <t>Ab'i, Israel, tinch'olob' li yaal chawu.</t> <t>Laa'in li Qaawa', laa'in laaYos.</t>", "8": "<t>Moko laamayej ta nakatinq'us wi',</t> <t>chi moko laak'atb'il yeechi'om li junelik nakaq'axtesi we.</t>", "9": "<t>Moko tulinchap ta li ral laawakax,</t> <t>chi moko eb' li teelom chib'aat li wankeb' sa' laawochoch.</t>", "10": "<t>Xb'aan naq weheb' chixjunil li k'iche'il xul;</t> <t>wankeb' cho'q we li ninqi xul chi o'q'ob' sa'atqeb' li tzuul.</t>", "11": "<t>Nekeb'innaw ru chixjunileb' li xul neke'rupupik chiru choxa,</t> <t>weheb' chixjunil li wankatqeb' chiru tzuultaq'a.</t>", "12": "<t>Wi ta tintz'okaaq, moko tojo' sa ta raj tinye aawe,</t> <t>xb'aan naq we li choxach'och' ut chixjunil li wank chisa'.</t>", "13": "<t>Ma tintiwo'q tab'i' xtib'el teelom wakax,</t> <t>ma tinwuk' tab'i' xkik'el teelom karneer?</t>", "14": "<t>Laa'in li Nimajwal Yos!</t> <t>Li mayej li taaq'axtesi we,</t> <t>a'an jun ch'oolej li naxnaw yoxink;</t> <t>chab'aanu chi tz'aqal li xayeechi'i we.</t>", "15": "<t>Chayaab'a link'ab'a' sa' xkutankil laarahilal;</t> <t>laa'in tatinkol ut laa'at tinaaloq'oni”.</t>", "16": "<pb/><t>Ab'an li Yos naxye re li ink'a' us xna'leb':</t> <t>“K'a'ut naq nakach'olob' xyaalal linchaq'rab',</t> <t>k'a' naq nakat-aatinak chirix linloq'laj sumwank,</t>", "17": "<t>laa'at li xik' nakawil laatijb'al inb'aan,</t> <t>laa'at li nakatz'eqtaana chixjunil li waatin?</t>", "18": "<t>Wi nakawil junaq aj elq', nakatxik chirix,</t> <t>nakajunaji aawib' rik'ineb' laj muxul sumlaak.</t>", "19": "<t>A' chik li ink'a' us nawulak chawu xyeeb'al;</t> <t>q'axal seeb' li ru'uj aawaq' chi tik'ti'ik.</t>", "20": "<t>Nakachunub' aawib' chi aatinak chirix xjolom laawas aawiitz'in,</t> <t>ut a' ajwi' laawiitz'in nakamajewa.</t>", "21": "<t>A'an a'in li nakab'aanu laa'at:</t> <t>ma maak'a' tab'i' tinye chirix a'an?</t> <t>Malaj nakak'oxla naq kama'inat?</t> <t>Anaqwan tatinq'us, ok we chajitb'al.</t>", "22": "<pb/><t>“Chetawaq xyaalal laa'ex li nikineetz'eq chirix leech'ool:</t> <t>mare anchal texint'upi ut maajun taakoloq eere.</t>", "23": "<t>Li mayej naxk'e inloq'al,</t> <t>a'an jun ch'oolej li naxnaw yoxink.</t> <t>Chinaapaab', ut laa'in tatinkol”.</t>"}