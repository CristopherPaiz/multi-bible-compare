{"1": "<pb/><e>Re li xjolomileb' laj b'ichanel. Rik'in xolb'. Xsaalm laj David.</e>", "2": "<pb/><t>At Qaawa',</t> <t>chawab'i taxaq li waatin,</t> <t>chawil taxaq xtoq'ob'aal wu.</t>", "3": "<t>At inYos, at Eechal we,</t> <t>chasume taxaq li chajcho we chi xpatz'b'al,</t> <t>xb'aan naq aawik'in nin'elajink, at Qaawa'.</t>", "4": "<pb/><t>Eq'la nikinaawab'i chi tijok;</t> <t>eq'la nintz'aamank nin'elajink chawu,</t> <t>ut nawoyb'eni naq taasume chaq lintij.</t>", "5": "<t>Xb'aan naq laa'at jun Yos li ink'a' nasaho'k sa' aach'ool rik'in li maa'usilal,</t> <t>chi moko nakak'ul aawik'in li ink'a' us xna'leb'.</t>", "6": "<t>Ink'a' neke'xkuy wank chawu li q'etq'eteb',</t> <t>xik' nakawil chixjunileb' laj b'aanuhom maa'usilal.</t>", "7": "<t>Tik nakasacheb' jo'k'ihaleb' li neke'tik'ti'ik.</t> <t>Li Qaawa' naxtz'eqtaanaheb' laj b'alaq' jo'wi' eb' laj kamsinel ras riitz'in.</t>", "8": "<t>Ab'anan laa'in, xb'aan xnimal laawusilal,</t> <t>tin'ok sa' laawochoch,</t> <t>tatwoxloq'i ut tinwiq'ib' wib'</t> <t>sa' laaloq'laj muheb'aal.</t>", "9": "<pb/><t>At Qaawa', chinaab'eres rik'in xtiikilal laach'ool,</t> <t>xb'aan naq wankeb' li xik' neke'ilok we;</t> <t>chatuqub' ru linb'e chiwu.</t>", "10": "<t>Eb' a'an moko yaal ta neke'aatinak,</t> <t>k'ajo' xyib'al ru xna'leb'eb'.</t> <t>Li xxololeb' chanchan teetookil muqleb'aal,</t> <t>sa neke'q'unb'esink rik'ineb' li ru'uj raq'.<f>[11]</f></t>", "11": "<pb/><t>Chak'eheb' chi xtojb'al xmaakeb', at inYos,</t> <t>ink'a' taxaq chiruuq li xk'uub'ahomeb'.</t> <t>Chatz'eqtaanaheb' xb'aan naq numtajenaq li xmaa'usilaleb':</t> <t>k'ajo' naq neke'xq'et laawaatin.</t>", "12": "<t>Che'saho'q sa' xch'ool eb' li neke'muhenk aawik'in,</t> <t>chiwanq xnimal sahil ch'oolej chi junelik!</t> <t>Laa'at nakatkupunk reheb',</t> <t>ut k'ajo' neke'saho'k sa' xch'ool li neke'rahok aawe, at inYos.</t>", "13": "<t>Xb'aan naq laa'at, at Qaawa', nakawosob'tesi li maak'a' xmaak;</t> <t>jo' jun ramleb' ch'iich' laawusilal naxkol li wank sa' tiikilal.</t>"}