{"1": "<pb/><e>Xsaalm laj David.</e> <pb/><t>Michalk aak'a'uxl xb'aaneb' li ink'a' useb' xna'leb',</t> <t>maakaqali eb' li ink'a' neke'xb'aanu li tiikilal.</t>", "2": "<t>Xb'aan naq junpaat te'chaqiq kama' naxk'ul li pim;</t> <t>kama' natz'umaak li pach'aya' naq te'oso'q.</t>", "3": "<pb/><t>Kawaq aach'ool rik'in li Qaawa' ut b'aanu li us,</t> <t>wanqat sa' laana'aj ut chatk'iiq sa' tuqtuukilal;</t>", "4": "<t>chiwanq xsahil aach'ool rik'in li Qaawa'</t> <t>ut taak'ehe'q aawe li naraj laawaanm.<f>[80]</f></t>", "5": "<pb/><t>Chaq'axtesi aawib' rub'el roq rub'el ruq' li Qaawa',</t> <t>k'ojk'ooq aach'ool rik'in,</t> <t>ut A'an taatenq'anq aawe;<f>[81]</f></t>", "6": "<t>tixk'e chi kutano'k li xtiikilal laawaanm jo' naq nasaqewk,</t> <t>taalemtz'unq li xchaab'ilal laayu'am jo' naq nawa'leb'o'k.</t>", "7": "<pb/><t>Hilan rik'in li Qaawa',</t> <t>chiwanq aawoyb'enihom rik'in;</t> <t>matjosq'o'k xb'aan li winq li us na'elk sa' chixjunil,</t> <t>chi moko xb'aaneb' li tenamit li junes raaxiik' neke'xyoob'.</t>", "8": "<pb/><t>Matpo'k, chakanab' laajosq'il;</t> <t>wi yal ch'inpo'aqat, ra taachalq sa' aab'een:</t>", "9": "<t>xb'aan naq eb' laj b'aanuhom maa'usilal te'sache'q chi junajwa,</t> <t>a'ut li k'ojk'ookeb' xch'ool rik'in li Qaawa'</t> <t>te'reechani li chaab'il na'ajej.<f>[82]</f></t>", "10": "<pb/><t>Sa' jun ch'ina k'amok maak'a'aqeb' chik li ink'a' useb' xna'leb';</t> <t>us ta taasik'eb' sa' li xna'ajeb',</t> <t>ab'an maab'ar chik taataweb'.</t>", "11": "<t>A'ut eb' li neb'a' te'reechani li chaab'il na'ajej.<f>[83]</f></t> <t>K'ajo' xnimal li tuqtuukil usilal te'xyal chi junelik!</t>", "12": "<pb/><t>Li ink'a' us xna'leb' naxk'uub' raaxiik' sa' xb'een li tiik xch'ool,</t> <t>naxk'uxuxi ruuch re sa' xb'een xb'aan xjosq'il.</t>", "13": "<t>Ab'an li Qaawa' naxse'e xaq li yib'ru xna'leb':</t> <t>naxnaw naq wulak re xq'ehil naq taasache'q.</t>", "14": "<pb/><t>Li ink'a' useb' xch'ool neke'risi xch'iich'eb' sa' rochocheb',</t> <t>ut neke'xyu' rix li xna' simaj</t> <t>sa' xb'een li neb'a' ut li toq'ob' ru,</t> <t>re xkamsinkileb' li tiikeb' ru xyu'am.</t>", "15": "<t>Ab'an a'eb' ajwi' li xch'iich' taaxeq'oq reheb',</t> <t>li xna' xsimajeb' talaje'toqje'q chiruheb'.</t>", "16": "<pb/><t>Us ta kach'in ajwi' li k'aru re li tiik xch'ool,</t> <t>ab'an q'axal us wi' chik chiru xb'ihomaleb' laj maak,<f>[84]</f></t>", "17": "<t>xb'aan naq li ink'a' useb' xna'leb' taajuk'e'q li xwankileb',</t> <t>a'ut li tiikeb' xch'ool a' li Qaawa' taakuutunq reheb'.</t>", "18": "<pb/><t>Li Qaawa' naxk'aak'aleheb' li tiikeb' xch'ool</t> <t>jo' najtil te'wanq sa' ruuchich'och';</t> <t>ut li k'aru te'reechani,</t> <t>taawanq chi junelik.</t>", "19": "<t>Moko ra ta te'xk'ul sa' xq'ehil li rahilal;</t> <t>ut naq taawanq we'ej,</t> <t>numtajenaqaq li xtzekemqeb'.</t>", "20": "<pb/><t>A'ut eb' laj maak te'sache'q chi junajwa;</t> <t>te'oso'q eb' li xik' neke'ril li Qaawa',</t> <t>kama' li xchaq'alil ru li pim,</t> <t>chanchanaqeb' li sib' sa' iq' naq te'sachq.</t>", "21": "<pb/><t>Li ink'a' us xna'leb' nato'onink</t> <t>ut ink'a' chik naxk'e reeqaj li xto';</t> <t>a'ut li tiik xch'ool a'an aj uxtaan</t> <t>ut nasihink chi anchal li raanm.</t>", "22": "<t>Li osob'tesinb'il xb'aan li Qaawa',</t> <t>a'an taa'eechaninq re li chaab'il na'ajej;</t> <t>ab'an li tz'eqtaananb'il xb'aan,</t> <t>taasache'q chi junajwa.</t>", "23": "<pb/><t>A' li Qaawa' nab'eresink re li winq;<f>[85]</f></t> <t>nasaho'k sa' xch'ool rik'in rilb'al li xyu'am.</t>", "24": "<t>Us ta taatichk'oq, ab'an ink'a' taat'ane'q,</t> <t>xb'aan naq ch'iloninb'il xb'aan li Qaawa'.</t>", "25": "<pb/><t>Sa' chaq insaajilal ut chalen anaqwan sa' intiixilal</t> <t>maajun wa wilom junaq tiik xch'ool tz'eqtaananb'il ta xb'aan li Yos,</t> <t>chi moko wab'ihom naq eb' li ralal xk'ajol xe'xlemooxni ta xwaheb'.</t>", "26": "<t>Rajlal kutan na'uxtaanank ut nak'ehok to':</t> <t>eb' li ralal xk'ajol te'osob'tesiiq chi junelik.</t>", "27": "<pb/><t>Kol aawib' chiru li maa'usilal ut b'aanu li us,</t> <t>ut junelik wanq junaq aamuheb'aal,</t>", "28": "<t>xb'aan naq li Qaawa' naxra li tiikil ch'oolej,</t> <t>ut ink'a' naxkanab' xjuneseb' li neke'paab'ank re.</t> <t>Li ink'a' useb' xna'leb' te'sache'q chi junajwa;</t> <t>li ralal xk'ajoleb' laj maak te'isiiq chi junwaakaj.<f>[86]</f></t>", "29": "<t>Ab'an li tiikeb' xch'ool te'reechani li chaab'il na'ajej,</t> <t>ut aran te'wanq junq'e junq'e kutan.</t>", "30": "<pb/><t>Li chaab'il xch'ool junes choxahil na'leb' naxye;</t> <t>naq na'aatinak, junes li yaal na'elk sa' re.</t>", "31": "<t>Xb'aan naq wank sa' xch'ool li xchaq'rab' li xYos</t> <t>ut ink'a' nakab'roxink xk'a'uxl sa' xb'e li Qaawa'.</t>", "32": "<pb/><t>Li ink'a' us xna'leb' naxk'e reetal li tiik xch'ool</t> <t>ut naxsik' chan raj ru naq tixkamsi;</t>", "33": "<t>ab'an li chaab'il xyu'am</t> <t>ink'a' taak'ehe'q sa' ruq' laj maak xb'aan li Yos,</t> <t>chi moko taateneb'aaq maak sa' xb'een</t> <t>naq wanq li raqb'a aatin.</t>", "34": "<pb/><t>Kawaq aach'ool rik'in li Qaawa' ut b'aanu li rajom:</t> <t>taak'ehe'q aaloq'al ut taaweechani li chaab'il na'ajej;</t> <t>laa'at toxaawil xsachik li ink'a' useb' xna'leb'.</t>", "35": "<pb/><t>Ak wilom li ink'a' us xch'ool chi xnimob'resinkil rib',</t> <t>chanchan jun nimla tz'unu'j che' naq xxaqab' rib';</t>", "36": "<t>xinnume'k wi' chik ut maak'a' chik sa' xna'aj,</t> <t>xinsik'i ut maab'ar chik xtawmank.</t>", "37": "<pb/><t>Il li tiik xch'ool ut k'e reetal li chaab'il xna'leb':</t> <t>ani nawank sa' tuqtuukilal, te'wanq ralal xk'ajol;</t>", "38": "<t>ab'anan eb' laj maak te'sache'q xwankil,</t> <t>eb' li ralal xk'ajol li ink'a' useb' xna'leb'</t> <t>te'sachq chi junajwa.</t>", "39": "<pb/><t>Rik'in li Qaawa' nachalk chaq xkolb'aleb' li tiikeb' xch'ool:</t> <t>A'an li xkawub' xch'ooleb' naq wankeb' sa' rahilal.<f>[87]</f></t>", "40": "<t>Li Qaawa' natenq'ank reheb' ut narisiheb' sa' rahilal;</t> <t>narisiheb' sa' ruq' laj maak ut naxkoleb',</t> <t>xb'aan naq rub'el roq neke'muhenk.</t>"}