{"1": "<pb/><t>B'ichahomaq junaq ak' b'ich cho'q re li Qaawa',</t> <t>b'ichanqex cho'q re li Qaawa'</t> <t>chejunilex li wankatqex sa' ruuchich'och'.</t>", "2": "<t>B'ichanqex sa' xk'ab'a' li Qaawa',</t> <t>chek'ehaq xloq'al li xk'ab'a',</t> <t>chepuktesi resil li xkolom rajlal kutan.</t>", "3": "<t>Jultikahomaq li xloq'al reheb' li poyanam,</t> <t>yehomaq li xninqal ru b'aanuhom</t> <t>reheb' chixjunil li tenamit.</t>", "4": "<pb/><t>Jwal nim xwankil li Qaawa' ut xk'ulub' loq'oniik,</t> <t>q'axal xiwajel ru chiru chixjunileb' li yos.</t>", "5": "<t>Maak'a' neke'ok wi' li xyoseb' li jalanil tenamit,</t> <t>ab'an li Qaawa' kixyiib' li choxach'och'.</t>", "6": "<t>Loq'al ut wankilal wankeb' chi xsutam,</t> <t>kawilal ut nimaak u neke'hilank sa' li xloq'laj ochoch.</t>", "7": "<pb/><t>K'ehomaq xloq'al li Qaawa', ex k'iila tenamit;</t> <t>k'ehomaq xloq'al ut xwankil li qaYos.</t>", "8": "<t>Chenimaaq li xk'ab'a' li Qaawa';</t> <t>k'amomaq chaq leemayej</t> <t>ut okanqex sa'eb' li xmuheb'aal.</t>", "9": "<t>Wiq'lanqex chiru li Qaawa' sa' li xloq'laj na'aj;<f>[223]</f></t> <t>chexiwa ru chejunilex li wankatqex sa' ruuchich'och'.</t>", "10": "<t>Yehomaq reheb' li poyanam:</t> <t>“Li Qaawa' na'awab'ejink!”.</t> <t>Kixk'ojob' sa' xna'aj li ruuchich'och',</t> <t>ut maajaruj taa'eek'anq.</t> <t>A'an na'awab'ejink reheb' li tenamit sa' xyaalal.</t>", "11": "<pb/><t>Chisaho'q taxaq sa' xch'ool li choxa,</t> <t>chiwanq nimla sahilal sa' ruuchich'och',</t> <t>chipumb'aq xyaab' li palaw ut chixjunil li wank chisa'.</t>", "12": "<t>Che'ninq'ehiq chixjunileb' li tzuultaq'a,</t> <t>jo'wi' jo'ch'inal jo'nimal neke'xk'uula.</t> <t>Che'xajoq xb'aan xsahilaleb' xch'ool</t> <t>chixjunileb' li che' sa' k'iche'b'aal,</t>", "13": "<t>chiru li Qaawa' xb'aan naq chalk re:</t> <t>chalk re chi raqok aatin sa' xb'een li ruuchich'och'!</t> <t>Tixjolomi li choxach'och' sa' tiikilal</t> <t>ut tixb'eresi chixjunileb' li tenamit</t> <t>jo' chanru xchaab'ilal xch'ool.</t>"}