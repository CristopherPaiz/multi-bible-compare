{"1": "<pb/><e>Re li xjolomileb' laj b'ichanel jo'wi' re laj Jedutún. Xsaalm laj David.</e>", "2": "<pb/><t>Xinye sa' inch'ool: “Tink'e reetal li ninb'aanu</t> <t>re naq ink'a' tinmaakob'q rik'in li waatin;</t> <t>tintz'ap xsa' we rik'in t'ikr</t> <t>naq wanqin chiruheb' li ink'a' useb' xna'leb'”.</t>", "3": "<t>Xinkanaak chi ch'anch'o jo'kin junaq mem,</t> <t>ink'a' chik xin'aatinak.</t> <t>Ab'an naq saheb' chik sa' xch'ool,</t> <t>xnimank ajwi' linrahilal.</t>", "4": "<t>Xmayok li waanm xb'aan yot'e'k,</t> <t>xxamnak linch'ool xb'aan linrahilal;</t> <t>jo'kan naq xin'aatinak ut xinye:</t>", "5": "<pb/><t>“At Qaawa', chak'e chinnaw jo'q'e taaraqe'q linyu'am,</t> <t>jo' najtil chik tin'iloq kutan,</t> <t>re tinnaw naq yal numelin arin sa' ruuchich'och'.</t>", "6": "<t>Yal kach'in ajwi' linkutan xak'e,</t> <t>jwal b'a'b'ay linyu'am chawu laa'at;</t> <t>jun apunk ajwi' li xyu'am chixjunileb' li poyanam.</t>", "7": "<t>Li junjunq nanume'k chanchan junaq mu;</t> <t>chixjunil li b'ihomal naqach'utub' yal jun apunk ajwi':</t> <t>ink'a' naqanaw ani aj ik'in taakanaaq.<f>[92]</f></t>", "8": "<t>Jo'kan, at Qaawa', k'aru nawoyb'eni?</t> <t>Ka'aj chik aawik'in kaw linch'ool.</t>", "9": "<t>Chakuy chasach chixjunil linmaak,</t> <t>minaak'e chi se'eek xb'aaneb' li maak'a'eb' xna'leb'.</t>", "10": "<pb/><t>“Ch'anch'o xinkanaak, maak'a' chik ninye,</t> <t>xb'aan naq laa'at xatb'aanunk re.</t>", "11": "<t>Chawisi taxaq sa' inb'een li rahilal a'in;</t> <t>oso'k we rub'el xwankil laawuq'.</t>", "12": "<t>Naq nakak'ajtesi ru li winq xb'aan li xmaak,</t> <t>nakatij ut nakachaab'ilob'resi li xna'leb'.</t> <t>Chanchan naxb'aanu li xmaxel li che'</t> <t>naq nakaq'aares li k'aru nawulak chiru.</t> <t>Li xyu'am li winq yal jun apunk ajwi'.</t>", "13": "<pb/><t>“At Qaawa', chak'ul taxaq lintij,</t> <t>chawab'i taxaq naq japjo we chayaab'ankil;</t> <t>maatz'apxiki aawib' naq yookin chi yaab'ak.</t> <t>Xb'aan naq yal aj numelin chawu,</t> <t>yal aj ula'in aawe,</t> <t>jo'keb' ajwi' chixjunil linna' linyuwa'.<f>[93]</f></t>", "14": "<t>Ch'anab' b'ayaq rilb'al wu re taak'ojlaaq li waanm,<f>[94]</f></t> <t>rub'elaj tinq'ajq tinsutq'iiq</t> <t>ut ink'a' chik tinwanq chawu”.</t>"}