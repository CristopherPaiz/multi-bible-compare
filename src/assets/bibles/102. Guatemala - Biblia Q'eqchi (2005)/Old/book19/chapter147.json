{"1": "<pb/><t>Aleluya! <pb/>Chenimaaq xk'ab'a' li Qaawa'</t> <t>xb'aan naq q'axal us xb'ichankil;</t> <t>cheloq'oni ru li qaYos</t> <t>xb'aan naq xk'ulub' naq taak'ehe'q xloq'al.</t>", "2": "<t>Li Qaawa' xwaklesi wi' chik Jerusalén,</t> <t>ut xch'utub'eb' laj Israel li xe'cha'cha'iik.</t>", "3": "<t>Xk'irtasiheb' li toq'ob'eb' ru</t> <t>ut xb'an chixjunileb' li xtiq'ilaleb'.</t>", "4": "<pb/><t>Naxnaw jo'k'ihaleb' li chahim</t> <t>ut naxb'oq li junjunq rik'in xk'ab'a'.</t>", "5": "<t>Q'axal nim xwankil li qaYos,</t> <t>k'ajo' naq kaw rib';</t> <t>ink'a' naru xb'isb'al li xchamal li xna'leb'.</t>", "6": "<t>Li Qaawa' naxwaklesi li kub'enaq xwankil;</t> <t>ab'an naxk'utzub' toj sa' pojtz' li ink'a' us xch'ool.</t>", "7": "<pb/><t>Chexb'ichanq chiru li Qaawa' re xk'eeb'al xloq'al,</t> <t>ch'e'omaq li aarp cho'q re li qaYos!</t>", "8": "<t>A'an namoyok li choxa rik'ineb' li choql,</t> <t>naxkawresi li hab' cho'q re li ch'och'</t> <t>ut nak'ehok chi yo'laak li raxpim</t> <t>sa'atqeb' li loq'laj tzuultaq'a.</t>", "9": "<t>A'an nak'ehok xwa eb' li ketomq</t> <t>ut naxch'oolaniheb' li ral li tz'oq naq yookeb' chi yaab'ak.</t>", "10": "<t>Li Qaawa' ink'a' nawulak chiru li xkawilal li kawaay,</t> <t>chi moko nasaho'k xch'ool rik'in xseeb'al li winq;</t>", "11": "<t>naxraheb' b'an li neke'paab'ank re,</t> <t>eb' li k'ojk'ookeb' xch'ool rik'in li xrahom.</t>", "12": "<pb/><t>Chaloq'oni ru li Qaawa', at Jerusalén,</t> <t>chanima ru laaYos, at Sión!</t>", "13": "<t>A'an xk'ehok xkawub' laawokeb'aal</t> <t>ut xrosob'tesiheb' laawalal aak'ajol chasutam;</t>", "14": "<t>xk'ojob' tuqtuukilal sa'atqeb' laanub'ajlil,</t> <t>ut nakatxch'oolani rik'in chaab'il tzekemq.</t>", "15": "<t>Naxtaqla chaq li resilal sa' ruuchich'och',</t> <t>ut k'ajo' naq na'aanilak li raatin!</t>", "16": "<t>Chanchan li noq' naq naxk'e chaq li ratz'amke;</t> <t>naxhiri li xchu'ke kama' naq napajiik li cha.</t>", "17": "<t>Naxkut li saqb'ach kama' li xk'aj wa;</t> <t>ani tawi' taakuyuq li ke taqlanb'il xb'aan?</t>", "18": "<t>Naxtaqla chaq li raatin ut naxha'ob'resi chixjunil;</t> <t>naxwaklesi li iq', ut nab'eek wi' chik roq li ha'.<f>[376]</f></t>", "19": "<pb/><t>Naxpuktesi li raatin re laj Jakob,</t> <t>naxk'ut li xchaq'rab' ut li xtaqlahom chiru laj Israel.<f>[377]</f></t>", "20": "<t>Ink'a' xb'aanu a'in re jun chik tenamit,</t> <t>chi moko xk'e chi xnaweb' junaq li xchaq'rab'. <pb/>Aleluya!</t>"}