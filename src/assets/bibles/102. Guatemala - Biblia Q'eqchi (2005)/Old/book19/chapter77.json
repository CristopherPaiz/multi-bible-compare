{"1": "<pb/><e>Re li xjolomileb' laj b'ichanel jo'wi' re laj Jedutún. Xsaalm laj Asaf.</e>", "2": "<pb/><t>Nataqe'k xyaab' linkux toj rik'in li Qaawa'</t> <t>naq ninjap we chi tz'aamank;</t> <t>nataqe'k xyaab' linkux toj rik'in li Yos,</t> <t>ut a'an taasumenq we.</t>", "3": "<t>Naq wankin sa' rahilal, ninsik' li Qaawa',</t> <t>ut chi q'eq ink'a' ninhilank chi xye'b'al li wuq' chi elajink;</t> <t>ab'an ink'a' nintaw xk'ojob'ankil li waanm.</t>", "4": "<t>Ninjiq' linch'ool naq najultiko'k we li Yos;</t> <t>k'ajo' naq nayot'e'k li waanm naq yookin chi k'oxlak.</t>", "5": "<pb/><t>Ink'a' nikinaak'e chi wark, at Qaawa',</t> <t>tik sachso linna'leb' ut ink'a' chik ninru chi aatinak.</t>", "6": "<t>Nanaqk sa' inch'ool li k'aru xqak'ul chaq najter;</t>", "7": "<t>najultiko'k we eb' li chihab' xlaje'nume'k,</t> <t>ninnumsi li q'oqyink chi k'oxlak sa' li waanm,</t> <t>nink'oxla rix ut junelik ninye:</t>", "8": "<t>“Ma chi junajwa xoxtz'eqtaana li Qaawa'?</t> <t>Ma tik ink'a' chik tuloorusilaatina?</t>", "9": "<t>Ma chi junajwa xlajk li xrahom?</t> <t>Ma tik ink'a' chik taa'ab'imanq li Raatin?</t>", "10": "<t>Ma xsachk tawi' sa' xch'ool li Yos naq A'an chaab'il,</t> <t>malaj xtz'ap ta sa' raanm li xrahom xb'aan li xjosq'il?”.</t>", "11": "<pb/><t>Ut ninye: “A' awe' naraho'k wi' linch'ool:</t> <t>naq li Nimajwal Yos xjal li xk'a'uxl sa' qab'een”.</t>", "12": "<t>Najultiko'k we li xninqal ru xb'aanuhom li Qaawa'</t> <t>ut wank sa' inch'ool li sachb'ach'oolej kab'aanu junxil;</t>", "13": "<t>nink'am xk'oxlankil rix chixjunil laab'aanuhom</t> <t>ut naweek'a wib' xb'aan jo'nimal kilajaab'aanu.</t>", "14": "<pb/><t>At inYos, k'ajo' xsantilal laak'a'uxl!</t> <t>Ma wank ta chik junaq q'axal nim xwankil jo' li qaYos?</t>", "15": "<t>Laa'at li Yos li nakatb'aanunk sachb'ach'oolej,</t> <t>kak'ut xnimal aawankil sa' xyanqeb' li tenamit;</t>", "16": "<t>rik'in laanim uq' kakol laatenamit,</t> <t>a'eb' li ralal xk'ajol laj Jakob ut laj José.</t>", "17": "<pb/><t>At inYos, katril li palaw,</t> <t>katril li palaw ut ki'ok xxiw;</t> <t>k'ajo' naq kixsiksiki rib' li xchamal li ha'.<f>[159]</f></t>", "18": "<t>Eb' li choql ke'xhoy chaq li hab',</t> <t>ki'eek'anje'k li kaaq sa' choxa,</t> <t>chanchaneb' ral simaj naq ke'replokje'k li raq'kaaq.</t>", "19": "<t>Li xyaab' li kaaq ki'ab'iik sa' li kaqsut-iq'</t> <t>ut kisaqeno'k li ruuchich'och' xb'aan li raq'kaaq.</t> <t>K'ajo' naq kihich'leek li ch'och' xb'aan li hiik.</t>", "20": "<t>Laa'at katnume'k sa' li palaw;</t> <t>sa' xchamal li ha' katnume'k chaq</t> <t>ut ink'a' kik'utunk xna'aj laawoq.</t>", "21": "<t>Kama' jun teep chi karneer naq kab'eres laatenamit;<f>[160]</f></t> <t>ut kak'eheb' laj Moisés ut laj Aharón cho'q aj k'amol xb'eheb'.</t>"}