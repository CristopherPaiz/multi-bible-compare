{"1": "<pb/><e>Re li xjolomileb' laj b'ichanel. Xsaalm laj David, laj k'anjel chiru li Qaawa'. Laj David kixb'icha a'in naq kikole'k xb'aan li Yos sa' ruq' laj Saúl jo'wi' sa' ruq'eb' li xik' neke'ilok re.</e>", "2": "<e>Kixye:</e> <pb/><t>At Qaawa', q'axal nakatinra,</t> <t>laa'at li xkawilal linch'ool.</t>", "3": "<t>Laa'at laj muheelahom ut laj kupuhom we,</t> <t>laa'at laj ach'ab'anel we ut linYos.</t> <t>Laa'at li saqoonak li ninkol wi' wib',</t> <t>jo'kat li koleb' ch'iich' nakolok we;</t> <t>laa'at laj k'aak'alehom ut laj tenq'ahom we.</t>", "4": "<t>Ninyaab'a xk'ab'a' li Qaawa'</t> <t>xb'aan naq xk'ulub' nimaak ru,</t> <t>ut kolb'ilin chik chiruheb' li xik' neke'ilok we.</t>", "5": "<pb/><t>Xinxsut chaq li xwankil li kamk,</t> <t>k'ajo' xnimal rahil xxib'esink chaq we;</t>", "6": "<t>xinsutunk xb'aan xra'al li xb'alb'a,</t> <t>ak wankin chaq chiru li kamk.</t>", "7": "<t>Sa' linrahilal xinyaab'a xk'ab'a' li Qaawa',</t> <t>xintz'aamank, xin'elajink chiru linYos,</t> <t>ut A'an toj sa' li xloq'laj na'aj xinrab'i:</t> <t>lix yaab' inkux xwulak toj rik'in.<f>[34]</f></t>", "8": "<pb/><t>Toja' naq xchiq'chiq'iik li ruuchich'och' ut xwank li hiik,</t> <t>xlaje'eek'asiik li tzuul toj sa' xchamal xna'aj:</t> <t>a' li Yos x'eek'asink reheb' sa' li xjosq'il.<f>[35]</f></t>", "9": "<t>X'elk chaq b'uquqnak sib' sa' ru'uj,</t> <t>x'elk chaq xam sa' re, k'ajo' xtiqwal,</t> <t>jo'wi' ru xam yo chi k'atok.</t>", "10": "<t>Li Qaawa' xsalab' li choxa ut xkub'e chaq</t> <t>chi wan chaq q'oqyinkil choql rub'el roq.</t>", "11": "<t>Xk'ame'k xb'aan jun kerubín ut xpurik;</t> <t>li Qaawa' xheelank sa' xb'eeneb' xxik' li iq'.<f>[36]</f></t>", "12": "<t>Xmuheela rib' sa' li aak'ab' ut xyiib' xmuheb'aal sa' li hab',</t> <t>sa' q'oqyinkil choql sa' choxa.</t>", "13": "<t>Xb'aan xlemtz'unkil li xsaqenk xkanaak li choql chi saqb'ach;</t> <t>jo' nareprotk li raq'kaaq naq xlochk xxamlel.</t>", "14": "<pb/><t>Kama' li kaaq naq x'aatinak chaq li Qaawa' sa' choxa,</t> <t>li Nimajwal Yos xk'e chi ab'iik li xyaab' xkux.</t>", "15": "<t>Xkutihatq chaq li xsimaj ut xyoolesiheb';</t> <t>rik'in xk'atom li raq'kaaq xsacheb' xwankil.</t>", "16": "<t>Toja' naq xk'utunk xchamal li palaw,</t> <t>x'ilmank li rub'elankil li ruuchich'och'</t> <t>naq xatjosq'o'k, at Qaawa',</t> <t>rik'in xnimal aawapusihom.<f>[37]</f></t>", "17": "<pb/><t>Li Yos toj sa' choxa xye' chaq li ruq' chintenq'ankil;</t> <t>xinxchap ut xinrisi sa' xchamal li ha'.</t>", "18": "<t>Xinxkol sa' ruq' li xik' na'ilok we q'axal nim xwankil,</t> <t>chiruheb' li nikine'xtz'eqtaana,</t> <t>eb' li jwal kaweb' rib' chiwu.</t>", "19": "<t>Naq wankin chaq sa' rahilal,</t> <t>xe'raj raj inkamsinkil,</t> <t>ab'an li Qaawa' xtenq'ank we.</t>", "20": "<t>Xinxk'e sa' jun li na'ajej q'axal helho,</t> <t>xinxkol xb'aan naq k'ajo' naq nikinxra!</t>", "21": "<t>Li Qaawa' xb'aanu chi jo'kan xb'aan naq tiik linch'ool,</t> <t>ut xq'ajkamu chiwu naq maak'a' inmaak,</t>", "22": "<t>xb'aan naq junelik xinwank sa' xb'e li Qaawa'</t> <t>ut maajun wa xinkanab' linYos.</t>", "23": "<t>Wank sa' inch'ool chixjunil li xchaq'rab'</t> <t>ut ink'a' xinkanab' xpaab'ankil li raatin.</t>", "24": "<t>Xinwank chiru li Qaawa' chi maak'a' inq'usb'al;</t> <t>maajun sut xinb'aanu li maa'usilal.</t>", "25": "<t>Li Qaawa' naxk'e inq'ajkamunkil jo' chanru xtiikilal li waanm,</t> <t>jo' chanru xsaqal ru linyu'am li k'utk'u chiru.</t>", "26": "<pb/><t>At Qaawa', laa'at aj uxtaan rik'in li na'uxtaanank u,</t> <t>ut tiik laach'ool rik'in li tiik xch'ool;</t>", "27": "<t>laa'at saq ru laayu'am rik'in li saq ru xyu'am,</t> <t>ut wank aana'leb' rik'in li ink'a' tiik xna'leb'.</t>", "28": "<t>Laa'at nakatkolok reheb' li kub'enaqeb' xwankil</t> <t>ut nakasacheb' xwankil li q'etq'eteb'.</t>", "29": "<t>At Qaawa', laa'at linsaqenk,</t> <t>laa'at linYos li nakutanob'resink re rak'ab'il link'a'uxl!</t>", "30": "<t>Rik'in laatenq'aal ninq'axeb' xwankil li xik' neke'ilok we;</t> <t>wochb'eenaq linYos tinpisk'o li tz'ak sutsu wi' li tenamit.</t>", "31": "<pb/><t>Tz'aqal re ru li Yos sa' chixjunil li xb'aanuhom,</t> <t>tz'aqal yaal chixjunil li raatin li Qaawa'.</t> <t>A'an nakolok reheb' li neke'xq'axtesi rib' sa' ruq'.<f>[38]</f></t>", "32": "<t>Ma wank tab'i' junaq chik Yos chirix li Qaawa'?</t> <t>Ani tab'i' truuq taakoloq qe?</t> <t>Ma ink'a' tab'i' ka'ajwi' li qaYos?<f>[39]</f></t>", "33": "<t>Li Yos a'an li nak'ehok inmetz'ew,</t> <t>ut nikinxtenq'a re naq tz'aqalaq re ru linyu'am.</t>", "34": "<t>A'an nab'aanunk re li woq jo' roq li kej,<f>[40]</f></t> <t>re naq maak'a' tink'ul sa'atqeb' li loq'laj tzuultaq'a.</t>", "35": "<t>A'an nakawresink re li wuq' re yalok,</t> <t>jo'wi' lintel re xrinb'al rix li xna' simaj,</t> <t>li yiib'anb'il rik'in q'anch'iich'.</t>", "36": "<pb/><t>Laa'at nakattenq'ank we ut nikinaakol</t> <t>jo'kat jun koleb' ch'iich';</t> <t>rik'in laanim uq' nintaw xkawub' inch'ool,</t> <t>rik'in xnimal aawuxtaan xataqsi inwankil.</t>", "37": "<t>Nakanimob'resi ru li b'e chiwu</t> <t>re naq ink'a' taab'ach'q'uuq xkux li woq.</t>", "38": "<pb/><t>Xintaaqeheb' li xik' neke'ilok we toj xeb'inchap,</t> <t>ut ink'a' xinsutq'iik chaq</t> <t>toj reetal xeb'insach chaq chi junajwa.</t>", "39": "<t>Xinjuk' xwankileb', ink'a' chik xe'wakliik,</t> <t>junt'anikeb' rub'el li woq chixjunileb'.</t>", "40": "<t>Laa'at xatk'ehok inmetz'ew re yalok,</t> <t>ut xak'eheb' rub'el inwankil eb' li neke'rahob'tesink we;</t>", "41": "<t>xak'eheb' chi elelik li xik' neke'ilok we,</t> <t>ut xinjuk'eb' jo'k'ihaleb' li neke'tz'eqtaanank we.</t>", "42": "<t>Chajchookeb' re chi xpatz'b'aleb' xtenq'aal,</t> <t>ab'anan maajun xkolok reheb';</t> <t>xe'xyaab'a xk'ab'a' li Qaawa',</t> <t>ab'an ink'a' xsumeheb' li xtij.</t>", "43": "<t>Xinke'eb' jo' li pojtz' nak'ame'k xb'aan iq',</t> <t>chanchaneb' xseb'ul li b'e naq xeb'inyeq'i.</t>", "44": "<t>Laa'at xinaakol sa' ruq'eb' li lintenamit,</t> <t>xinaaxaqab' chi xjolominkileb' li poyanam;</t> <t>ut a' chik li tenamit li ink'a' innawom ru</t> <t>yo chi k'anjelak chiwu.</t>", "45": "<t>Eb' laj ab'l tenamit neke'xnima wu,</t> <t>neke'ab'ink ut nikine'xpaab'.</t>", "46": "<t>Eb' laj ab'l tenamit neke'lajk xmetz'ew,</t> <t>ut neke'siksotk naq neke'xkanab' chaq li xmuqb'al rib'eb'.</t>", "47": "<pb/><t>Chiwanq taxaq xloq'al li Qaawa'!</t> <t>Usilaatinanb'il taxaq li Saqoonak ninkol wi' wib';</t> <t>chiterq'usiiq xwankil linYos laj kolol we,</t>", "48": "<t>a' li Yos nak'ehok we chi numtaak sa' xb'eeneb' li tenamit!</t> <t>A'an naxq'axtesiheb' rub'el linwankil chi junajwa.</t>", "49": "<t>Laa'at nakatkolok we chiruheb' li xik' neke'ilok we;</t> <t>nakanimob'resi linwankil sa' xb'eeneb' li neke'rahob'tesink we</t> <t>ut nikinaakol chiruheb' li yib'ru xna'leb'eb'.</t>", "50": "<t>Jo'kan naq tink'e aaloq'al sa' xyanqeb' li tenamit</t> <t>ut tinb'icha xnimal laarahom, at Qaawa'.<f>[41]</f></t>", "51": "<pb/><t>Nakatenq'a li awab'ej chi q'axok u,</t> <t>k'ajo' naq nakak'ut laarahom chiru li sik'b'il ru aab'aan,</t> <t>a' laj David ut eb' li ralal xk'ajol chi junelik.</t>"}