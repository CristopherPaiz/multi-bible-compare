{"1": "<pb/><e>B'ich re xq'axtesinkil li rochoch li Yos. Xsaalm laj David.</e>", "2": "<pb/><t>At Qaawa', tinnima aawu,</t> <t>xb'aan naq xinaakol</t> <t>ut ink'a' xinaakanab' chi se'eek</t> <t>xb'aaneb' li xik' neke'ilok we.</t>", "3": "<t>At Qaawa', at inYos,</t> <t>xinyaab'a laak'ab'a' ut xinaak'irtasi.</t>", "4": "<t>Laa'at xatkolok we chi xik sa' xna'ajeb' li kamenaq;</t> <t>xak'e wi' chik inyu'am naq ak wankin chiru li kamk.</t>", "5": "<pb/><t>B'ichahomaq cho'q re li Qaawa' laa'ex li nekexpaab'ank re;</t> <t>chenima li xk'ab'a' xb'aan naq k'ajo' xsantilal!</t>", "6": "<t>Junpaat ajwi' najosq'o'k li Qaawa',</t> <t>ab'anan li rusilal wank chi junelik.</t> <t>Ewu taawanq yaab'ak,</t> <t>ab'an eq'la a' chik li sahil ch'oolej.<f>[65]</f></t>", "7": "<pb/><t>Naq tuqtu linch'ool, xink'oxla:</t> <t>“Maajoq'e taach'inanq li waanm!”.</t>", "8": "<t>At Qaawa', xb'aan xnimal laawuxtaan</t> <t>xakawub'resi linch'ool jo' junaq saqoonak;</t> <t>ab'an naq xamuq li xnaq' aawu,</t> <t>k'ajo' naq xchalk inxiw!</t>", "9": "<pb/><t>At inNa' at inYuwa', ninyaab'a laak'ab'a',</t> <t>nintz'aamank ut nin'elajink chiru linYos.</t>", "10": "<t>K'aru rusil naq tinkamq,</t> <t>naq tinkub'eeq sa' xchamal li jul?</t> <t>Ma truuq tab'i' tixnima aawu li xpojtz'il li kamenaq?</t> <t>Ma truuq tab'i' tixpuktesi resil li xnimal laawusilal?</t>", "11": "<t>Chinaawab'i, at Qaawa', chawuxtaana wu!</t> <t>Laa'at taxaq, at Qaawa', laj tenq'ahom we!</t>", "12": "<pb/><t>Xasutq'isi li xya'al wu chi nimla sahil ch'oolej,</t> <t>xawisi chiwix li saak</t> <t>ut xinaatiqib' rik'in sahilal.</t>", "13": "<t>Jo'kan naq ink'a' tinhilanq xb'ichankil aawu.</t> <t>At Qaawa', at inYos, tinnima aawu chi junelik.</t>"}