{"1": "<pb/><e>Re li xjolomileb' laj b'ichanel. Rik'ineb' li wajb' li wankeb' li ru. Xsaalm ut xb'ich laj Asaf.</e>", "2": "<pb/><t>Nawno ru li Yos xb'aaneb' laj Judá,</t> <t>q'axal nim xk'ab'a' sa' xyanqeb' laj Israel.</t>", "3": "<t>Li xmuheb'aal li Qaawa' wank Jerusalén,</t> <t>li xloq'laj ochoch wank sa' li tzuul Sión.</t>", "4": "<t>Aran kixtoqi eb' li ral simaj ut li koleb',</t> <t>eb' li ch'iich' ut chixjunileb' li k'anjelob'aal re yalok.</t>", "5": "<pb/><t>K'ajo' xlemtz'unkil laaloq'al, at Qaawa',</t> <t>q'axal nim laawankil</t> <t>chiruheb' li najteril tzuul.</t>", "6": "<t>Warenaqeb' li jwal kaweb' rib',</t> <t>ut xmaq'mank chiruheb' chixjunileb' li k'anjelob'aal re yalok;</t> <t>jo'k'ihaleb' li wankeb' xwankil moq'mo xe'kanaak.</t>", "7": "<t>At xYos laj Jakob,</t> <t>eb' li b'eleb'aal ch'iich' ut eb' li kawaay</t> <t>ink'a' chik xe'eek'ank sa' xna'ajeb' naq xaxib'esiheb'.</t>", "8": "<pb/><t>Laa'at xiwajel aawu;</t> <t>ani ta tixkuy wank chawu naq nachalk laajosq'il?</t>", "9": "<t>Toj sa' choxa xatraqok chaq aatin;</t> <t>k'ajo' naq xxiwak li ruuchich'och' ut mem xkanaak,</t>", "10": "<t>naq laa'at xatxaqliik chi raqok aatin</t> <t>re xkolb'al chixjunileb' li toq'ob'aal ru sa' ruuchich'och'!</t>", "11": "<pb/><t>Li xjosq'il li winq taasutq'iiq chi b'ich re xnimankil aawu,</t> <t>ut chixjunileb' li xe'kole'k chiru laajosq'il</t> <t>tate'xsut jo' jun koroon.</t>", "12": "<pb/><t>K'ehomaq re li Qaawa' leeYos li k'aru xeyeechi'i;</t> <t>chek'am chaq leemayej</t> <t>laa'ex li wankex chi xsutam li Xiwajel ru:</t>", "13": "<t>a'an na'isink re xyu'am eb' li neke'taqlank</t> <t>ut naxib'esi chixjunileb' li awab'ej sa' ruuchich'och'.</t>"}