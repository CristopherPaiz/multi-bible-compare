{"1": "<pb/><e>Saalm ut b'ich re li kutan sábado.</e>", "2": "<pb/><t>Q'axal us b'anyoxink chawu, at Qaawa',</t> <t>ut xb'ichankil laak'ab'a', at Nimajwal Yos;</t>", "3": "<t>xpuktesinkil resil laachaab'ilal eq'la</t> <t>ut xjultikankil li xtiikilal laach'ool rajlal q'oqyink,</t>", "4": "<t>rik'in li aarp lajeeb' ru</t> <t>ut rik'in xyaab' li loq'laj kitaar.</t>", "5": "<pb/><t>At Qaawa', laa'at xak'ojob' linch'ool rik'in laab'aanuhom;</t> <t>k'ajo' naq nasaho'k li waanm chi rilb'al chixjunil li xab'aanu.</t>", "6": "<t>Makach'in xloq'al laak'anjel, at Qaawa',</t> <t>k'ajo' xchamal naxik wi' laak'a'uxl!</t>", "7": "<t>Li maak'a' xna'leb' ink'a' naxk'e reetal a'an</t> <t>ut li jip aj winq ink'a' naru xtawb'al xyaalal.</t>", "8": "<t>Us ta wanqeb' li ink'a' useb' xch'ool kama' li rax pim</t> <t>ut te'k'ihanq li neke'b'aanunk maa'usilal,</t> <t>ab'anan te'sache'q chi junajwa.</t>", "9": "<t>Ka'ajwi' laa'at, at Qaawa', nakat-awab'ejink sa' choxa chi junelik.</t>", "10": "<t>Eb' li xik' neke'ilok aawe te'sache'q ru,</t> <t>ut eb' li neke'b'aanunk maa'usilal</t> <t>te'cha'cha'iiq ruheb'.</t>", "11": "<pb/><t>Ab'an laa'at xak'e inmetz'ew jo' xmetz'ew li toor,</t> <t>xahoy li sununkil b'an sa' xb'een linjolom.</t>", "12": "<t>Laa'in xwil naq sachsookeb' chik eb' li xik' neke'ilok we;</t> <t>xwab'i naq yookeb' chi yaab'ak</t> <t>eb' li xe'raj raj numtaak sa' inb'een.</t>", "13": "<pb/><t>Li tiikeb' xch'ool neke'k'iik jo' li kala'</t> <t>ut neke'nimank jo' li yaw wank aran Líbano:</t>", "14": "<t>awb'ileb' chire rochoch li Qaawa',</t> <t>neke'atz'umak chiru xneb'aalil rochoch li qaYos.</t>", "15": "<t>Te'uuchinq ajwi' sa' xtiixilaleb',</t> <t>toj kawaqeb' ut ninqaqeb' chi junelik.</t>", "16": "<t>Te'xpuktesi resil naq tiik xch'ool li Qaawa':</t> <t>a'an linsaqoonak ut maak'a' b'alaq'ik sa' xch'ool.</t>"}