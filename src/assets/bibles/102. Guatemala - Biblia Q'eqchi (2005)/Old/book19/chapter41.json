{"1": "<pb/><e>Re li xjolomileb' laj b'ichanel. Xsaalm laj David.</e>", "2": "<pb/><t>Us xaq re li natenq'ank re li neb'a':<f>[96]</f></t> <t>taakole'q xb'aan li Qaawa' sa' xq'ehil li rahilal.</t>", "3": "<t>Li Qaawa' taa'iloq re ut tixk'e xyu'am;</t> <t>tixk'e xsahil xch'ool sa' li ruuchich'och' a'in,</t> <t>ut ink'a' tixkanab' chi t'ane'k sa' ruq'eb' li xik' neke'ilok re.</t>", "4": "<t>Li Qaawa' taak'irtasinq re</t> <t>naq yokyooq xb'aan li rahilal;</t> <t>trisi li xyajel ut tixk'e wi' chik xmetz'ew.</t>", "5": "<pb/><t>Xinye sa' inch'ool:</t> <t>“Chawuxtaana wu, at Qaawa';</t> <t>xinmaakob'k chawu,</t> <t>chinaak'irtasi taxaq”.</t>", "6": "<t>Eb' li xik' neke'ilok we neke'xtz'aama li ink'a' us sa' inb'een:</t> <t>“Jo'q'e taakamq,</t> <t>re naq ink'a' chik taapatz'e'q xk'ab'a'?”, chankeb'.</t>", "7": "<t>Naq neke'chalk chi wilb'al,</t> <t>neke'aatinak rik'in tik'ti',</t> <t>nujenaq li xch'ooleb' chi maa'usilal;</t> <t>ut ka'ajwi' xe'elk,</t> <t>sa' junpaat xe'xtikib' aatinak chirix injolom.</t>", "8": "<t>Junxikikeb' chi xtz'ilinkil wix eb' li xik' neke'ilok we,</t> <t>neke'xk'oxla naq inmaak wib' nink'ul li rahilal:</t>", "9": "<t>“Wank chik rub'el xwankil li xb'alb'a;</t> <t>jiljo anaqwan,</t> <t>ink'a' chik taawakliiq”, chankeb'.</t>", "10": "<t>A' ajwi' li wamiiw, li kaw inch'ool chirix,</t> <t>li nawa'ok linwa, xtaqsi li roq sa' inb'een.<f>[97]</f></t>", "11": "<t>Ab'anan laa'at, at Qaawa',</t> <t>chawuxtaana wu ut chinaawaklesi taxaq</t> <t>re naq te'xtoj xmaakeb' jo' xk'ulub'eb'.</t>", "12": "<t>Rik'in a'in tinnaw naq laa'at nikinaara:</t> <t>wi li xik' na'ilok we ink'a' tixye naq xnumtaak sa' inb'een.</t>", "13": "<t>Laa'at tatk'ehoq xkawub' linch'ool</t> <t>xb'aan naq maak'a' inmaak;</t> <t>junelik tinaak'ul rub'el laawoq rub'el laawuq'.</t>", "14": "<pb/><t>Usilaatinanb'il taxaq li Qaawa', li xYos laj Israel,</t> <t>chalen chaq junxil, anaqwan ut junelik junq'e junq'e kutan.</t> <t>Jo'kan taxaq, jo'kan taxaq!<f>[98]</f></t>"}