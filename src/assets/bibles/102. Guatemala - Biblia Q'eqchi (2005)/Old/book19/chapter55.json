{"1": "<pb/><e>Re li xjolomileb' laj b'ichanel. Rik'ineb' li wajb' li wankeb' li ru. Xk'utum laj David.</e>", "2": "<pb/><t>At inYos, chawab'i taxaq lintij,</t> <t>maamuq aawib' naq nintz'aamank chawu,</t>", "3": "<t>chak'e reetal ut chinaasume chaq:</t> <t>q'axal nin'ayaynak ut yo ink'a'uxl.</t>", "4": "<t>Jwal nintz'uyink naq nawab'i li xik' na'ilok we,</t> <t>ut li ink'a' us xna'leb' yo chi xjapb'al re.</t> <t>Naab'al li rahilal neke'xkut sa' inb'een,</t> <t>k'ajo'eb' xjosq'il naq nikine'xrahob'tesi!</t>", "5": "<pb/><t>Makach'in naq nayot'e'k li waanm,</t> <t>ninsiksotk kama' tawi' yookin chi kamk;</t>", "6": "<t>ninparpotje'k ut ninxiwak,</t> <t>nachalk li ke chiwix xb'aan linxiw.</t>", "7": "<pb/><t>Xinye sa' inch'ool:</t> <t>“Ani taxaq xk'ehok inxik' kama' li wank re li mukuy,</t> <t>re raj tinrupupiq ut toxinhilanq?</t>", "8": "<t>Tin'eleliq raj chi najt</t> <t>ut toxinwanq raj sa' chaqich'och'.</t>", "9": "<t>Sa' junpaat raj tintaw b'arwi' tinkol wib'</t> <t>chiru li kaqsut-iq' jo'wi' li b'ut'”.</t>", "10": "<pb/><t>At Qaawa', chasach taxaq ruheb',</t> <t>ink'a' ta chik te'xtaw ru li k'aru neke'xye chirib'ileb' rib',</t> <t>xb'aan naq junes raaxiik' ut wech'ink ib' nawil sa' li tenamit.</t>", "11": "<t>Chi q'eq chi kutankeb' xsutyankil xtz'akul li tenamit:</t> <t>jwal naab'al li b'alaq'ik ut li maa'usilal wank aran,</t>", "12": "<t>junes rahilal neke'xk'oxla xb'aanunkil;</t> <t>maajun wa neke'xkanab' li rahob'tesink ut li b'alaq'ik sa' li nimb'e.</t>", "13": "<pb/><t>Wi ta li xik' na'ilok we tinixhob',</t> <t>tinkuy raj;</t> <t>wi ta li natz'eqtaanank we taaraj inrahob'tesinkil,</t> <t>tinmuq raj wib' chiru.</t>", "14": "<t>Ab'anan laa'at li yookat chi b'aanunk re,</t> <t>laa'at li wech winqilal,</t> <t>laa'at linkomon ut linsum'aatin!</t>", "15": "<t>Junxil q'axal naqara qib' chiqib'il qib',</t> <t>wotz nokooxik sa' rochoch li Yos chi sa qach'ool!</t>", "16": "<pb/><t>Chinaq taxaq li kamk sa' xb'eeneb',</t> <t>yo'yooqeb' naq te't'ane'q sa' li xb'alb'a,</t> <t>xb'aan naq li maa'usilal wank sa' xch'ooleb'.</t>", "17": "<pb/><t>A'ut laa'in a' li Yos ninyaab'a xk'ab'a',</t> <t>ut li Qaawa' taakoloq we.</t>", "18": "<t>Chi ewu, chi eq'la ut naq nawa'leb'o'k,</t> <t>nintz'uyink ut ninjiq' linch'ool,</t> <t>ut A'an narab'i xyaab' linkux.</t>", "19": "<t>Us ta naab'aleb' li xik' neke'ilok we,</t> <t>ab'an li Yos tinxkol sa' li raaxiik' xe'xk'uub' sa' inb'een,</t> <t>ut tixk'e we li tuqtuukilal.</t>", "20": "<pb/><t>Li Yos taarab'i li waatin ut tixsacheb' xwankil;</t> <t>a'an na'awab'ejink chalen chaq ut junelik.</t> <t>Xb'aan naq ink'a' te'xkanab' li maa'usilal,</t> <t>tik ink'a' neke'xxiwa ru li Yos.</t>", "21": "<t>Neke'xtaqsi li ruq' sa' xb'eeneb' li ramiiw</t> <t>ut maajun wa neke'xb'aanu li k'aru ke'xyeechi'i.</t>", "22": "<t>Li raatineb' naq'una kama' li manteek,</t> <t>ab'an junes raaxiik' wank sa' xch'ooleb';</t> <t>li raatineb' q'axal q'uneb' chik chiru li aseeyt,</t> <t>ab'an chanchaneb' li q'esnal ch'iich' chi kamsink.</t>", "23": "<pb/><t>Chaq'axtesi sa' ruq' li Qaawa' li k'a'ux wi' laach'ool,<f>[122]</f></t> <t>ut a'an taakuutunq aawe;</t> <t>maajoq'e tixkanab' li tiik xch'ool chi oso'k chi junajwa.</t>", "24": "<t>At inYos,</t> <t>eb' laj b'alaq' ut laj kamsinel ras riitz'in</t> <t>ink'a' ajwi' te'wulaq sa' xyiitoq xyu'ameb'</t> <t>xb'aan naq laa'at taasub'eb' sa' xchamal li jul.</t> <t>A'ut laa'in kaw linch'ool aawik'in chi junelik.</t>"}