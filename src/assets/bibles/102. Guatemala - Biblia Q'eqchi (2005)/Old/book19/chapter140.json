{"1": "<pb/><e>Re li xjolomileb' laj b'ichanel. Xsaalm laj David.</e>", "2": "<pb/><t>At Qaawa', chinaakol taxaq chiru li ink'a' us xna'leb';</t> <t>chinaawisi taxaq sa' ruq'eb' li q'axal josq'eb',</t>", "3": "<t>eb' li junes maa'usilal neke'xk'uub' sa' xch'ooleb'</t> <t>ut junelik raaxiik' neke'xyoob' rajlal kutan.</t>", "4": "<t>Seeb'eb' li ru'uj raq' chi tik'ti'ik kama'eb' li k'anti';</t> <t>wank xmay li ikb'olay sa' xtz'uumal reheb'.<f>[361]</f></t>", "5": "<pb/><t>At Qaawa', chinaawisi taxaq sa' ruq' li ink'a' us xch'ool,</t> <t>chinaakol taxaq chiruheb' li q'axal josq'eb',</t> <t>eb' li yookeb' xk'uub'ankil chanru tint'ane'q.</t>", "6": "<t>Eb' li q'etq'et xe'xk'e xra'aleb' sa' linb'e,</t> <t>xe'xmuq xch'imb'eb' rub'el li woq</t> <t>ut yookeb' chi royb'eninkil inkanb'al chire linb'e.</t>", "7": "<pb/><t>Xinye sa' inch'ool re li Qaawa': “Laa'at linYos.</t> <t>At inNa' at inYuwa', chawab'i taxaq xyaab' inkux.</t>", "8": "<pb/><t>At Qaawa', at inNimajwal Yos, laa'at laj Kolol we li q'axal kaw rib',</t> <t>laa'at li xkoleb' linjolom sa' xq'ehil li yalok.</t>", "9": "<t>At Qaawa', maak'e taxaq re laj maak</t> <t>chi xb'aanunkil li x'alaak sa' xch'ool;</t> <t>ink'a' taxaq chitz'aqloq ru li xk'uub'ahom”.</t>", "10": "<t>Ink'a' taxaq che'numtaaq sa' inb'een eb' li neke'sutuk we;</t> <t>a' taxaq li xmaa'usilal li raatineb' chisachoq reheb'.</t>", "11": "<t>Chichalq ta lochlookil ru xam sa' xb'eeneb',</t> <t>ut che'sub'e'q ta sa' xchamal li jul</t> <t>b'arwi' ink'a' chik te'ruuq chi wakliik.</t>", "12": "<t>Ink'a' chik chixtaw xna'aj laj q'ab'anel sa' ruuchich'och';</t> <t>a' ta li rahilal chinaq sa' xb'een laj yoob'anel raaxiik',</t> <t>ut a'an chisachoq re.</t>", "13": "<pb/><t>Laa'in ninnaw naq li Qaawa' naraqok aatin chirix li kub'enaq xwankil</t> <t>ut naxkol li neb'a' sa' xkutankil li raqb'a aatin.</t>", "14": "<t>Jo'kan naq li tiikeb' xch'ool te'yoxinq chawu</t> <t>ut eb' li chaab'ileb' xyu'am te'wanq chawu chi junelik.</t>"}