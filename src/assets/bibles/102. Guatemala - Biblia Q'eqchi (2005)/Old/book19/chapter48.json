{"1": "<pb/><e>B'ich. Xsaalm eb' li ralal xk'ajol laj Koré.</e>", "2": "<pb/><t>Nim xwankil li Qaawa'!</t> <t>Q'axal xk'ulub' naq taanimaaq ru li qaYos.</t> <t>Sa' li xtenamit wank li xloq'laj tzuul,</t>", "3": "<t>k'ajo' xchaq'alil ru;</t> <t>aran nasaho'k xch'ool chixjunil li ruuchich'och'!</t> <t>Li tzuul Sión a'an li xmuheb'aal li Qaawa',</t> <t>a'an li tenamit nawank wi' li xnimal ru Awab'ej.<f>[108]</f></t>", "4": "<t>Li Yos nak'aak'alenk sa'eb' li rochoch</t> <t>ut xk'utb'esi rib' tz'aqal cho'q saqoonak.</t>", "5": "<pb/><t>Eb' li awab'ej xe'xjunaji rib' chi yalok,</t> <t>jun chalikeb' sa' junajil sa' xb'een Sión;</t>", "6": "<t>ab'anan naq xe'ril li tenamit,</t> <t>xe'sachk xna'leb',</t> <t>k'ajo' naq xe'xiwak ut xe'siksotk!</t>", "7": "<t>Sachaamileb' xch'ool ut aakaneb' aj chik,</t> <t>jo'keb' chaq jun li ixq ok re chi alank,</t>", "8": "<t>jo'keb' li jukub' re li tenamit Tarsis</t> <t>nalaje'sache'k xb'aan li iq' nachalk sa' releb'l saq'e.</t>", "9": "<pb/><t>Jo' tz'aqal qab'ihom chaq resil,</t> <t>ak xqil anaqwan sa' xtenamit li Nimajwal Yos,</t> <t>sa' xtenamit li qaYos:</t> <t>k'ojk'o Jerusalén chi junajwa xb'aan li Qaawa'.</t>", "10": "<pb/><t>At qaYos,</t> <t>naq wanko sa' laawochoch</t> <t>naqak'oxla rix li xnimal aarahom.</t>", "11": "<t>Jo' chanru laaloq'laj k'ab'a',</t> <t>jo'kan ajwi' laaloq'al</t> <t>nawulak toj sa' xmaril li ruuchich'och'!</t> <t>Laa'at nakat-awab'ejink rik'in tiikilal.</t>", "12": "<pb/><t>Sa' li tzuul Sión chiwanq sahil ch'oolejil,</t> <t>che'pisk'oq li tenamit re Judá xb'aan xsahilaleb' xch'ool:</t> <t>k'ajo' naq nakatraqok aatin sa' tiikilal!</t>", "13": "<pb/><t>Chesutiiq li tzuul Sión ut cheq'otaq chaq rix,</t> <t>cherajlaheb' li xnajt xteramil kab'l.</t>", "14": "<t>K'ehomaq reetal chanru li tz'ak sutsu wi',</t> <t>cheb'eeni chixjunileb' li xninqal ru ochoch,</t> <t>re naq teepuktesi resil reheb' li maji' yo'lajenaqeb':</t>", "15": "<t>A'in li Qaawa',</t> <t>jo'kan xna'leb' li qaYos chi junelik.</t> <t>A'an taab'eresinq qe junq'e junq'e kutan!</t>"}