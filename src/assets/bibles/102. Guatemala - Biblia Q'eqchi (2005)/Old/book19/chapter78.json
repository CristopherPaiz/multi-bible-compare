{"1": "<pb/><e>Xb'ich laj Asaf.</e> <pb/><t>At intenamit, chawab'i link'utum,</t> <t>chak'e reetal li aatin tinye.</t>", "2": "<t>Ok we chi aatinak sa' jaljo ru,</t> <t>ut tinch'olob' chawu li najteril tz'aptz'ookil na'leb'.<f>[161]</f></t>", "3": "<t>Li ak qab'ihom ut qanawom,</t> <t>li ke'xseeraq'i qe li qana' qayuwa',</t>", "4": "<t>moko tqamuq ta chiruheb' li qalal qak'ajol,</t> <t>tqach'olob' b'an chiruheb' li te'yo'laaq moqon:</t> <t>a' li xnimal xloq'al ut xwankil li Qaawa',</t> <t>ut chixjunileb' li sachb'ach'oolej kilajxb'aanu.</t>", "5": "<pb/><t>Li Yos kixk'ojob' jun sumwank rik'in laj Jakob,</t> <t>kixk'e jun chaq'rab' re laj Israel</t>", "6": "<t>ut kixye reheb' li qana' qayuwa'</t> <t>naq te'xk'ut a'an reheb' li ralal xk'ajoleb',</t> <t>re naq taanawmanq xb'aaneb' li tenamit toj chaalel,</t> <t>a'eb' li maji' yo'lajenaqeb'.</t> <t>Chi jo'kan te'xk'ut ajwi' reheb' li ralal xk'ajoleb',<f>[162]</f></t>", "7": "<t>re naq kawaqeb' xch'ool rik'in li Yos;</t> <t>ink'a' chisachq sa' xch'ooleb' li xninqal ru xb'aanuhom li Yos</t> <t>ut te'xpaab' chixjunil li xtaqlahom chi junelik.</t>", "8": "<t>Re naq ink'a' te'xb'aanu kama'eb' li xna' xyuwa'eb':</t> <t>eb' a'an tz'aqal aj q'etoleb' aatin chaq ut kaweb' xjolom,</t> <t>a'aneb' jun tenamit li kok'aq xsa' nach'inank xch'ool</t> <t>ut naxq'et li xchaq'rab' li Qaawa'.</t>", "9": "<pb/><t>Eb' li ralal xk'ajol laj Efraín, a'aneb' tz'aqal aj simajeb',</t> <t>ab'an ke'elelik sa' xq'ehil li yalok;</t>", "10": "<t>ink'a' ke'xpaab' li xloq'laj sumwank li Yos,</t> <t>ink'a' ke'raj xtaaqenkil li xchaq'rab'.</t>", "11": "<t>Kilajsachk sa' xch'ooleb' li k'aru kixb'aanu li Qaawa',</t> <t>eb' li xninqal ru b'aanuhom kixk'ut chiruheb',</t>", "12": "<t>naq kixb'aanu sachb'ach'oolej chiruheb' li xna' xyuwa'eb',</t> <t>sa' li tenamit Ejiipt, sa' xtaq'ahil Sohán.<f>[163]</f></t>", "13": "<t>Aran kixjach chirib'il li palaw ut kixnumsiheb' junpak'al;</t> <t>kixram li ha', ut chanchan li tz'ak naq kixaqliik.<f>[164]</f></t>", "14": "<t>Kixk'ameb' xb'e rik'in li choql chi kutan,</t> <t>ut rajlal q'oqyink a' chik li xam kib'eresink reheb'.<f>[165]</f></t>", "15": "<t>Kixjor li saqoonak sa' li chaqich'och' ut kixk'eheb' chi uk'ak:</t> <t>k'ajo' li ha' ke'xtaw chaq!</t>", "16": "<t>Kixk'e chi pujk'uk sa' li saqoonak,</t> <t>ut chanchan jun li nima' naq kikub'e chaq.<f>[166]</f></t>", "17": "<pb/><t>A'ut eb' a'an ke'maakob'k wi' chik,</t> <t>ke'xq'etq'eti rib' chiru li Nimajwal Yos sa' li chaqich'och';</t>", "18": "<t>ke'xyal rix li Qaawa' sa' li xch'ooleb'</t> <t>naq ke'xtz'aama xwaheb' chi q'axal yo'oon.</t>", "19": "<t>Xik' ke'xye chirix li Qaawa':</t> <t>“Ma truuq ta li Yos chi xk'eeb'al qatzekemq sa' chaqich'och'?</t>", "20": "<t>Yaal ajwi', kixjor li saqoonak ut ki'elk li ha';</t> <t>chanchan li roq nima' naq kipujk'uk chaq.</t> <t>Ab'anan ma truuq ajwi' tixk'e qawa,</t> <t>ma truuq tixk'e qatib' chiqajunilo?”, chankeb'.</t>", "21": "<pb/><t>K'ajo' naq kijosq'o'k li Qaawa' naq kirab'i a'an,</t> <t>chanchan jun xam kilochk sa' xb'een laj Jakob;</t> <t>kimoqk chaq xjosq'il li Yos sa' xb'een laj Israel,</t>", "22": "<t>xb'aan naq ink'a' ke'xpaab' li Qaawa'</t> <t>chi moko k'ojk'o xch'ooleb' rik'in li xtenq'aal.</t>", "23": "<t>Toja' naq kixtaqla chaq li choql toj taqe'q</t> <t>ut kixtehatq li rokeb'aal li choxa;</t>", "24": "<t>kixhoy chaq li maná sa' xb'eeneb' re te'xwa'</t> <t>ut kixk'e reheb' li choxahil triiw.<f>[167]</f></t>", "25": "<t>Xwaheb' li ánjel kixwa' li winq;</t> <t>numtajenaq li wa kitaqlaak chaq</t> <t>ut ke'k'ojlaak xch'ool chixjunileb'.</t>", "26": "<pb/><t>Chirix chik a'an kixtaqla chaq li iq' na'elk sa' releb'l saq'e,</t> <t>rik'in xnimal xwankil kixb'eela chaq li iq' nachalk sa' rokeb'l iq'.</t>", "27": "<t>Kama' li pojtz' naq kixhoy chaq li tib' sa' xb'eeneb',</t> <t>kama' li samahib' chire palaw</t> <t>naq kixtaqlaheb' chaq li xik'anel xul.</t>", "28": "<t>Eb' a'in ke't'ane'k sa' xyi li xna'ajeb'</t> <t>ut kilaje'kub'eek chi xsutam li xmuheb'aaleb'.</t>", "29": "<t>Ke'tzekank chi us toj reetal ke'nujak,</t> <t>jo'kan naq kik'ojlaak xch'ooleb'.</t>", "30": "<pb/><t>Ab'an toje'aq xe'raqe'k chi nujak</t> <t>ut toj wank ajwi' li xtzekemq sa' reheb',</t>", "31": "<t>naq k'ajo' kichalk xjosq'il li Yos sa' xb'eeneb':</t> <t>kixkamsiheb' li q'axal kaweb' rib'</t> <t>ut kixsacheb' ru li xsaajilaleb' laj Israel!<f>[168]</f></t>", "32": "<pb/><t>Ab'an ke'maakob'k wi' chik</t> <t>ut ink'a' ke'xpaab' li sachb'ach'oolej kilajxb'aanu.</t>", "33": "<t>Jo'kan naq li Yos kirisi li xyu'ameb' rik'in yal jun apusink,</t> <t>kixraq li xkutaneb' rik'in raxkamk.</t>", "34": "<pb/><t>Naq yook xkamsinkileb', ke'xsik' li Yos,</t> <t>ke'sutq'iik wi' chik rik'in ut ke'xk'e xch'ooleb' chirix.</t>", "35": "<t>Toj aran ke'jultiko'k reheb' naq li Yos a'an li saqoonak,</t> <t>a'an li Nimajwal Yos, laj Kolol reheb'.</t>", "36": "<t>Ab'an yal rik'in xtz'uumal reheb' ke'xnima xloq'al,</t> <t>ut rik'in li ru'uj raq'eb' ke'tik'ti'ik chiru.</t>", "37": "<t>Ink'a' tiikeb' xch'ool chirix li Qaawa',<f>[169]</f></t> <t>ink'a' ke'xk'e xloq'al li xSumwank.</t>", "38": "<pb/><t>A'ut li Yos junelik naxtoq'ob'a ruheb':</t> <t>kixkuyeb' xmaak ut ink'a' kixsacheb',</t> <t>k'iila sut kixkuy rib' ut ink'a' kipo'k sa' xb'eeneb'.</t>", "39": "<t>Xb'aan naq wank sa' xch'ool naq yal kaameleb',</t> <t>kama'eb' li iq' li nanume'k ut ink'a' chik nasutq'iik chaq.</t>", "40": "<pb/><t>K'ajo' naq ke'xq'etq'eti rib' sa' li chaqich'och',</t> <t>q'axal ke'xpo' xch'ool sa' li junesal na'ajej a'an.</t>", "41": "<t>Ke'ok wi' chik chi xyalb'al rix li Qaawa'</t> <t>ut ke'xchiq' xjosq'il li xSant laj Israel.</t>", "42": "<t>Ink'a' ke'jultiko'k reheb' li xnimal xwankil</t> <t>jo'wi' li kutan ke'kole'k wi' sa' ruq'eb' li xik' neke'ilok reheb',</t>", "43": "<t>naq kixb'aanu xninqal ru eetalil aran Ejiipt</t> <t>ut naab'al li sachb'ach'oolej sa' xtaq'ahil Sohán.</t>", "44": "<t>Kixsutq'isi chi kik'ul li xnima'eb',</t> <t>ut eb' laj Ejiipt ink'a' chik ke'uk'ak.<f>[170]</f></t>", "45": "<t>Kixtaqla chaq eb' li kas re naq te'tiwe'q,<f>[171]</f></t> <t>jo'wi' eb' li amoch<f>[172]</f> re naq te'ch'i'ch'i'iiq xb'aaneb'.</t>", "46": "<t>Kixq'axtesi li rawimqeb' reheb' laj saak,</t> <t>ut li k'aru ke'xtawasi wi' rib'</t> <t>ki'oso'k xb'aaneb' li raxq'een.<f>[173]</f></t>", "47": "<t>Kixsach ruheb' li x'uub' rik'in saqb'ach</t> <t>ut rik'in li ke kixk'ateb' li x'iig.</t>", "48": "<t>Kixk'eheb' chi kamk li xwakaxeb' xb'aan li saqb'ach,</t> <t>ut eb' li karneer ke'kamk xb'aan li raq'kaaq.<f>[174]</f></t>", "49": "<pb/><t>Kixkut sa' xb'eeneb' xxamlel li xjosq'il:</t> <t>k'ajo' naq kik'ahiik!</t> <t>Kipo'k ut kimayok sa' xch'ool:</t> <t>a'an reetalil li rahilal chaalel.</t>", "50": "<t>Kixk'ut chi tz'aqal li xjosq'il chiruheb',</t> <t>ink'a' kixkol li xyu'ameb' chiru li kamk,</t> <t>kixk'e b'an rub'el xwankil li raxkamk.</t>", "51": "<t>Kixkamsiheb' li xb'een ralaleb' laj Ejiipt,</t> <t>eb' li q'axal kaweb' rib' sa' xmuheb'aaleb' laj Kam.<f>[175]</f></t>", "52": "<pb/><t>Kama'eb' li karneer naq kirisi chaq li xtenamit,<f>[176]</f></t> <t>jo'keb' ketomq naq kixb'eresiheb' sa' li chaqich'och'.</t>", "53": "<t>Maak'a' ke'xk'ul naq kixk'ameb' xb'e,</t> <t>a'ut eb' li xik' neke'ilok reheb' ke'nuq'e'k xb'aan li palaw.<f>[177]</f></t>", "54": "<t>Kixk'ameb' li xtenamit toj sa' li loq'laj na'ajej,<f>[178]</f></t> <t>toj sa' li tzuul li ki'eechaniik xb'aan li xnim uq'.</t>", "55": "<t>Chiruheb' a'an kixticheb' chi najt eb' li poyanam,</t> <t>kixk'ojob' li xteepaleb' laj Israel sa' li xmuheb'aaleb' laj Kanahán<f>[179]</f></t> <t>ut kixjek'i li na'ajej cho'q reechanihomeb'.</t>", "56": "<pb/><t>Ab'an eb' laj Israel ke'xyal rix li Nimajwal Yos,</t> <t>ke'xq'etq'eti rib' chiru<f>[180]</f></t> <t>ut ink'a' ke'raj xpaab'ankil li xchaq'rab'.</t>", "57": "<t>Ke'xq'et li raatin, tik ke'sachk,</t> <t>ke'xb'aanu wi' chik jo' ke'xb'aanu li xna' xyuwa'eb' junxil,</t> <t>chanchaneb' li xna' simaj li ink'a' tiik najayalink.</t>", "58": "<t>Ke'xchiq' xjosq'il rik'ineb' li xtijob'aal</t> <t>ut ke'xpo' xch'ool rik'ineb' li yiib'anb'il yos.</t>", "59": "<t>Naq li Yos kirab'i a'an,</t> <t>k'ajo' naq kijosq'o'k,</t> <t>ut kixtz'eqtaana laj Israel chi junajwa;</t>", "60": "<t>kixkanab' li xmuheb'aal wank aran Siló,</t> <t>a' li rochoch kixk'ojob' sa' xyanqeb' li winq.<f>[181]</f></t>", "61": "<t>Kixkanab' li loq'laj Kaax sa' ruq'eb' li xik' neke'ilok reheb',</t> <t>a' li reetalil li xloq'al ut xwankilal.<f>[182]</f></t>", "62": "<t>Kichalk xjosq'il sa' xb'een li tenamit sik'b'il ru xb'aan,</t> <t>ut kixk'eheb' chi kamsiik xb'aaneb' laj xik'il uuchineleb'.</t>", "63": "<t>Li xam kichoyok reheb' li saaj al</t> <t>ut ink'a' chik kiwank sahil ch'oolejil chirixeb' li tuq'ixq.</t>", "64": "<t>Chixjunileb' laj tij ke'kamsiik chi ch'iich'</t> <t>ut eb' li xmalka'aneb' ink'a' ke'yaab'ak chirixeb'.</t>", "65": "<pb/><t>Toja' naq ki'ajk ru li Qaawa' kama' wi' sa' xwara,</t> <t>kama' naq ajaamil ru li kaw rib' chirix li xkalajik.</t>", "66": "<t>Li Yos kixtiq'eb' li xik' neke'ilok reheb',</t> <t>ut xutaanal ke'kanaak chi junajwa.</t>", "67": "<t>Kixtz'eqtaana li xjunkab'al laj José</t> <t>ut ink'a' kixsik' ru li xteepal laj Efraín.</t>", "68": "<t>Ab'an kixsik' ru li xteepal laj Judá</t> <t>jo'wi' li tzuul Sión li q'axal raaro xb'aan.</t>", "69": "<t>Aran kixyiib' li rochoch najt xteram kama' li choxa,</t> <t>ut ub'elanb'il chi us chanchan li ch'och' kawteninb'il.</t>", "70": "<t>Kixsik' ru laj David, laj k'anjel chiru,</t> <t>ut kirisi chaq sa' xna'ajeb' li karneer</t>", "71": "<t>re naq tixkanab' li k'anjel a'an</t> <t>ut a' chik li xtenamit tixb'eresiheb',</t> <t>a'eb' laj Israel, li reechanihom.<f>[183]</f></t>", "72": "<t>Ut laj David kixb'eresiheb' rik'in xchaab'ilal xch'ool</t> <t>ut kixk'ameb' xb'e sa' tiikilal.</t>"}