{"1": "<pb/><e>Re li xjolomileb' laj b'ichanel. Xb'icheb' li ralal xk'ajol laj Koré.</e>", "2": "<pb/><t>Jo' naq li kej naxsik' li roqha',</t> <t>jo'kan naq yookin chasik'b'al, at inYos.</t>", "3": "<t>Li waanm nachaqik re chirix li Qaawa', li yo'yookil Yos.<f>[99]</f></t> <t>Jo'q'e xaq tinruuq toxwil xnaq' ru linYos?</t>", "4": "<t>Li xya'al wu a'an linwa chi q'eq ut chi kutan,</t> <t>naq junelik neke'xye we:</t> <t>“B'ar wank laaYos?”, chankeb'.</t>", "5": "<pb/><t>Namayok li waanm naq nanaqk sa' inch'ool</t> <t>chanru naq xink'am xb'eheb' li k'iila tenamit:</t> <t>yooko chi xik sa' rochoch li Yos</t> <t>ut japjo qe chi yoxink.</t> <t>K'ajo' li sahil ch'oolej sa' li ninq'e!</t>", "6": "<pb/><t>K'a'ut naq ninyot'e'k ut ch'i'ch'i' wankin?</t> <t>Li woyb'enihom wank rik'in li Yos;</t> <t>laa'in toj tinloq'on ru:</t> <t>a'an laj Kolol we, a'an linYos!</t>", "7": "<pb/><t>Q'axal namayok li waanm,</t> <t>jo'kan naq nakatjultiko'k we, at inYos,</t> <t>arin toj sa' xyo'leb'aal li nima' Jordán ut sa' xch'och'el Hermón,</t> <t>arin toj sa' li tzuul Misar.</t>", "8": "<t>K'ajo' naq na'aakanak xyaab'eb' li nima'</t> <t>naq neke'xjunaji rib' sa' xchamal li jul;</t> <t>xlaje'nume'k sa' inb'een chixjunileb' li xkawil oq nima'</t> <t>taqlanb'ileb' aab'aan.<f>[100]</f></t>", "9": "<pb/><t>Chi kutan li Qaawa' tixtaqla chaq li rusilal,</t> <t>ut chi q'eq li xb'ich taamusiq'anq we:</t> <t>a'anaq lintij chiru linYos aj yoob'tesihom we.</t>", "10": "<t>Tinye re li Yos: “At insaqoonak,</t> <t>k'a'ut naq xinsachk sa' aach'ool?</t> <t>K'a'ut naq ra sa' li waanm?</t> <t>Q'axal rahob'tesinb'ilin xb'aaneb' li xik' neke'ilok we”.</t>", "11": "<t>Neke'xtoq linb'aqel ut nikine'xhob';</t> <t>chixjunil li kutan neke'xpatz' we:</t> <t>“B'ar wank laaYos?”.</t>", "12": "<pb/><t>K'a'ut naq ninyot'e'k ut ch'i'ch'i' wankin?</t> <t>Li woyb'enihom wank rik'in li Yos;</t> <t>laa'in toj tinloq'on ru:</t> <t>a'an laj Kolol we, a'an linYos!</t>"}