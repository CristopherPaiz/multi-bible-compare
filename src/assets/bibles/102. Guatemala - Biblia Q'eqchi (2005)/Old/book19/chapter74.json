{"1": "<pb/><e>Xb'ich laj Asaf.</e> <pb/><t>At Qaawa', k'a'ut naq xoohaatz'eqtaana chi junajwa?</t> <t>K'a'ut naq yo laajosq'il sa' qab'een laa'o</t> <t>li karneer k'aak'alenb'ilo aab'aan?</t>", "2": "<t>Chijultiko'q aawe li komonil kaweechani najter q'e kutan,</t> <t>a' li molam kakol laa'at re tkanaaq cho'q aawe;</t> <t>chijultiko'q aawe li tzuul Sión</t> <t>b'arwi' kayiib' laamuheb'aal.</t>", "3": "<t>Chalqat chi junpaat chi rilb'al li ninqi po'lem a'in:</t> <t>chixjunil laaloq'laj ochoch xjuk'e'k xb'aan laj xik'il uuchinel.</t>", "4": "<pb/><t>Sa' xyi laatenamit k'ajo' naq xe'xjap reheb' li xik' neke'ilok aawe,</t> <t>ut xlaje'xxaqab' li reetalileb'.</t>", "5": "<t>Jo'keb' laj pahol b'e sa' k'iche' rik'in maal,</t> <t>xe'xjuk' chixjunil.</t>", "6": "<t>Xe'ok chi xwech'inkil chixjunqalil li re kab'l;</t> <t>rik'in maal ut t'ojleb' xe'xjori chixjunil.</t>", "7": "<t>Xe'xloch xxamlel laaloq'laj ochoch,</t> <t>xe'xjuk'i ut xe'xmux laamuheb'aal.</t>", "8": "<t>Xe'xye sa' xch'ooleb':</t> <t>“Junxikikaqeb' naq te'qasach!”.</t> <t>Sa' chixjunil li tenamit xlaje'xk'at</t> <t>chixjunileb' li tijob'aal.</t>", "9": "<t>Ink'a' chik naqil li qeetalil</t> <t>ut maak'a'eb' chik li propeet,</t> <t>chi moko wank junaq ta qe</t> <t>li naxnaw toj jo'q'e qu.</t>", "10": "<pb/><t>At qaYos, toj jo' najtil chik tooxhob' laj xik'il uuchinel?</t> <t>Ma chi junajwa tixmajewa laak'ab'a' li xik' na'ilok qe?</t>", "11": "<t>K'a'ut naq ink'a' nakak'ut laawankil?</t> <t>Chaye' laanim uq' ut chasach ruheb'!</t>", "12": "<t>Chalen chaq sa' xtiklajik laa'at laj Eechal qe, at Qaawa',</t> <t>ut k'iila sut xoohaak'e chi q'axok u.</t>", "13": "<t>Laa'at katjachok re li palaw rik'in laawankil,<f>[155]</f></t> <t>kajori xjolomeb' li josq' aj xul sa' li palaw.</t>", "14": "<t>Laa'at katputz'ink re xjolom li Lebiatán<f>[156]</f></t> <t>ut kak'e chi xtiweb' li ninqi xul sa' palaw.</t>", "15": "<t>Laa'at kattehok xyo'leb'aal li ha' sa' pek,</t> <t>ut kachaqihob'resi li yu'amha' chi junajwa.</t>", "16": "<t>Aawe li kutan, aawe ajwi' li q'oqyink,</t> <t>laa'at katxaqab'ank re sa' xna'aj li po ut li saq'e;<f>[157]</f></t>", "17": "<t>laa'at katraqok re chixjunil xnub'ajlil li ruuchich'och'</t> <t>ut nakataqla chaq li saq'ehil ut li hab'alq'e.</t>", "18": "<pb/><t>Chinaq sa' laach'ool, at Qaawa':</t> <t>laj xik'il uuchinel nakatxmajewa;</t> <t>jun jip aj tenamit neke'xtz'eqtaana laak'ab'a'.</t>", "19": "<t>Maaq'axtesi sa' ruq' li josq' aj xul li xyu'am laach'ina mukuy,</t> <t>misachk sa' aach'ool chi junajwa li xyu'am</t> <t>eb' li q'axal toq'ob'aal ruheb'.</t>", "20": "<t>Chijultiko'q aawe li sumwank kak'ojob',</t> <t>xb'aan naq nujenaqeb' chi raaxiik'</t> <t>chixjunileb' li na'ajej sa' tenamit.</t>", "21": "<t>Ink'a' taxaq xutaanal chi'elq li rahob'tesinb'il;</t> <t>che'xk'e taxaq xloq'al laak'ab'a' eb' li neb'a' ut li toq'ob'aal ruheb'.</t>", "22": "<pb/><t>Waklin chaq, at Qaawa',</t> <t>kol rix laawankil;</t> <t>jultikaq aawe naq li jip yo chahob'b'al chi junelik.</t>", "23": "<t>Misachk sa' aach'ool naq japjookeb' re</t> <t>eb' li xik' neke'ilok aawe;</t> <t>yo chi numtaak li mululij ib' neke'xb'aanu</t> <t>eb' laj xik'il uuchinel aawe!</t>"}