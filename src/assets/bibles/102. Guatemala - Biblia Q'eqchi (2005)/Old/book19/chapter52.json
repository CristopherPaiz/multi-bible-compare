{"1": "<pb/><e>Re li xjolomileb' laj b'ichanel. Xk'utum laj David.</e>", "2": "<e>Kitz'iib'aak naq laj Dohek aj Edom koxye resil re laj Saúl naq laj David ki'ok chaq sa' rochoch laj Ajimélek.</e>", "3": "<pb/><t>Laa'at li q'axal nim aawankil,</t> <t>k'a'ut naq nakanima aawib' rik'in laamaak?</t> <t>Li xtiikilal li Yos wank chi junelik.</t>", "4": "<t>Junes raaxiik' ut b'alaq'ik nakak'oxla xb'aanunkil;</t> <t>li ru'uj aawaq' chanchan q'esnal ch'iich'.</t>", "5": "<t>Q'axal naxk'ul aawu li maa'usilal chiru li us,</t> <t>a' li tik'ti' nakara chiru li yaal;</t>", "6": "<t>Nakara li rahob'tesink rik'in laawaatin,</t> <t>laa'at li junes b'alaq'ik naxik wi' laach'ool.</t>", "7": "<pb/><t>Jo'kan naq li Yos tatxpitz'i,</t> <t>tixsach aawu chi junajwa,</t> <t>tatrisi sa' laawochoch</t> <t>jo' ajwi' sa' xna'ajeb' li yo'yookeb'.</t>", "8": "<pb/><t>Li tiikeb' xch'ool te'ril a'an ut te'xiwaq,</t> <t>te'se'eq rik'in li taak'ulmanq:</t>", "9": "<t>“Li winq a'in ink'a' xkuutu rib' rik'in li Yos, cha'qeb';</t> <t>xk'ojob' li xch'ool rik'in li xnimal xb'ihomal,</t> <t>k'ajo' naq xnima rib' rik'in li xmaak!”.</t>", "10": "<pb/><t>A'ut laa'in, chanchanin jun rax raxil oliiw,</t> <t>wankin sa' rochoch li Qaawa';</t> <t>k'ojk'o li waanm rik'in li xrahom li Yos chi junelik.</t>", "11": "<pb/><t>At Qaawa', tatinloq'on chi junelik sa' xk'ab'a' chixjunil li xab'aanu;</t> <t>k'ojk'o linch'ool aawik'in xb'aan laachaab'ilal</t> <t>chiruheb' chixjunil li neke'rahok aawe.</t>"}