{"1": "<pb/><e>Re li xjolomileb' laj b'ichanel. Taab'ichamanq jo' chanru li xyaab': “Eb' li liryo”. Xsaalm laj David.</e>", "2": "<pb/><t>Chinaakol taxaq, at inYos,</t> <t>yo chi wulak li ha' toj chinkux.</t>", "3": "<t>Yookin chi sub'e'k sa' saab' ru li k'ajo' xchamal,</t> <t>ink'a' nintaw xna'aj li woq re naq tinxaqliiq;</t> <t>xinwulak toj sa' xchamal li ha'</t> <t>ut li xkawil oq li nima' yo chinjukunkil.<f>[142]</f></t>", "4": "<t>Xinlub'k chi xjapb'al we;</t> <t>taaxamo'q xsa' linkux,</t> <t>taa'oso'q xsa' li wu xb'aan royb'eninkil linYos.</t>", "5": "<t>Naab'aleb' li xik' neke'ilok we chi maak'a' inmaak,<f>[143]</f></t> <t>numtajenaqeb' chik chiru xk'ihal li wismal.</t> <t>Xe'k'ihank li neke'rahob'tesink we chi maak'a' xyaalal,</t> <t>eb' li neke'sachok we</t> <t>ut neke'xtitz' we li k'aru ink'a' welq'ahom.</t>", "6": "<pb/><t>At inYos, laa'at nakanaw linjipil,</t> <t>moko muqmu ta chawu li ink'a' us xinb'aanu.</t>", "7": "<t>At Nimajwal Yos, ink'a' taxaq te'xutaanaq inb'aan</t> <t>eb' li wankeb' royb'enihom aawik'in!</t> <t>Ink'a' taxaq te'luktaaq xch'ool inb'aan</t> <t>eb' li neke'sik'ok aawe, at xYos laj Israel!</t>", "8": "<t>Sa' aak'ab'a' laa'at xink'ul hob'e'k, ut xutaanal xinkanaak.</t>", "9": "<t>Ink'a' chik neke'xnaw wu eb' li was wiitz'in;</t> <t>ab'lin aj chik chiruheb' li ralal xk'ajol linna'.<f>[144]</f></t>", "10": "<pb/><t>Xb'aan xraab'al laawochoch k'ajo' naq naxamnak linch'ool,<f>[145]</f></t> <t>ut sa' inb'een nanaqk li xmajewahomeb' li neke'hob'ok aawe.<f>[146]</f></t>", "11": "<t>Naq ninyot' linch'ool rik'in ayuun,</t> <t>inhob'b'al chik neke'xb'aanu;</t>", "12": "<t>naq nink'e saak chiwix xb'aan rahil ch'oolej,</t> <t>eetz'ub'aal chik ninkanaak wi' chiruheb'.</t>", "13": "<t>Chixjunileb' li poyanam neke'xyoob' aatin chiwix,</t> <t>ut eb' laj kalajenaq neke'b'ichank re inhob'b'al.</t>", "14": "<pb/><t>Ab'an, at Qaawa', laa'in nintijok chawu:</t> <t>anaqwan li chaab'il honal.</t> <t>Sa' xk'ab'a' xnimal laarahom chinaasume;</t> <t>rik'in laawuxtaan laatenq'aal chinaakol, at inYos.</t>", "15": "<t>Chinaawisi sa' li saab', minsub'ek anchal;</t> <t>chinkole'q taxaq chiruheb' li xik' neke'ilok we,</t> <t>jo' ajwi' chiru li ha' li k'ajo' xchamal.</t>", "16": "<t>Ink'a' taxaq tinxjuku li xkawil oq li nima',</t> <t>ink'a' taxaq tinxnuq' li chamal jul;</t> <t>mitz'aponk taxaq sa' inb'een li xhomtaq'a.</t>", "17": "<pb/><t>Chinaasume chaq, at Qaawa':</t> <t>chaab'ilat ut jwal nim laarahom.</t> <t>Xb'aan xnimal laawuxtaan b'alq'us chaq laawilob'aal wik'in.</t>", "18": "<t>Maamuq li xnaq' aawu chiru laj k'anjel chawu:</t> <t>chinaasume chaq chi junpaat,</t> <t>xb'aan naq q'axal ra wankin.</t>", "19": "<t>Jilon chaq wik'in ut chinaakol,</t> <t>chinaawisi taxaq sa' ruq'eb' li xik' neke'ilok we!</t>", "20": "<pb/><t>Ch'olch'o chawu chanru nikine'xse'e ut nikine'xhob';</t> <t>makach'in nikine'reetz'u!</t> <t>Chawu laa'at wankeb' li neke'rahob'tesink we.</t>", "21": "<t>Q'axal nayot'e'k li waanm xb'aan naq nikine'xhob':</t> <t>kach'in aj chik maa ninkamk.</t> <t>Nawoyb'eni uxtaanaak,</t> <t>ab'an ink'a' nintaw;</t> <t>nawoyb'eni junaq aj k'ojob'anel ch'ool,</t> <t>ab'an maajun junaq nintaw.</t>", "22": "<t>Sa' lintzekemq xe'xk'e li b'an nakamsink,</t> <t>ut naq xchaqik we, a' li k'ahil ha' xe'xyeechi'i chi wuk'.<f>[147]</f></t>", "23": "<pb/><t>Li xninq'eheb' chisutq'iiq ta chi kanleb'aal,</t> <t>ut li xchamal xsasal li wank reheb'</t> <t>chisutq'iiq ta chi ra'al.</t>", "24": "<t>Chimoyonq xsa' ruheb' ut ink'a' ta chik te'iloq,</t> <t>chak'e chi lajk xmetz'eweb' chi junelik.<f>[148]</f></t>", "25": "<t>Chak'ut taxaq laajosq'il sa' xb'eeneb',</t> <t>ut toxe'tawe'q taxaq xb'aan laak'a.</t>", "26": "<t>Li xna'ajeb' chikanaaq ta chi nakirnak,</t> <t>ut maajun ta chik chihilanq sa' li xmuheb'aaleb',<f>[149]</f></t>", "27": "<t>xb'aan naq neke'xrahob'tesi li wank xrahilal aab'aan</t> <t>ut neke'xyu' xtiq'ilal li tiq'b'il aab'aan.</t>", "28": "<t>Chatiq xkomon li xmaa'usilaleb' rik'in maa'usilal;</t> <t>ink'a' ta chik che'tz'aqonq sa' laakuyum.</t>", "29": "<t>Che'sache'q ta reetalileb' sa' xhuhil li yu'am,<f>[150]</f></t> <t>ink'a' ta chik che'tz'iib'aaq xk'ab'a'eb' rochb'eeneb' li tiikeb' xch'ool.</t>", "30": "<pb/><t>A'ut laa'in, at inYos,</t> <t>q'axal xtoq'ob'aal wu ut rahob'tesinb'ilin;</t> <t>chinaawaklesi taxaq ut chinaakol!</t>", "31": "<t>Tinnima xk'ab'a' li Qaawa' rik'in b'ichank,</t> <t>tinterq'usi xloq'al ut tinyoxinq chiru.</t>", "32": "<t>A'an q'axal tixk'ulub'an wi' chik ru li Qaawa' chiru junaq wakax,</t> <t>malaj chiru junaq ral wakax li wanq xxukub' ut rixi'ij.</t>", "33": "<pb/><t>Naq te'ril a'an eb' li neb'a',</t> <t>q'axal te'saho'q xch'ool,</t> <t>ut taawanq xkawub' xch'ooleb' li neke'sik'ok re li Yos!</t>", "34": "<t>Xb'aan naq li Qaawa' narab'iheb' li neb'a',</t> <t>ut ink'a' naxtz'eqtaana li xtenamit tz'aptz'ookeb' sa' tz'alam.</t>", "35": "<pb/><t>Chinimaaq ru li Qaawa' xb'aan li choxach'och';</t> <t>chinimaaq ru xb'aan li palaw ut chixjunil li nab'ulb'utk chisa'.</t>", "36": "<t>Xb'aan naq li Yos tixkol Jerusalén</t> <t>ut tixwaklesi wi' chik eb' li tenamit re Judá.</t> <t>Eb' li ralal xk'ajoleb' laj k'anjel chiru te'wanq wi' chik aran;</t>", "37": "<t>te'xk'ul li na'ajej ut te'reechani wi' chik a'an.</t> <t>Eb' li neke'rahok re xk'ab'a' li Yos, te'wanq chisa'.</t>"}