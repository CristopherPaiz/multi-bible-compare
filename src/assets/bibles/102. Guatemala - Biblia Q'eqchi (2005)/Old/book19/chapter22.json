{"1": "<pb/><e>Re li xjolomileb' laj b'ichanel. Taab'ichamanq jo' chanru li xyaab': “Li kej re li hik'e'k”. Xsaalm laj David.</e>", "2": "<pb/><t>At inYos, at inYos,</t> <t>k'a'ut naq xinaakanab' injunes?<f>[46]</f></t> <t>Naq japjo we sa' rahilal, nakatkanaak chi najt</t> <t>ut ink'a' nikinaatenq'a.</t>", "3": "<t>At inNa' at inYuwa',</t> <t>chi kutan ninyaab'a laak'ab'a',</t> <t>ut ink'a' nikinaachaq'b'e chaq;</t> <t>jo'kan ajwi' chi q'eq,</t> <t>ut ink'a' nikinaasume.</t>", "4": "<pb/><t>Ab'an laa'at santat,</t> <t>k'ojk'ookat chi awab'ejink</t> <t>ut loq'oninb'ilat xb'aaneb' laj Israel!</t>", "5": "<t>Eb' li qana' qayuwa' ke'xq'axtesi rib' chawu,</t> <t>ke'xq'axtesi rib' ut laa'at katkolok reheb'.</t>", "6": "<t>Ke'xyaab'a laak'ab'a' ut ke'kole'k;</t> <t>ke'xk'ojob' xch'ool aawik'in</t> <t>ut ink'a' ke'b'alaq'iik.</t>", "7": "<pb/><t>Ab'an laa'in chanchanin aj chik motzo';</t> <t>maawa'in chik winq,</t> <t>xutaanalin chiruheb' li poyanam,</t> <t>tz'eqtaananb'ilin xb'aaneb' li tenamit.</t>", "8": "<t>Chixjunileb' li neke'ilok we nikine'xse'e,</t> <t>nikine'xb'itz' chi reheb',</t> <t>neke'xb'anb'ani li xjolomeb'<f>[47]</f></t>", "9": "<t>ut neke'xye: “Xkawuuk xch'ool rik'in li Qaawa',</t> <t>chi'ach'ab'aaq xb'aan.</t> <t>Wi q'axal narahe'k, chikole'q anaqwan!”,<f>[48]</f> chankeb'.</t>", "10": "<pb/><t>Laa'at xatxokok we naq xinyo'laak,</t> <t>xak'ojob' linch'ool sa' ruq' linna'</t> <t>naq xin'ok chi tu'uk;</t>", "11": "<t>xinq'axtesiik aawe sa' inyo'lajik.</t> <t>Naq toj wankin chaq rik'in linna',</t> <t>ak laa'at ajwi' linYos!</t>", "12": "<t>At Qaawa', matkanaak chaq chi najt,</t> <t>xb'aan naq li rahilal ak nach' chik wank</t> <t>ut maajun natenq'ank we.</t>", "13": "<pb/><t>Ramrookin xb'aaneb' li k'iila wakax,</t> <t>sutsuukin xb'aaneb' li toor re Basán;</t>", "14": "<t>jwal k'apk'ookeb' re sa' inb'een,</t> <t>chanchaneb' li kaqkoj neke'xjap re ut neke't'upink.</t>", "15": "<t>Chanchanin li ha' yo chi hoye'k,</t> <t>b'oq'b'ileb' chixjunil linb'aqel;</t> <t>naq nach'inank linch'ool</t> <t>kama' aj chik li waakab'.</t>", "16": "<t>Xchaqik xsa' li we kama' aj chik li teex,</t> <t>li ru'uj waq' xletz rib' sa' linkux;</t> <t>yookat chinkanab'ankil sa' xpojtz'il li kamk.</t>", "17": "<t>Sutsuukin xb'aaneb' li josq' aj tz'i',</t> <t>xiikileb' chinramb'al li neke'b'aanunk maa'usilal:</t> <t>xe'xhopoxihatq li woq li wuq';</t>", "18": "<t>ninruuk chi rajlankil chixjunileb' linb'aqel.</t> <t>Eb' a'an nikine'ril ut nikine'xka'ya.</t>", "19": "<t>Neke'xjek'i li waq' chirib'ileb' rib'</t> <t>ut neke'xb'uuli rix linjut-aq'.<f>[49]</f></t>", "20": "<pb/><t>A'ut laa'at, at Qaawa', matkanaak chaq chi najt;</t> <t>chaseeb'a chaq aawib' chintenq'ankil,</t> <t>laa'at tz'aqal linkawilal!</t>", "21": "<t>Chinaakol taxaq chiru li ch'iich',</t> <t>chakol linyu'am sa' ruq' li tz'i'.</t>", "22": "<t>Chinaakol taxaq sa' reheb' li kaqkoj;</t> <t>q'axal toq'ob' wu</t> <t>naq wankin sa' xxukub'eb' li josq' aj wakax.</t>", "23": "<pb/><t>Tinye resil laak'ab'a' reheb' li was wiitz'in,</t> <t>ut tinnima aawu sa' li loq'laj ch'utam.<f>[50]</f></t>", "24": "<t>Laa'ex li nekexxiwank ru li Qaawa',</t> <t>chek'ehaq xloq'al.</t> <t>Chixjunil li riyajil laj Jakob,</t> <t>cheterq'usiiq xk'ab'a'.</t> <t>Ex ralal xk'ajol laj Israel, chexiwa ru li Yos!</t>", "25": "<t>Xb'aan naq ink'a' xtz'eqtaana li neb'a'</t> <t>chi moko xse'e li xtoq'ob'aal ru.</t> <t>Moko xmuq ta li rilob'aal chiru,</t> <t>xk'e b'an xch'ool chi rab'inkil</t> <t>naq a'an xyaab'a li xk'ab'a'.</t>", "26": "<t>Tinnima aawu sa' li nimla ch'utam;</t> <t>chiruheb' chixjunil li neke'paab'ank aawe</t> <t>tink'e jo'nimal li xinyeechi'i sa' jurament.</t>", "27": "<pb/><t>Te'tzekanq li neb'a' ut taak'ojlaaq xch'ooleb';</t> <t>eb' li neke'sik'ok re li Qaawa', te'xnima ru</t> <t>ut najtaq roq li xyu'ameb'.</t>", "28": "<pb/><t>Jo'k'ihal li wankeb' junsut junrub'el choxa</t> <t>te'jultiko'q reheb' ut te'sutq'iiq rik'in li Yos.</t> <t>Chiru A'an te'xwiq'ib' rib' chixjunileb' li tenamit sa' ruuchich'och'.</t>", "29": "<t>Xb'aan naq li Qaawa' a'an awab'ej,</t> <t>a'an na'awab'ejink reheb' li tenamit.</t>", "30": "<t>Chiru A'an te'xwiq'ib' rib' li wankeb' xwankil sa' ruuchich'och';</t> <t>chiru A'an te'xk'utzub' rib' chixjunileb' li te'kub'eeq sa' pojtz',</t> <t>jo'k'ihal li ink'a' neke'ruuk chi wank chi yo'yo xjuneseb' rib'.</t>", "31": "<pb/><t>Eb' li walal ink'ajol te'k'anjelaq chiru</t>", "32": "<t>ut te'xye resil li Qaawa' reheb' li toj te'yo'laaq;</t> <t>te'aatinaq chirix li xtiikilal xch'ool reheb' li tenamit toj chaalel:</t> <t>“A'an a'in li kixb'aanu li Qaawa'!”, cha'qeb'.</t>"}