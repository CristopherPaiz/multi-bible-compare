{"1": "<pb/><e>Re li xjolomileb' laj b'ichanel. Xsaalm eb' li ralal xk'ajol laj Koré.</e>", "2": "<pb/><t>Poq'poq'ihomaq leeruq', chejunilex laa'ex li tenamit,</t> <t>japomaq eere xyaab'ankil xk'ab'a' li Yos chi sa leech'ool!</t>", "3": "<t>Xb'aan naq li Qaawa', li Nimajwal Yos, a'an xiwajel ru,</t> <t>a'an li Awab'ej jwal nim xwankil sa' xb'een chixjunil li ruuchich'och'.</t>", "4": "<t>Xq'axtesiheb' sa' quq' chixjunileb' li poyanam,</t> <t>ut xk'eheb' rub'el qoq chixjunileb' li tenamit.</t>", "5": "<t>A'an xsik'ok ru li na'ajej li tixk'e cho'q qe:</t> <t>a' li kixnima wi' rib' laj Jakob li q'axal raaro xb'aan.</t>", "6": "<pb/><t>Naq yo chi taqe'k li qaYos, k'ajo' li japok e,</t> <t>k'ajo' xyaab' li tronpeet sa' xk'ab'a' li Qaawa'!</t>", "7": "<t>B'ichanqex cho'q re li qaYos, b'ichanqex,</t> <t>b'ichanqex cho'q re laj Eechal qe, b'ichanqex!</t>", "8": "<t>Xb'aan naq li Yos a'an awab'ej sa' xb'een chixjunil li ruuchich'och'.</t> <t>B'ichanqex, wajb'anqex chi chaab'il!</t>", "9": "<pb/><t>Li Qaawa' na'awab'ejink sa' xb'een chixjunileb' li tenamit,</t> <t>k'ojk'o li Yos sa' li xloq'laj k'ojarib'aal.</t>", "10": "<t>Eb' li wankeb' xwankil sa' xb'eeneb' li poyanam</t> <t>neke'xch'utub' rib' rik'in li xtenamit li xYos laj Abrahán,</t> <t>xb'aan naq re li Yos eb' li neke'taqlank sa' ruuchich'och'.</t> <t>Q'axal nim xloq'al ut xwankilal li qaYos!</t>"}