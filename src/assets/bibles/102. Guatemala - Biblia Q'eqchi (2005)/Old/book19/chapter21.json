{"1": "<pb/><e>Re li xjolomileb' laj b'ichanel. Xsaalm laj David.</e>", "2": "<pb/><t>At Qaawa',</t> <t>li awab'ej nasaho'k sa' xch'ool xb'aan laawankil;</t> <t>k'ajo' xsahil li raanm xb'aan laakolom!</t>", "3": "<t>Xak'e re li b'arwan xraj li xch'ool</t> <t>ut ink'a' xaram chiru li xtz'aama aawe.</t>", "4": "<t>Xanujob'resi rik'in xnimal laawosob'tesihom,</t> <t>xak'e sa' xjolom jun li koroon</t> <t>yiib'anb'il rik'in chaab'il oor.</t>", "5": "<t>Naq xpatz' xyu'am, xak'e re:</t> <t>najt roq li xyu'am xasi re.</t>", "6": "<t>K'ajo' xloq'al xb'aan laakolom;</t> <t>xasi re xnimal xwankil.</t>", "7": "<t>Osob'tesinb'il aab'aan junq'e junq'e kutan,</t> <t>numtajenaq xsahil li raanm chawe chawu.</t>", "8": "<pb/><t>Kaw xch'ool li awab'ej aawik'in;</t> <t>xb'aan xnimal rusilal li Nimajwal Yos</t> <t>ink'a' taa'isiiq sa' li xk'anjel.</t>", "9": "<t>Laawankil toxtaweb' jo'k'ihal li xik' neke'ilok aawe</t> <t>ut laaseeb'al toxchapeb' li neke'tz'eqtaanank aawe.</t>", "10": "<t>Sa' xkutankil laak'ulunik taak'eheb' sa' xam li q'axal nak'atok.</t> <t>Li Qaawa' tixsacheb' ru sa' xjosq'il,</t> <t>ut li xam taalowoq reheb' chi junajwa.</t>", "11": "<t>Taak'eheb' chi oso'k li ralal xk'ajoleb' sa' ruuchich'och';</t> <t>te'kamq chi junajwa junsut junrub'el choxa.</t>", "12": "<t>Us ta te'raj xb'aanunkil rahilal aawe</t> <t>ut te'xk'uub' raaxiik' chawix,</t> <t>ab'anan ink'a' te'ruuq.</t>", "13": "<t>Xb'aan naq laa'at tat-aanilasinq reheb',</t> <t>laa'at tatjayalinq reheb' rik'in laasimaj.</t>", "14": "<pb/><t>Waklin, at Qaawa', rik'in laawankil,</t> <t>ut toob'ichanq tooninq'ehiq</t> <t>sa' xk'ab'a' eb' li xninqal aab'aanuhom!</t>"}