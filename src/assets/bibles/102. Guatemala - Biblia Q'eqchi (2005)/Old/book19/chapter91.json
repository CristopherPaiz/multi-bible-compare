{"1": "<pb/><t>Laa'at li nakathilank rub'el xwankil li Qaawa'</t> <t>ut nakatmuhenk rub'el xkupuhom li Nimajwal Yos,</t>", "2": "<t>ye re li Qaawa':</t> <t>“At aj kolol we, at insaqoonak,</t> <t>at inYos li k'ojk'o wi' linch'ool!”, cha'qat.</t>", "3": "<pb/><t>A'an taakoloq aawe chiru li xra'al laj yo,</t> <t>jo' ajwi' chiru li yajel li nakamsink.</t>", "4": "<t>A'an taamuheelanq aawe rub'el li xkupuhom;</t> <t>rub'el li xxik' taataw xkolb'al aawib':<f>[213]</f></t> <t>li xtiikilal xch'ool naxk'e aakawilal ut kolb'a ib'.</t>", "5": "<t>Ink'a' taaxiwa li ch'a'ajkilal nachalk sa' li q'oqyink</t> <t>chi moko li xiik'ilal nawank chiru li kutan;</t>", "6": "<t>ink'a' taaxiwa li raxkamk nachalk sa' li aak'ab',</t> <t>chi moko li tiq li naxb'on rib' tuqtu wa'leb'.</t>", "7": "<t>Us ta te'kamq jun milaq chak'atq</t> <t>malaj lajeeb'aq mil sa' laanim uq',</t> <t>ab'anan laa'at maak'a' taak'ul.</t>", "8": "<t>Ka'ajwi' taate xsa' laawu</t> <t>ut taawil xq'ajkamunkileb' li ink'a' useb' xna'leb'.</t>", "9": "<pb/><t>“Li Qaawa' a'an linmuheelahom”, chankat.</t> <t>Wi xasik' li Nimajwal Yos cho'q aasaqoonak,</t>", "10": "<t>ink'a' taanumtaaq li rahilal sa' aab'een</t> <t>chi moko taanach'oq li ch'a'ajkilal rik'in laamuheb'aal.</t>", "11": "<t>Li Qaawa' tixtaqlaheb' li x'ánjel chatenq'ankil</t> <t>re naq tate'xb'eres sa' chixjunil laab'eenik.<f>[214]</f></t>", "12": "<t>Eb' li ánjel tate'xk'am sa' ruq'eb'</t> <t>re naq ink'a' tattichk'oq chiru pek.<f>[215]</f></t>", "13": "<t>Taayeq' sa' laawoq li kaqkoj ut li k'anti',</t> <t>tatb'eeq sa' xb'een li ral li kaqkoj ut li mama' xul.<f>[216]</f></t>", "14": "<pb/><t>“Xq'axtesi rib' chiwu,</t> <t>jo'kan naq tinkol -chan li Qaawa'-;</t> <t>tinmuheela xb'aan naq naxnaw wu.</t>", "15": "<t>Naq tixyaab'a link'ab'a', laa'in tinsume.</t> <t>Wanqin chi xk'atq sa' xq'ehil li rahilal;</t> <t>laa'in tinkoloq re ut tink'e xloq'al.</t>", "16": "<t>Tinnajtob'resi roq li xyu'am chi yo'oon</t> <t>ut tink'ut chiru naq laa'in laj kolonel”.</t>"}