{"1": "<pb/><e>Re li xjolomileb' laj b'ichanel. Xsaalm eb' li ralal xk'ajol laj Kor√©.</e>", "2": "<pb/><t>Chejunilex laa'ex li tenamit, ab'ihomaq a'in;</t> <t>chex'ab'inq laa'ex li wankex junsut junrub'el choxa,</t>", "3": "<t>laa'ex li maak'a' eewankil</t> <t>ut li q'axal wank eeloq'al,</t> <t>jo' b'ihom jo' neb'a', ab'ihomaq a'in!</t>", "4": "<t>Ok we xyeeb'al choxahil na'leb',</t> <t>tinch'olob' xyaalal li naweek'a sa' li waanm;</t>", "5": "<t>tink'e inch'ool chi rab'inkil eb' li jaljookil ru aatin,</t> <t>rik'in aarp tink'e chi nawe'k li muqmuukil na'leb'.</t>", "6": "<pb/><t>K'a'ut naq tinxiwaq sa' xq'ehil li rahilal,</t> <t>naq sutsuuqin xb'aaneb' li ink'a' useb' xna'leb',</t>", "7": "<t>eb' li k'ojk'ookeb' xch'ool rik'in li k'aru wank reheb',</t> <t>ut neke'xnimob'resi rib' rik'in li xnimal ru xb'ihomaleb'?</t>", "8": "<t>Ch'olch'o naq maajun taaruhanq chi xkolb'al rib' xjunes</t> <t>chi moko xq'ajkamunkil chiru li Yos li xkolb'al li xyu'am.</t>", "9": "<t>Xb'aan naq q'axal terto nakole'k wi' li qayu'am</t> <t>ut maajun wa tz'aqalaq li tumin</t>", "10": "<t>re naq toj yo'yooqo ut ink'a' ta tookamq.</t>", "11": "<t>K'utk'u utan naq neke'kamk chixjunileb':</t> <t>li wankeb' xna'leb' jo'wi' eb' li jip ut li maak'a'eb' xna'leb';</t> <t>ut sa' ruq' jalaneb' chik te'xkanab' li xb'ihomaleb'.</t>", "12": "<t>Li xjuleb' a'anaq li rochocheb' chi junajwa,</t> <t>a'anaq li xmuheb'aaleb' junq'e junq'e kutan,</t> <t>us ta sa' xk'ab'a'eb' wank li xhuhil li xch'och'eb'.</t>", "13": "<pb/><t>Li winq ink'a' nakanaak rik'in li xb'ihomal chi junelik,</t> <t>chanchan b'an eb' li xul li neke'kamk.<f>[109]</f></t>", "14": "<pb/><t>Jo'ka'in te'xk'ul eb' li neke'xk'e xloq'al xjuneseb' rib';</t> <t>jo'ka'in te'oso'q li neke'xnimob'resi rib'eb'.</t>", "15": "<t>Jo'kaqeb' li karneer naq te'k'ame'q sa' xb'alb'a;</t> <t>a' li kamk laj k'aak'alehom reheb'.</t> <t>Eb' li tiikeb' xch'ool te'wanq xwankil sa' xb'eeneb'.</t> <t>Eq'la ajwi' na'ok chi lajk li xch'och'el xsululeb',</t> <t>ut li xb'alb'a a'anaq li rochocheb' chi junelik!</t>", "16": "<t>A'ut li Yos tinxkol chiru xwankil li kamk</t> <t>ut tinixk'am rik'in.</t>", "17": "<pb/><t>Matk'oxlak wi wank junaq na'ok chi b'ihomo'k,</t> <t>naq nak'ihank ut natamk li xjunkab'lal,</t>", "18": "<t>xb'aan naq sa' li xkamik maak'a' tixk'am chirix,<f>[110]</f></t> <t>chi moko li xjunkab'lal taaxik rochb'een.</t>", "19": "<t>Naq toj yo'yo, mare xreek'a xsahil li xch'ool</t> <t>ut eb' li poyanam xe'xnima xk'ab'a' xb'aan li xb'ihomal;</t>", "20": "<t>ab'anan taaq'ajq taasutq'iiq rik'ineb' li xna' xyuwa'</t> <t>li maajoq'e chik te'ril li kutan saqenk.</t>", "21": "<pb/><t>Li winq ink'a' nakanaak rik'in li xb'ihomal chi junelik,</t> <t>chanchan b'an eb' li xul li neke'kamk.</t>"}