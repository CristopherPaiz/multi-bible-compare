{"1": "<pb/><t>At Qaawa', aawik'in ninmuhenk,</t> <t>maajaruj taxaq taasachb'esiiq inch'ool chawix!</t>", "2": "<t>Sa' xk'ab'a' xtiikilal laach'ool chinaakol ut ach'ab'in;</t> <t>k'e laaxik chi wab'inkil ut chinaakol!</t>", "3": "<t>Laa'at taxaq linsaqoonak, linkawil ochoch b'arwi' tinkol wib',</t> <t>xb'aan naq relik chi yaal naq laa'at linsaqoonak ut linkawil ochoch.</t>", "4": "<pb/><t>At inYos, chinaakol sa' ruq' li ink'a' us xna'leb';</t> <t>chinaakol taxaq chiru li nab'aanunk maa'usilal ut nayoob'ank raaxiik'.</t>", "5": "<t>Xb'aan naq laa'at li woyb'enihom, at Qaawa';</t> <t>chalen chaq sa' insaajilal kaw linch'ool aawik'in, at inYos.</t>", "6": "<t>Naq toj maji' nin'ilok kutan,</t> <t>ak ninkuutu wib' aawik'in;</t> <t>chalen chaq sa' linsiyajik rik'in linna',</t> <t>laa'at nakat-ilok chaq we:</t> <t>laa'in tink'e aaloq'al chi junelik.</t>", "7": "<pb/><t>Naab'aleb' neke'sachk xch'ool chi wilb'al,</t> <t>ab'anan laa'at linkawil saqoonak.</t>", "8": "<t>Junelik ninye: “K'ajo' laaloq'al!”, chankin;</t> <t>ninterq'usi laak'ab'a' chixjunil li kutan.</t>", "9": "<pb/><t>Minaatz'eqtaana taxaq sa' lintiixilal,</t> <t>minaakanab' injunes naq yooq chi lajk linmetz'ew.</t>", "10": "<t>Xb'aan naq k'ajo' neke'aatinak chiwix eb' li xik' neke'ilok we;</t> <t>eb' li neke'ajok inkamsinkil neke'k'uub'ank ut neke'xye:</t>", "11": "<t>“Taaqehomaq ut chapomaq:</t> <t>xkanab'aak xjunes xb'aan li Yos</t> <t>ut maajun chik taakoloq re”.</t>", "12": "<pb/><t>At inYos, matkanaak chi najt wik'in;</t> <t>at inNa' at inYuwa', chaseeb'a chaq aawib' chintenq'ankil!</t>", "13": "<t>Ink'a' us che'elq ut che'sache'q xwankil eb' li neke'ajok inkamsinkil;</t> <t>xutaanal che'kanaaq ut sachsooq xch'ooleb'</t> <t>li neke'yoob'ank raaxiik' chiwix laa'in.</t>", "14": "<pb/><t>A'ut laa'in k'ojk'ooq inch'ool aawik'in</t> <t>ut q'axal chik tinnima aaloq'al.</t>", "15": "<t>Tinpuktesi resil li xtiikilal laach'ool</t> <t>ut tinch'olob' laakolom chixjunil li kutan.</t>", "16": "<t>Tin'ok xyeeb'al li sachb'ach'oolej xab'aanu, at Qaawa';</t> <t>tinjultika junelik naq ka'jat wi' laa'at tiik aach'ool.</t>", "17": "<pb/><t>At inYos, chalen chaq sa' linsaajilal xinaatzol ut xinaatij,</t> <t>ut toj chalen anaqwan ninye resil eb' laasachb'ach'oolej.</t>", "18": "<t>Ut anaqwan naq xin'ok chi tixk ut saqeb' chik li wismal,</t> <t>minaakanab' injunes, at inNa' at inYuwa',</t> <t>re naq toj tinpuktesi resil li xnimal aawankil</t> <t>reheb' li tenamit toj chaalel.</t>", "19": "<pb/><t>At inYos, li xtiikilal laach'ool nawulak toj sa' choxa;</t> <t>k'ajo' xnimal li sachb'ach'oolej xab'aanu.</t> <t>Ani ta chik junaq kama' laa'at?</t>", "20": "<t>Us ta xinaak'e chi rilb'aleb' li k'iila ch'a'ajkilal ut rahilal,</t> <t>ab'an taak'e wi' chik inyu'am;</t> <t>tulinaawisi sa' xchamal li jul wankin wi',</t>", "21": "<t>taanimob'resi linloq'al ut taak'ojob' wi' chik li waanm.</t>", "22": "<pb/><t>Ut laa'in tinyoxinq chawu rik'in aarp;</t> <t>at inYos, tinb'icha xnimal laatiikilal,</t> <t>tinwajb'aq cho'q aawe, at xYos laj Israel.</t>", "23": "<t>K'ajo' xsahil li waanm naq tinyaab'a laak'ab'a'!</t> <t>Chi anchal linch'ool tinb'ichanq sa' xk'ab'a' laakolom.</t>", "24": "<t>Li ru'uj waq' tixseeraq'i laatiikilal chi junelik,</t> <t>xb'aan naq xe'sache'k xwankil ut xutaanal xe'kanaak</t> <t>chixjunileb' li xe'ajok raj inkamsinkil.</t>"}