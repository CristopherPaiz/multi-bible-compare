{"1": "<pb/><e>Re li xjolomileb' laj b'ichanel. Taab'ichamanq jo' chanru li xyaab': “Li xliryo li testiiw”. Xk'utum laj David.</e>", "2": "<e>Kitz'iib'aak naq kiyalok rik'ineb' laj Aram aj Naharáhin jo'wi' rik'ineb' laj Aram aj Sobá. Sa' li kutan a'an laj Johab kisutq'iik chaq ut kixq'axeb' ru kab'laju mil aj Edom sa' li xTaq'ahil li atz'am.</e>", "3": "<pb/><t>At Qaawa', xatjosq'o'k sa' qab'een,</t> <t>xoohaatz'eqtaana ut xoohaajuk';</t> <t>choohaawaklesi wi' chik anaqwan!</t>", "4": "<t>Xachiq'chiq'i ut xa'it'ixi li ruuchich'och';</t> <t>anaqwan chayiib'eb' li x'itz'ilal, xb'aan naq hame'k re.</t>", "5": "<t>K'ajo' li rahilal xak'e sa' xb'een laatenamit;</t> <t>nokootaktotk xookanaak xb'aan li b'iin xak'e qe.</t>", "6": "<t>Xak'e jun eetalil reheb' li neke'paab'ank aawe</t> <t>re naq te'ruhanq chi kole'k chiru li xna' simaj.</t>", "7": "<t>Choohaasume chaq ut choohaakol rik'in xwankil laawuq',</t> <t>re naq te'kole'q li raarookeb' aab'aan!</t>", "8": "<pb/><t>Li Yos x'aatinak chaq toj sa' li xloq'laj ochoch:</t> <t>“Ok we chi xjachinkil Sikén chi sa sa' inch'ool,</t> <t>tinb'is chixjunil li xtaq'ahil Sukot, chan.</t>", "9": "<t>We laa'in li xsutam Galahad ut Manasés;</t> <t>Efraín a'an xkoleb' linjolom</t> <t>ut Judá a'an linloq'laj b'aar.</t>", "10": "<t>Mohab a'an li emel xna'aj linch'ajleb';</t> <t>tinkut linperxaab' sa' xb'een Edom,</t> <t>ut tinb'ichanq xb'aan naq xinnumtaak sa' xb'eeneb' laj Filistea”.</t>", "11": "<pb/><t>Ani taab'eresinq we toj sa' li kawub'resinb'il tenamit?</t> <t>Ani taak'amoq linb'e chi xik toj Edom?</t>", "12": "<t>At Qaawa', laa'at xatkanab'ank qe qajunes</t> <t>ut ink'a' chik nakat-okenk chi yalok chiqix laa'o.<f>[127]</f></t>", "13": "<t>Maak'a' na'ok wi' li xtenq'ahom li winq;</t> <t>choohaatenq'a taxaq sa' li yalok.</t>", "14": "<t>Qochb'een li Yos taaqab'aanu sachb'ach'oolej;</t> <t>a'an taasachoq xwankil eb' li xik' neke'ilok qe!<f>[128]</f></t>"}