{"1": "<pb/><e>Re li xjolomileb' laj b'ichanel. Xsaalm laj David.</e>", "2": "<pb/><t>Li choxa naxye resil xloq'al li Qaawa',</t> <t>chixjunil li wank taqe'q naxpuktesi li xninqal ru xb'aanuhom.</t>", "3": "<t>Li kutan naxseeraq'i wulaj wulaj li xk'anjelahom li Yos,</t> <t>ut li q'oqyink naxnumsi resil chi junelik.</t>", "4": "<t>Us ta ink'a' neke'aatinak ut tik maak'a' neke'xye,</t> <t>chi moko naru rab'inkil xyaab' xkuxeb',</t>", "5": "<t>ab'an na'ab'imank resil junsut junrub'el choxa;</t> <t>toj sa' xmaril li ruuchich'och' nawulak li raatin.<f>[42]</f></t> <t>Sa' li choxa li Yos kixk'ojob' xmuheb'aal li saq'e:</t>", "6": "<t>ut chanchan junaq b'eelomej li na'elk sa' xwarib'aal,</t> <t>nasaho'k sa' xch'ool li saq'e naq na'elk chaq eq'la,</t> <t>kama' junaq aj aanilanel li naxchap xb'e chi aanilak.</t>", "7": "<t>Sa' xmaril li choxa wank li releb'aal</t> <t>ut nokox'elq toj junpak'al chik:</t> <t>maak'a' naru tixmuq rib' chiru li xtiqwal.</t>", "8": "<pb/><t>Li xchaq'rab' li Qaawa' a'an tz'aqal re ru,</t> <t>k'ajo' naq nak'ojob'ank ch'oolej;</t> <t>li xtaqlahom li Qaawa' a'an yaal,</t> <t>naxk'e xna'leb'eb' li tuulan.</t>", "9": "<t>Li raatin li Qaawa' a'an tiik ut sahil ch'oolej;</t> <t>li rajom li qaYos maak'a' reek',</t> <t>a'an naxkutanob'resi li qana'leb'.</t>", "10": "<t>Li roxloq'inkil li Qaawa' loq' ut maak'a' xmuxul,</t> <t>xaqxo xwankil chi junelik.</t> <t>Chixjunil li xchaq'rab' li Qaawa' a'an tz'aqal yaal,</t> <t>wankeb' xloq'al ut xtiikilal,<f>[43]</f></t>", "11": "<t>q'axal atawanb'ileb' ru chiru li oor,</t> <t>chiru li oor q'axal chaab'il;</t> <t>jwal ki'eb' chik chiru li xya'al kab',</t> <t>chiru li na'elk chaq sa' rochoch li kab'.<f>[44]</f></t>", "12": "<t>Jo'kan naq laj k'anjel chawu naxk'e xch'ool chirixeb',</t> <t>k'ajo' rusil xpaab'ankil a'an!</t>", "13": "<pb/><t>Ab'an ani ta naxnaw chixjunil linmaak?</t> <t>Chakuy taxaq li ninmaakob'k wi',</t> <t>chi ink'a' nink'e reetal.</t>", "14": "<t>Chakol ajwi' laj k'anjel chawu chiru li q'etq'etil;</t> <t>ink'a' taxaq chiwanq xwankil sa' inb'een.</t> <t>Toja' naq maak'a'aq inq'usb'al</t> <t>ut ink'a' tint'ane'q sa' li maa'usilal.</t>", "15": "<pb/><t>Chawab'i taxaq li waatin ninye,</t> <t>chiwulaq chawe chawu li k'aru nink'oxla,</t> <t>at Qaawa', insaqoonakat ut aj kololat we.</t>"}