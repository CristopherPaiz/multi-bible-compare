{"1": "<pb/><e>Xsaalm laj David. Kixb'icha naq ki'elk chiru laj Abimélek, yo chaq chi xpak'b'al rib' jo' kaan ru.</e>", "2": "<pb/><t>Tin'usilaatina li Qaawa' chi junelik,</t> <t>tinnima ru rik'in xtz'uumal we chi junelik.</t>", "3": "<t>Laa'in ninnima wib' sa' xk'ab'a' li Qaawa':</t> <t>ab'ihomaq laa'ex li neb'a' ut chisaho'q sa' eech'ool!</t>", "4": "<t>Qanimaaq ru li Qaawa' wochb'eenex,</t> <t>junxikikaqo chi xterq'usinkil li xk'ab'a'.</t>", "5": "<pb/><t>Xinpatz'ok re li Qaawa',</t> <t>ut a'an xinxsume chaq:</t> <t>xinrisi sa' chixjunil li xiw xiw wankin wi'.</t>", "6": "<t>Eb' li neke'xka'ya li Qaawa'</t> <t>taalemtz'unq li rilob'aaleb' kama' li saq'e;</t> <t>ink'a' te'kaqo'q xb'aaneb' xxutaan.</t>", "7": "<t>Naq li neb'a' naxyaab'a li xk'ab'a', na'ab'iik xb'aan;</t> <t>li Qaawa' nakolok re chiru chixjunil li xrahilal.</t>", "8": "<t>Li x'ánjel li Qaawa' naxk'aak'ale ut naxkoleb'</t> <t>jo'k'ihaleb' li neke'paab'ank chiru li Yos.</t>", "9": "<t>Yalomaq ut k'ehomaq reetal:</t> <t>makach'in xchaab'ilal li Qaawa'!<f>[74]</f></t> <t>Us xaq reheb' li neke'muhenk rik'in.</t>", "10": "<t>Cheroxloq'iiq li Qaawa' laa'ex li sik'b'il eeru xb'aan,</t> <t>xb'aan naq eb' li neke'paab'ank chiru</t> <t>maak'a' taamajelo'q reheb'.</t>", "11": "<t>Eb' li b'ihom neke'kanaak sa' neb'a'il ut sa' we'ej,</t> <t>ab'an eb' li neke'xsik' li Qaawa'</t> <t>maak'a' taamajelo'q reheb'.</t>", "12": "<pb/><t>Ex walal ink'ajol, kimqex ut chineerab'ihaq:</t> <t>twaj xk'utb'al cheru roxloq'inkil li Qaawa'.</t>", "13": "<t>Ma nakawaj naq najtaq roq laayu'am?</t> <t>Ma nakarahi naq sa taanumsi naab'aleb' li kutan?</t>", "14": "<t>Chara li ru'uj aawaq' chiru li ink'a' us,</t> <t>miwank li tik'ti' sa' xtz'uumal aawe;</t>", "15": "<t>chawisi aawib' sa' li maa'usilal ut chab'aanu li us,</t> <t>chasik' li tuqtuukilal ut chak'e aach'ool chirix a'an.</t>", "16": "<pb/><t>Li Qaawa' naxk'aak'aleheb' li tiikeb' ru xyu'am,</t> <t>ut narab'iheb' naq neke'xyaab'a li xk'ab'a'.</t>", "17": "<t>Ab'an xik' narileb' laj b'aanuhom maa'usilal<f>[75]</f></t> <t>re naq maak'a'aq chik xpatz'b'aleb' sa' ruuchich'och'.</t>", "18": "<t>Neke'xyaab'a xk'ab'a' li Qaawa', ut a'an narab'iheb';</t> <t>narisiheb' sa' chixjunil li rahilal wankeb' wi'.</t>", "19": "<t>Nach' wank li Qaawa' rik'ineb' li neke'maynak xch'ool:</t> <t>a'an naxkoleb' li maak'a' chik royb'enihomeb'.</t>", "20": "<pb/><t>Numtajenaq li rahilal neke'xk'ul li tiikeb' xch'ool;</t> <t>ab'an li Qaawa' na'isink reheb' sa' chixjunil.</t>", "21": "<t>A'an nakolok reheb' chixjunil li xb'aqeleb'</t> <t>re naq maajun junaq reheb' taatoqe'q.<f>[76]</f></t>", "22": "<t>Ab'an li ink'a' useb' xna'leb',</t> <t>a' li maa'usilal taakamsinq reheb';</t> <t>eb' li neke'tz'eqtaanank re li tiik xch'ool</t> <t>te'k'ehe'q xtojb'al rix li xmaakeb'.</t>", "23": "<t>Li Qaawa' naxkoleb' laj k'anjel chiru;</t> <t>maak'a'aq tojb'amaak sa' xb'eeneb' li neke'muhenk rik'in.</t>"}