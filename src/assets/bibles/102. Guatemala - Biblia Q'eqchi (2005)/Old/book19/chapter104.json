{"1": "<pb/><t>Tinnima ru li Qaawa' chi anchal linch'ool!</t> <t>At inYos, at inNa' at inYuwa',</t> <t>numtajenaq laawankil!</t> <t>Tiqib'anb'ilat rik'in laaloq'al</t>", "2": "<t>ut sutsuukat xb'aan li kutan saqenk.<f>[237]</f></t> <t>Kahel li choxa kama' nahelmank junaq t'ikr,</t>", "3": "<t>ut kayiib' laamuheb'aal sa' xb'eeneb' li ha'.</t> <t>Kak'eheb' li choql cho'q aab'eleb'aal ch'iich',</t> <t>ut nakatb'eek sa' xb'een xxik'eb' li iq'.<f>[238]</f></t>", "4": "<t>Nakak'eheb' li iq' cho'q aataql laa'at</t> <t>ut li raq'xam cho'q aj k'anjel chawu.<f>[239]</f></t>", "5": "<pb/><t>Kak'ojob' li ruuchich'och' sa' xb'een li rub'elankil,</t> <t>re naq ink'a' taa'eek'anq chi junajwa.</t>", "6": "<t>Kab'at li ruuchich'och' rik'in li palaw</t> <t>chi toj wankeb' chaq li ha' sa' xb'eeneb' li tzuul.</t>", "7": "<t>Ab'an kaq'useb' li ha', ut ke'ok chi elelik;</t> <t>jun xikikeb' naq ke'rab'i xyaab' laakaaq.</t>", "8": "<t>Ke'taqenkub'en sa'eb' li tzuultaq'a</t> <t>toj reetal ke'wulak sa' li na'ajej kawresinb'il aab'aan.</t>", "9": "<t>Aran karaq reetalil b'arwi' naru te'wanq,</t> <t>re naq ink'a' chik taab'ut'irq li ruuchich'och'.<f>[240]</f></t>", "10": "<pb/><t>Sa' aak'ab'a' laa'at neke'b'ululnak li yu'amha' sa'eb' li taq'a,</t> <t>ut neke'numje'k sa' xyanqeb' li ninqi tzuul!<f>[241]</f></t>", "11": "<t>Aran neke'uk'ak chixjunileb' li xul re li k'iche';</t> <t>neke'xk'ojob' xch'ool eb' li b'uur naq nachaqik reheb'.</t>", "12": "<t>Chi xk'atqeb' neke'sukub'k li kok' xul li neke'rupupik chiru choxa,</t> <t>ut sa' xyanqeb' li ruq' che' na'ab'imank xyaab' xkuxeb' naq neke'b'ichank.</t>", "13": "<pb/><t>Chalen toj taqe'q sa' laamuheb'aal nakat'aqresiheb' li tzuul,</t> <t>ut rik'in li naruuchin laak'anjel nanujak li ruuchich'och'.</t>", "14": "<t>Nakak'e chi moqk li pach'aya' cho'q xwaheb' li ketomq,</t> <t>ut neke'yo'laak li che' li neke'k'anjelak re li winq,</t> <t>re naq tixtaw sa' li ch'och' li xwa ruk'a':</t>", "15": "<t>li b'iin li nasaho'k wi' xch'ool,</t> <t>li aseeyt re naq taalemtz'unq li xnaq' ru</t> <t>ut li wa li nak'ehok kawilal.</t>", "16": "<t>Neke'lanb'ak li xche'k'aam li Qaawa',</t> <t>jo'wi' eb' li yaw awb'ileb' xb'aan, aran LÃ­bano.</t>", "17": "<t>Aran neke'sukub'k eb' li xik'anel xul;</t> <t>toj sa' ruq'eb' li chaj nakab'lak li nimla jotz.</t>", "18": "<t>Eb' li yuk neke'wank sa' xyanqeb' li ninqi tzuul</t> <t>ut eb' li imul neke'xtaw xsokeb' sa'eb' li pek.</t>", "19": "<pb/><t>Kayiib' li po re xb'eresinkileb' li honal,</t> <t>ut li saq'e li ak naxnaw jo'q'e taa'ok.<f>[242]</f></t>", "20": "<t>Nakataqla chaq li aak'ab', ut naq'oqyino'k:</t> <t>neke'elk chi b'eek chixjunileb' li xul sa' li k'iche'.</t>", "21": "<t>Eb' li kok' kaqkoj neke'xjap re chi xsik'b'al li xtzak,</t> <t>ut neke'xtz'aama xtzekemqeb' chiru li Yos.</t>", "22": "<t>Naq na'elk chaq li saq'e, neke'sutq'iik chi wark</t> <t>ut neke'xtunub' rib' sa' li xsokeb'.</t>", "23": "<t>Toja' naq naxik li winq sa' li xk'anjel</t> <t>ut naxtawasi rib' toj na'ewuuk.</t>", "24": "<pb/><t>K'ajo' xk'ihal laab'aanuhom, at Qaawa'!</t> <t>Xab'aanu chixjunil rik'in xnimal aana'leb';</t> <t>nujenaq li ruuchich'och' rik'in chixjunil laayoob'tesihom!</t>", "25": "<t>Aran wank li palaw q'axal nim ru ut helho;</t> <t>chisa' neke'b'ululnak eb' li k'iila xul:</t> <t>k'ajo' xk'ihaleb' li kok' jo'wi' eb' li ninq:</t>", "26": "<t>Chiru a'an neke'b'eek li jukub',</t> <t>jo'wi' li Mama' Xul li xayiib' re taab'atz'unq chisa'.<f>[243]</f></t>", "27": "<t>Chixjunileb' wankeb' royb'enihom aawik'in:</t> <t>neke'royb'eni naq taak'e xtzekemqeb' sa' xq'ehil.</t>", "28": "<t>Laa'at nakak'e reheb', ut eb' a'an neke'xk'ul;</t> <t>nakate laawuq', ut neke'k'ojlaak xch'ool.</t>", "29": "<t>Wi taamuq laawilob'aal chiruheb',</t> <t>q'axal te'xiwaq;</t> <t>wi taamaq' xmusiq'eb',</t> <t>te'kamq ut te'sutq'iiq wi' chik chi pojtz'il.</t>", "30": "<t>Ab'an naq nakataqla chaq laamusiq',</t> <t>nakayoob'tesiheb',</t> <t>ut naka'ak'ob'resi xb'een li ruuchich'och'.<f>[244]</f></t>", "31": "<pb/><t>Junelik taxaq loq'oninb'ilaq xk'ab'a' li Qaawa'!</t> <t>Chisaho'q xch'ool li Qaawa' rik'in li xb'aanuhom!</t>", "32": "<t>Naq naril li ruuchich'och',</t> <t>k'ajo' naq nahich'len!</t> <t>Ka'ajwi' naxtoch'eb' li tzuul,</t> <t>ut nab'utz'utz'nak xsib'el.</t>", "33": "<pb/><t>Tinb'icha xloq'al li Qaawa' chiru linyu'am,</t> <t>tinnima xk'ab'a' linYos jo' najtil tinwanq sa' ruuchich'och'.<f>[245]</f></t>", "34": "<t>Chiwulaq taxaq chiru li waatin,</t> <t>xb'aan naq li xsahil linch'ool nachalk rik'in li Qaawa'!</t>", "35": "<t>Che'oso'q ta eb' laj maak sa' ruuchich'och',</t> <t>ut ink'a' chik che'wanq li ink'a' useb' xna'leb'. <pb/>Tinnima ru li Qaawa' chi anchal linch'ool!</t>"}