{"1": "<pb/><e>Re li xjolomileb' laj b'ichanel. Xsaalm laj David.</e>", "2": "<pb/><t>At Qaawa', aawik'in ninmuhenk,</t> <t>maajaruj taxaq taasachb'esiiq inch'ool chawix!</t> <t>Chinaakol taxaq sa' xk'ab'a' laatiikilal,</t>", "3": "<t>chinaawab'i taxaq</t> <t>ut chaseeb'a chaq aawib' chinkolb'al!</t> <t>Laa'at taxaq linsaqoonak,</t> <t>linkawil ochoch b'arwi' tinkol wib',</t>", "4": "<t>xb'aan naq laa'at laj kolol we ut linkawilal. <pb/>Sa' xk'ab'a' laarahom chak'am inb'e ut chinaab'eres.</t>", "5": "<t>Chinaawisi taxaq sa' linra'lenkil xe'xk'e:</t> <t>relik chi yaal naq laa'at linmuheelahom.</t>", "6": "<t>Sa' laawuq' ninq'axtesi wib', at Qaawa';<f>[66]</f></t> <t>laa'at nakatkolok we, at inYos tiik aach'ool.</t>", "7": "<pb/><t>Xik' nawileb' li neke'loq'onink jalanil yos li maak'a' neke'ok wi';</t> <t>a'ut laa'in k'ojk'o li waanm rik'in li Qaawa'.</t>", "8": "<t>Chisaho'q linch'ool, chisaho'q li waanm</t> <t>sa' xk'ab'a' xnimal laarahom.</t> <t>Laa'at xawil naq q'axal xtoq'ob'aal wu</t> <t>ut xanaw chixjunil li xrahil li waanm;</t>", "9": "<t>ink'a' xinaaq'axtesi sa' ruq'eb' li xik' neke'ilok we,</t> <t>xinaak'e b'an chi b'eek sa' jun li na'ajej jwal helho ru.</t>", "10": "<pb/><t>Chawuxtaana taxaq wu, at Qaawa',</t> <t>xb'aan naq q'axal ra wankin.</t> <t>Xb'aan xyot'ik li waanm yo chi lajk xsa' li wu,</t> <t>jo'wi' linkux ut chixjunil lintib'el.</t>", "11": "<t>Yo chi oso'k linyu'am sa' li rahilal,</t> <t>yookin chi tixk xb'aan li tz'uyink ut li yaab'ak;</t> <t>xlajk linmetz'ew xb'aan li ra nink'ul:</t> <t>chanchan puk'inb'il linb'aqel naq naweek'a.</t>", "12": "<pb/><t>Se'b'eetalin xb'aaneb' chixjunil li xik' neke'ilok we,</t> <t>nikine'xyib' aj chik chixjunileb' li wechkab'al.</t> <t>K'ajo' naq nikine'xxiwa eb' li wech'alal;</t> <t>jo'k'ihal li nekeb'ink'ul sa' b'e,</t> <t>neke'elelik chiwu.<f>[67]</f></t>", "13": "<t>Tz'eqb'ilin chirix ch'oolej</t> <t>jo' na'uxk re junaq kamenaq,</t> <t>kama'in aj chik junaq jorol sek'.</t>", "14": "<t>Nawab'i li aatin neke'xyoob' chiwix li k'iila tenamit</t> <t>-xiw xiw yalaq b'ar-<f>[68]</f></t> <t>naq neke'xjunaji rib' chinrahob'tesinkil</t> <t>ut neke'raj raj inkamsinkil.</t>", "15": "<pb/><t>A'ut laa'in kaw linch'ool aawik'in, at Qaawa';</t> <t>ninye sa' li waanm: “Laa'at linYos!”.</t>", "16": "<t>Sa' laawuq' wank linyu'am,</t> <t>chinaakol taxaq sa' ruq'eb' li xik' neke'ilok we,</t> <t>sa' ruq'eb' li neke'rahob'tesink we.</t>", "17": "<t>Chak'ut taxaq xsahil aawu re laj k'anjel chawu</t> <t>ut chinaakol taxaq sa' xk'ab'a' laarahom!</t>", "18": "<t>At Qaawa',</t> <t>ink'a' taxaq xutaanal tinkanaaq rik'in xyaab'ankil laak'ab'a';</t> <t>a'eb' b'an li ink'a' useb' xch'ool che'kanaaq sa' xutaan,</t> <t>ch'anch'ooqeb' taxaq naq te'xik sa' xb'alb'a.</t>", "19": "<t>Che'memo'q taxaq eb' laj tik'ti',</t> <t>eb' li neke'hob'ok re li tiik xch'ool</t> <t>rik'in q'etq'etil ut majewank.</t>", "20": "<pb/><t>At Qaawa', k'ajo' xnimal laawusilal</t> <t>cho'q reheb' li neke'loq'onink aawe:</t> <t>nakahoy laarahom sa' xb'eeneb' li neke'muhenk aawik'in,</t> <t>chiruheb' chixjunil li poyanam.</t>", "21": "<t>Nakamuheelaheb' rub'el laawoq rub'el laawuq',</t> <t>re xjek'b'aleb' rik'ineb' li neke'yoob'ank ch'a'ajkilal;</t> <t>nakamuqeb' sa' laaloq'laj muheb'aal</t> <t>chiruheb' li neke'sachok rik'in ru'uj raq'eb'.</t>", "22": "<pb/><t>Usilaatinanb'il taxaq li Qaawa' xb'aan li xrahom:</t> <t>a'an kixb'aanu cho'q we sachb'ach'oolej</t> <t>naq sutsuukin chaq xb'aaneb' li xik' neke'ilok we.</t>", "23": "<t>Laa'in xinye sa' lin'ookel k'a'uxl:</t> <t>“Xin'isiik rub'el laawoq rub'el laawuq'!”.</t> <t>Ab'anan naq xinyaab'a laak'ab'a',</t> <t>xawab'i chaq lintz'aamahom.</t>", "24": "<pb/><t>Cherahaq taxaq li Qaawa' laa'ex li nekexpaab'ank chiru.</t> <t>Li Qaawa' naxk'aak'aleheb' li neke'loq'onink re,</t> <t>a'ut numtajenaq wi' chik ra te'xk'ul</t> <t>jo'k'ihaleb' li neke'xq'etq'eti rib'.</t>", "25": "<t>Kawaq leech'ool ut yalyo'q eeq'e chi k'anjelak</t> <t>chejunilex li k'ojk'o leech'ool rik'in li Yos!</t>"}