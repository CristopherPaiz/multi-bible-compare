{"1": "<pb/><e>Re li xjolomileb' laj b'ichanel. Xsaalm laj David.</e>", "2": "<pb/><t>Xink'ojob' linch'ool rik'in li Qaawa',</t> <t>ut a'an xk'utzub' chaq rib'</t> <t>re rab'inkil li xyaab' inkux.</t>", "3": "<t>Xinrisi chaq sa' xchamal li jul,</t> <t>xinrisi sa' li saab' ha' yookin wi' chi sub'e'k,</t> <t>xinxk'e chi b'eek sa' xb'een li saqoonak:</t> <t>maak'a' chik tink'ul sa' linb'eenik.</t>", "4": "<t>Xk'e chinb'icha jun li ak' b'ich</t> <t>re xnimankil ut xb'ichankil ru li qaYos.</t> <t>Naab'aleb' xe'ilok re ut xe'xkub'si xwankil,</t> <t>xe'xk'ojob' xch'ooleb' rik'in li Qaawa'.</t>", "5": "<t>Us xaq re li xkawuuk xch'ool rik'in li Yos,</t> <t>us xaq re li ink'a' naxjunaji rib' rik'ineb' li q'etq'et,</t> <t>a'eb' li sachenaqeb' chirixeb' li jalanil yos.</t>", "6": "<pb/><t>At Qaawa', at inYos, naab'al li sachb'ach'oolej xab'aanu,</t> <t>k'ajo' xk'ihal li xninqal ru aak'a'uxl chiqix:</t> <t>maajun truuq xjuntaq'eetankil rib' aawik'in!</t> <t>Nawaj raj xyeeb'al resil ut xpuktesinkil,</t> <t>ab'an ink'a' ninruhank chi rajlankileb'.</t>", "7": "<pb/><t>Mayejak ut yeechi'ink ink'a' xawaj,</t> <t>xteeb'al b'an chik linxik xab'aanu.</t> <t>Ink'a' xapatz' k'atb'il xul chi moko mayejak;</t>", "8": "<t>jo'kan naq xinye: We'kin, chalk we, chankin.</t> <t>Tz'iib'anb'il chiwix sa' li b'otb'ookil hu</t>", "9": "<t>naq tento tinb'aanu laawajom.</t> <t>At inYos, k'ajo' naq nasaho'k linch'ool chapaab'ankil,</t> <t>wank laaChaq'rab' sa' li waanm chi junelik.<f>[95]</f></t>", "10": "<t>Xinpuktesi resil li xtiikilal laach'ool sa' li nimla ch'utam;</t> <t>ink'a' xintz'ap xsa' we,</t> <t>ch'olch'o chawu, at Qaawa'.</t>", "11": "<t>Moko xintz'ap ta sa' li waanm naq tiik aach'ool,</t> <t>xinpuktesi b'an resil laachaab'ilal ut laakolom;</t> <t>ink'a' xinmuq laarahom ut laawuxtaan chiru laatenamit.</t>", "12": "<pb/><t>A'ut laa'at, at Qaawa', maakanab' taxaq ruxtaanankil wu;</t> <t>sa' xk'ab'a' laarahom ut laatiikilal</t> <t>chinaak'aak'ale taxaq chi junelik.</t>", "13": "<t>Xb'aan naq naab'al li rahilal sutsuukin wi',</t> <t>ink'a' naru rajlankileb'.</t> <t>Xnumtaak li maak sa' inb'een</t> <t>ut ink'a' chik saqenk nin'ilok:</t> <t>q'axal numtajenaqeb' chik linmaak</t> <t>chiruheb' li rismal linjolom;</t> <t>k'ajo' naq nach'inank linch'ool.</t>", "14": "<pb/><t>Chakuy taxaq inmaak, at Qaawa', ut chinaakol;</t> <t>seeb'a chaq aawib' chintenq'ankil, at Qaawa'!</t>", "15": "<t>Che'kanaaq sa' xutaan ut che'sachq sa' xch'ooleb'</t> <t>chixjunileb' li neke'ajok inkamsinkil!</t> <t>Che'sutq'iiq chirixeb' chi sachsooqeb' xna'leb'</t> <t>eb' li neke'ajok xb'aanunkil maa'usilal we!</t>", "16": "<t>Che'q'ajq chirixeb' xb'aaneb' xxutaan</t> <t>eb' li neke'se'enk we: “Ja, ja!”, chankeb'.</t>", "17": "<pb/><t>Ab'an che'nujaq rik'in nimla sahil ch'oolej</t> <t>chixjunileb' li neke'sik'ok aawe.</t> <t>Che'xye chi junelik</t> <t>jo'k'ihaleb' li neke'rahok re laakolom:</t> <t>“Q'axal nim li Qaawa'!”, cha'qeb'.</t>", "18": "<pb/><t>Us ta laa'in maak'a' wank we ut q'axal xtoq'ob'aal wu,</t> <t>ab'an li Qaawa' na'ilok we.</t> <t>At inYos, matb'ayk chaq:</t> <t>laa'at laj tenq'ahom we ut laj kolol we.</t>"}