{"1": "<pb/><t>Xaqlin, at Qaawa', laa'at aj eeqajunel,</t> <t>laa'at li Yos li nakaweeqajuni li ink'a' us.</t>", "2": "<t>Chak'ut chaq laawankil,</t> <t>laa'at aj raqol aatin sa' xb'een li ruuchich'och',</t> <t>ut chak'e chi xtojb'aleb' xmaak eb' li q'etq'et!</t>", "3": "<pb/><t>Jo' najtil chik te'saho'q sa' xch'ool li ink'a' useb' xna'leb'?</t> <t>Jo' najtil chik te'numtaaq sa' qab'een, at Qaawa'?</t>", "4": "<t>Neke'choqoqnak, junes yib' aj aatin neke'xye;</t> <t>k'ajo' naq neke'xnimob'resi rib'</t> <t>chixjunileb' laj b'aanuhom maa'usilal.</t>", "5": "<pb/><t>A' laatenamit neke'xrahob'tesi, at Qaawa',</t> <t>ut neke'xjuk' xwankil li sik'b'ileb' ru aab'aan.</t>", "6": "<t>Neke'xkamsi li xmalka'an ut laj ab'l tenamit;</t> <t>neke'xtoq xkux li neb'a'yox.</t>", "7": "<t>Neke'xyehatq: “Maak'a' naril li Qaawa',</t> <t>li xYos laj Jakob ink'a' naxk'e reetal”.</t>", "8": "<pb/><t>K'ehomaq reetal, ex tenamit li maak'a' eena'leb';</t> <t>ex jip, toj jo'q'e teetaw xyaalal?</t>", "9": "<t>Ma maak'a' trab'i li xyiib'ank re li xikej?</t> <t>Ma maak'a' tril li xyiib'ank re xsa' li uhej?</t>", "10": "<t>Li naq'usuk reheb' li tenamit,</t> <t>ma ink'a' tixk'eheb' chi xtojb'al xmaakeb'?</t> <t>Ma ink'a' tixnaw chixjunil,</t> <t>li nak'ehok xna'leb' li poyanam?</t>", "11": "<t>Li Qaawa' naxnaw xk'a'uxl li poyanam,</t> <t>naxnaw naq a'an yal maak'a' na'ok wi'.<f>[217]</f></t>", "12": "<pb/><t>Us xaq re li nakak'e xna'leb', at Qaawa',</t> <t>ut nakatzol rik'in laachaq'rab':</t>", "13": "<t>taawanq sa' tuqtuukilal sa' xq'ehil li rahilal,</t> <t>a'ut li ink'a' useb' xch'ool taab'ekmanq xjuleb'.</t>", "14": "<t>Xb'aan naq li Qaawa' ink'a' tixtz'eqtaana li xtenamit,</t> <t>chi moko tixkanab' xjunes li reechanihom.</t>", "15": "<t>Taaraqmanq wi' chik aatin sa' tiikilal,</t> <t>ut chixjunileb' li tiikeb' xch'ool te'saho'q rik'in li yaal.</t>", "16": "<pb/><t>Ani taakoloq we sa' ruq'eb' li ink'a' useb' xna'leb'?</t> <t>Ani taa'okenq chiwix chiruheb' laj b'aanuhom maa'usilal?</t>", "17": "<t>Wi ta li Qaawa' ink'a' xinxtenq'a,</t> <t>ak raj wankin sa' xyanqeb' li kamenaq.</t>", "18": "<t>Rajlal naq xinye: “Ok we chi tichk'ok”,</t> <t>a' chik laawusilal xkuutunk we, at Qaawa'.</t>", "19": "<t>Naq numtajenaq namayok sa' inch'ool,</t> <t>laa'at nakak'ojob' ut nakasahob'resi li waanm.</t>", "20": "<t>Ma aakomoneb' tab'i' li neke'raqok aatin sa' b'alaq'il,</t> <t>eb' li neke'muxuk re li chaq'rab' rik'in rahob'tesink?</t>", "21": "<t>Neke'raj xkamsinkil li tiik xch'ool</t> <t>ut neke'xteneb' li kamk sa' xb'eeneb' li maak'a'eb' xmaak.</t>", "22": "<pb/><t>A'ut li Qaawa' ninkol wi' wib',</t> <t>linYos a'an li saqoonak li ninmuhenk wi'.</t>", "23": "<t>A'an taak'ehoq chi xtojb'aleb' xmaak eb' laj b'aanuhom maa'usilal,</t> <t>tixsach ruheb' li yib'ru xna'leb'eb'.</t> <t>Li Qaawa' li qaYos tixjuk'eb' xwankil chi junajwa.</t>"}