{"1": "<pb/><e>Xsaalm laj Asaf.</e> <pb/><t>At Qaawa', eb' li poyanam xe'okje'k sa' laach'och',</t> <t>xe'xmux ru laaloq'laj ochoch,</t> <t>xe'xkanab' chi po'lemil laatenamit Jerusalén.<f>[184]</f></t>", "2": "<t>Xe'xkanab' li xch'och'el xsululeb' laj k'anjel chawu</t> <t>cho'q xtzekemqeb' li xul neke'xik'ank chiru choxa;</t> <t>xe'xk'e ajwi' li xtib'eleb' laawamiiw chi xtiweb' li josq' aj xul.</t>", "3": "<t>Kama' li ha' naq xe'xhoy li xkik'eleb' chi xsutam Jerusalén,</t> <t>ut maajun xmuquk reheb'!</t>", "4": "<t>Xutaanalo wi' chiruheb' li tenamit nach' wankeb',</t> <t>eb' li wankeb' chi qasutam nokoohe'xse'e ut nokoohe'reetz'u.</t>", "5": "<pb/><t>Toj jo' najtil chik yooq laajosq'il, at Qaawa'?</t> <t>Ma junelik taak'atoq laajosq'il kama' li xam?</t>", "6": "<t>Chapo' laach'ool sa' xb'eeneb' li poyanam li ink'a' neke'xnaw aawu,</t> <t>sa' xb'eeneb' li tenamit li ink'a' neke'xyaab'a laak'ab'a'.</t>", "7": "<t>Xb'aan naq xe'xsach ru laj Jakob,</t> <t>xe'xpoqle chixjunil li reechanihom.<f>[185]</f></t>", "8": "<t>Ink'a' taxaq chijultiko'q aawe li xmaakeb' li qaxe' qatoon;</t> <t>xb'aan xnimal laarahom seeb'a chaq aawib' chi qatenq'ankil:</t> <t>q'axal ra wanko, ink'a' chik naqakuy.</t>", "9": "<pb/><t>At Qaawa', at aj Kolol qe, choohaatenq'a taxaq,</t> <t>sa' xk'ab'a' li xnimal aaloq'al.</t> <t>Choohaakol taxaq, chakuy chasach ta qamaak</t> <t>sa' xk'ab'a' laawankilal ut laatiikilal.</t>", "10": "<t>K'a'ut naq te'xye eb' li poyanam:</t> <t>“B'ar wank li xYoseb'?”.<f>[186]</f></t> <t>Chak'ut taxaq chiqu, sa' xyanqeb' li poyanam,</t> <t>naq laa'at nakaweeqajuni li xkik'eleb' laj paab'anel.</t>", "11": "<t>Chiwulaq ta aawik'in li xyaab' xkuxeb' li wankeb' sa' tz'alam;</t> <t>rik'in xwankilal laatel chakoleb' taxaq</t> <t>li ak teneb'anb'il kamk sa' xb'eeneb'.</t>", "12": "<pb/><t>Q'axal xate'xhob' li tenamit li nach' wankeb':</t> <t>chak'e reeqaj a'an, at Qaawa',</t> <t>wuqub' sut ta chik che'xkul reeqajunkil!</t>", "13": "<t>Ut laa'o laatenamit,</t> <t>aakarneer li nakab'eres laa'at,</t> <t>tooyoxinq chawu chi junelik</t> <t>ut tqapuktesi resil li xnimal aaloq'al junq'e junq'e kutan.</t>"}