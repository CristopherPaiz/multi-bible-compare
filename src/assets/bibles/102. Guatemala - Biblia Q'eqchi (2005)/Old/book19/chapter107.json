{"1": "<pb/><t>Chexyoxinq chiru li Qaawa' xb'aan naq chaab'il,</t> <t>li xrahom wank chi junelik!<f>[289]</f></t>", "2": "<t>Xyehaqeb' a'in li kolb'ileb' xb'aan li Qaawa',</t> <t>eb' li ke'isiik sa' ruq' li xik' neke'ilok reheb',</t>", "3": "<t>eb' li ke'ch'utub'aak sa' xyanqeb' li tenamit,</t> <t>chalen sa' releb'l ut toj sa' rokeb'l li saq'e,</t> <t>chalen sa' releb'l ut toj sa' rokeb'l li iq'.</t>", "4": "<pb/><t>Ke'xb'eeni rib' sa' li chaqich'och', sa' junesal na'ajej,</t> <t>chi ink'a' neke'xtaw xb'ehil junaq tenamit te'wanq wi'.</t>", "5": "<t>Te'tz'okaje'q ut te'chaqiqatq reheb',</t> <t>ka'aj chik maa neke'kamk.</t>", "6": "<t>Ab'an sa' xyot'ikeb' xch'ool ke'xpatz' xk'ab'a' li Qaawa',</t> <t>ut ke'kole'k chiru li xch'a'ajkilaleb'.</t>", "7": "<t>Kixb'eresiheb' sa' li tiikil b'e</t> <t>toj reetal ke'wulak sa' li tenamit te'wanq wi'.</t>", "8": "<pb/><t>Chexyoxinq chiru li Qaawa' xb'aan naq aj rahonel,</t> <t>rik'inatq li sachb'ach'oolej kixb'aanu cho'q reheb' chixjunil!</t>", "9": "<t>Xb'aan naq kixk'ojob' xch'ool li taachaqiq re,</t> <t>ut li jwal taatz'okaaq kixk'e xtzekemq chi yo'oon.</t>", "10": "<pb/><t>Ke'wank chaq sa' li aak'ab' ut sa' li q'oqyink,</t> <t>chapchookeb' rik'in kareen ut rik'in ch'iich',</t>", "11": "<t>xb'aan naq ke'xq'et raatin li Qaawa'</t> <t>ut ke'xtz'eqtaana li xk'uub'ahom li Nimajwal Yos.</t>", "12": "<t>Jo'kan naq kixk'eheb' chi lub'tasiik xch'ooleb' rik'in kawil k'anjel,</t> <t>ut ke'oso'je'k chi maajun naruhank chi xtenq'ankileb'.</t>", "13": "<t>Ab'an sa' xyot'ikeb' xch'ool ke'xpatz' xk'ab'a' li Qaawa',</t> <t>ut ke'kole'k chiru li xch'a'ajkilaleb':</t>", "14": "<t>kirisiheb' sa' li aak'ab' ut sa' li q'oqyink,</t> <t>ut kixt'upi li kareen b'ak'b'ookeb' wi'.</t>", "15": "<pb/><t>Chexyoxinq chiru li Qaawa' xb'aan naq aj rahonel,</t> <t>rik'inatq li sachb'ach'oolej kixb'aanu cho'q reheb' chixjunil!</t>", "16": "<t>Kixtoqi li q'anch'iich' chapchookeb' wi' li okeb'aal,</t> <t>ut kixmuri chixjunil li tz'aptz'o wi' li tz'alam.</t>", "17": "<pb/><t>Q'axal ke'yajerk xb'aan xmaa'usilaleb',</t> <t>numtajenaq xtoq'ob'aal ruheb' xb'aan li xmaakeb'.</t>", "18": "<t>Neke'yib'o'k xch'ool xb'aan li tzekemq,</t> <t>kach'in chik maa ke'kanaak rub'el xwankil li kamk.</t>", "19": "<t>Ab'an sa' xyot'ikeb' xch'ool ke'xpatz' xk'ab'a' li Qaawa',</t> <t>ut ke'kole'k chiru li xch'a'ajkilaleb'.</t>", "20": "<t>Kixtaqla chaq li raatin ut kixk'irtasiheb',</t> <t>kirisiheb' sa' xjulel li kamk.</t>", "21": "<pb/><t>Chexyoxinq chiru li Qaawa' xb'aan naq aj rahonel,</t> <t>rik'inatq li sachb'ach'oolej kixb'aanu cho'q reheb' chixjunil!</t>", "22": "<t>Chexmayejaq ut chexyoxinq,</t> <t>yehomaq resil li xninqal xb'aanuhom chi sa sa' eech'ool!</t>", "23": "<pb/><t>Ke'ok sa' li jukub' ut ke'xchap xb'e sa' li palaw,</t> <t>ut ke'xk'am xk'ay re yakok sa'atqeb' li k'iila ha'.</t>", "24": "<t>Ke'ril li xninqal xb'aanuhom li Qaawa',</t> <t>chixjunileb' li sachb'ach'oolej kixb'aanu sa' xb'een li palaw.</t>", "25": "<t>Ki'aatinak, ut kichalk jun kawil iq'</t> <t>li kixwaklesi li xkaw oq li palaw.</t>", "26": "<t>Neke'taqen toj sa' choxa,</t> <t>neke'kub'en toj sa' xchamal li ha';</t> <t>k'ajo'eb' xxiw, ka'aj chik maa neke'oso'k!</t>", "27": "<t>Neke'xb'alq'usihatq rib',</t> <t>neke'taktotk kama' wi' te'kalaaq,</t> <t>ut maak'a' na'ok wi' li xseeb'al xch'ooleb'.</t>", "28": "<t>Ab'an sa' xyot'ikeb' xch'ool ke'xpatz' xk'ab'a' li Qaawa',</t> <t>ut ke'kole'k chiru li xch'a'ajkilaleb'.</t>", "29": "<t>Ch'anch'o kixkanab' li kaqsut-iq',</t> <t>ch'anaamil ajwi' li xkaw oq li palaw.</t>", "30": "<t>Naq ke'ril a'an, q'axal ke'saho'k sa' xch'ool,</t> <t>ut li Yos kixk'ameb' sa' li hilob'aal jukub' sik'b'il xb'aaneb'.</t>", "31": "<pb/><t>Chexyoxinq chiru li Qaawa' xb'aan naq aj rahonel,</t> <t>rik'inatq li sachb'ach'oolej kixb'aanu cho'q reheb' chixjunil.</t>", "32": "<t>Chenima xk'ab'a' naq ch'utch'uuqeb' li tenamit,</t> <t>chek'ehaq xloq'al naq te'xch'utub' rib'eb' li cheekel winq.</t>", "33": "<pb/><t>A'an nasutq'isink reheb' li nima' cho'q chaqich'och'</t> <t>ut naxk'e chi chaqik eb' li yu'amha'.</t>", "34": "<t>Naxkanab' li chaab'il ch'och' cho'q pek atz'am,</t> <t>xb'aan li xmaa'usilaleb' xch'ool li winq wankeb' aran.</t>", "35": "<t>Naxsutq'isi li chaqich'och' cho'q kaq'nab',</t> <t>ut li joxk' nakanaak chi yu'amha'.<f>[290]</f></t>", "36": "<t>Aran naxk'eheb' chi wank li te'tz'okaaq,</t> <t>ut eb' a'in ke'xwaklesi xninqal tenamit.</t>", "37": "<t>Ke'awk sa'atqeb' li k'aleb'aal, ke'raw li uub';</t> <t>ut naab'al li ru li awimq ke'xxok chaq.</t>", "38": "<t>Li Qaawa' kirosob'tesiheb' ut q'axal ke'k'ihank;</t> <t>ink'a' kixk'e chi lajk eb' li xketomq.</t>", "39": "<t>Chirix chik a'an ink'a' chik k'i ke'kanaak ut lub'luukeb' aj chik;</t> <t>naab'al li rahilal ut ch'a'ajkilal ke'xk'ul chaq.</t>", "40": "<t>Ab'an li Yos kik'ehok majewank sa' xb'eeneb' li xninqal ru winq</t> <t>ut kixyoolesiheb' chi xb'eeninkileb' rib'</t> <t>sa' chaqich'och' b'arwi' maak'a' li b'e.<f>[291]</f></t>", "41": "<t>Li Qaawa' narisiheb' li neb'a' sa' xrahilaleb'</t> <t>ut naxk'ihob'resi li xjunkab'aleb'</t> <t>jo' neke'k'ihank li ketomq.</t>", "42": "<t>K'ajo' naq neke'saho'k li tiikeb' xch'ool chi rilb'al a'an;</t> <t>a'ut li ink'a' useb' xna'leb' maak'a' chik neke'xye.</t>", "43": "<pb/><t>Wi wank junaq li wank xna'leb',</t> <t>chixk'uulahaq sa' xch'ool chixjunil a'in</t> <t>ut chixtawaq ru li xnimal xrahom li Qaawa'!</t>"}