{"1": "<pb/><e>Xsaalm laj David.</e> <pb/><t>Li Qaawa' a'an linkutan saqenk ut laj kolol we:</t> <t>ani tinxiwa ru?</t> <t>Li Qaawa' a'an li xkawilal linyu'am:</t> <t>k'a' naq siksootqin?</t>", "2": "<t>Naq neke'chalk sa' inb'een laj b'aanuhom maa'usilal</t> <t>ut eb' li xik' neke'ilok we neke'raj insachb'al,</t> <t>eb' a'an chik te'tichk'oq ut te't'ane'q.</t>", "3": "<t>Us ta te'chalq sa' inb'een jun tuub'eb' chi aj puub',</t> <t>ab'an ink'a' taaxiwaq linch'ool;</t> <t>us ta te'xyoob' jun li nimla yalok sa' inb'een,</t> <t>ab'an ink'a' taach'inanq li waanm.</t>", "4": "<pb/><t>Jun ajwi' xinpatz' re li Qaawa'</t> <t>ut ka'ajwi' a'in yookin chi xsik'b'al:</t> <t>naq tinwanq taxaq sa' rochoch li Qaawa'</t> <t>chixjunil li kutan re linyu'am,<f>[61]</f></t> <t>re xka'yankil li xchaq'alil ru li Qaawa'</t> <t>jo'wi' rilb'al li xloq'laj ochoch.</t>", "5": "<t>Xb'aan naq a'an taak'uluq we sa' xmuheb'aal</t> <t>sa' li kutan naq wanqin sa' rahilal;</t> <t>tinxmuq chi us sa' li xloq'laj ochoch</t> <t>ut tinxk'e sa' xb'een jun saqoonak.</t>", "6": "<t>Tikto tinwaklesi li wilob'aal</t> <t>sa' xb'eeneb' li xik' neke'ilok we sutsuukin wi'.</t> <t>Sa' xmuheb'aal li Yos tinyeechi'i linmayej chi sa sa' inch'ool,</t> <t>tinb'ichanq ut tinwajb'aq sa' xk'ab'a' li Qaawa'.</t>", "7": "<pb/><t>Chinaawab'i taxaq, at Qaawa',</t> <t>japjo we chayaab'ankil;</t> <t>chawuxtaana taxaq wu ut chinaasume chaq.</t>", "8": "<t>“Chasik' xnaq' ru”, chan we linch'ool.</t> <t>Relik chi yaal, a' li xnaq' aawu ninsik', at Qaawa';</t> <t>maamuq chiwu li xnaq' aawu!</t>", "9": "<t>Maatz'eqtaana laj k'anjel chawu xb'aan laajosq'il:</t> <t>ka'jat wi' laa'at laj tenq'ahom we.</t> <t>Minsachk sa' aach'ool, minaakanab' injunes,</t> <t>laa'at li Yos li nakatkolok we.</t>", "10": "<t>Us ta linna' linyuwa' tine'xkanab' injunes,</t> <t>ab'an a' chik li Qaawa' taa'iloq we.</t>", "11": "<pb/><t>Chak'ut chiwu laab'e, at Qaawa',</t> <t>chinaab'eres taxaq sa' li tiikilal</t> <t>xb'aan naq wankeb' li xik' neke'ilok we.</t>", "12": "<t>Minaaq'axtesi sa' ruq'eb' laj xik'il uuchineleb' we,</t> <t>xb'aan naq wan xe'wakliik chi xyeeb'al tik'ti' chiwix.</t> <t>K'ajo' naq neke'raj inrahob'tesinkil.</t>", "13": "<t>Chi kaw inch'ool nawoyb'eni xyalb'al</t> <t>li rusilal li Qaawa' chiru linyu'am.</t>", "14": "<pb/><t>K'ojk'ooq aawaanm rik'in li Qaawa',</t> <t>kawaq aach'ool ut chatkuyuq;</t> <t>k'ojk'ooq aawaanm rik'in li Qaawa' chi junelik!</t>"}