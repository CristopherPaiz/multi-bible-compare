{"1": "<pb/><t>Chexyoxinq chiru li Qaawa' xb'aan naq chaab'il,</t> <t>li xnimal xrahom wank chi junelik!<f>[313]</f></t>", "2": "<t>Che'xyehaq eb' li ralal xk'ajol laj Israel:</t> <t>“Li xnimal xrahom wank chi junelik!”.</t>", "3": "<t>Che'xyehaq eb' li ralal xk'ajol laj Aharón:</t> <t>“Li xnimal xrahom wank chi junelik!”.</t>", "4": "<t>Che'xyehaq chixjunileb' li neke'paab'ank re li Qaawa':</t> <t>“Li xnimal xrahom wank chi junelik!”.</t>", "5": "<pb/><t>Naq wankin chaq sa' rahilal, xinyaab'a xk'ab'a' li Qaawa',</t> <t>ut a'an xinrab'i ut xinxkol.</t>", "6": "<t>Li Qaawa' wank wik'in, ut maak'a' ninxiwa:</t> <t>k'aru truuq xb'aanunkil we junaq yal winq?<f>[314]</f></t>", "7": "<t>Li Qaawa' wank wik'in ut nikinxtenq'a:</t> <t>toxwil li xsachikeb' ru li xik' neke'ilok we.</t>", "8": "<t>Jwal us toomuhenq rik'in li Qaawa'</t> <t>chiru naq k'ojk'ooq li qach'ool rik'ineb' li winq;</t>", "9": "<t>jwal us toomuhenq rik'in li Qaawa'</t> <t>chiru naq k'ojk'ooq li qaanm rik'ineb' li wankeb' xwankil.</t>", "10": "<pb/><t>Xine'xsut chixjunileb' li poyanam,</t> <t>ab'an xeb'insach ru sa' xk'ab'a' li Qaawa'.</t>", "11": "<t>Xine'xsut, xe'raj raj numtaak sa' inb'een,</t> <t>ab'an xinjuk' xwankileb' sa' xk'ab'a' li Qaawa'.</t>", "12": "<t>Xine'xsut chanchaneb' li ch'ub';</t> <t>chanchaneb' xam sa' li k'ix naq xine'xsach raj,</t> <t>ab'an xinyoolesiheb' sa' xk'ab'a' li Qaawa'.</t>", "13": "<t>Xine'xtiikisihatq chi kaw re int'anb'al raj,</t> <t>ab'an li Qaawa' xchalk chintenq'ankil.</t>", "14": "<t>Li Qaawa' a'an xkawub' linch'ool ut li ninb'ichank wi';</t> <t>a'an laj kolol we.<f>[315]</f></t>", "15": "<pb/><t>Ab'ihomaq:</t> <t>yo li b'ichank ut li sahil ch'oolej sa' rochocheb' laj paab'anel:</t> <t>“Li xnim uq' li Qaawa' xb'aanu sachb'ach'oolej,</t>", "16": "<t>nim xwankil li Qaawa' li xq'axok u;</t> <t>li xnim uq' li Qaawa' xb'aanu sachb'ach'oolej!”.</t>", "17": "<t>Jo'kan naq maji' tinkamq, toj tinyo'yooq b'an</t> <t>re xyeeb'al resil li xninqal xb'aanuhom li Qaawa'.</t>", "18": "<t>Li Qaawa' xinxrahob'tesi chi kaw,</t> <t>ab'an ink'a' xinxq'axtesi sa' ruq' li kamk.</t>", "19": "<pb/><t>Tehomaq we eb' li rokeb'aal li rochoch li Yos:</t> <t>twaj tin'ok re yoxink chiru li Qaawa'.</t>", "20": "<pb/><t>Waye' li rokeb'aal li Qaawa':</t> <t>ka'ajwi' li tiikeb' xch'ool te'nume'q arin.<f>[316]</f></t>", "21": "<pb/><t>Ninyoxink chawu xb'aan naq xinaawab'i;</t> <t>laa'at xinaatenq'a ut xinaakol.</t>", "22": "<t>Li pek li xtz'eqtaanaak xb'aaneb' laj kab'lanel</t> <t>a'an li xkanaak cho'q xnimal ru pek sa' li kab'l.<f>[317]</f></t>", "23": "<t>A' li Qaawa' xb'aanunk re a'in;</t> <t>ut a'an sachb'ach'oolej chiqu.<f>[318]</f></t>", "24": "<t>A'in li kutan li xb'aanu li Qaawa':</t> <t>chisaho'q sa' qach'ool ut chooninq'ehiq sa' xk'ab'a'.</t>", "25": "<pb/><t>At Qaawa', chak'e taxaq li qakolb'al;</t> <t>chak'e ta qe naq us too'elq, at qaYos!</t>", "26": "<pb/><t>Usilaatinanb'il taxaq li yo chi chalk sa' xk'ab'a' li Qaawa'!<f>[319]</f></t> <t>Toj sa' rochoch li Yos nekexqosob'tesi chaq.</t>", "27": "<t>Li Qaawa' a'an Yos, a'an nakutanob'resink qe. <pb/>Choojiloq chi tzol toj sa' xxuk li artal,</t> <t>chi wanq qutz'u'uj sa' quq',</t> <t>ut chooninq'ehiq.</t>", "28": "<pb/><t>At Qaawa', laa'at linYos,</t> <t>ninyoxink chawu ut ninterq'usi laak'ab'a'.</t>", "29": "<t>Chexyoxinq chiru li Qaawa' xb'aan naq chaab'il;</t> <t>li xnimal xrahom wank chi junelik!</t>"}