{"1": "<pb/>Ex was wiitz'in li nekepaab' li Qaawa' Jesukriist li wank sa' xnimal xloq'al, juntaq'eet cherileb' chixjunil sa' leepaab'aal.", "2": "Qayehaq: mare sa' leech'utam tox'okaq junaq q'axal chaab'il xtiqib'ankil ut wank xmatq'ab' oor, ut tox'okaq ajwi' junaq neb'a' chi tz'ajn ru li raq'.", "3": "Wi teek'ul chi chaab'il li tiqto chi us ut teeye re: “K'ojlan arin sa' chaab'il na'ajej”, a'ut li neb'a' teeye re: “Laa'at kanaaqat aran chi xaqxo”, malaj: “Chunlan chi woq”,", "4": "ma ink'a' tab'i' xtiib'al ru li junjunq yookex chi jo'kan? Nekek'e eerib' cho'q aj raqol aatin sa' li ink'a' usil k'a'uxl.", "5": "<pb/>Ex was wiitz'in raarookex inb'aan, ab'ihomaq: ma ink'a' tab'i' li Yos xsik'ok chaq ruheb' li neb'a' naq naxk'oxla li ruuchich'och' a'in, re naq b'ihomaqeb' sa' li paab'aal ut te'reechani li Nimajwal Wankilal li kixyeechi'i chaq reheb' li neke'rahok re?", "6": "A'ut laa'ex xetz'eqtaana li neb'a'! Ma maawa'eb' tab'i' li b'ihom li neke'numtaak sa' eeb'een? Ma maawa'eb' tab'i' a'an li neke'k'amok eere sa' raqleb' aatin", "7": "ut neke'xmajewa li loq'laj k'ab'a'ej li kiyaab'asimank sa' eeb'een?", "8": "<pb/>Us nekeb'aanu wi relik chi yaal nekepaab' li Chaq'rab' nim xwankil jo' naxye li Santil Hu: “Taara laawas aawiitz'in jo' naq nakara aawib' laa'at”.<f>[5]</f>", "9": "Ab'an wi sa nekeril li jun ut li jun chik ink'a', yookex chi maakob'k, ut raqb'il aatin cherix xb'aan li Chaq'rab', xb'aan naq xexq'etok chaq'rab'.", "10": "Li naxpaab' chixjunil li Chaq'rab', ab'an wi naxq'et junaq li xtaqlankil, ruuchil naxq'et chixjunil li Chaq'rab'.", "11": "Li kiyehok: “Matmuxuk sumlaak”, kixye ajwi': “Matkamsink”.<f>[6]</f> Wi ut ink'a' nakatmuxuk sumlaak, ab'an nakatkamsink, laa'at nakaq'et li Chaq'rab'.", "12": "<pb/>Jo'ka'in chex'aatinaq ut chexk'anjelaq: jo'qex li taaraqmanq aatin sa' xb'eeneb' xb'aan li Chaq'rab' li nak'ehok chi wank chi ach'ab'anb'il.", "13": "Xb'aan naq maak'a'aq uxtaanal sa' li raqb'a aatin cho'q re li ink'a' ki'uxtaanank u; a'ut li na'uxtaanank u naxq'ax ru li raqb'a aatin.", "14": "<pb/>Ex was wiitz'in, k'a' ta taa'ok wi' naq tixye junaq: “Wank inpaab'aal”, ut maak'a' xchaab'il b'aanuhom? Ma taakole'q tab'i' xb'aan li xpaab'aal?", "15": "Qayehaq: junaq leeras eeriitz'in winq malaj ixq t'ust'uukeb' ut maak'a'eb' xwa ruk'a' re xnumsinkil li kutan junjunq,", "16": "wi junaq sa' eeyanq tixye reheb': “Ayuqex sa' tuqtuukil usilal, chexq'ixinq ut chextzekanq chi sa”, ab'an wi ink'a' teek'e reheb' li k'aru na'ajmank ru cho'q re li xjunxaqalileb', k'a' taa'ok wi' a'an?", "17": "Jo'kan ajwi' li paab'aal, wi maak'a' xb'aanuhom, relik chi yaal a'an kamenaq.", "18": "<pb/>Jo'wi' anchal junaq taayehoq: “Laa'at wank aapaab'aal, a'ut laa'in wank inb'aanuhom. K'ut chiwu laapaab'aal li maak'a' xb'aanuhom, ut laa'in tink'ut chawu linpaab'aal rik'in linb'aanuhom”.", "19": "Laa'at nakapaab' naq li Yos jun ajwi': us ajwi' naq nakapaab'. Eb' laj tza neke'xpaab' ajwi' a'an ut neke'xsiksiki rib' xb'aan.", "20": "At winq maak'a' aana'leb', ma taawaj xtawb'al xyaalal naq li paab'aal chi maak'a' xb'aanuhom maak'a' na'ok wi'?", "21": "Ma ink'a' kixtaw xtiikilal xch'ool laj Abrahán, li qayuwa', rik'in li xb'aanuhom naq kixk'e laj Isahak, li ralal, cho'q xmayej sa' xb'een li artal?", "22": "K'e reetal naq li xpaab'aal laj Abrahán yo chaq chi k'anjelak rochb'een li xb'aanuhom, ut sa' xk'ab'a' li xchaab'il b'aanuhom kitz'aqlok ru li xpaab'aal.", "23": "Chi jo'kan kitz'aqlok ru li naxye li Santil Hu: “Laj Abrahán kixpaab' li Yos ut a'an kik'ehe'k sa' ajl cho'q xtiikilal xch'ool”.<f>[7]</f> Jo'kan naq ramiiw li Yos kixk'ab'a'in.", "24": "<pb/>Ma xek'e reetal? Li winq naxtaw xtiikilal xch'ool xb'aan li xchaab'il b'aanuhom ut ink'a' ka'ajwi' sa' xk'ab'a' li xpaab'aal.", "25": "Jo'kan ajwi' lix Rajab, laj yumb'eet.<f>[8]</f> Ma ink'a' tab'i' kixtaw xtiikilal xch'ool rik'in li xb'aanuhom naq kixk'e rochochnaal eb' li xtaql laj Israel ut kixsutq'isiheb' sa' jalan chik b'e?", "26": "Jo' naq li tz'ejwalej chi maak'a' xmusiq', a'an kamenaq; jo'kan ajwi' li paab'aal chi maak'a' xb'aanuhom, kamenaq."}