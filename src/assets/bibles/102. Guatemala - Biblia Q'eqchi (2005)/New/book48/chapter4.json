{"1": "<pb/>Nawaj xyeeb'al a'in: naq toj kach'in li taa'eechaninq re li junkab'lal, us ta aj eechal re chixjunil, ab'an juntaq'eet sa' chixjunil rik'in junaq aj loq'b'il k'anjel.", "2": "Toj wank rub'el xwankil laj k'iiresinel ut laj ilol re, toj toxtaw xq'ehil xaqab'anb'il xb'aan li xyuwa'.", "3": "Jo'kan ajwi' laa'o: naq toj saajo chaq, koowank rub'el xwankil li xna'leb' li ruuchich'och'.", "4": "A'ut naq kixtaw xtz'aqlojik li kutan, li Yos kixtaqla chaq li Ralal, yo'lajenaq rik'in ixq, yo'lajenaq rub'el xwankil li Najter Chaq'rab',", "5": "re rach'ab'ankileb' li wankeb' rub'el xwankil li Chaq'rab' jo' ajwi' re naq tqamaatani li alal-k'ajolb'ejil.", "6": "Ut relik chi yaal naq alal k'ajolb'ejex chik, xb'aan naq li Yos kixtaqla chaq sa' qach'ool li xMusiq' li Ralal, li nayehok chi kaw: “Abbá, at inYuwa'!”.<f>[14]</f>", "7": "Jo'kan naq maawa'at chik aj loq'b'il k'anjel, laa'at b'an alal k'ajolb'ej; ut wi laa'at alalb'ej, laa'ataq aj eechaninel sa' xk'ab'a' li Yos.", "8": "<pb/>Junxil naq toj maji' nekenaw ru li Yos, kexk'anjelak chaq chiruheb' li maawa'eb' tz'aqal yos.", "9": "A'ut anaqwan xenaw ru li Yos, malaj a'an b'an xnawok eeru laa'ex.<f>[15]</f> Chan put ru naq texsutq'iiq wi' chik rub'el xwankil li k'a'aq re ru a'in li maak'a' xkawilal ut maak'a' na'ok wi'? K'a'ut naq teeraj xk'anjelankil wi' chik?", "10": "Yookex chi xnimankileb' li kutan, li po, li saq'ehil, li hab'alq'e ut li chihab'.", "11": "Nachalk ink'a'uxl eeb'aan: mare anchal maak'a' aj e naq xintawasi wib' chi k'anjelak sa' eek'ab'a'.", "12": "<pb/>Ex was wiitz'in, nintz'aama cheru naq jo'kaqex laa'in, xb'aan naq laa'in xinb'aanu wib' kama' laa'ex. Maak'a' junaq rahilal xeb'aanu we.", "13": "Nekenaw chi us naq xb'aan jun linyajel xinpuktesi eere xb'enwa li Chaab'il Esilal;", "14": "ut us ta ch'a'aj raj cho'q eere linyajel, ab'an ink'a' xineetz'eqtaana chi moko xik' xineeril, xineek'ul b'an kama' junaq x'ánjel li Yos: kama'in wi' li Kristo Jesus naq xineek'ul.", "15": "Ut anaqwan b'ar wank li xsahil sa' leech'ool? Naxnaw li Yos naq wi ta xruuk xb'aanunkil, xerisihatq raj xsa' leeru re xk'eeb'al we.", "16": "Malaj ut xik' nikineril xb'aan naq xinye eere li xyaalal?", "17": "<pb/>Leeraab'al neke'xb'aanu eb' a'an, moko us ta; li te'raj, a'an eejek'b'al wik'in re naq a'aneb' chik teera ut teetaaqeheb'.", "18": "Maak'a' reek' naq texrahe'q, ab'an re chaab'ilal ut junelik; moko ka'aj ta wi' naq wankin sa' eeyanq.", "19": "<pb/>Ex walal ink'ajol, eeb'aan laa'ex wankin wi' chik sa' xrahil li alank toj reetal naq li Kriist taatz'ejwalo'q eerik'in.<f>[16]</f>", "20": "Nawaj ta wankin sa' eeyanq anaqwan re xtuqub'ankil ru li waatin, xb'aan naq k'ajo' ink'a'uxl cherix.", "21": "<pb/>Laa'ex li teeraj wank rub'el xwankil li Najter Chaq'rab', yehomaq we: ma ink'a' nekerab'i li naxye li Chaq'rab'?", "22": "Xb'aan naq tz'iib'anb'il sa' li Santil Hu naq laj Abrahán kiwank wiib' li ralal: jun rik'in li loq'b'il ixq ut li jun chik rik'in li tz'aqal rixaqil.<f>[17]</f>", "23": "Ab'an li xk'uula'al li loq'b'il ixq kiyo'laak yal chi jo'kan, ut li xk'uula'al li tz'aqal rixaqil kiyo'laak sa' xk'ab'a' li xyeechi'om li Yos.", "24": "<pb/>Wank xyaalal chixjunil a'in: li wiib' chi ixq a'aneb' reetalil wiib' chi Sumwank. Li xb'een, a' li k'ojob'anb'il sa' xb'een li tzuul Sinaí, a'an lix Agar, xna'eb' li wankeb' chi b'ak'b'o,", "25": "xb'aan naq li tzuul Sinaí wank aran Arabia. Lix Agar a'an reetalil li Jerusalén wank anaqwan, k'ayinb'il chi k'anjelak kama' ajwi' eb' li ralal xk'ajol.", "26": "A'ut li Jerusalén wank taqe'q a'an ach'ab'anb'il ut a'an li qana',", "27": "xb'aan naq naxye li Santil Hu: <pb/><t>“Chisaho'q sa' aach'ool, at ixq li ink'a' nakat-alank,</t> <t>li maak'a'eb' aawalal aak'ajol.</t> <t>Jap aawe xb'aan xnimal xsahil aach'ool</t> <t>laa'at li ink'a' nakanaw xrahil alank,</t> <t>xb'aan naq q'axal wi' chik naab'aleb' li ralal xk'ajol li kanab'anb'il ixq</t> <t>chiru li wank xb'eelom”.<f>[18]</f></t>", "28": "<pb/>Ex was wiitz'in, laa'ex ralal xk'ajolex li xyeechi'om li Yos kama' laj Isahak.", "29": "Ab'an, jo' naq junxil li yo'lajenaq yal chi jo'kan xik' kiril li kiyo'laak rik'in Musiq'ej, jo'kan ajwi' anaqwan.", "30": "Ut k'aru naxye li Santil Hu? Naxye chi jo'ka'in: “Isi li loq'b'il ixq rochb'een li xyum, xb'aan naq li xyum li loq'b'il ixq ink'a' taatz'aq li xjunkab'lal li xyum li ach'ab'anb'il”.<f>[19]</f>", "31": "Jo'kan utan, ex was wiitz'in, maawa'o ralal xk'ajol li loq'b'il ixq, ralalo b'an li ach'ab'anb'il ixq."}