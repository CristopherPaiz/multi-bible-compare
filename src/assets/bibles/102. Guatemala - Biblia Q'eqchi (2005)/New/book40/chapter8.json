{"1": "<pb/>Naq kikub'e chaq li Jesus chiru li tzuul, naab'aleb' li tenamit ke'taaqenk re.", "2": "Toja' naq jun li winq saqlep rix kiwulak rik'in, kixwiq'ib' rib' chiru ut kixye re: <pb/>—Qaawa', wi taawaj, truuq tinaak'irtasi.", "3": "<pb/>Li Jesus kixye' li ruq' ut kixch'e': <pb/>—Twaj, tatk'iraaq, chan re. <pb/>Ut sa' junpaat ki'elk li saqlep chirix ut kik'iraak.", "4": "Li Jesus kixye re: <pb/>—Il, maa'ani aj e chaye a'in; ayu b'an, k'ut aawib' chiru laj tij ut k'e laamayej li chaq'rab'inb'il xb'aan laj Moisés, re naq ch'olch'ooq chiruheb'.", "5": "<pb/>Naq yo chi ok li Jesus Kafarnaúm, jun xjolomileb' laj puub' kiwulak rik'in, kirelaji ru", "6": "ut kixye: <pb/>—At Qaawa', yokyo linmoos sa' kab'l, sik ut q'axal ra wank.", "7": "<pb/>Li Jesus kixye re: <pb/>—Laa'in tinxik, toxink'irtasi chaq.", "8": "<pb/>Kichaq'ok li xjolomileb' laj puub': <pb/>—At Qaawa', moko ink'ulub' ta naq tat-ok rub'el linmuheb'aal; ka'ajwi' taaye laawaatin ut taak'iraaq linmoos.", "9": "Xb'aan naq jo'kan ajwi' laa'in wank ani nataqlank we, ut wankeb' aj puub' rub'el inwankil, ut ninye re junaq: «Ayu», ut a'an naxik; ut ninye re li jun chik: «Kim», ut a'an nachalk; ut ninye re linmoos: «B'aanu a'in», ut a'an naxb'aanu.", "10": "<pb/>Naq li Jesus kirab'i a'in, kisachk xch'ool ut kixye reheb' li yookeb' chi taaqenk re: <pb/>—Relik chi yaal ninye eere naq maajun aj Israel intawom wi' xnimal paab'aal jo' a'in.", "11": "Ninye eere naq naab'aleb' te'chalq sa' releb'l ut sa' rokeb'l saq'e, ut tole'hilanq sa' meex rochb'eeneb' laj Abrahán, laj Isahak ut laj Jakob, sa' li xnimajwal wankilal li choxa;", "12": "ut eb' li ke'b'oqe'k xb'enwa chi ok sa' li xnimajwal wankilal li choxa, te'isiiq ut te'tz'eqe'q sa' li aak'ab' chirix kab'l: aran taawanq li yaab'ak ut li k'uxuxink ruuch e.", "13": "<pb/>Chirix a'an kixye li Jesus re li xjolomileb' laj puub': <pb/>—Ayu ut chi'uxq aawe jo' naq xapaab'. <pb/>Ut kik'iraak li xmoos sa' ajwi' li honal a'an.", "14": "<pb/>Naq kiwulak li Jesus sa' rochoch laj Pedro, kiril li xna' li rixaqil, yokyo ut yo xtiq.", "15": "Kixch'e' li ruq' ut li tiq ki'elk. Toja' naq kiwakliik li ixq ut ki'ok chi k'anjelak chiru.", "16": "<pb/>Naq ki'ewuuk, ke'k'ame'k chaq rik'in li Jesus naab'aleb' li eechaninb'ileb' xb'aan laj tza; kirisiheb' li maa'us aj musiq'ej rik'in li raatin ut kixk'irtasi chixjunileb' li yaj.", "17": "Chi jo'kan kitz'aqlok ru li xyehom li propeet Isaías: “A'an kik'uluk re li qarahilal ut ki'iiqanink re li qayajel”.<f>[27]</f>", "18": "<pb/>Naq kiril li Jesus naq sutsu xb'aaneb' li k'iila tenamit, kixye: <pb/>—Xikaqo junpak'al li palaw.", "19": "<pb/>Toja' naq jun aj tz'iib' kiwulak rik'in ut kixye re: <pb/>—At Tzolonel, tatintaaqe yalaq ta b'ar tatxik.", "20": "<pb/>Li Jesus kixye re: <pb/>—Eb' li yak wankeb' xjob' sa' pek ut eb' li xul li neke'rupupik chiru choxa wankeb' xsuk, ab'an li K'ajolb'ej maak'a' wank re b'arwi' tixsotob' li xjolom.", "21": "<pb/>Jun chik reheb' li xtzolom kixye re: <pb/>—Qaawa', kanab'in wan chi xik chi xmuqb'al linyuwa'.", "22": "<pb/>Ut li Jesus kixye re: <pb/>—Taaqehin ut kanab'eb' li kamenaq chi xmuqb'aleb' li xkamenaq.", "23": "<pb/>Naq ki'ok sa' li jukub', kitaaqeek xb'aaneb' li xtzolom.", "24": "Ut sa' junpaat kichalk chiru li palaw jun kaqsut-iq' k'ajo' xnimal: namuqun li jukub' xb'aan li xkaw oq li ha'. A'ut li Jesus yo chi wark.", "25": "Ke'jilok li xtzolom chi xk'atq, ke'rajsi ut ke'xye re: <pb/>—Qaawa', choohaakol xb'aan naq oso'k qe.", "26": "<pb/>Ut a'an kixye reheb': <pb/>—K'a'ut naq nekexxiwak laa'ex li jwal kach'in leepaab'aal? <pb/>Toja' naq kiwakliik, kixq'us li iq' ut li palaw, ut ch'anaamil kikanaak.", "27": "Sachsookeb' xch'ool eb' li winq ut yookeb' chi xyeeb'al: <pb/>—K'a' chi winqul a'in naq a'atq li iq' ut li palaw neke'paab'ank chiru?", "28": "<pb/>Naq kiwulak li Jesus junpak'al li palaw, sa' xch'och'eb' laj Gadara, wiib' li winq eechaninb'ileb' xb'aan laj tza ke'elk chaq sa'eb' li muqleb'aal kamenaq ut koxe'xk'ul. Eb' a'an q'axal xiwajeleb'; jo'kan naq maa'ani naru nanume'k sa' li b'e a'an.", "29": "Tikto ke'xjap reheb' chi xyeeb'al: <pb/>—K'aru wank qe aawik'in, at Ralal li Yos? Ma xatchalk arin re qarahob'tesinkil chi toj maji' xq'ehil?", "30": "<pb/>Najt rik'ineb' a'an wank jun tuub' chi aaq, yookeb' chi ichajib'k.", "31": "Ut eb' laj tza ke'xtz'aama chiru: <pb/>—Wi toohaawisi arin, taqlaho rik'ineb' li k'iila aaq a'an, chankeb'.", "32": "<pb/>Ut a'an kixye reheb': <pb/>—Ayuqex. <pb/>Ut naq eb' a'an ke'elk, koheb' rik'ineb' li aaq ut chi junpaat chixjunil li xk'ihaleb' ke'xkut rib' sa' xteram li uul, jun t'anikeb' sa' li palaw, ut aran ke'kamk.", "33": "<pb/>Eb' laj ilol aaq ke'elelik ut, naq ke'wulak sa' li tenamit, koxe'xye resil chixjunil li kik'ulmank; ke'xye ajwi' li k'aru ke'xk'ul li wankeb' maa'us aj musiq'ej rik'ineb'.", "34": "Tikto ke'elk chaq chixjunil li poyanam chi xk'ulb'al li Jesus ut, naq ke'ril ru, ke'relaji ru naq chi'elq sa' li xch'och'eb'."}