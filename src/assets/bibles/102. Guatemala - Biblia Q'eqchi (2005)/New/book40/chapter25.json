{"1": "<pb/>“Li taak'ulmanq sa' li xnimajwal wankilal li choxa chanchan li kik'ulmank sa' jun li sumlaak. Lajeeb' chi tuq'ixq ke'xk'am xsaqenkeb' naq ke'elk chi xk'ulb'al li b'eelomej.", "2": "Oob' reheb' a'an maak'a'eb' xna'leb' ut oob' wankeb' xna'leb'.", "3": "<pb/>“Eb' li maak'a'eb' xna'leb' ke'xk'am li xsaqenkeb' chi ink'a' ke'xk'am xya'al;", "4": "a'ut eb' li wankeb' xna'leb' ke'xk'am xsaqenkeb' jo' ajwi' li xya'al sa'eb' li meet.", "5": "Naq kib'ayk chaq li b'eelomej, ke'chalk xwara, ke'ok chi xiiqank chixjunileb' ut ke'kub'eek xwara.", "6": "<pb/>“Tuqtu q'oqyink ki'ab'iik jun xyaab' kuxej: «We' chaq li b'eelomej! Elenqex chi xk'ulb'al!».", "7": "Toja' naq ke'wakliik chixjunileb' li tuq'ixq a'an ut ke'xk'uub' li xsaqenkeb'.", "8": "Ut eb' li maak'a'eb' xna'leb' ke'xye reheb' li wankeb' xna'leb': «K'ehomaq b'ayaq qe xya'al leesaqenk, xb'aan naq chupk re li qasaqenk».", "9": "Ab'anan eb' li wankeb' xna'leb' ke'xye: «Ink'a', mare anchal ink'a' taatz'aqloq iqe; ma' ta chik eere laa'ex tqataw. Jwal us texxik rik'ineb' laj k'ay ut toxeeloq' chaq eere».", "10": "<pb/>“Naq yookeb' chi xik chi xloq'b'al, kol'elq li b'eelomej, ut eb' li yo'oon wankeb' ke'ok rochb'een sa' li kab'l chi xninq'ehinkil li sumlaak; ut kitz'ape'k li okeb'aal.", "11": "<pb/>“Moqon ke'wulak eb' li tuq'ixq junch'ol chik: «Qaawa', Qaawa', te li kab'l chiqu!», chankeb'.", "12": "A'ut a'an kixsumeheb' ut kixye: «Relik chi yaal ninye eere, ink'a' ninnaw eeru».", "13": "<pb/>“Chexyo'leq b'i' laa'ex, xb'aan naq ink'a' nekenaw jo'q'e xkutankil chi moko li xhonalil xk'ulunik li K'ajolb'ej.", "14": "<pb/>“Li taak'ulmanq sa' li xnimajwal wankilal li choxa chanchan ajwi' li kik'ulmank naq jun li winq koho chi najt; kixb'oqeb' li xmoos ut kixq'axtesi li xjunkab'lal sa' ruq'eb'.", "15": "Oob' mil li tumin kixk'e re li jun, wiib' mil re li jun chik ut jun mil re li rox: kixk'e re li junjunq a' yaal chanru li xseeb'al xch'ool; ut koho chi najt.", "16": "<pb/>“Li kik'uluk oob' mil tikto koho chi yakok chiru ut kireechani oob' mil chik sa' xb'een.", "17": "Jo'kan ajwi' li kik'uluk wiib' mil, kireechani wiib' mil chik sa' xb'een.", "18": "A'ut li kik'uluk jun mil koho chi xb'ekb'al jun li jul sa' ch'och' ut koxmuq xtumin laj eechal re.", "19": "<pb/>“Ak najteraq chik a'an, kik'ulunk laj eechal reheb' li moosej a'an ut kixb'oqeb' chi xq'axtesinkil li xtumin.", "20": "Kiwulak li kik'uluk oob' mil ut kixk'am chaq oob' mil chik: «Wa', oob' mil kaq'axtesi we; waye' oob' mil chik xweechani sa' xb'een», chan.", "21": "Ut laj eechal re kixye: «Us, chaab'il aj k'anjelat ut tiik aach'ool! Tiik aach'ool naq xatwank rik'in li b'a'b'ay, tink'e aawankil sa' xb'een naab'al chik. Tattz'aqonq sa' xsahilal xch'ool laj eechal aawe».", "22": "<pb/>“Kiwulak ajwi' li kik'uluk wiib' mil; kixye: «Wa', wiib' mil kaq'axtesi we; waye' wiib' mil chik xweechani sa' xb'een».", "23": "Ut laj eechal re kixye re: «Us, chaab'il aj k'anjelat ut tiik aach'ool! Tiik aach'ool naq xatwank rik'in li b'a'b'ay, tink'e aawankil sa' xb'een naab'al chik. Tattz'aqonq sa' xsahilal xch'ool laj eechal aawe».", "24": "<pb/>“Kiwulak ajwi' li kik'uluk jun mil: «Wa', xink'e reetal naq josq' aj winqat -chan-. Nakatq'olok b'arwi' ink'a' xat-awk ut nakatxokok b'arwi' ink'a' xathirok.", "25": "Kinxiwak ut koxinmuq sa' ch'och' laatumin. Il, waye' laatumin».", "26": "A'ut laj eechal re kixchaq'b'e ut kixye: «At maa'us aj k'anjel, aj q'emat! Ak nakanaw naq ninq'olok b'arwi' ink'a' xin'awk ut ninxokok b'arwi' ink'a' xinhirok.", "27": "Jo'kan naq xak'e raj lintumin reheb' laj yakol tumin ut sa' linsutq'ijik chaq, xink'ul raj wi' chik li we rochb'een li ral.", "28": "Maq'omaq b'i' chiru li jun mil ut k'ehomaq re li wank lajeeb' mil rik'in.", "29": "Xb'aan naq yalaq ani wank k'aru re, taak'eemanq xkomon re ut taa'ela'anq chiru; a'ut li maak'a' wank re, a' ajwi' li k'aru re taamaq'manq chiru.", "30": "Ut laj k'anjel a'in li maak'a' na'ok wi', kutomaq sa' aak'ab'. Aran taawanq li yaab'ak ut li k'uxuxink ruuch e».", "31": "<pb/>“Naq taak'ulunq chaq li K'ajolb'ej sa' li xnimal xloq'al rochb'eenaqeb' chaq chixjunileb' li x'ánjel, toja' naq taak'ojlaaq sa' li xloq'laj k'ojarib'aal.", "32": "Chixjunileb' li tenamit talaje'ch'utub'aaq chiru, ut taarisi li junch'ol sa' xyanqeb' li junch'ol chik, jo' laj k'aak'alenel ketomq narisiheb' li karneer sa' xyanqeb' li chib'aat.", "33": "Ut tixk'eheb' li karneer sa' xnim uq', ut eb' li kok' chib'aat sa' xtz'e.", "34": "<pb/>“Toja' naq li Rey tixye reheb' li wanqeb' sa' xnim uq': «Kimqex laa'ex, osob'tesinb'ilex xb'aan linYuwa'! Eechanihomaq li nimajwal wankilal kawresinb'il cho'q eere chalen chaq sa' xk'ojlajik li ruuchich'och'.", "35": "Xb'aan naq xintz'okaak chaq, ut xineek'e chi wa'ak; xchaqik we, ut xek'e wuk'a'; xinsik' wochochnaal, ut xineek'ul sa' leerochoch.", "36": "Xint'usq'i, ut xineetiqib'; xinyajerk, ut xineerula'ani; xinwank sa' tz'alam, ut koxineeril chaq».", "37": "<pb/>“Toja' naq te'chaq'oq li tiikeb' xch'ool: «Qaawa', jo'q'e tab'i' xatqil chi tattz'okaaq, ut xatqak'e ta chi wa'ak; malaj xatqil chi taachaqiq aawe, ut xatqak'e ta chi uk'ak?", "38": "Jo'q'e tab'i' xatqil chi maak'a' aawochochnaal, ut xatqak'ul ta qik'in; malaj chi t'ust'uukat, ut xatqatiqib' ta chaq?", "39": "Jo'q'e tab'i' xatqil chi yajat malaj sa' tz'alam, ut koxatqil ta chaq?», cha'qeb' re.", "40": "Ut li Rey tixye reheb': «Relik chi yaal ninye eere: jo'ch'inal jo'nimal xeb'aanu chaq reheb' linkok' iitz'in a'in q'axal kok'eb', we laa'in xeb'aanu chaq».", "41": "<pb/>“Toja' naq tixye ajwi' reheb' li wanqeb' sa' xtz'e uq': «Elenqex chiwu, maa'usilanb'ilex. Ayuqex sa' li xam li ink'a' nachup, kawresinb'il cho'q re laj tza ut eb' laj k'anjel chiru.", "42": "Xb'aan naq xintz'okaak chaq, ut ink'a' xineek'e chi wa'ak; xchaqik we, ut ink'a' xek'e wuk'a';", "43": "xinsik' wochochnaal, ut ink'a' xineek'ul eerik'in; xint'usq'i, ut ink'a' xineetiqib'; xinyajerk, xinwank sa' tz'alam, ut ink'a' xineerula'ani chaq».", "44": "<pb/>“Toja' naq te'chaq'oq ajwi' eb' a'an: «Qaawa', jo'q'e tab'i' xatqil chaq chi tattz'okaaq, chi taachaqiq aawe, chi maak'a' aawochochnaal, chi t'ust'uukat, chi yajat malaj sa' tz'alam, ut ink'a' xook'anjelak chawu?», cha'qeb' re.", "45": "Ut a'an tixsumeheb' ut tixye: «Relik chi yaal ninye eere naq jo'ch'inal jo'nimal ink'a' xeb'aanu re junaq reheb' a'in li q'axal kok'eb', chi moko we laa'in xeb'aanu chaq».", "46": "Ut te'xik eb' a'in sa' li tojb'amaak chi junelik, ut eb' li tiikeb' xch'ool te'xik sa' li junelik yu'am”."}