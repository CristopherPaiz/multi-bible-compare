{"1": "<pb/>“Xb'aan naq li xnimajwal wankilal li choxa chanchan jun li winq aj eechal junkab'al li ki'elk toj eq'la chi xsik'b'aleb' aj k'anjel re li rawimq.", "2": "Ut naq eb' laj k'anjel ke'xk'ulub'an xch'ool k'anjelak chi lajeeb' xka'k'aal tumin li kutan, kixtaqlaheb' sa' li rawimq.", "3": "Naq ki'elk sa' b'eleeb' honal, wank chik kixtaweb' sa' k'ayiil chi xb'ayb'aleb' rib':", "4": "«Ayuqex ajwi' laa'ex sa' li wawimq, ut texintoj chi tz'aqal», chan reheb'.", "5": "Ut eb' a'an koheb'. Ki'elk wi' chik wa'leb' ut sa' oxib' honal, ut jo'kan ajwi' kixb'aanu.", "6": "Haye'k re oob' honal naq ki'elk jun sut chik, ut wan chik kixtaweb' xaqxookeb' aran: «K'a'ut naq wankex arin chixjunil li kutan chi xb'ayb'al eerib'?», chan reheb'.", "7": "Ke'xsume ut ke'xye: Xb'aan naq maa'ani xyehok k'anjelak qe. Kixye ut reheb': «Ayuqex ajwi' laa'ex sa' li wawimq».", "8": "<pb/>“Naq ki'ewuuk, laj eechal awimq kixye re li xmertoom: «B'oqeb' chaq laj k'anjel ut tojeb' li xkutan: xb'enwa taatojeb' li toje' xe'ok, toja' naq taatojeb' li xe'ok xb'enwa».", "9": "Ke'chalk eb' li xe'ok sa' oob' honal ut ke'xk'ul lajeeb' xka'k'aal chi tumin chi xjunjunqaleb'.", "10": "Ke'chalk ajwi' eb' li xe'ok xb'enwa: sa' xch'ooleb' a'an naq terto chik te'xk'ul; ab'an lajeeb' xka'k'aal ajwi' ke'xk'ul chi xjunjunqaleb'.", "11": "Ut naq ke'xk'ul, ke'ok chi xwech'inkil rix laj eechal ch'och':", "12": "«Eb' a'in li xe'ok moqon jun k'amok ajwi' xe'k'anjelak, ut xajuntaq'eetaheb' qik'in laa'o li xqarahila li kutan ut xqakuy xtiqwal li saq'e», chankeb'.", "13": "Kichaq'ok laj eechal ch'och' ut kixye re jun reheb' a'an: «At wamiiw, ink'a' yookin chasachb'al. Ma ink'a' tab'i' xk'ulub'an aach'ool chiwu k'anjelak chi lajeeb' xka'k'aal chi tumin?", "14": "K'am b'i' laawe ut ayu. Twaj xk'eeb'al re li winq a'in li xk'ulunk moqon jo'nimal xink'e aawe.", "15": "Ma ink'a' naru tinb'aanu laa'in li nawaj rik'in li k'aru we? Malaj xik' nakawil naq chaab'ilin?».", "16": "<pb/>“Chi jo'kan eb' li wankeb' chi ixb'ej, te'kanaaq chik chi uub'ej, ut eb' li wankeb' chi uub'ej, te'kanaaq chi ixb'ej”.", "17": "<pb/>Naq yo chi taqe'k li Jesus aran Jerusalén, kixb'oqeb' li xkab'laju chi tzolom xjuneseb' ut sa' li b'e kixye reheb':", "18": "<pb/>—K'ehomaq reetal, yooko chi taqe'k Jerusalén, ut li K'ajolb'ej taaq'axtesiiq sa' ruq'eb' li xb'eenileb' aj tij ut eb' laj tz'iib'. Te'xteneb' kamk sa' xb'een", "19": "ut te'xq'axtesi sa' ruq'eb' li maawa'eb' aj Judiiy re naq te'reetz'u, te'xrap chi tz'uum ut te'xk'e chiru krus; ab'an sa' rox li kutan taawakliiq chi yo'yo.", "20": "<pb/>Toja' naq kijilok li xna' li ralaleb' laj Sebedeo chi xk'atq li Jesus, rochb'eeneb' li xyum, ut kixwiq'ib' rib' re xtz'aamankil jun usilal chiru.", "21": "Ut li Jesus kixye re: <pb/>—K'aru taawaj? <pb/>Kichaq'ok li ixq ut kixye: <pb/>—Ye laawaatin naq xkab'ichaleb' linyum a'in te'k'ojlaaq sa' laanimajwal wankilal, jun sa' laanim uq' ut jun sa' laatz'e.", "22": "<pb/>Ab'an li Jesus kixye: <pb/>—Ink'a' nekenaw k'aru yookex chi xtz'aamankil. Ma truuq teeruk' xsa' li sek' tinwuk' laa'in?", "23": "<pb/>—Tooruuq, chankeb'. <pb/>Ut li Jesus kixye reheb': <pb/>—Yaal naq teeruk' xsa' linsek',<f>[65]</f> ab'an li k'ojlaak sa' linnim uq' malaj sa' lintz'e moko laa'in ta yaal we xk'eeb'al, a'an b'an reheb' li ak k'uub'k'u wi' chaq xb'aan linYuwa'.", "24": "<pb/>Naq ke'rab'i a'in li lajeeb' chik, ke'po'k sa' xb'eeneb' li wiib' riitz'ineb' rib'.", "25": "Toja' naq li Jesus kixb'oqeb' ut kixye: <pb/>—Nekenaw naq eb' laj jolominel reheb' li tenamit neke'numtaak sa' xb'eeneb' ut li xninqaleb' ru winq neke'xrahob'tesiheb' rik'in li xwankileb'.", "26": "Ab'anan moko jo'kanaq ta sa' eeyanq laa'ex: ani naraj naq nimaq xwankil sa' eeyanq, a'anaq laj k'anjel cheru,", "27": "ut li naraj wank cho'q xb'eenil sa' eeyanq, a'anaq leemoos.", "28": "Kama' naq li K'ajolb'ej moko xchalk ta chi k'anjelaak ru, re b'an k'anjelak ut re xk'eeb'al li xyu'am re xkolb'aleb' rix chixjunileb'.", "29": "<pb/>Naq yookeb' chaq chi elk Jerikó, kitaaqeek li Jesus xb'aan naab'al chi tenamit.", "30": "Toja' naq wiib'eb' li mutz' chunchuukeb' chire li b'e, naq ke'rab'i naq li Jesus yo chi numeek, ke'xjap re chi xyeeb'al: <pb/>—At Qaawa', ralalat laj David, chawuxtaana qu!", "31": "<pb/>Ke'q'use'k xb'aaneb' li tenamit re naq te'xkanab' choqink; a'ut eb' a'an kaw chik ke'xjap re: <pb/>—At Qaawa', ralalat laj David, chawuxtaana qu! chankeb'.", "32": "<pb/>Toja' naq li Jesus kixaqliik, kixb'oqeb' ut kixye: <pb/>—K'aru teeraj tinb'aanu eere?", "33": "<pb/>Ke'chaq'ok eb' a'an: <pb/>—Qaawa', chitehonq taxaq xsa' li qu! chankeb'.", "34": "<pb/>Li Jesus kixtoq'ob'a ruheb', kixch'e' xsa' ruheb', ut sa' junpaat ke'ilok; ut ke'xtaaqe."}