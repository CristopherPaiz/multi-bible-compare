{"1": "<pb/>Li xb'enwa nintz'aama a'an a'in: naq chi'uxq tijok, tz'aamank, elajink ut yoxink chirix chixjunileb' li poyanam;", "2": "chirixeb' li awab'ej ut chixjunileb' li wankeb' sa' xwankil, re naq wanqo sa' xyaalalil ut sa' tuqtuukilal rik'in li qak'ulub' jo'wi' rik'in xpaab'ankil li Yos.", "3": "Chixjunil a'in chaab'il ut loq' chiru li Yos laj Kolol qe:", "4": "A'an naraj naq chixjunileb' te'kole'q ut toxe'xtaw ru k'aru li yaal.", "5": "<pb/>Xb'aan naq jun ajwi' chi Yos, jun ajwi' li na'okenk ut na'aatinak chiqix chiru li Yos: a'an jun li winq, a' li Kristo Jesus", "6": "li kixq'axtesi rib' re qakolb'al chiqajunilo. A'an kich'olob'aak tz'aqal sa' xq'ehil,<f>[5]</f>", "7": "ut a'in aj e naq kinxaqab'aak cho'q aj puktesinel ut apóstol (ninye li yaal, ink'a' nintik'ti'ik), re xk'utb'al li paab'aal ut li yaal chiruheb' li maawa'eb' aj Judiiy.", "8": "Nawaj naq eb' li winq che'tijoq yalaq b'ar ut che'xtaqsihaq li ruq'eb' sa' choxa chi saqaq ru, chi maak'a'aq josq'il ut wech'ij ib'.", "9": "<pb/>Jo'kanaqeb' ajwi' li ixq, tiqtooqeb' chi chaab'il,<f>[6]</f> che'xtiqib'aq rib' sa' xyaalal jo' chanru xk'ulub'eb', moko chi k'oloxinb'ilaq ta li rismaleb' chi moko rik'in oor, lemtz'il q'ol malaj aq'ej q'axal terto xtz'aq,", "10": "rik'in b'an chaab'il b'aanuhom jo' xk'ulub'eb' li ixq neke'raj roxloq'inkil li Yos.", "11": "<pb/>Eb' li ixq sa' li ch'utam che'ab'inq chi chaab'il ut che'paab'anq chi us.", "12": "Ink'a' nawaj naq eb' li ixq che'xtzoleb' li winq chi moko che'xk'e xwankil sa' xb'eeneb'; nawaj b'an naq wanqeb' sa' q'unil ch'oolej.", "13": "Xb'aan naq xb'enwa kiyoob'tesiik laj Adán ut moqon chik lix Eva.", "14": "Ut li kib'alaq'iik maawa' laj Adán, a' b'an li ixq li kiq'unb'esiik ut ki'ok chi q'etok aatin.", "15": "Ab'anan taakole'q sa' xk'ab'a' naq na'b'ej, wi junelik kawaq xch'ool sa' li xpaab'aal, sa' li rahok, santilal, ut rik'in q'unil ch'oolej."}