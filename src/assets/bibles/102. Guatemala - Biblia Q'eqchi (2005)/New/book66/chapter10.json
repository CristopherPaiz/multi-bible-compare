{"1": "<pb/>Kiwil ajwi' jun chik li ánjel kaw rib', yo chaq chi kub'eek sa' choxa, sutsu sa' choql, wank li kaqlaaq' chi xb'een xjolom; li xnaq' ru kama' li saq'e ut eb' li ra' chanchaneb' oqech yo xxamlel.", "2": "Wank sa' ruq' jun li ch'ina tasal hu teeto xsa'.<f>[44]</f> Ut kixk'e li xnim oq sa' xb'een li palaw ut li xtz'e oq sa' xb'een li ruuchich'och'.", "3": "Toja' naq kixjap re chi kaw xyaab' xkux, jo' naxjap re li kaqkoj;<f>[45]</f> ut naq kixjap re, ki'ab'iik xyaab' wuqub' chi kaaq.", "4": "Naq kiraqe'k xyaab' eb' li wuqub' chi kaaq, kin'ok raj chi tz'iib'ak, ab'an kiwab'i jun xyaab' kuxej sa' choxa yo chi xyeeb'al: “Tz'ap rik'in tz'apleb' li b'arwan xe'xye li wuqub' chi kaaq ut maatz'iib'a a'an”.", "5": "<pb/>Toja' naq li ánjel li kiwil, li xaqxo sa' xb'een li palaw ut li ruuchich'och', kixtaqsi li xnim uq' sa' choxa<f>[46]</f>", "6": "ut kixye jurament sa' xk'ab'a' li Yos, li yo'yo chi junelik q'e kutan, a' li kiyoob'tesink re li choxa ut chixjunil li wank chisa', li ruuchich'och' rochb'een chixjunil li wank chisa',<f>[47]</f> li palaw rochb'een chixjunil li wank chisa'. Kixye chi jo'ka'in: “Maak'a' chik b'ayk!", "7": "Naq taa'ab'imanq li xyaab' xkux li xwuq ánjel ut a'an tixyaab'asi li xtronpeet, toja' naq sa'eb' li kutan a'an taatz'aqloq ru li xtz'aptz'ookil na'leb' li Yos,<f>[48]</f> jo' kixye chaq rik'in chaab'il esilal reheb' laj k'anjel chiru, a'eb' li propeet”.", "8": "<pb/>Li xyaab' kuxej li kiwab'i sa' choxa kinraatina wi' chik ut kixye we: “Ayu, chap li ch'ina hu teeto sa' ruq' li ánjel li wank chi xaqxo sa' xb'een li palaw ut li ruuchich'och'”.<f>[49]</f>", "9": "Toja' naq kohin wan wi' li ánjel ut kinye re naq chixk'e we li ch'ina hu; ut a'an kixye we: “Chap ut nuq': tixk'ahob'resi laasa', ab'an sa' laawe kama'aq xki'al li xya'al kab'”.", "10": "<pb/>Kink'ul li ch'ina hu sa' ruq' li ánjel ut kinnuq': li xki'al sa' li we jo' xki'al li xya'al kab', ab'anan, naq kinnuq', kik'aho'k sa' linsa'.<f>[50]</f>", "11": "Toja' naq kiyehe'k we: “Tento naq tat-aatinaq wi' chik jo' propeet chirix naab'aleb' chi tenamit, jo' ajwi' chirix naab'aleb' li amaq' ut awab'ej”."}