{"1": "<pb/>Chirix li xq'ehil ut li xkutankil moko aajel ta ru naq tintz'iib'aq eerik'in, ex was wiitz'in.", "2": "Laa'ex nekenaw chi us naq li xkutankil li Qaawa' taachalq jo' nachalk junaq aj elq' chi q'eq.", "3": "Naq yooqeb' chi xyeeb'al: “Wanko sa' tuqtuukilal ut maak'a' chik qak'a'uxl”, toja' naq taachalq li roso'jikeb' sa' junpaat chi maak'a'aq sa' xch'ooleb', jo' naq nachalk xrahil li alank sa' xb'een li ixq; ut ink'a' naru te'eleliq chiru.", "4": "<pb/>A'ut laa'ex, ex was wiitz'in, moko sa' aak'ab' ta wankex; jo'kan naq li Kutan a'an ink'a' taachalq sa' eeb'een kama' junaq aj elq'.", "5": "Chejunilex laa'ex ralal xk'ajolex li kutan saqenk, moko reho ta li q'oqyink chi moko reho li aak'ab'.", "6": "Jo'kan b'i' moowark jo'keb' li junch'ol, chooyo'leq b'an ut aj'ajaq qu.", "7": "Xb'aan naq eb' li neke'wark, chi q'eq neke'wark; ut eb' li neke'kalaak, chi q'eq neke'kalaak.", "8": "A'ut laa'o li reho li kutan wanqo chi aj'ajaq qu, qatiqib'aq qib' rik'in li koleb' ch'iich' nak'ehe'k xb'aan li paab'aal ut li rahok; ut li qakolb'al li yooko chi royb'eninkil, a'an chik'anjelaq qe jo' ruuchil li punit ch'iich'.<f>[6]</f>", "9": "Li Yos ink'a' xooxk'e cho'q re li tojb'amaak, chi xtawb'al b'an li kolb'a ib' sa' xk'ab'a' li Jesukriist li Qaawa':", "10": "a'an kikamk sa' qak'ab'a' re naq, us ta yo'yooqo us ta kamenaqo chik naq taak'ulunq, chiwanq qayu'am qochb'een A'an.", "11": "Jo'kan naq chek'e xkawub' eech'ool ut chetenq'a eerib' cherib'il eerib', jo' li ak yookex xb'aanunkil.", "12": "<pb/>Ex qas qiitz'in, naqatz'aama cheru naq chek'ehaq sa' xnaq' eeru eb' li neke'xk'e xch'ool chi k'anjelak sa' eeyanq, eb' li neke'jolomink eere sa' xk'ab'a' li Qaawa' ut neke'xch'olob' eena'leb'.<f>[7]</f>", "13": "Ka'loq' oxloq' cherileb'; cherahaqeb' sa' xk'ab'a' li xk'anjeleb'. Chexwanq sa' tuqtuukil usilal cherib'il eerib'.", "14": "<pb/>Naqatz'aama ajwi' cheru, ex qas qiitz'in, cheq'usaqeb' li sachsookeb' xna'leb'; chewaklesihaqeb' li neke'ch'inank xch'ool, chetenq'aheb' li ink'a' kaweb' xch'ool sa' xpaab'aaleb' ut chiwanq eekuyum rik'ineb' chixjunil.", "15": "Chek'e reetal, maa'ani chi'eeqajunq maa'usilal rik'in maa'usilal, a' b'an li us cheb'aanu junelik cherib'il eerib' ut rik'ineb' chixjunil.", "16": "<pb/>Junelik sahaq eech'ool.", "17": "Junelik chextijoq.", "18": "Chexyoxinq chirix jo'ch'inal jo'nimal li nekek'ul, xb'aan naq a'an a'in li naraj li Yos naq teeb'aanu, sa' xk'ab'a' li Kristo Jesus.", "19": "<pb/>Meechup li Musiq'ej.", "20": "Meetz'eqtaana eb' li neke'aatinak jo' propeet.", "21": "Tz'ilomaq rix chixjunil ut k'uulahomaq sa' eech'ool li us.", "22": "Chekolaq eerib' chiru chixjunil li k'a'aq re ru chi maa'usilal.", "23": "<pb/>A' taxaq li Yos li nak'ehok li tuqtuukil usilal chisantob'resinq eere chi tz'aqal. Ut leejunxaqalil, leemusiq', leech'ool ut leetz'ejwal chiwanq taxaq chi maak'a' eeq'usb'al toj reetal sa' xk'ulunik li Qaawa' Jesukriist.", "24": "Chaab'il A'an li nab'oqok eere, ut tixb'aanu chixjunil a'in.", "25": "<pb/>Ex qas qiitz'in, chextijoq ajwi' chiqix.", "26": "Chek'ehaq xsahilaleb' xch'ool chixjunileb' li qas qiitz'in rik'in li santil utz'uk u.<f>[8]</f>", "27": "Nintz'aama ut nawelaji cheru sa' xk'ab'a' li Qaawa' naq chiyaab'asimanq li hu a'in sa' xyanqeb' chixjunileb' laj paab'anel.", "28": "<pb/>Li rusilal li Qaawa' Jesukriist chiwanq taxaq eerik'in."}