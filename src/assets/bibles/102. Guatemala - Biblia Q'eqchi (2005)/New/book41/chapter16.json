{"1": "<pb/>Naq kinume'k li sábado, lix María aj Magdala, lix María xna' laj Santiago, ut li xSalomé ke'xloq' sununkil b'an re naq toxe'xyul chirix li kamenaq.", "2": "Toj eq'la chi us, sa' li xb'een kutan re li xamaan, ak xhik'e'k, koheb' wan wi' li muqleb'aal,", "3": "yookeb' chi xyeeb'al chirib'ileb' rib': <pb/>—Ani xaq taatolk'osinq chiqu li pek wank chire li muqleb'aal?", "4": "<pb/>Ut naq ke'xtaqsi li rilob'aaleb', ke'xk'e reetal naq ak tolk'osinb'il chik li pek; ut a'an q'axal nim.", "5": "Ke'ok sa' li muqleb'aal ut ke'ril jun li saaj al k'ojk'o aran sa' xnim uq'eb', tiqto rik'in saqi jut-aq'; ut ke'xiwak.", "6": "Ut a'an kixye reheb': <pb/>—Mexxiwak. Li Jesus aj Nazaret nekesik', a' li kik'ehe'k chiru krus. Xwakliik chi yo'yo, maa'ani chik arin. Wahi' li na'ajej b'arwi' xjilib'aak.", "7": "Ayuqex anaqwan, yehomaq chaq reheb' li xtzolom jo'wi' re laj Pedro naq k'amolb'e cheru toj Galilea; aran toxeeril ru jo' kixye eere.", "8": "<pb/>Eb' a'an ke'elk sa' li muqleb'aal sa' aanil, xb'aan naq neke'siksotk ut sachsookeb' xna'leb'; ut maa'ani ke'raatina sa' b'e xb'aan xxiweb'.<f>[47]</f>", "9": "<pb/>[Li Jesus kiwakliik chi yo'yo toj eq'la, sa' li xb'een kutan re li xamaan, ut kixk'ut rib' xb'enwa chiru lix María aj Magdala li kirisi wi' wuqub' chi maa'us aj musiq'ej.", "10": "A'an koho ut koxye resil reheb' li ke'ochb'eenink re li Jesus: eb' a'an yookeb' chi yaab'ak ut raheb' sa' xch'ool.", "11": "Ab'anan, naq ke'rab'i naq yo'yo ut ki'ile'k xb'aan lix María, ink'a' ke'xpaab'.", "12": "<pb/>Moqon li Jesus kixk'ut rib' chi jalan chik rilob'aal chiruheb' wiib' li xtzolom, naq yookeb' chi xik sa' k'aleb'aal.", "13": "Eb' a'in koxe'xye resil reheb' li junch'ol chik, ut chi moko eb' a'an ke'paab'aak.", "14": "<pb/>Sa' roso'jik kixk'ut rib' chiruheb' li Junlaju naq wankeb' sa' meex, ut kixkawilaatinaheb' xb'aan naq ink'a' neke'xpaab' ut kaweb' xjolom: ink'a' ke'xpaab' li ke'ilok ru naq waklijenaq wi' chik chi yo'yo.", "15": "<pb/>Ut kixye reheb': “Ayuqex sa' chixjunil li ruuchich'och' ut chepuktesi li Chaab'il Esilal junsut junrub'el choxa.", "16": "Ani taapaab'anq ut taakub'eeq xha', a'an taakole'q; a'ut li ink'a' taapaab'anq, taateneb'aaq tojb'amaak sa' xb'een.", "17": "A'aneb' a'in li eetalil li taak'utunq rik'ineb' li te'paab'anq: sa' ink'ab'a' te'isinq maa'us aj musiq'ej, te'aatinaq sa' jalan aatinob'aal,", "18": "te'chapoq k'anti' rik'in ruq'eb' ut, wi te'ruk' k'a'aq re ru nakamsink, maak'a' te'xk'ul; te'xk'e li ruq' sa' xb'eeneb' li yaj ut te'k'iraaq”.", "19": "<pb/>Li Qaawa' Jesus, naq ak xraatinaheb', kitaqsiik sa' choxa ut kik'ojlaak sa' xnim uq' li Yos.", "20": "Ut eb' a'an koheb', ke'xpuktesi li Chaab'il Esilal yalaq b'ar, yo chi k'anjelak li Qaawa' rochb'eeneb' jo'wi' chi xk'eeb'al xwankil li Aatin rik'in li eetalil neke'ochb'eenink re.]"}