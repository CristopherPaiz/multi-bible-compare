{"1": "<pb/>Kixye reheb' jun li jaljookil ru aatin re xk'utb'al chiruheb' naq tento te'tijoq junelik, chi maak'a'aq ch'inank ch'oolej:", "2": "<pb/>“Sa' jun li tenamit kiwank jun aj raqol aatin li ink'a' naxxiwa ru li Yos chi moko naroxloq'iheb' li poyanam.", "3": "Sa' li tenamit a'an kiwank ajwi' jun xmalka'an li na'ulyan rik'in chi xyeeb'al: «Chinaakol chiru li xik' na'ilok we».", "4": "Chiru k'iila kutan laj raqol aatin ink'a' kiraj, ab'anan moqon chik kixye sa' xch'ool: «Us ta ink'a' ninxiwa ru li Yos chi moko nawoxloq'iheb' li poyanam,", "5": "ab'anan us tinkol li xmalka'an a'in xb'aan naq nikinxch'i'ch'i'i. Mare anchal taachalyanq chi xk'eeb'al xtib'l injolom»”.", "6": "<pb/>Ut kixye li Qaawa': “Chek'e reetal li k'aru naxye laj raqol aatin ink'a' tiik xch'ool.", "7": "Ma toja' ta chik li Yos ink'a' tixkoleb' li sik'b'ileb' ru xb'aan, li neke'yaab'ank re li xk'ab'a' chi q'eq ut chi kutan, us ta tixk'eheb' chi oyb'enink?", "8": "Ninye eere naq tixkoleb' chi junpaat. Ab'anan, naq tol'elq li K'ajolb'ej, ma tolxtaw li paab'aal sa' ruuchich'och'?”.", "9": "<pb/>Kixye ajwi' li jaljookil ru aatin a'in reheb' li neke'xk'oxla rib' naq tiikeb' xch'ool ut neke'xtz'eqtaanaheb' li junch'ol chik:", "10": "<pb/>“Wiib'eb' li winq ke'taqe'k sa' rochoch li Yos chi tijok; li jun a'an aj pariseey ut li jun chik aj titz'ol toj.", "11": "Laj pariseey, xaqxo naq kitijok sa' xch'ool chi jo'ka'in: «At inYos, ninyoxink chawu xb'aan naq ink'a' jo'kineb' li winq junch'ol, aj elq'eb', ink'a' tiikeb' xch'ool, aj muxuleb' sumlaak, chi moko jo'kin laj titz'ol toj a'in.", "12": "Ka' sut nin'ayuunik chiru li xamaan, ninmayeja li xlajeetqil chixjunil li naweechani».", "13": "<pb/>“Ut laj titz'ol toj najt kixk'e chaq rib'; chi moko kiraj xtaqsinkil li rilob'aal sa' choxa, naxtenyan li re xch'ool: «At inYos, laa'in aj maak. Chawuxtaana taxaq wu!», chan.", "14": "<pb/>“Ninye eere naq a'in kisutq'iik sa' rochoch chi tiikob'resinb'il chik li xch'ool, ut li jun chik ink'a'. Xb'aan naq yalaq ani tixnimob'resi rib', taakub'siiq xwankil; ut li tixkub'si rib', taaterq'usiiq xwankil”.", "15": "<pb/>Ke'xk'am ajwi' chaq eb' li k'uula'al rik'in li Jesus re naq tixch'e'eb'. Naq ke'ril a'in eb' li xtzolom, ke'xq'us li ke'k'amok chaq reheb' li k'uula'al.", "16": "A'ut li Jesus kixb'oqeb' ut kixye: <pb/>—Kanab'omaqeb' li kok'al chi chalk wik'in ut meeram chiruheb', xb'aan naq li kama'eb' a'an, reheb' li xnimajwal awab'ejihom li Yos.", "17": "Relik chi yaal ninye eere: ani ink'a' tixk'ul li xnimajwal awab'ejihom li Yos jo' junaq ch'ina'al, ink'a' taa'ok chisa'.", "18": "<pb/>Jun reheb' li xb'eenileb' li tenamit kipatz'ok re: <pb/>—At chaab'il aj Tzolonel, k'aru tinb'aanu re tweechani li junelik yu'am?", "19": "<pb/>Kixye li Jesus re: <pb/>—K'a'ut naq nakaye chaab'il we? Maajun chaab'il, ka'ajwi' li Yos.", "20": "Laa'at nakanaweb' li chaq'rab': «Matmuxuk sumlaak, mat-kamsink, mat-elq'ak, matyoob'ank tik'ti', chawoxloq'i laana' laayuwa'».<f>[64]</f>", "21": "<pb/>Ut a'an kixye: <pb/>—Chixjunil a'in ak inpaab'ahom chalen chaq sa' insaajilal.", "22": "<pb/>Naq kirab'i a'in li Jesus, kixye re: <pb/>—Toj jun chik maa nakab'aanu: k'ayi jo'nimal wank aawe, jek'i reheb' li neb'a', ut taawanq aab'ihomal sa' choxa; toja' naq tatchalq ut tinaataaqe.", "23": "<pb/>Naq kirab'i a'in, q'axal kiraho'k sa' xch'ool li winq, xb'aan naq naab'al xb'ihomal.", "24": "Naq kiril a'in li Jesus, kixye: <pb/>—K'ajo' xch'a'ajkilal naq eb' li wankeb' xb'ihomal te'ok sa' li xnimajwal awab'ejihom li Yos!", "25": "Ink'a' ch'a'aj naq junaq kameey taa'ok sa' ru kuux chiru naq junaq b'ihom taa'ok sa' li xnimajwal awab'ejihom li Yos.", "26": "<pb/>Toja' naq eb' li ke'ab'ink re ke'xye: <pb/>—Ani put truuq taakole'q?", "27": "<pb/>Kixsumeheb': <pb/>—Li ink'a' naru chiruheb' li winq, a'an naru chiru li Yos, chan.", "28": "<pb/>Toja' naq kixye laj Pedro: <pb/>—K'e reetal, laa'o xqakanab' li k'aru wank qe ut xatqataaqe.", "29": "<pb/>Ut li Jesus kixye reheb': <pb/>—Relik chi yaal ninye eere: maajun li ak xkanab' rochoch, rixaqil, riitz'in, xna' xyuwa' malaj ralal xk'ajol sa' xk'ab'a' li xnimajwal awab'ejihom li Yos,", "30": "taakanaaq chi ink'a' ta tixk'ul q'axal naab'al chik sa'eb' li kutan a'in, ut tixk'ul li junelik yu'am sa' li ruuchich'och' chaalel.", "31": "<pb/>Li Jesus kixb'oqeb' li Kab'laju ut kixye reheb': “Chek'e reetal, yooko chi taqe'k Jerusalén ut taatz'aqloq ru chixjunil li ke'xtz'iib'a chaq eb' li propeet chirix li K'ajolb'ej.", "32": "Xb'aan naq taaq'axtesiiq sa' ruq'eb' li maawa'eb' aj Judiiy; taa'eetz'uuq, taahob'e'q ut taachuub'aaq,", "33": "ut, akaq xe'xrapi chi tz'uum, te'xkamsi. Ab'an sa' rox li kutan taawakliiq chi yo'yo”.", "34": "<pb/>Eb' a'an maak'a' ke'xtaw ru chirix a'in; toj muqmu chiruheb' li aatin a'in, ut ink'a' neke'xtaw xyaalal li yo chi xyeeb'al.", "35": "<pb/>Naq yo chi nach'ok li Jesus Jerikó, jun li mutz' chunchu chire li b'e, yo chi lemooxnik.", "36": "Naq kirab'i li k'iila tenamit yookeb' chi nume'k, kixpatz' k'aru a'an.", "37": "Ut ke'xye re naq a' li Jesus aj Nazaret yo chi nume'k.", "38": "<pb/>Toja' naq kixye chi kaw xyaab' xkux: <pb/>—At Jesus, ralalat laj David, chawuxtaana wu!", "39": "<pb/>Li yookeb' chi xik chi uub'ej ke'xq'us re naq tixkanab' choqink; a'ut a'an q'axal kaw chik kixjap re chi xyeeb'al: <pb/>—At ralal laj David, chawuxtaana wu!", "40": "<pb/>Kixaqliik li Jesus ut kixtaqla xk'amb'al chaq. Ut naq nach' chik wank, kixpatz' re: <pb/>—K'aru taawaj tinb'aanu aawe? chan.", "41": "<pb/>Kichaq'ok a'an ut kixye: <pb/>—Qaawa', chin'iloq ta.", "42": "<pb/>Li Jesus kixye re: <pb/>—Chat-iloq! Laapaab'aal xkolok aawe.", "43": "<pb/>Sa' junpaat ki'ok chi ilok ut kixtaaqe li Jesus, yo chi xnimankil ru li Yos. Ut chixjunil li tenamit, naq ke'ril a'an, ke'xk'e xloq'al li Yos."}