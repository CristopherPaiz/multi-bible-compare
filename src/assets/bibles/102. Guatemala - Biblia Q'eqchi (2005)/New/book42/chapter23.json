{"1": "<pb/>Toja' naq ke'xaqliik li xk'ihaleb' a'an, ke'xk'am li Jesus chiru laj Pilaat,", "2": "ke'ok chi xjitb'al ut ke'xye: <pb/>—Xqataw chaq a'in chi xpo'b'aleb' xch'ool li qatenamit. Nokooxq'us chi xk'eeb'al li toj re li awab'ej ut naxyehatq naq a'an li Kriist Rey.", "3": "<pb/>Kixpatz' ut laj Pilaat re: <pb/>—Ma laa'at li xreyeb' laj Judiiy? <pb/>Kixsume: <pb/>—Yaal li xaye: laa'inin.", "4": "<pb/>Toja' naq kixye laj Pilaat reheb' li xb'eenil aj tij ut eb' li tenamit: <pb/>—Laa'in maajun maak nintaw rik'in li winq a'in.", "5": "<pb/>A'ut eb' a'an kaw chik ke'xye: <pb/>—Naxpo' xch'ooleb' li tenamit, yo chi xtzolb'aleb' sa' chixjunil Judea: xtikib' chaq Galilea ut xk'ulunk toj arin.", "6": "<pb/>Naq kirab'i a'in laj Pilaat, kixpatz' ma aj Galilea li winq a'an;", "7": "ut naq kixnaw naq li Jesus chalenaq chaq b'arwi' nataqlank laj Herodes, kixtaqla rik'in, xb'aan naq sa'eb' li kutan a'an wank ajwi' laj Herodes Jerusalén.", "8": "<pb/>Naq laj Herodes kiril ru li Jesus, k'ajo' naq kisaho'k sa' xch'ool: chalen chaq junxil naxrahi rilb'al ru, xb'aan naq narab'i li nayeemank chirix ut naraj raj rilb'al chi xb'aanunkil junaq xnimal eetalil.", "9": "Ut kixpatz'i rik'in k'iila aatin, a'ut li Jesus tik ink'a' kixsume.", "10": "Wankeb' aran li xb'eenil aj tij ut eb' laj tz'iib', kaw yookeb' chi xjitb'al.", "11": "Ab'anan laj Herodes naq ak xtz'eqtaana ut xreetz'u li Jesus, rochb'eeneb' laj puub' li wankeb' rik'in, kixk'e jun xchaq'alil ru aq'ej chirix ut kixtaqla wi' chik rik'in laj Pilaat.", "12": "Sa' li kutan a'an ke'xk'am rib' sa' amiiwil laj Herodes ut laj Pilaat, xb'aan naq junxil xik' neke'ril chaq rib'.", "13": "<pb/>Toja' naq laj Pilaat kixb'oqeb' li xb'eenil aj tij, eb' laj k'amol b'e ut eb' li tenamit,", "14": "ut kixye reheb': <pb/>—Xek'am chaq chiwu li winq a'in jo' aj po'ol xch'ooleb' li tenamit; a'ut laa'in xinpatz'i cheru laa'ex ut ink'a' xintaw junaq xmaak li nekejit wi'.", "15": "Chi moko laj Herodes, xb'aan naq xq'ajsi chaq qik'in. Ch'olch'o naq maak'a' xb'aanu li xk'ulub' wi' kamk.", "16": "Jo'kan naq tink'e chi rahob'tesiik ut twach'ab'.<f>[82]</f>", "17": "", "18": "<pb/>Chixjunileb' li k'iila tenamit, chi junaj xyaab' xkuxeb', ke'xjap re chi xyeeb'al: <pb/>—Isi a'an chiqu ut ach'ab' qe laj Barrabás! chankeb'.", "19": "<pb/>Laj Barrabás kik'eemank sa' tz'alam xb'aan jun li mululij ib' kiwank sa' li tenamit jo' ajwi' xb'aan jun kamsink kixb'aanu.", "20": "<pb/>Ki'ok wi' chik laj Pilaat chi raatinankileb', taaraj raj rach'ab'ankil li Jesus;", "21": "a'ut eb' a'an japjookeb' re chi xyeeb'al: <pb/>—K'e chiru krus, k'e chiru krus!", "22": "<pb/>Sa' rox sut kixye reheb': <pb/>—K'a' put ru li ink'a' us xb'aanu a'in? Ink'a' xintaw junaq xmaak li xk'ulub' wi' kamk. Jo'kan naq tink'e chi rahob'tesiik ut twach'ab'.", "23": "<pb/>A'ut eb' a'an yalyookeb' xq'e chi xpatz'b'al chi kaw xyaab'eb' xkux naq chik'ehe'q chiru krus, ut li xyaab' xkuxeb' yo chi numtaak.", "24": "<pb/>Toja' naq laj Pilaat kiraqok aatin sa' xb'een naq chi'uxmanq li b'arwan yookeb' chi xtz'aamankil.", "25": "Ut kirach'ab' li winq yookeb' chi xpatz'b'al, a' li kik'ehe'k sa' tz'alam xb'aan jun li mululij ib' ut jun kamsink, ut kixq'axtesi li Jesus sa' ruq'eb' re naq te'xb'aanu li te'raj.", "26": "<pb/>Naq yookeb' chi xk'amb'al li Jesus, ke'xchap jun li winq, aj Simón xk'ab'a', Sirene xtenamit. A'an yo chi chalk sa' xk'aleb'aal, ut ke'xk'e chixpaqo li krus re tixk'am chirix li Jesus.", "27": "<pb/>Naab'aleb' li tenamit te'taaqenq re li Jesus ut naab'aleb' li ixq neke'xten re li xch'ooleb' ut neke'huyhutk chi yaab'ak chirix.", "28": "<pb/>Ab'an li Jesus kixsutq'isi rib' chi rilb'aleb' ut kixye: <pb/>—Ex rixqilal Jerusalén, mexyaab'ak chiwix, yaab'anqex b'an cherix laa'ex ut chirix leeralal eek'ajol.", "29": "Xb'aan naq, chek'e reetal, te'chalq kutan taayeemanq wi': «Us xaq reheb' li xma'al ixq ut eb' li ink'a' ke'alank, ut eb' li ink'a' ke'tu'resink!».", "30": "Toja' naq eb' li tenamit te'xtikib' xyeeb'al reheb' li tzuul: «T'anenqex chaq sa' qab'een»; ut reheb' li ninqi b'ool: «Chooheemuqaq!».<f>[83]</f>", "31": "Xb'aan naq wi neke'xb'aanu a'in rik'in li rax che', k'aru taak'ulmanq rik'in li chaqi?<f>[84]</f>", "32": "<pb/>Ke'xk'am ajwi' wiib'eb' chik aj maak re te'kamsiiq rochb'een li Jesus.", "33": "<pb/>Naq ke'wulak sa' li na'ajej xB'aqel-xjolom-kamenaq xk'ab'a', ke'xchirib' li Jesus chiru krus rochb'eeneb' laj maak: jun sa' xnim uq' ut jun sa' xtz'e uq'.", "34": "Ut li Jesus kixye: “At inYuwa', chakuyeb' xmaak xb'aan naq ink'a' neke'xnaw k'aru yookeb' chi xb'aanunkil”.<f>[85]</f> <pb/>Ut eb' laj puub' ke'xjek'i li raq' chirib'ileb' rib' chi b'uulinb'il rix.", "35": "<pb/>Xaqxookeb' aran li tenamit chi ilok. Ut eb' li xb'eenil li tenamit yookeb' chi reetz'unkil, neke'xye: <pb/>—Jalanatq chik kixkoleb'; chixkolaq rib' xjunes, wi a'an li Kriist re li Yos, li Sik'b'il chaq ru.", "36": "<pb/>Jo'kaneb' ajwi' laj puub', yookeb' chi reetz'unkil. Ke'nach'ok chi xyeechi'inkil vinaagr", "37": "ut ke'xye re: <pb/>—Wi laa'at li xreyeb' laj Judiiy, kol aawib'!", "38": "<pb/>Wank ajwi' sa' xb'een li Jesus jun li eetalil tz'iib'anb'il chi jo'ka'in: “A'an a'in li xReyeb' laj Judiiy”.", "39": "<pb/>Jun reheb' laj maak t'uyt'u chiru krus yo chi xhob'b'al li Jesus: <pb/>—Ma maawa'at tab'i' li Kriist? Kol aawib' ut choohaakol ajwi' laa'o, chan re.", "40": "<pb/>Ut kiq'use'k xb'aan li jun chik: <pb/>—Chi moko li Yos nakaxiwa ru, us ta juntaq'eet li rahilal yookat chi xk'ulb'al aawochb'een?", "41": "Laa'o yaal naq qak'ulub' xk'ulb'al a'an xb'aan naq xq'ajkamunkil li qab'aanuhom, a'ut a'in maak'a' k'aru li ink'a' ta us xb'aanu.", "42": "<pb/>Ut kixye: <pb/>—At Jesus, chinjultiko'q aawe naq tolat-elq rik'in xnimal aawankilal.", "43": "<pb/>Kixye li Jesus re: <pb/>—Relik chi yaal ninye aawe naq hoon ajwi' wanqat wik'in sa' linloq'laj na'aj.", "44": "<pb/>Ak wa'leb' tana naq kimoy ru li saq'e ut ki'aak'ab'o'k sa' xb'een chixjunil li ruuchich'och' toj sa' oxib' honal.", "45": "Li xt'ikrul li rochoch li Yos kiq'iche'k sa' xyi", "46": "ut li Jesus kixjap re chi kaw: <pb/>—At inYuwa', sa' laawuq' tinq'axtesi linmusiq', chan.<f>[86]</f> <pb/>Ut naq kixye a'in, ki'elk xch'ool.", "47": "<pb/>Naq kiril a'in li xjolomileb' laj puub', kixnima xloq'al li Yos: <pb/>—Relik chi yaal naq li winq a'in tiik xch'ool, chan.", "48": "<pb/>Ut chixjunileb' li tenamit li ke'wulak aran chi ilok, naq ke'xk'e reetal li k'aru xk'ulmank, ke'q'ajk sa' rochocheb', yookeb' chi xtenb'al re eb' li xch'ool.", "49": "<pb/>Chixjunileb' li neke'nawok ru li Jesus ut eb' li ixq li ke'taaqenk re chalen chaq Galilea, najt xaqxookeb' chaq chi rilb'al chixjunil a'in.", "50": "<pb/>Kiwank jun li winq, aj José xk'ab'a', xkomoneb' laj k'amol b'e, chaab'il ut tiik xch'ool. A'an aj Arimatea, jun tenamit sa' xteepal Judea. Naroyb'eni li xnimajwal awab'ejihom li Yos ut ink'a' kixk'ul xch'ool li b'arwan ke'xk'uub' ut ke'xb'aanu eb' laj k'amol b'e.", "51": "", "52": "<pb/>Kiwulak rik'in laj Pilaat ut koxpatz' li xtz'ejwal li Jesus.", "53": "Kixkub'si chaq chiru krus, kixb'at sa' t'ikr ut koxk'e sa' jun muqleb'aal hopb'il sa' pek, b'arwi' toj maajun muqb'il.", "54": "Yo li Kawunk<f>[87]</f> ut ak tiklaak re li sábado.", "55": "<pb/>Eb' li ixq li ke'taaqenk chaq re li Jesus toj Galilea, koheb' chirix laj José ut ke'ril li muqleb'aal ut chanru naq kik'ehe'k li xtz'ejwal li Jesus aran.", "56": "<pb/>Chirix chik a'an ke'q'ajk, koxe'xkawresi sununkil b'an ut miir, ut ke'hilank sa' li sábado, jo' chanru naxye li xChaq'rab' laj Moisés."}