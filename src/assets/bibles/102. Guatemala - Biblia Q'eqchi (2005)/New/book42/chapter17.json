{"1": "<pb/>Kixye li Jesus reheb' li xtzolom: “Maachan naq ink'a' taachalq li luktesink ch'oolej, ab'anan ra chaalel sa' xb'een li ani taachalq wi' a'an.", "2": "Jwal us raj cho'q re naq te'xk'e chi xkux junaq xpekul li ke'leb' ut te'xkut sa' palaw, chiru naq tixluktesi xch'ool junaq reheb' li kok' a'in.", "3": "Chek'ehaq reetal! <pb/>“Wi laawas aawiitz'in taamaakob'q chawu, chaq'usaq; ut wi tixyot' xch'ool tixjal xk'a'uxl, chakuyaq xmaak.", "4": "Wi taamaakob'q chawu wuqub' sut chiru li jun kutan ut wuqub' sut taasutq'iiq chaq aawik'in chi xyeeb'al: «Nayot'e'k inch'ool», chakuyaq xmaak”.", "5": "<pb/>Ke'xye eb' li apóstol re li Qaawa': <pb/>—K'e xtz'aqob' li qapaab'aal.", "6": "<pb/>Ut li Qaawa' kixye: <pb/>—Wi ta li xnimal leepaab'aal a'an jo' jun t'orol chi mostaas, teeye raj re li sikomoor<f>[58]</f> a'in: «Mich' aawib' ut xe'eni aawib' sa' palaw», ut a'an texpaab' raj.", "7": "<pb/>“Wi junaq eemoos yo chaq chi k'alek malaj chi ilok ketomq, ani eere laa'ex tixye re naq taasutq'iiq chaq sa' k'aleb'aal: «Numen chaq ut hilan sa' meex»?", "8": "Ma ink'a' tab'i' tixye re: «Chak'uub' b'ayaq intzekemq, chajal aawaq' ut k'anjelan chiwu naq yooqin chi wa'ak ut chi uk'ak; toj moqon chik tatwa'aq ut tat-uk'aq laa'at»?", "9": "Ma tento tab'i' tixyoxi re li xmoos rik'in naq xb'aanu li kitaqlaak wi'?", "10": "Jo'kanaqex ajwi' laa'ex: naq akaq xeb'aanu chixjunil li xextaqlaak wi', cheyehaq: «Laa'o yal aj kok' k'anjel. Ka'ajwi' xqab'aanu li tento sa' qab'een xb'aanunkil»”.", "11": "<pb/>Naq yo chi xik Jerusalén, li Jesus kinume'k sa' xyanq Samaria rik'in Galilea.", "12": "Ut naq kox'okaq sa' jun li tenamit, lajeeb' chi winq saqlep rixeb' ke'elk chaq chi xk'ulb'al; ke'xaqliik chaq chi najt", "13": "ut ke'xye chi kaw xyaab'eb' xkux: <pb/>—At Jesus, at aj Tzolonel, chawuxtaana qu!", "14": "<pb/>Naq li Jesus kirileb', kixye reheb': <pb/>—Ayuqex ut k'utomaq eerib' chiruheb' laj tij. <pb/>Ut naq yookeb' chi xik, ke'k'irtasiik.", "15": "Jun reheb' a'an kiril naq xk'iraak; jo'kan naq kisutq'iik chaq, yo chi xnimankil ru li Yos chi kaw xyaab' xkux;", "16": "koxhupub' rib' chi roq li Jesus ut ki'ok chi xb'anyoxinkil chiru. Ut a'an jun aj Samaria.", "17": "Toja' naq li Jesus ki'ok chi xyeeb'al: <pb/>—Ma ink'a' tab'i' xe'k'iraak sa' lajeeb'al? Ut li b'eleeb' chik, b'ar wankeb'?", "18": "Ma ka'ajwi' a'in li jalan xtenamit xsutq'iik chaq chi xnimankil ru li Yos?", "19": "<pb/>Ut kixye re: <pb/>—Xaqlin ut ayu: laapaab'aal xkolok aawe.", "20": "<pb/>Naq eb' laj Pariseey ke'xpatz' re li Jesus jo'q'e taachalq li xnimajwal awab'ejihom li Yos, kixsumeheb' ut kixye: <pb/>—Li xnimajwal awab'ejihom li Yos taachalq chi ink'a' taak'eemanq reetal,", "21": "chi moko te'xye: «Ilomaq arin» malaj: «Wank le'», xb'aan naq li xnimajwal awab'ejihom li Yos wank chik sa' eeyanq.", "22": "<pb/>Ut kixye reheb' li xtzolom: <pb/>—Taawulaq xq'ehil naq teerahi rilb'al yal ta junaq reheb' li xkutankil li K'ajolb'ej,<f>[59]</f> ab'anan ink'a' teeril.", "23": "Ut te'xye eere: «We' arin» malaj: «Ilomaq chaq le'», ab'anan mexxik chi moko chetaaqeheb'.", "24": "Xb'aan naq jo' li raq'kaaq li narepb'ak, nalemtz'unk chaq sa' xmaril li choxa toj sa' li junpak'al chik, jo'kanaq ajwi' li K'ajolb'ej sa' li xkutankil.", "25": "Ab'anan, xb'enwa tento naq tixk'ul naab'al rahilal ut taatz'eqtaanaaq xb'aaneb' li tenamit a'in.", "26": "<pb/>“Li k'aru kik'ulmank naq kiwank laj Noé, taak'ulmanq ajwi' sa' xkutankil li K'ajolb'ej.", "27": "Yookeb' chaq chi wa'ak chi uk'ak, yookeb' chi k'amok ut chi k'ame'k toj sa' li kutan ki'ok wi' laj Noé sa' li jukub' kab'l ut kichalk li b'ut'iha', kixsach chixjunileb'.<f>[60]</f>", "28": "Jo'kan ajwi' kik'ulmank sa'eb' li kutan kiwank wi' laj Lot: yookeb' chaq chi wa'ak chi uk'ak, yookeb' chaq chi loq'ok chi k'ayink, chi awk ut chi kab'lak;", "29": "ab'anan sa' li kutan naq ki'elk chaq laj Lot Sodoom, li Yos kixtaqla chaq xam ut asuupr toj sa' choxa ut kixsach chixjunileb'.<f>[61]</f>", "30": "Jo'kanaq ajwi' sa' li kutan tixk'ut wi' rib' li K'ajolb'ej.", "31": "<pb/>“Sa' li kutan a'an li wanq chaq sa' xb'een li kab'l mikub'eek chi xxokb'al sa' rochoch li k'aru wank re; jo'kan ajwi' li wanq chaq sa' xk'al misutq'iik chaq.", "32": "Jultikaq eere li rixaqil laj Lot.<f>[62]</f>", "33": "Ani naraj xkolb'al li xyu'am, taasachq chiru; a'ut li taasachq li xyu'am chiru, a'an taareechani li yu'am.", "34": "<pb/>“Ninye eere naq sa' li q'oqyink a'an wiib' wanqeb' sa' jun chi ch'aat: jun taaxoke'q ut jun taakanab'aaq.", "35": "Wiib'eb' chi ixq yooqeb' chi ke'ek chi laq'lo: jun taaxoke'q ut jun taakanab'aaq”.<f>[63]</f>", "36": "", "37": "<pb/>Ut eb' a'an ke'xye re: <pb/>—B'ar taak'ulmanq a'an, at Qaawa'? <pb/>Kixsumeheb': <pb/>—B'ar wanq li kamenaq, aran te'xch'utub' rib' eb' li so'sol."}