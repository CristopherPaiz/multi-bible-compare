{"1": "<pb/>Chixjunileb' laj titz'ol toj ut eb' laj maak ke'jilok chi xk'atq li Jesus re rab'inkil.", "2": "Eb' laj pariseey ut eb' laj tz'iib' neke'choqoqnak chi xyeeb'al: <pb/>—A'in naxk'uleb' laj maak ut natzekank rik'ineb', chankeb'.", "3": "<pb/>Toja' naq li Jesus kixye reheb' li jaljookil ru aatin a'in:", "4": "<pb/>“Ani eere laa'ex, wanq ta o'k'aalaq xkarneer ut taasachq junaq chiru, ma ink'a' raj tixkanab' li b'eleelaju ro'k'aal sa' li chaqich'och' ut taaxik chi xsik'b'al li sachenaq toj reetal toxtaw chaq?", "5": "Ut naq tixtaw chaq, tixk'e chaq sa' xb'een xtel chi sahaq sa' xch'ool,", "6": "taaxik sa' li rochoch, tixch'utub'eb' li ramiiw ut eb' li rechkab'al, ut tixye reheb': «Chisaho'q sa' qach'ool wochb'eenex, xb'aan naq xintaw linkarneer li xsachk chiwu».", "7": "<pb/>“Ninye eere naq jo'kan ajwi' sa' choxa. Q'axal nim chik li sahil ch'oolej taawanq naq junaq aj maak tixyot' xch'ool tixjal xk'a'uxl, chiruheb' li b'eleelaju ro'k'aal tiikeb' xch'ool li moko aajel ta chik ru naq te'xjal xk'a'uxeb'.", "8": "<pb/>“Ut wi junaq ixq wanq ta lajeeb'aq xtumin ut taasachq junaq chiru, ma ink'a' tab'i' tixloch junaq xsaqenk ut tixmesu sa' li kab'l re xsik'inkil toj reetal tixtaw?", "9": "Ut naq tixtaw li xtumin, tixch'utub'eb' li ramiiw ut eb' li rechkab'al ut tixye: «Chisaho'q sa' qach'ool wochb'eenex, xb'aan naq xintaw lintumin li xsachk chiwu».", "10": "<pb/>“Ninye eere naq kama'an ajwi' li sahil ch'oolej nawank sa' xyanqeb' li x'ánjel li Yos naq junaq aj maak tixyot' xch'ool tixjal xk'a'uxl”.", "11": "<pb/>Kixye ajwi' reheb': “Jun li winq kiwank wiib' li ralal.", "12": "Li iitz'inb'ej kixye re li xyuwa': «Wa', k'e we jo'nimal laajunkab'lal tento tintz'aq». Jo'kan naq li yuwa'b'ej kixjek'i reheb' li xjunkab'lal.", "13": "Ink'a'aq k'iila kutan a'an, li iitz'inb'ej kixk'ayi li k'aru wank re ut koho sa' najtil tenamit b'arwi' kixsach chixjunil, yo xq'axb'al li kutan chi jo'maajo'.", "14": "<pb/>“Naq ak xsach chixjunil, kichalk jun nimla we'ej sa' li tenamit a'an, ut kixtikib' wank sa' rajb'al ru.", "15": "Toja' naq kox'okaq chi k'anjelak rik'in jun li winq wank sa' li tenamit a'an; ut a'an kixtaqla sa' li xch'och' chi ilok aaq.", "16": "Naratawi xnujob'resinkil li xsa' rik'in li ru li che' neke'xk'ux li aaq, ab'anan maa'ani nak'ehok b'ayaq re.", "17": "<pb/>“Ut naq ak xk'ulunk xch'ool, kixye: «Naab'aleb' xmoos linyuwa' wankeb' xwa chi numtajenaq, ut laa'in oso'k we arin xb'aan tz'okaak!", "18": "Tinwakliiq, tinxik rik'in linyuwa' ut toxinye re: Wa', xinmaakob'k chiru li choxa ut chawu laa'at.", "19": "Ink'a' chik ink'ulub' naq tink'ab'a'in aawalal; jo'kaqin b'an chik junaq laamoos naq tinaawil».", "20": "Ut kiwakliik, koho rik'in li xyuwa'. <pb/>“Toj najt ajwi' wan chaq, naq li xyuwa' kiril ut kireek'a xnimal xrahom: koho sa' aanil, koxq'alu chi xkux ut kixtz'ub' ru.", "21": "Ut li ralal kixye re: «Wa', xinmaakob'k chiru li choxa ut chawu laa'at. Ink'a' chik ink'ulub' naq tink'ab'a'in aawalal».", "22": "<pb/>“Ab'an li yuwa'b'ej kixye reheb' li xmoos: «K'amomaq chaq chi junpaat li chaab'il aq'ej ut tiqib'omaq. K'ehomaq xmatq'ab' chi ru'uj ruq' ut k'ehomaq xxaab' chi roq.", "23": "K'amomaq chaq li ral wakax ch'oolaninb'il chi us, kamsihomaq, chootzekanq ut chooninq'ehiq!", "24": "Xb'aan naq li walal a'in kamenaq naq xwank ut xwakliik wi' chik chi yo'yo, kisachk ut xtawmank chaq!». Ut ke'xtikib' ninq'ehik.", "25": "<pb/>“Li asb'ej wan chaq sa' k'aleb'aal. Sa' xsutq'ijik chaq, naq kinach'ok rik'in li kab'l, kirab'i li son ut li xajok.", "26": "Toja' naq kixb'oq jun reheb' li moosej ut kixpatz' re k'aru a'an.", "27": "Li moosej kixye re: «Xk'ulunk laawiitz'in ut laayuwa' xkamsi li ral wakax ch'oolaninb'il chi us, xb'aan naq xtaw wi' chik li ralal chi maak'a' reek'».", "28": "<pb/>“Kichalk ut xjosq'il li asb'ej ut ink'a' kiraj ok. Ki'elk chaq li xyuwa' ut kixtikib' relajinkil ru.", "29": "Ut a'an kixye re li xyuwa': «K'e reetal. Chalen chaq k'iila chihab' yookin chi k'anjelak chawu. Maajun sut xinq'et junaq laachaq'rab', ut laa'at maajun wa aak'ehom junaq inch'ina chib'aat re naq tinninq'ehiq raj wochb'eeneb' li wamiiw.", "30": "Ab'an naq xk'ulunk laawalal a'in li xchoy chaq laajunkab'lal rik'ineb' laj yumb'eet, xakamsi cho'q re li ral wakax ch'oolaninb'il chi us».", "31": "<pb/>“Kichaq'ok li yuwa'b'ej ut kixye re: «At walal, laa'at junelik wankat wik'in ut chixjunil li k'aru wank we, a'an ajwi' aawe.", "32": "Ab'anan tento ajwi' xqab'aanu li ninq'e ut xsaho'k sa' qach'ool, xb'aan naq laawiitz'in a'in kamenaq naq xwank ut xwakliik wi' chik chi yo'yo, kisachk ut xtawmank chaq»”."}