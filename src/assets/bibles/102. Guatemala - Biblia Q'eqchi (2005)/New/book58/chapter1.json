{"1": "<pb/>Najter q'e kutan, k'iila wa ut yalaq chanru li Yos kiraatinaheb' li qana' qayuwa' chi xtz'uumal reheb' li propeet.", "2": "Ab'an anaqwan, sa' roso'jikeb' li kutan, xooraatina sa' xk'ab'a' li Ralal, li kixxaqab' cho'q aj eechaninel re chixjunil; sa' xk'ab'a' ajwi' a'an kixb'aanu li choxach'och'.", "3": "<pb/>A'an a'in xrepom li xnimal xloq'al ut xjalam u li xYosilal. A'an nakuutunk re chixjunil rik'in xnimal xwankil li raatin, ut naq ak xch'ajob'resiheb' li tenamit chiru li maak, kik'ojlaak sa' xnim uq' li Nimajwal Yos toj taqe'q.", "4": "Ut q'axal nim xwankil sa' xb'eeneb' li ánjel, xb'aan naq k'ajo' chik xloq'al li xk'ab'a' li wank cho'q reechanihom.", "5": "<pb/>Ani tawi' reheb' li ánjel kiyehe'k wi' jun sutaq xb'aan li Yos: <pb/><t>“Laa'at li walal; anaqwan xatinyoob'tesi”<f>[1]</f>?</t> <pb/>Malaj kixye: <pb/><t>“Laa'inaq li xYuwa' ut a'anaq li walal”<f>[2]</f>?</t>", "6": "<pb/>Jo'kan ajwi' naq kiroksi chaq li ralal jun chirib'il sa' ruuchich'och', kixye: <pb/><t>“Ut chiloq'oniiq xb'aaneb' chixjunil li x'ánjel li Yos”.<f>[3]</f></t>", "7": "<pb/>Chirixeb' li ánjel naxye: <pb/><t>“A'an naxtaqlaheb' li ánjel jo'keb' li iq',</t> <t>ut eb' laj k'anjel chiru jo'keb' li raq'xam”.<f>[4]</f></t>", "8": "<pb/>A'ut chirix li K'ajolb'ej naxye: <pb/><t>“At inYos, k'ojk'o laa'awab'ejihom chi junelik.</t> <t>Junelik sa' tiikilal nakatawab'ejink.</t>", "9": "<t>Xara li us ut xik' xawil li maa'usilal;</t> <t>jo'kan naq, at inYos, laaYos xsik' chaq aawu</t> <t>ut xatxnujob'resi rik'in sahil ch'oolej,</t> <t>q'axal wi' chik xaqxo laaloq'al chiruheb' chixjunil laawech awab'ejil”.<f>[5]</f></t>", "10": "<pb/>Ut naxye ajwi': <pb/><t>“At Qaawa', sa' xtiklajik kak'ojob' chaq rub'elankil li ruuchich'och',</t> <t>ut eb' li choxa a'aneb' xb'aanuhomeb' laawuq'.</t>", "11": "<t>Eb' a'an te'oso'q, a'ut laa'at wankat chi junelik.</t> <t>Chixjunileb' a'an te'q'eeloq kama' junaq aq'ej;</t>", "12": "<t>kama' junaq t'ikr naq taaq'ochiheb',</t> <t>kama' junaq aq'ej, ut te'jalmanq.</t> <t>A'ut laa'at a'anat ajwi' chi junelik:</t> <t>relik chi yaal naq malaajel ma'oso'jel laayu'am”.<f>[6]</f></t>", "13": "<pb/>Ani tawi' reheb' li ánjel kiyehe'k wi' jun sutaq xb'aan li Yos: <pb/><t>“K'ojlan sa' linnim uq',</t> <t>toj reetal tink'eheb' li xik' neke'ilok aawe rub'el laawoq”<f>[7]</f>?</t>", "14": "<pb/>Ma ink'a' tab'i' musiq'ejeb' chixjunileb' a'in, aj k'anjeleb', taqlanb'ileb' chaq chi xtenq'ankileb' li te'eechaninq re li kolb'a ib'?"}