{"1": "<pb/>Rub'elaj chaq xninq'ehinkil li Paswa naxnaw li Jesus naq xwulak xhonal naq taa'elq sa' li ruuchich'och' a'in ut taaq'axonq rik'in li Yuwa'b'ej. Jo' naq kixraheb' li xtzolom li wankeb' sa' ruuchich'och', kixraheb' chi tz'aqal re ru toj sa' roso'jik.", "2": "<pb/>Yookeb' chi wa'ak ewu, ut laj Tza ak xk'e sa' xk'a'uxl laj Judas Iskariote, ralal laj Simón, naq tixq'axtesi li Jesus.", "3": "Naxnaw li Jesus naq k'eeb'il chixjunil sa' ruq' xb'aan li Yuwa'b'ej, rik'in li Yos elenaq chaq ut rik'in li Yos xik re.", "4": "Jo'kan naq kixaqliik naq yo li wa'ak, kirisi li xb'atb'al rib', kixchap jun li t'ikr ut kixb'ak' chi xsa'.", "5": "Chirix chik a'in kixk'e ha' sa' jun li emel ut ki'ok chi xch'ajb'al li roqeb' li xtzolom ut kixchaqihob'resiheb' chiru li t'ikr b'ak'b'o chi xsa'.", "6": "<pb/>Naq kiwulak wan wi' laj Simón Pedro, a'an kixye re: <pb/>—Qaawa', ma laa'at tatch'ajoq re li woq?", "7": "<pb/>Kichaq'ok li Jesus ut kixye: <pb/>—Li yookin chi xb'aanunkil ink'a' nakataw ru anaqwan. Toj moqon toxaataw ru.", "8": "<pb/>Ut laj Pedro kixye re: <pb/>—Maajoq'e taach'aj li woq. <pb/>Kisumeek xb'aan li Jesus: <pb/>—Wi ink'a' tinch'aj laawoq, ink'a' tattz'aqonq wik'in.", "9": "<pb/>Kixye laj Simón Pedro: <pb/>—Qaawa', moko ka'aj ta wi' li woq taach'aj, taach'aj aj b'an wi' eb' li wuq' ut linjolom.", "10": "<pb/>Li Jesus kixye re: <pb/>—Ani ak x'atink ink'a' chik naraj ch'aje'k xb'aan naq ak saq ru li xjunxaqalil. Ut laa'ex ak ch'ajb'ilex, ab'an moko chejunilex ta.", "11": "<pb/>Naxnaw chi us ani taaq'axtesinq re; jo'kan naq kixye: “Moko chejunil ta ch'ajb'ilex”.", "12": "<pb/>Moqon, naq ak xch'ajeb' li roq ut xk'e wi' chik li raq' chirix, kihilank wi' chik sa' meex ut kixye reheb': <pb/>—Ma neketaw ru li xinb'aanu eere?", "13": "Laa'ex, Tzolonel ut Qaawa' nekeye we, ut yaal nekeye xb'aan naq laa'in ajwi'.", "14": "Wi laa'in, li Qaawa' ut laj Tzolonel, xinch'aj leeroq, laa'ex ajwi' tento teech'aj leeroq cherib'il eerib'.", "15": "Xk'amb'al eeb'e xinb'aanu, re naq teeb'aanu ajwi' laa'ex jo' xinb'aanu eere.", "16": "Relik chi yaal ninye eere: laj k'anjel moko nim ta xwankil chiru laj eechal re, chi moko li taql nim xwankil chiru li xtaqlank chaq re.", "17": "Wi nekenaw a'in, us xaq eere wi teeb'aanu chi jo'kan.", "18": "<pb/>“Ink'a' nin'aatinak cherix chejunilex. Laa'in ninnaw chi us ani li kinsik'eb' chaq ru; ab'anan tento taatz'aqloq ru li Santil Hu: «Li nawa'ok re linwa xtaqsi li roq ruq' sa' inb'een».<f>[47]</f>", "19": "Ak ninye eere anaqwan, naq toj maji' nak'ulmank, re naq, jo'q'e taak'ulmanq, teepaab' naq Laa'inin.", "20": "Relik chi yaal ninye eere: ani nak'uluk re li nintaqla laa'in, laa'in nikinxk'ul, ut li nak'uluk we, a' Li kitaqlank chaq we naxk'ul”.", "21": "<pb/>Naq ak xye a'in, li Jesus sachaamil xch'ool kikanaak, ut ki'aatinak chi yaal: <pb/>—Relik chi yaal ninye eere naq jun eere taaq'axtesinq we, chan.", "22": "<pb/>Eb' li xtzolom ke'xka'ya rib' chirib'ileb' rib', xb'aan naq ink'a' neke'xnaw ani li naxye.", "23": "Jun reheb' li xtzolom, a' li q'axal raaro xb'aan li Jesus,<f>[48]</f> wank chi xk'atq sa' meex.", "24": "Laj Simón Pedro rik'in eetalil kixye re: “Patz' ani li naxye”.", "25": "Ut a'an kix'anab' rib' chire xch'ool li Jesus: <pb/>—Qaawa', ani a'an? chan re.", "26": "<pb/>Kichaq'ok li Jesus ut kixye: <pb/>—A' li tink'e wi' jun hab'ok chi tz'ab'il wa. <pb/>Kixchap ut li wa, kixtz'a ut kixk'e re laj Judas, ralal laj Simón Iskariote.", "27": "Ut chirix li jun hab'ok chi wa ki'ok laj tza rik'in. Toja' naq li Jesus kixye re: <pb/>—Li k'aru taab'aanu, b'aanu chi junpaat.", "28": "<pb/>Ab'anan maajun reheb' li wankeb' sa' meex kixtaw ru k'a'ut naq kixye re chi jo'kan.", "29": "Wan ke'k'oxlank re naq li Jesus yo chi xyeeb'al re: “Toxaaloq' li k'aru nak'anjelak qe re li ninq'e”, malaj: “K'e b'ayaq xtenq'ankileb' li neb'a'”, xb'aan naq rik'in laj Judas wank li k'uuleb'aal tumin.", "30": "<pb/>Ka'ajwi' kixk'ul laj Judas li jun hab'ok chi wa, ki'elk chi junpaat. Ak q'oqyink chik.", "31": "<pb/>Naq ak x'elk laj Judas, kixye li Jesus: <pb/>—Anaqwan xnimaak xloq'al li K'ajolb'ej ut li Yos xnimaak xloq'al rik'in.", "32": "Wi li Yos xnimaak xloq'al rik'in li K'ajolb'ej, jo'kan ajwi' li Yos tixnima xloq'al li K'ajolb'ej rik'in, ut tixnima chi junpaat.", "33": "<pb/>“Ex walal ink'ajol, yal jun k'amok aj chik tinwanq eerik'in. Laa'ex tineesik'. Jo' xinye reheb' laj Judiiy, jo'kan ajwi' tinye eere anaqwan: B'arwi' xik we laa'in, ink'a' texruuq chi xik laa'ex.", "34": "Jun ak' chaq'rab' nink'e eere: naq chera eerib' cherib'il eerib'. Jo' naq xexinra laa'in, jo'kan ajwi' naq chera eerib' cherib'il eerib'.", "35": "Rik'in a'in chixjunileb' te'nawoq re naq laa'ex intzolom: wi nekera eerib' cherib'il eerib'”.", "36": "<pb/>Laj Simón Pedro kixpatz' re li Jesus: <pb/>—Qaawa', b'ar xik aawe? chan re. <pb/>Kichaq'ok li Jesus ut kixye: <pb/>—B'arwi' xik we laa'in, ink'a' tatruuq chintaaqenkil anaqwan; toj moqon chik tinaataaqe.", "37": "<pb/>Kiyehe'k re xb'aan laj Pedro: <pb/>—At Qaawa', k'a'ut naq ink'a' truuq tatintaaqe anaqwan? Laa'in tinq'axtesi linyu'am sa' aak'ab'a'.", "38": "<pb/>Kichaq'ok li Jesus ut kixye: <pb/>—Ma taaq'axtesi laayu'am sa' ink'ab'a'? Relik chi yaal ninye aawe: toj maji'aq nayaab'ak li tzo' kaxlan, akaq xaye ox sut naq ink'a' nakanaw wu."}