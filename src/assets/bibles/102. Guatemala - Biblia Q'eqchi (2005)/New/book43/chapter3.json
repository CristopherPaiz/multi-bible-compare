{"1": "<pb/>Kiwank jun li winq aj Pariseey, aj Nikodemo xk'ab'a', xnimal ru winq sa' xyanqeb' laj Judiiy.", "2": "A'an kiwulak rik'in li Jesus chi q'eq ut kixye re: <pb/>—At Tzolonel, naqanaw naq rik'in li Yos chalenaqat chaq cho'q aj tzolonel, xb'aan naq maa'ani naru chi b'aanunk re li xninqal eetalil nalajaab'aanu laa'at wi maak'a' li Yos rik'in.", "3": "<pb/>Kichaq'ok li Jesus ut kixye re: <pb/>—Relik chi yaal ninye aawe: maa'ani truuq chi rilb'al li xnimajwal awab'ejihom li Yos wi ink'a' ta taayo'laaq wi' chik.<f>[13]</f>", "4": "<pb/>Laj Nikodemo kixye re: <pb/>—Chanru naq taayo'laaq wi' chik junaq li ak xtixk? Ma truuq tab'i' taa'ok xka' sutil rik'in li xna' ut taayo'laaq wi' chik?", "5": "<pb/>Kichaq'ok li Jesus ut kixye: <pb/>—Relik chi yaal ninye aawe: ani ink'a' taayo'laaq rik'in ha' ut Musiq'ej moko truuq ta taa'ok sa' li xnimajwal awab'ejihom li Yos.", "6": "Li yo'lajenaq rik'in tz'ejwalej a'an tz'ejwalej, ut li yo'lajenaq rik'in li Musiq'ej a'an musiq'ej.", "7": "Misachk aach'ool rik'in li xinye aawe: «Tento naq texyo'laaq wi' chik».", "8": "Li iq' yalaq b'ar na'apunk ut nakawab'i li xyaab', ab'an ink'a' nakanaw b'ar ta nachalk ut b'ar ta naxik. Jo'kaneb' ajwi' li yo'lajenaqeb' rik'in Musiq'ej.", "9": "<pb/>Kichaq'ok laj Nikodemo ut kixye re: <pb/>—Chan put ru naq taak'ulmanq a'an?", "10": "<pb/>Kisumeek xb'aan li Jesus: <pb/>—Laa'at aj tzolol reheb' laj Israel: ma ink'a' nakanaw a'in?", "11": "Relik chi yaal ninye aawe: laa'o nokoo'aatinak chirix li k'aru naqanaw, ut naqanumsi resil li tz'aqal qilom; a'ut laa'ex ink'a' nekek'ulub'a li qaatin.", "12": "Wi ink'a' nekepaab' naq xexwaatina chirix li k'aru re li ruuchich'och', chan put ru naq teepaab' li tinye eere chirix li k'aru re li choxa?", "13": "<pb/>“Maa'ani taqenaq sa' choxa, ka'ajwi' li kikub'e chaq sa' choxa, a' li K'ajolb'ej.", "14": "Ut kama' naq laj Moisés kixtaqsi li k'anti' sa' li chaqich'och',<f>[14]</f> jo'kan ajwi' tento taataqsiiq li K'ajolb'ej,", "15": "re naq chixjunil li taapaab'anq re wanq xyu'am chi junelik.", "16": "<pb/>“Xb'aan naq li Yos k'ajo' naq kixra li ruuchich'och': kixk'e chaq li Ralal jun chirib'il re naq chixjunil li taapaab'anq re, ink'a' taasachq, wanq b'an xyu'am chi junelik.", "17": "Xb'aan naq li Yos ink'a' kixtaqla chaq li Ralal sa' ruuchich'och' chi raqok aatin sa' xb'een li ruuchich'och', re b'an naq chikole'q li ruuchich'och' sa' xk'ab'a' a'an.", "18": "<pb/>“Li napaab'ank re li Ralal li Yos, maak'a' tojb'amaak sa' xb'een. A'ut li ink'a' napaab'ank, ak raqb'il aatin sa' xb'een, xb'aan naq ink'a' xpaab' li Ralal li Yos jun chirib'il.", "19": "Ut a'an a'in li raqb'a aatin: xk'ulunk li saqenk sa' ruuchich'och' ut eb' li winq a' chik li aak'ab' xe'xra chiru li saqenk, xb'aan naq ink'a' useb' li xb'aanuhom.", "20": "Chixjunil ani naxb'aanu li ink'a' us, xik' naril li saqenk ut ink'a' naxik wan wi' li saqenk, re naq ink'a' taaq'use'q rik'in li xb'aanuhom.", "21": "A'ut li nak'anjelank re li yaal, naxik wan wi' li saqenk, re naq chik'utunq naq eb' li xb'aanuhom uxb'ileb' sa' xk'ab'a' li Yos”.", "22": "<pb/>Chirix chik a'in koho li Jesus sa' xch'och'eb' laj Judá, ut aran kikanaak rochb'eeneb' li xtzolom, yo chi kub'sink ha'.", "23": "Laj Jwan yo ajwi' chi kub'sink ha' aran Enón, chi xk'atq Salim, xb'aan naq naab'al li ha' wank aran ut eb' li tenamit neke'wulak aran chi kub'siik xha'eb'.", "24": "Sa'eb' li kutan a'an toj maji'aq nak'ehe'k laj Jwan sa' tz'alam.", "25": "<pb/>Kiwank jun wech'ij ib' rik'ineb' li xtzolom laj Jwan ut jun aj judiiy, chirix li ch'ajob'resink ib'.", "26": "Ke'wulak wan wi' laj Jwan ut koxe'xye re: <pb/>—At Tzolonel, chak'e reetal: li kiwulak aawik'in junpak'al li nima' Jordán, a' li xat-aatinak chirix, yo chi kub'sink ha' ut chixjunileb' neke'wulak rik'in.", "27": "<pb/>Kichaq'ok laj Jwan ut kixye: <pb/>—Maak'a' truuq taareechani junaq, wi ink'a' ta k'eeb'il chaq re sa' choxa.", "28": "Laa'ex nekenaw chi us naq xinye: «Moko laa'in ta li Kriist, yal taqlanb'ilin b'an chaq chiru a'an».", "29": "Li ani aj ik'in wank li ixaqilb'ej a'an li b'eelomej; ut li ramiiw li b'eelomej li nawank aran ut narab'i, k'ajo' naq nasaho'k sa' xch'ool chi rab'inkil xyaab' xkux li b'eelomej.<f>[15]</f> A'an a'in li xsahil inch'ool, ut ak tz'aqlojenaq chik ru.", "30": "Tento naq A'an taak'iiq ut laa'in tinsaaq.", "31": "<pb/>“Li nachalk chaq taqe'q a'an li nim xwankil sa' xb'een chixjunileb'. Li ani re li ruuchich'och', a'an ruuchich'och' ut ruuchich'och'il aatin naxye. Li nachalk chaq sa' choxa", "32": "na'aatinak chirix li rilom ut rab'ihom, ab'an maa'ani nak'ulub'ank re li raatin.", "33": "Ani nak'ulub'ank re li xyehom, a'an naxye chi yaal naq paab'ajel li Yos.", "34": "Xb'aan naq li taqlanb'il chaq xb'aan li Yos na'aatinak jo' na'aatinak li Yos, xb'aan naq naxk'e li Musiq'ej chi ink'a' b'isb'il.", "35": "Li Yuwa'b'ej naxra li K'ajolb'ej ut chixjunil kixq'axtesi sa' ruq'.", "36": "Ani napaab'ank re li K'ajolb'ej, wank xyu'am chi junelik; a'ut li ink'a' napaab'ank re li K'ajolb'ej ink'a' taaril li yu'am, a' chik li xjosq'il li Yos teneb'anb'il sa' xb'een”."}