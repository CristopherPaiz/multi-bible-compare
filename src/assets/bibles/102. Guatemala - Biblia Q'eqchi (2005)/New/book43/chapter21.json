{"1": "<pb/>Chirix chik a'an, li Jesus kixk'ut wi' chik rib' chiruheb' li xtzolom chire li palaw wank Tiberias. Jo'ka'in naq kixk'ut rib':", "2": "Ch'utch'uukeb' laj Simón Pedro, laj Tomás, a' li Lut nayeemank re, laj Natanael, a' laj Kanahán re Galilea, eb' li ralal laj Sebedeo ut wiib'eb' chik xtzolom li Jesus,", "3": "naq laj Simón Pedro kixye reheb': <pb/>—Xik we chi karab'k. <pb/>Ke'chaq'ok eb' a'an: <pb/>—Xikaqo ajwi' laa'o chawix, chankeb'. <pb/>Koheb' ut ke'taqe'k sa' li jukub', ab'anan maak'a' ke'xchap chiru li q'oqyink a'an.", "4": "Naq ak xsaqewk, koxxaqliiq li Jesus chire li ha', ab'an eb' li xtzolom ink'a' neke'xnaw naq a'an li Jesus.", "5": "Kixye li Jesus reheb': <pb/>—Ex inkok'al, ma maak'a' kach'inaq tzekemq eerik'in? <pb/>Ke'chaq'ok eb' a'an ut ke'xye: <pb/>—Maak'a'.", "6": "<pb/>Ut a'an kixye reheb': <pb/>—Kutomaq leeyooy chi xk'atq li jukub', sa' leenim, ut teetaw. <pb/>Ke'xkut, ut ink'a' chik neke'xkuy xkelonkil chaq xb'aan xk'ihal li kar.", "7": "Toja' naq li xtzolom li Jesus, li q'axal raaro xb'aan, kixye re laj Pedro: <pb/>—A'an li Qaawa'! <pb/>Naq kirab'i naq a'an li Qaawa', laj Simón Pedro kixk'e li raq' chirix, xb'aan naq t'ust'u, ut kixkut rib' sa' li palaw.", "8": "Eb' li rech tzolonelil ke'chalk sa' li jukub', yookeb' chaq chi xkelonkil li yooy nujenaq chi kar, xb'aan naq ink'a' najt wankeb' rik'in li ch'och', yal oxk'aal moqoj tana.", "9": "Naq ke'wulak chi ch'och'el, ke'ril li ru xam wank aran, jun kar wank sa' xb'een rochb'een xwahil.", "10": "Kixye li Jesus reheb': <pb/>—K'amomaq chaq kach'inaq li kar li toja' xechap chaq.", "11": "<pb/>Kitaqe'k laj Simón Pedro sa' li jukub' ut kixkelo chaq li yooy chi ch'och'el, nujenaq chi ninqi kar: oxlaju xwaqxaqk'aaleb' (153). Ab'anan, us ta naab'aleb', ink'a' kit'upe'k li yooy.", "12": "<pb/>—Kimqex ut wa'inqex, chan li Jesus reheb'. <pb/>Ab'an maajun reheb' li xtzolom kikawuuk xch'ool chi xpatz'b'al re: «Anihat laa'at?». Ak neke'xnaw chi us naq a'an li Qaawa'.", "13": "Kichalk li Jesus, kixchap li wa ut kixk'e reheb'; jo'kan ajwi' kixb'aanu rik'in li kar.", "14": "<pb/>A'in ak rox sut chi xk'utb'al rib' li Jesus chiruheb' li xtzolom, chirix li xwaklijik chi yo'yo sa' xyanqeb' li kamenaq.", "15": "<pb/>Naq ak xe'wa'ak, kixye li Jesus re laj Simón Pedro: <pb/>—At Simón, ralalat laj Jwan, ma q'axal nikinaara chiruheb' a'in? <pb/>Kixye a'an: <pb/>—Hehe', Qaawa'. Laa'at nakanaw naq nakatinra. <pb/>Kixye li Jesus re: <pb/>—Chach'oolaniheb' linkok' karneer.", "16": "<pb/>Kixpatz' wi' chik re xka' sut: <pb/>—At Simón, ralalat laj Jwan, ma nikinaara? <pb/>Kichaq'ok a'an: <pb/>—Hehe', Qaawa'. Laa'at nakanaw naq nakatinra, chan. <pb/>Kixye li Jesus re: <pb/>—Chab'eresiheb' linkarneer.", "17": "<pb/>Kixpatz' wi' chik re rox sut: <pb/>—At Simón, ralalat laj Jwan, ma nikinaara? <pb/>Kiraho'k xch'ool laj Pedro naq ox sut kipatz'e'k re: «Ma nikinaara?». Ut kichaq'ok: <pb/>—Qaawa', laa'at nakanaw chixjunil. Laa'at xak'e reetal naq nakatinra, chan. <pb/>Kixye li Jesus re: <pb/>—Chach'oolaniheb' linkarneer.<f>[65]</f>", "18": "Relik chi yaal ninye aawe: naq toj saajat chaq, nakab'ak' aasa' aajunes ut nakatb'eek b'ar nakawaj xik. Ab'an naq tattixq, taaye' laawuq' ut jalan chik taab'ak'oq aasa' ut tatxk'am b'arwi' ink'a' taawaj xik.", "19": "<pb/>Rik'in a'in kixye xyaalal chanru naq taakamsiiq re xnimankil xloq'al li Yos.<f>[66]</f> Ut naq ak xye a'in, li Jesus kixye re: <pb/>—Taaqehin.", "20": "<pb/>Kixsutq'isi rib' laj Pedro ut kiril naq yo xtaaqenkil xb'aan li xtzolom li Jesus raaro xb'aan, a' li kix'anab' rib' chire xch'ool sa' li wa'ak ewu naq kixpatz' re: “Qaawa', ani li taaq'axtesinq aawe?”.", "21": "Naq laj Pedro kiril li rech tzolonelil, kixye re li Jesus: <pb/>—Qaawa', ut a'in k'aru taakanaaq wi'?", "22": "<pb/>Kiyehe'k re xb'aan li Jesus: <pb/>—Wi twaj naq a'in taakanaaq toj reetal tolin'elq,<f>[67]</f> k'a' taawaj re? Taaqehin laa'at.", "23": "<pb/>Jo'kan naq kisutunk resil sa' xyanqeb' laj paab'anel naq ink'a' taakamq li tzolom a'an. Ab'an li Jesus moko kixye ta re laj Pedro naq ink'a' taakamq, kixye b'an: “Wi twaj naq a'in taakanaaq toj reetal tolin'elq, k'a' taawaj re?”.", "24": "<pb/>A'an a'in li tzolom li ki'aatinak chirix chixjunil a'in, ut kixtz'iib'a ajwi'. Ut laa'o naqanaw naq tz'aqal yaal li xch'olob'ahom.", "25": "<pb/>Toj wank naab'al chik kilajxb'aanu li Jesus. Wi ta te'tz'iib'amanq chi xjunjunqaleb', nink'oxla naq chixjunil li ruuchich'och' moko taatz'aqloq ta cho'q xna'ajeb' li hu te'tz'iib'amanq."}