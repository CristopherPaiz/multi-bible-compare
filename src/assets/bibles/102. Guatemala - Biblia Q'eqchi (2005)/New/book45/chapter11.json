{"1": "<pb/>Ut ninpatz' wib': Ma xtz'eqtaana li xtenamit li Yos? Maajoq'e b'i'an! Laa'in ajwi' aj Israel, riyajilin laj Abrahán, sa' xteepal laj Benjamín!", "2": "Li Yos ink'a' xtz'eqtaana li xtenamit li xsik'om chaq ru chi junxilaj.<f>[42]</f> Malaj ink'a' nekenaw li naxye li Santil Hu chirix laj Elías, chanru naq nakoxraatina chaq li Yos re xjitb'aleb' laj Israel?", "3": "“Qaawa', -chan- xlaje'xkamsi eb' laapropeet, xlaje'ruq' laa'artal. Xinkanaak injunes, ut te'raj inkamsinkil”.<f>[43]</f>", "4": "Ut k'aru kisumeek wi' xb'aan li Yos? “Xinkanab' cho'q we wuqub' mil chi winq li ink'a' xe'xwiq'ib' rib' chiru laj Bahal”.<f>[44]</f>", "5": "Jo'kan ajwi' anaqwan, sa'eb' li kutan a'in, wank jun “rela'” sik'b'il ru xb'aan rusilal li Yos.", "6": "Wi ut sa' xk'ab'a' li rusilal, a'an maawa' chik sa' xk'ab'a'eb' xb'aanuhom; wi ta ink'a' jo'kan, li usilal maawa' raj chik usilal.", "7": "<pb/>K'a' put ru chi jo'kanan? Laj Israel ink'a' kixtaw li k'aru yo chaq chi xsik'b'al; ut a' chik li sik'b'ileb' ru ke'tawok re. Eb' li junch'ol chik ke'kawub'resiik li xch'ool,", "8": "jo' tz'iib'anb'il sa' li Santil Hu: “Kik'ehe'k reheb' xb'aan li Yos jun musiq'ej aj aalob'resinel ch'oolej: ke'k'ehe'k xsa' ruheb' re naq ink'a' te'iloq, ut eb' li xxik re naq ink'a' te'ab'inq toj chalen anaqwan”.<f>[45]</f>", "9": "Laj David ajwi' kixye: <pb/><t>“Li xmeexeb' chikanaaq cho'q ra'al ut kanleb',</t> <t>cho'q tichk'ob'aal pek ut tojb'amaak sa' xb'eeneb'.</t>", "10": "<t>Che'moyq ta li xsa' ruheb' re naq ink'a' te'iloq,</t> <t>ut chak'utzub'eb' ta li rix chi junajwa”.<f>[46]</f></t>", "11": "<pb/>Yaal ajwi', eb' laj Judiiy ke'tichk'ok; ab'anan laa'in ninpatz' wib': Ma te'kanaaq chi t'ant'o chi junajwa? Maajoq'e. Rik'in li xt'anikeb' laj Judiiy kik'ulunk li kolb'a ib' sa' xb'eeneb' li junch'ol chik, re naq eb' laj Israel te'chalq xkaqal xch'ooleb'.", "12": "Ut wi li xt'anikeb' laj Judiiy kixb'ihomob'resi li ruuchich'och' ut rik'in naq ke'kub'siik xwankil ke'b'ihomo'k li maawa'eb' aj Judiiy, ma toja' ta chik naq chixjunileb' te'ok chi paab'ank?", "13": "<pb/>Ninye eere laa'ex li maawa'ex aj Judiiy: rik'in naq laa'in tz'aqal x'apóstol eb' li maawa'eb' aj Judiiy, ninnima ru link'anjel.", "14": "Mare anchal te'chalq xkaqal xch'ooleb' li wech kik'elil ut te'kole'q junjunqaq sa' xyanqeb'.", "15": "Xb'aan naq wi rik'in naq ke'tz'eqtaanaak eb' laj Judiiy, kik'ame'k wi' chik sa' usilal li ruuchich'och' xb'aan li Yos, ma toja' ta chik li rokikeb' sa' li paab'aal? A'an chanchanaq xwaklijikeb' wi' chik chi yo'yo eb' li kamenaq!", "16": "<pb/>Ut wi sant li xb'een ru li awimq, sant ajwi' chixjunil. Jo'wi' anchal wi sant li xxe' li che', santeb' ajwi' li ruq'.", "17": "Wi wankeb' li ruq' ke'q'ete'k, ut laa'at li yal k'iche'il olivo kattz'ejwaliik sa' xyanqeb' li ruq' ut kat-ok chi tz'aqonk rik'in li xxe' ut li xya'al li tz'aqal olivo,", "18": "matq'etq'eto'k chiruheb' li ruq'. Ut wi nakaq'etq'eti aawib', chanawaq naq moko laa'at ta nakatkuutunk li xe', a' b'an li xe' nakuutunk aawe.", "19": "<pb/>“Ke'q'ete'k li ruq' che' re naq laa'in chik tintz'ejwaliiq aran”, cha'qat laa'at.", "20": "Yaal ajwi', ab'anan xmaak'a'il xpaab'aaleb' ke'q'ete'k wi'; a'ut laa'at kaw xaqxookat xb'aan laapaab'aal. Matq'etq'eto'k b'i', chiwanq b'an aaxiw.", "21": "Wi li Yos ink'a' kixkuyeb' xmaak li tz'aqal ruq' li che', mare anchal ink'a' ajwi' tixkuy aamaak laa'at.", "22": "K'e reetal naq chaab'il li Yos, ab'anan kaw ajwi' na'aatinak. Kaw na'aatinak rik'ineb' li ke't'ane'k, ab'an k'ajo' xchaab'ilal aawik'in wi junelik wanqat sa' li xchaab'ilal. Wi ink'a' jo'kan, tat-isiiq ajwi' laa'at.", "23": "Ut eb' laj Judiiy wi ink'a' te'kanaaq sa' xmaak'a'il xpaab'aaleb', te'tz'ejwaliiq wi' chik, xb'aan naq li Yos nim xwankil chi xtz'ejwalinkileb' wi' chik sa' xtoonaleb'.", "24": "Wi katyok'e'k chaq laa'at sa' li k'iche'il olivo li katk'iik wi' chaq, ut kattz'ejwaliik sa' li chaab'il olivo li ink'a' raj naruuk xb'aanunkil, ma toja'eb' ta chik eb' a'an li tz'aqal ruq' ink'a' te'tz'ejwaliiq wi' chik sa' li olivo li yo'lajenaqeb' wi'?", "25": "<pb/>Ex was wiitz'in, ink'a' nawaj naq ink'a' ta teenaw li tz'aptz'ookil na'leb' a'in, re naq ink'a' teek'oxla eerib' naq wank eena'leb': jun jachal li tenamit Israel ke'jipob'resiik xch'ool, ut te'wanq chi jo'kan toj reetal talaje'ok chixjunileb' li maawa'eb' aj Judiiy.", "26": "Toja' naq taakole'q chixjunil laj Israel, jo' tz'iib'anb'il sa' li Santil Hu: <pb/><t>“Aran Sión taachalq chaq laj Kolonel</t> <t>ut a'an taarisi li xmaa'usilal laj Jakob.</t>", "27": "<t>A'anaq a'in linSumwank rik'ineb',</t> <t>naq tinsach li xmaakeb'”.<f>[47]</f></t>", "28": "<pb/>Sa' xk'ab'a' li Chaab'il Esilal, eb' laj Judiiy wankeb' sa' raaxiik' rik'in li Yos (ut a'in usilal cho'q eere laa'ex); a'ut xb'aan li xb'oqom li Yos, q'axal raarookeb' sa' xk'ab'a'eb' li xna' xyuwa'eb'.", "29": "Xb'aan naq li Yos ink'a' nach'inank xch'ool chirix li xsimaatan ut li xloq'laj b'oqom.", "30": "Jo' naq laa'ex junxil ink'a' kepaab' chaq li Yos ut anaqwan wankex chik sa' li ruxtaan xb'aan li xq'etb'a aatineb' laj Judiiy,", "31": "jo'kan ajwi' eb' a'an: anaqwan ink'a' xe'ok chi paab'ank sa' xk'ab'a' li ruxtaanankil eeru, ab'an yal re naq eb' a'an ajwi' toxe'xtaw uxtaanal.", "32": "Xb'aan naq li Yos kixteneb' q'etb'a aatin sa' xb'eeneb' chixjunil, re naq taaruxtaana ru chixjunileb'.", "33": "<pb/>Makach'in naxik wi' xchamal xb'ihomal li Yos! K'ajo' xnimal li xna'leb' ut li xk'a'uxl! Relik chi yaal naq maa'ani naru xtawb'al ru li rajom chi moko xyaalal li xk'a'uxl!", "34": "Ani xnawok re li k'aru wank sa' xch'ool li Qaawa'? Ani xk'ehok xna'leb'", "35": "malaj xk'ehok k'a'aq re ru re li Yos re naq tixk'ul wi' chik reeqaj?<f>[48]</f>", "36": "Xb'aan naq chixjunil nachalk rik'in li Yos ut nawank sa' xk'ab'a' A'an ut cho'q re A'an. Rehaq taxaq li loq'al chi junelik q'e kutan! Jo'kan taxaq."}