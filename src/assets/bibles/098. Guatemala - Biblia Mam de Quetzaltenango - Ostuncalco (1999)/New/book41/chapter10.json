{"1": "<pb/>Ik'b'et Jesus toj Kaparnawum ex pon toj tx'otx' Judey ex pon jlajxi' nin a' Jordan toj tjawetzq'ij. B'ajkchmo'ntl kyib'ju' xjal atzu', ex aq'wi jumajtl Jesus q'ol xnaq'tzb'il, kse'nxju' ntb'incha'n.", "2": "Eb'aj pon lq'e junjun parisey tk'etz Jesus, xikqani'n te qa q'ma'n toj kawb'il tu'n tkub' tpa'ntib' ichan tuk'i'l t-xu'jil, naqx tu'n tkub' tz'aq toj joyb'ilti'j kyu'n.", "3": "Xittzaq'we'n Jesus kye: <pb/>—¿Ti'tzu'n tchaq' Moyses kyeye'? chij.", "4": "<pb/>Xi'tzun kma'n te: <pb/>—Taq'te Moyses anb'il tu'n tkub' tpa'ntib' ichan tuk'i'l t-xu'jil, naq o'kx tu'n ttz'ib'et jun u'j qa matxi' kub' kypa'n kyib', chechij.", "5": "<pb/>Xi'tzun tma'n Jesus kye: <pb/>—Kyej tq'o'nte Moyses chaq'b'il lu tu'n tpaj ktx'yamile'.", "6": "Atzunte' ttzajlenx qen nejku' tej tkub' tb'incha'n Dyos tkyaqil, E'kub' tb'incha'n Dyos ichan ex qya.", "7": "Qu'mtzun ati tu'n tkyaj tq'o'nte ichan tman ex ttxu tu'n kyanq'in tuk'i'l t-xu'jil,", "8": "ex che okyel naku'j junx wnaq kkab'il. Qu'mtzun junx wnaq qe'tl, mya kab'e'.", "9": "Qu'mtzun mixti' tu'n tkub' tpa'n ichanju' kub'ni tmujb'a'n Dyos, chi Jesus.", "10": "<pb/>Tetzunj ate'tltoq tuja, xikqani'n jumajtl xnaq'tzb'en xjel lu.", "11": "Xi'tzun tma'n Jesus kye: <pb/>—Qama kub' tpa'ntib' jun ichan tuk'i'l t-xu'jil ex mamje tuk'i'l juntl, in ok pa'l mjeb'le'n twitzju' tnejel t-xu'jil;", "12": "qatzun aju' qya makyej tq'o'n tchmil ex mamje tuk'i'l juntl, ex in ok pa'l mjeb'le'n, chi Jesus.", "13": "<pb/>E'ul q'i'n jte' k'wal tk'etz Jesus tu'n tkub' tq'o'n tq'ob' toj kwi'; Aye'tzu'n t-xnaq'tzb'en e'okten myolkye nche tzaj q'inkye k'wal.", "14": "Tetzunj tka'yinte Jesus, tzaj ttx'u'jil ex xitma'n kye t-xnaq'tzb'en: <pb/>—Chetzajku'kye k'walj nk'etze', lalun che'x kmyo'ne', qu'n ate' tkawb'il Dyos kyeju' xjal nche ok se'nqe' k'wal.", "15": "Axxi'x kxe'l nma'ne' kyeye', qa min ẍe okye' se'n jun tal k'wal tu'n knimane' te Dyos, lay che okxe' toj tkawb'il Dyos, chij kye.", "16": "<pb/>Ejawtzun tchle'n tal k'wal, kub' tq'o'n tq'ob' kyib'aj ex e'kub' tk'i'wla'n.", "17": "<pb/>Tetzunj tetz Jesus, xi'toq t-xitljo'n tb'e, pon ojqelan jun ichan, kub' meje twitz Jesus ex xitqani'n te: <pb/>—B'a'nxnaq'tzal, ¿Titi' tu'n nb'inchanteye' tu'n nkanb'anteye' chwinqlal tejumajx? chij.", "18": "<pb/>Xi'tzun ttzaq'we'n Jesus te: <pb/>—¿Tiqu'n nchin oka'tq'o'na te b'a'n? Naq o'kxte Dyos b'a'n.", "19": "B'i'nqe'tlkye' chaq'b'il tu'na, aye': Lalun b'yonxjala, lalun tz'ajpajina, lalun tz'elq'ana, lalun ttziya jun yola mya ax ex lalun sb'una; nimana te tmana ex ttxuya, chij.", "20": "<pb/>Xi'tzun tma'n ichan te: <pb/>—Xnaq'tzal, tkyaqil ja'lu nb'incha'ne' ntzajlenxe' toj nk'walile', chij.", "21": "<pb/>Xi'tzun ka'yin Jesus tuk'i'l tk'u'jlalil toj twitz, ex xittzaq'we'n te: <pb/>—Atix juntl ti'xti' tu'n tb'inchanteya: Kutxi'ya, k'ayinxa tkyaqilju' ati teya ex q'onxa twi' kye prow. Ktenb'eltzun tq'inumaltza toj kya'j. Kuttzaj tzuntza ex lpetza wi'je', chij.", "22": "<pb/>Majx jaw b'isunju' ichan tej tb'inte ja'lu; nb'isun tej tanj, qu'n nimaq q'inuntoq.", "23": "<pb/>Xi'tzun ka'yin Jesus ti'jile, ex xitma'n kye t-xnaq'tzb'en: <pb/>—¡Ch'uẍxi'x k'elela' kye q'inun tu'n kokx toju' tkawb'il Dyos! chij.", "24": "<pb/>Majx eb'ajxob' t-xnaq'tzb'en Jesus tu'nju' tyol lu, xi'tzun tma'ntl Jesus kye: <pb/>—E'nky'ajul, ¡Ch'uẍ tu'n kyokxju' q'uqlok kk'u'j ti'j kq'inumal toju' tkawb'il Dyos!", "25": "Jaku' lwiyxi'x tz'ex jun kamey toj t-xopo'jil jun b'aq kyetwitz jun q'inun tu'n tokx toju' tkawb'il Dyos, chij.", "26": "<pb/>Majx eb'jaw xob'xi'xtlju' t-xnaq'tzb'en, ex intoq che xjelun kxolx: <pb/>—¿Alkyetzun kb'antel tklettz? chechij.", "27": "<pb/>Xi'tzun ka'yin Jesus toj kwitz ex xittzaq'we'n kye: <pb/>—Ch'uẍ te'lu kye xjal, atzunte' tete' Dyos mya ch'uẍ, qu'n tkyaqil nb'ent tu'n, chij.", "28": "<pb/>Aq'witzun Luch q'malte te Jesus: <pb/>—Mab'ajkyaj qq'o'nqe' tkyaqilju' atitoq qeye'; ex maqo oklpeye' ti'ja, chij.", "29": "<pb/>Xi'tzun ttzaq'we'n Jesus kye: <pb/>—Axxi'x kxe'l nma'ne' kyeye' qa alqexku' makyej tq'o'n tja, ttzik, mo titz'in, mo t-xib'en, mo tanab', mo ttxu, mo tman, mo tk'wal, mo ttx'otx', tu'n tpaj matk'amju' tpakb'al b'a'n,", "30": "Ktenb'el jo'naq majtl tja, ttzik mo titz'in, t-xib'en mo tanab', ttxu, tk'wal ex ttx'otx' toju' tchwinqlal twitz tx'otx', maskye matzik'x yajb'il tu'n; ex ktenb'el tchwinqlal tejumajx toju' tq'ijlalil tzul.", "31": "Nimtzunte' nejliqe' ja'lo, che kjel te b'ajsb'ilxi'; ex nim b'ajsb'ilxi' ta'qe' ja'lo, che okyel tnejel, chi Jesus.", "32": "<pb/>Ljo'ntoqtzun kxi' Jerusalen, nejlitoq Jesus kwitz t-xnaq'tzb'en, intoq che lab'ti, aye'tzu'n lepchqe'xtoq kyi'jxi'tl intoq che xob'. Exi'tzun ttxko'n Jesusu' kab'lajoj kyjunalx, ex okten q'malte kye tkyaqilju' kb'ajel ti'j, kjalu:", "33": "Ma'tzun qo'x ja'lo Jerusalen, atzuntzu' chin xe'la' q'o'ne' toj kyq'ob' pale exqe' xnaq'tzal kawb'il, ayine' Tk'wal wnaq, kb'antelti'j kyu'n tu'n nkub' b'yo'ne' ex chin xel q'o'ne' toj kyq'ob' najchaq xjal.", "34": "Che xmayil wi'je', k'okel ktzub'a'n toj nwitze', chin okel kyjumane' ex chin b'el kb'yo'ne'; tojtzun toxi'n q'ij yajxi'tl chin jawil anq'ine', chij.", "35": "<pb/>Epontzun lq'e Santyay ex Xwan, tk'wal Seb'edey, tk'etz Jesus, ex xikma'n te: <pb/>—Xnaq'tzal, qajb'ile' tu'n tb'inchanteya xtalb'il ti'ju' kxe'l qqani'ne', chechij.", "36": "<pb/>Xi'tzun tqani'n Jesus kye: <pb/>—¿Ti'tzu'n kyajb'ile' tu'n nb'inchanteye' kyeye'? chij.", "37": "<pb/>Xi'tzun kma'n te: <pb/>—Q'ontza qoklene' toju' tkawb'ila te ajwalil, tu'n tkub' qe jun toj tb'anq'ob'a ex juntl toj tnayaja, chechij.", "38": "<pb/>Xitzun ttzaq'we'n Jesus kye: <pb/>—Min nkanekye' toj kwitz titi' nkqanine'. ¿Makb'antel kk'wanteye' k'wab'j tk'ayilxi'x kxe'l nk'wa'ne', ex makb'antel kk'monteye' jawsb'il a' oknk'ma'ye'? chij.", "39": "<pb/>Xi'tzun ktzaq'we'n: <pb/>Kb'antel qu'ne', chechij. <pb/>Xitma'ntl Jesus kye: <pb/>—Ikju', kb'antel kk'wanteye' k'wab'j tk'ayilxi'x lu, ex kk'ma'ye' jawsb'il a' knk'ma'ye';", "40": "atzun tu'n kkub' qeye' toj nb'a'nq'ob'e' ex toj nnayaje' myayine' chin xe'l q'onte, qu'n b'antnitlti'j alqechaq kxe'la' oklenj lu, chi Jesus.", "41": "<pb/>Tetzunj kb'inteju' lajojtl xnaq'tzb'en, tzaj ktx'u'jil kyi'j Santyay ex Xwan.", "42": "Atzunte Jesus e'tzaj ttxko'n ex xitma'n kye: <pb/>—B'i'n kyu'ne', a nb'aju' kxol xjal min nche niman te Dyos, ate'qe' nejenel inxi'x che kawin tuk'i'l kyoklen kyib'aj nimaqtnam, exqe' nimaq kyoklen inxi'x che kub' kyaju'n xjal tjaq' kkawb'il.", "43": "Atzunte' kxolkye' mikxa' tu'n tb'inchetju'. Apete' tajb'il tu'n tok nim toklen kyxole', ati tu'n tajb'en kyeju' txqantl,", "44": "ex alkye tajb'il tu'n tok nejenel kxole', ati tu'n tok k'a'yi'nmajin kyeju' txqantl.", "45": "Mipena' jun ẍinulwe' tu'n kyajb'en xjal weye', ma chinulwe' ajb'el ex q'ol nchwinqlale' tu'n kkolpet nim xjal, chi Jesus.", "46": "<pb/>Epontzuntz toj nintnam Jeriko. Tetzun tik'b'et Jesus toju' nintnam, nejli kwitz t-xnaq'tzb'en ex nim xjal lepchqe'k ti'j, atitoq jun xjal moẍ nmon, tk'wal Timey, q'uqlitoq ttzi b'e.", "47": "Tetzunj tb'inte iktoq tik' Jesus aj Nasaret, oktenju' moẍ ẍch'il: <pb/>—¡Jesus, Tk'wal Dab'i, q'aq'antz tk'u'ja wi'je'! chij.", "48": "<pb/>B'a'npun eb'jo'kten myolte tu'n tkub' nume, atzunte intoq jaw ẍch'inxi'xtl: <pb/>—¡Tk'wal Dab'i, q'aq'antz tk'u'ja wi'je'! chij.", "49": "<pb/>Kub'tzun we' Jesus ex tma: <pb/>—Ktxkontze', chij. <pb/>Tzajtzun ktxko'n moẍ, xikma'n te: <pb/>—Kuwxa, we'ktza; lu ntxokin teya, chechij.", "50": "<pb/>Kyajtzun t-xon moẍ tpinpa't, jaw b'et ex pon lq'e tk'etz Jesus,", "51": "xitqani'n Jesus te: <pb/>—¿Titi' tajb'ila tu'n nb'inchanteye' teya? chij. <pb/>Xittzaq'we'n Moẍ te: <pb/>—Xnaq'tzal, wajb'ile' tu'n nka'yine', chij.", "52": "<pb/>Xitzun tma'n Jesus te: <pb/>—Kutanja, matxi' q'aneta tu'n tokslab'la, chij. <pb/>Textzu'n kmuj lu ka'yinju' moẍ, ex xilpe ti'j Jesus toju' b'e."}