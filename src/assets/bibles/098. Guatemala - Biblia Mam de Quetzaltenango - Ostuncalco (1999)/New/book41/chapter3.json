{"1": "<pb/>Okx jumajtl Jesus toju' ja te k'u'lb'il; ex matxitoq pon jun xjal tzqij tq'ob'.", "2": "Intoqtzun che ka'yin xjal ti'j Jesus qa ktq'a'na' toju' q'ij te ojlab'l, tu'n kxi'tzuntz b'ajsal ti'j.", "3": "Xitma'ntzuntz teju' ichan tzqij tq'ob': <pb/>—We'ktza ex we'ku'ya kxol xjal, chij.", "4": "<pb/>Xitqani'ntzuntz kye txqantl xjal: <pb/>—¿Ti'tzu'n q'o'n toj kawb'il tu'n tb'inchet toju' q'ij te ojlab'l: ma aju' b'a'n mujqa aju' myab'a'n? ¿Ma alo b'a'nju' tu'n tklet jun xjal mujqa aju' tu'n tkub'yet? chij. <pb/>Aye'tzu'n xjal majx e'kyaj nume.", "5": "Tzajtzun ttx'u'jil Jesus kyi'ju' ate'toq ti'jile ex tzaj tb'is tu'nju' ch'uẍ kyamni, xitzun tma'n teju' ichan: <pb/>—Nuqpinxa tq'ob'a, chij. <pb/>Ku, chiju' ichan xitnuqpi'n tq'ob', ex majx kyej b'anixju' tq'ob'.", "6": "Tetzunj kyetzju' parisey, b'aj knk'u'n kxim kyuk'i'l t-xjal Erodes tu'n tkub' kyb'yo'n Jesus.", "7": "<pb/>Atzunte Jesus xi' ttzi njab' kyuk'i'l t-xnaq'tzb'en, ex nim xjal aj Kaliley e'oklpe ti'j.", "8": "Tetzunj kb'inte xjal tkyaqil ti'xti' intoq che tb'incha'n Jesus, nim xjal e'tzaj toj Judey, toj Jerusalen, toj Idumey, jlajxi' Jordan toj tjawetzq'ij, ex kyoju' tx'otx' Tiro ex Sidon.", "9": "Qu'mtzun xitma'n Jesus kye t-xnaq'tzb'en tu'n ttzaj knab'e'n jun b'ark tu'ntzun lalun tz'ok kylmo'nkyib' xjal ti'j.", "10": "Qu'n nimxi'toq xjal che tq'a'na, kkyaqiltzu'n yab' intoq che pon niq'j ti'j Jesus tu'n tok kymko'n.", "11": "<pb/>Ajtzun tok ka'yi'n Jesus kyu'n xjal tzyu'nqe' tu'n tajaw il, nche kub' meje twitz ex nche jawẍch'in kuw: <pb/>—¡Ateju'ya Tk'wal Dyos! chechij.", "12": "<pb/>Atzunte Jesus nxitma'n kuw kye tajaw il tu'n lalun che yolin ti'j kwitz xjal.", "13": "<pb/>Yajxi'tzuntl jax Jesus twi' jun witz, ex ettxokju' xjal b'a'nqe' toj twitz. B'ajtzun kb'u'yi'nkyib' tk'etz,", "14": "ex e'jaw t-sk'o'n Jesus kab'lajoj kxol tu'n kyten tuk'i'l ex tu'n kxitchq'o'n q'malteju' tpakb'al b'a'n. Oktq'o'n kyoklen te Apostl,", "15": "ex xitq'o'n kyoklen tu'n kyex kxla'ja'n tajaw il.", "16": "Aye' kab'lajoj ja'lu e'jawt-sk'o'n: a Simon, ju' okq'o'n tb'i Luch;", "17": "ex Santyay ex Xwan ju' titz'in, tk'wal Seb'edeyqe', aye' oktq'o'n Jesus kb'i B'oanerjes, (a tz'elpuna', naku'j q'ankyaq kymod);", "18": "ex Leẍ, Pelip, B'artolome, Matey, Tomas ex Santyay tk'wal Alpey, ex Simon aj Kanaan,", "19": "ex Judas Skaryot, ju' yajxi'tl jawmiltz'uj ti'j Jesus.", "20": "<pb/>Yajxi'tzuntl okx Jesus tojun ja, ex nim xjal b'aj kychmo'n jumajtlkyib', mixtoqti'x nb'ent kwan Jesus kyuk'i'lju' t-xnaq'tzb'en.", "21": "Tetzunj tb'injtz kyu'n twitze'l, e'pon q'ilte Jesus, qu'n chechij qa matxitoq tz'ok toj twitz.", "22": "<pb/>Ex ikqe'xju' xnaq'tzal kawb'il e'tzaj toj Jerusalen kyma: B'elseb'ute' ati tuk'i'lju' xjal lu, aju' knejel tajaw il, atzun nq'onte tipumalju' tu'n kyel t-xla'ja'n tajaw il kyi'ju' xjal, chechij.", "23": "<pb/>E'tzajtzun ttxko'n Jesus ex kutq'o'n jun techlal kye kjalu: ¿Se'n taq'wi tu'n tex t-xla'ja'ntib' tajaw il tu'nxtib'?", "24": "Kse'n jun kawb'il tojun tnam, qama kub' kypa'n kyib'ju' xjal ex matz'okten jun tnej q'ojil ti'j jun tnejtl, kb'el xitj;", "25": "exqa jun ja xjal mache jaw q'ojin kxolx, lay b'entl kyanq'in junx.", "26": "Ikxtzunte tajaw ilju', qama kub'taq'pu'ntib' ex matz'okten q'ojil ti'jx, kb'el xitju' tkawb'il ex kb'el naj.", "27": "<pb/>Lay b'ent tokx jun xjal elq'al toj tja jun xjal kuw qa min xkub' tk'lo'n nejtl; qatzun makub' tk'lo'n, kb'antel talq'antzuntz toju' tja xjal.", "28": "<pb/>Axxi'x kxe'l nma'ne' kyeye', kb'el tnajsa'nte Dyos kyilju' xjal ex tkyaqilju' taq'wix makma:", "29": "atzunju' xjal mayolin myab'a'n ti'j Xewb'aj Xjan, layx kub' najsa'n til ex kb'el tz'aqju' til tib'aj tejumajx, chi Jesus.", "30": "<pb/>Xitma'n Jesus ja'lu kye qu'n kma qa tajaw il ati toj tanmi Jesus.", "31": "<pb/>Pon ttxu Jesus exqe' titz'in jyolte, axtzuntzu' ekyaja'ten twi' pe'n ex xikma'n tu'n tokx txokb'aj Jesus.", "32": "Aye'tzu'n xjal q'uqliqe'toq tk'etz Jesus xikma'n te: <pb/>—Lu ttxuya kyuk'i'lju' titz'ina exqe' tanab'a ate' pe'n, nche jyon ti'ja, chechij.", "33": "<pb/>Atzunte Jesus xittzaq'we'n kye: <pb/>—¿Alkyeqe'tzu'n ntxuye' exqe' witz'ine'? chij.", "34": "<pb/>Xika'yintzuntz kyeju' q'uqliqe'toq ti'jile, ex tma: <pb/>—Aye' weju'ye' ntxu ex witz'in lu.", "35": "Qu'n alkyexku' nb'inchanteju' tajb'il Dyos, atzun weju'ye' witz'in, wanab' ex ntxu, chij."}