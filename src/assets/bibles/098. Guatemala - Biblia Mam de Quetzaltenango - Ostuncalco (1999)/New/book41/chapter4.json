{"1": "<pb/>Aq'wi jumajtl Jesus q'ol xnaq'tzb'il ttzi njab'. Nim txqan xjal echmet, jaxtzun qe Jesus tojun b'ark atitoq toju' njab', aye'tzu'n xjal e'kyajten ttzi a'.", "2": "Oktentzuntz xnaq'tzal nim ti'xti' kyuk'i'l techlal. <pb/>Xit-xnaq'tza'n kye kjalu:", "3": "Kyb'intzju'ye' lu: Ati jun xjalxi' awal triy.", "4": "Tetzunj tokten awal, ati ij kub' tz'aq tu'n toj b'e, eb'ju'ltzun pich' ex jaw kwan.", "5": "Ex ati ij kub' tz'aq kxol ab'j, janaqch'i'n tx'otx' ati; lwiyxi'x tzaj twi' ij lu, qu'n slik' ttx'otx'al jata';", "6": "tetzunj tmoq'ti q'ij, b'aj tz'e'y, ex majxkub' tzqij qu'n nqaku' tku'xa' tlok'.", "7": "Ex ati ij kub' tz'aq kxol ch'i'x, tetzunj kych'iyju' ch'i'x, kub' ẍk'ostiju' triy kyu'n ex mixti'x witzan.", "8": "Atzun jni'tl ij kub' tz'aq toj tb'anil tx'otx', ch'iytzunte' ex witzan; ati spiy taq' junaq lajoj twitz triy, ex ati taq' oxnaq twitz, ex ati taq' jo'naq twitz, chi Jesus.", "9": "<pb/>Ex tmatl: Alkye ati t-ẍkyin, b'inku', chij.", "10": "<pb/>Tetzunj kb'aj anju' xjal, aye'tzu'n e'kyajten tk'etz Jesus kyuk'i'lju' kab'lajoj t-xnaq'tzb'en, xikqani'n te titi' tz'elpuna' techlal b'aj tma'n.", "11": "Xi'tzun ttzaq'we'n Jesus kye: Matzaj tq'o'nte Dyos kyeye' tu'n telkynik'e' ti'ju' yol ti'j tkawb'il e'wa'ntoq; atzu'n kye txqantl xjal ati tu'n t-xiq'met kye kyuk'i'l techlal.", "12": "Tu'ntzun lalun tz'el kynik' ti'j maskye nok kka'yi'n, ex maskye inkyb'i'n layx kane toj kywitz, tu'n mitz'anjtza' ti'j kyanmi ex tu'n mikub'a' najsa'n kyil, chi Jesus.", "13": "<pb/>Ex xitma'n kye: ¿Ma min nkaneju' techlal lu toj kwitze'? ¿Se'n taq'witzun kykaneb'ilaju' txqantl toj kwitze'?", "14": "Aju' nawan, a ntechla'nju' npakb'an tyol Dyos.", "15": "Ate'qe' ikqe' se'n ij kub' tz'aq toj b'e: inkyb'i'n tpakb'al b'a'n, lwiytzun nnulju' tajaw il ex neltiq'i'n tyol Dyos awa'n toj tanmi.", "16": "Atzun junjuntl kse'n ij kub' tz'aq kxol ab'j: nkyb'i'n tpakb'al b'a'n ex nkyk'mo'n tuk'i'l tzalajb'il,", "17": "tu'ntzu'n mya lok'amnixi'xju' kyokslab'l toj kyanmi, naq te jte' q'ij; qu'mtzun ajttzaj joyb'ilkyi'j mujqa yajb'il tu'n tpaj tyol Dyos, inkyaj ktzaqpi'n kyokslab'l.", "18": "Atzun junjuntl ikqe' se'n ij nkub' tz'aq kyxol ch'i'x: nkb'i'n tpakb'al b'a'n,", "19": "ex minti' nkyaj tu'n tch'exb'enjtzu' kychwinqlal tu'nju' tpakb'al b'a'n. O'kxtzu' nche ximana' kyi'ju' ti'xti' nojqelan kye, se'n tu'n tkanb'eta' txqan kmedi ex se'n tu'n kyachuna' toju' kychwinqlal.", "20": "Ate'tzun junjuntl inkyb'i'n tpakb'al b'a'n ex inkyk'mo'n, ex nche witzan toj, kse'n ij kub' tz'aq toj tb'anil tx'otx'. Kxoltzu'n lu ate' nkq'o'n junaq lajoj (30) kywitz, junjun oxnaq (60), ex junjuntl jo'naq (100) tu'n junjun, chi Jesus.", "21": "<pb/>Ex xitma'ntl Jesus kye: ¿ma xi'tzu'n nkub'a' ktxqo'n xjal kantil tjaq' jun kax mujqa tjaq' kuẍb'il? Minti', jawl njawa' tente' kantil tu'n tq'onte spik'un.", "22": "Ikxtzu'n, tkyaqil ti'xti' e'wa'n kq'ancha'lixel, ex tkyaqil ti'xti' min b'i'n kpomel tq'ijlalil tu'n tel chik'puj.", "23": "Alkye ati t-ẍkyin, b'inku', chij.", "24": "<pb/>Ex xitma'n kye: Kq'onk kwi'ye' ti'ju' nkyb'i'ne'. Ax malb'ilju' k'ajb'el kyeye' tu'n Dyos axju' najb'en kyu'ne' malb'ilkye txqantl; okpe' tzajel tq'o'n Dyos nimxi'xtl kyeye'.", "25": "Qu'n alkye ati te, kxe'l q'o'n txqantl; atzunte' mixti' te, okpe' k'elel q'i'nju' ch'i'n ati te, chi Jesus.", "26": "<pb/>Ex xitma'n Jesus: Ik tkawb'il Dyos kse'n jun xjal nxi' tawa'n ij toj tx'otx':", "27": "naq nkyaj tawa'n ij, nxi' wtal qonik'an ex njawe' te q'ijtl, njawu'l twi' tawal ex nch'iy, atzunte min kanli twitz se'n nch'iya' tawal.", "28": "Qu'n axju' tx'otx' nch'iysante tawal: nejtl njaw ch'iyju' tqan, yajxi'tl nch'iyju' t-spiyil, yajxi'tzuntl nch'iyju' twitz triy.", "29": "Ajtzun ttijinju' twitz, njaw tiq'i'n, qu'n mapon tq'ijlalil tu'n tjaw b'uyit twitz awal, chij.", "30": "<pb/>Ex xitma'n Jesus: ¿Se'ntzu'n tkawb'il Dyos toj kwitze', mo alkye jun techlal ktzajel qiq'i'n?", "31": "Ikte' se'n jun tyajil ẍmostas nku'x awet toj tx'otx'. A tal b'o'sxi'xju' kyxol tkyaqil ij twitz tx'otx',", "32": "naqtzun xku'x awet, nch'iy ex a nimxi'x twe'ju' kxol tkyaqil itzaj toj awal, nb'aj ch'iy tq'ob' expe' nb'ant kyojlanju' pich' tjaq' t-xleku'n, chij.", "33": "<pb/>Iktzu'n intoq xa't-xnaq'tza'n Jesus tpakb'al b'a'n, kyuk'i'l b'a'npun techlal kse'nqe' lu, se'nxtoq kb'antela' tkane toj kwitz.", "34": "Tkyaqil b'ajx tma'n kyuk'i'l techlal kye xjal, atzu'n kye' t-xnaq'tzb'en xitchik'b'a'n tej ate'toq oqe'kxkye.", "35": "<pb/>Tetzunj qok yupj texju' q'ij lu, xitma'n Jesus kyeju' t-xnaq'tzb'en: <pb/>—Qo'qe'ye' jun plajtl teju' njab', chij.", "36": "<pb/>Ekyajtzun kq'o'n xjal ex xikyiq'i'n Jesus toju' b'ark jatoq ta'; ex exi' txqantl b'ark tuk'i'l.", "37": "Tzajtzun jun ninkyq'i'q', jaw chitju' a' tu'n ex okx piq'j toju' b'ark, xi'toq tnoju' b'ark tu'n.", "38": "Matxi'toqtzun tzik'wtan Jesus tu'me'l ttze'lti'ju' b'ark, qejli tib'aj jun tq'axwe. Xikk'asu'n ex xikma'n te: <pb/>—¡Xnaq'tzal! ¿Ma min nximan ch'i'na qi'j xi' qxi' mulq'aj toj a'? chechij.", "39": "<pb/>Jawtzun we' Jesus ex xitq'o'n jun chaq'b'il teju' kyq'iq', xitma'n te ninnjab': <pb/>—¡Numeku'ya! ¡Nak'eku'ya! chij. <pb/>Kub'tzun numeju' kyq'iq', ex tkyaqil kyej nak'e.", "40": "Xi'tzun tma'n Jesus kyeju' t-xnaq'tzb'en: <pb/>—¿Tiqu'n nxi'x che xob'e'? ¿Ma na'mx tten kyokslab'le'? chij.", "41": "<pb/>Majxtzun eb'ajxob', ex intoq kma'n kyxolilex: <pb/>—¿Alkyetzunlo xjal lu, expe' nxi' oksla'n kyu'n kyq'iq' ex ninnjab'? chechij."}