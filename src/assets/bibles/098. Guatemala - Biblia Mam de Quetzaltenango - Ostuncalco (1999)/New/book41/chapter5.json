{"1": "<pb/>Epontzuntz jlajxi' njab' toj tx'otx' Kerasa.", "2": "Naqtzun nku'tz Jesus toju' b'ark, lwiyxi'x ul jun ichan tk'etz, tzyu'n tu'n tajaw il. Tzajnixtoq ichan lu toj muqb'il,", "3": "qu'n kyoj muqb'il najla'. Mix-a'lo' jun xjal nb'ent tkub' k'lonte, mixpeti'x nb'ent tk'let toj xpatx'k'uxb'il.", "4": "B'a'npunxi'toq maj che kub'k'lo'n tqan ex tq'ob' toj xpatx'k'uxb'il, majxtoq nche b'ajtq'uchi'n, ex mix-a'lo' nxkye ti'j.", "5": "Kukxtoq tb'etju' q'ijtl ex qonik'an kwi' witz ex kyoj muqb'il, nẍch'in ex intoq tjuma'ntib' kyu'n ab'j.", "6": "Tetzunj txi' tka'yi'n intoq b'et Jesus najchaq, xi' ojqelan tk'etz ex kub' meje twitz", "7": "xit-ẍch'i'n te: <pb/>—¡Lalun tzaja yekul weye', Jesus, Tk'wal Dyos te toj kya'j! ¡Chin kub'sale' teya toj tb'i Dyos, lalun chin tyajlaya! chij.", "8": "<pb/>Tma ikju' qu'n matxitoq txitma'n Jesus te kjalu: <pb/>—Tajaw il, tzaqpinkja ichan lu, chij.", "9": "<pb/>Xi'tzun tqani'n Jesus te: <pb/>—¿Ti' tb'iya? chij. <pb/>—Lejyon we' nb'i, qu'n nim txqan qb'aje', chij.", "10": "<pb/>Inxi'xtoqtzun kub'san te Jesus tu'n lalun che ext-xla'ja'n tajaw il toju' tx'otx' Kerasa.", "11": "Ate'toqtzun txqan b'och, nche wan tk'u'ju' witz nqayin,", "12": "ekub'san tajaw il twitz Jesus: <pb/>—Qotchq'onxa kxolju' b'och ex q'oma anb'il tu'n qokxe' kyoj, chechij.", "13": "<pb/>Xi'tzun tq'o'n Jesus anb'il kye, kyajtzun ktzaqpi'n ichan ex eb'jo'kx kyoju' b'och. Qapelo jo'k'al (2,000) kb'aju' b'och lu, eb'ajx ojqelan twitz kub'l ex majx ku'x tz'aq toj a', eb'aj jaq'witzuntz.", "14": "<pb/>Aye'tzu'n xjal intoq che k'ik'len kyi'ju' b'och e'kub' oq, b'ajx ktx'olb'a'n toj tnam ex kyoj kojb'il. E'tzajtzun xjaltz ka'yilteju' matxitoq b'aj.", "15": "Tetzunj kpon ja ta'toq Jesus, kyilju' ichan yajla'ntoq kyu'n txqan tajaw il, q'uqlitoq, spik'litl tuk'i'l, matxitoq q'anet. Majx eb'ajxob'ju' xjal,", "16": "aye'tzun elonte titi' b'aj ti'ju' ichan tzyu'ntoq kyu'n tajaw il, exju' b'aj kyi'ju' b'och, e'okten tx'olb'alte kye txqantel.", "17": "Ekub'santzun xjal toju' tnam lu tu'n tex Jesus toju' knajb'il.", "18": "<pb/>Tetzunj tanjti'j Jesus toju' b'ark, kub'sanju' xjal tzyu'ntoq kyu'n tajaw il nejtl, tu'n txitq'o'n Jesus anb'il te tu'n txi' tuk'i'l.", "19": "Atzunte Jesus min taj, a xitma'nju' te: <pb/>—Kutxi'ya tjaya, kyuk'i'l twitze'la, tx'olb'anxa kye tkyaqilju' matxi' tb'incha Dyos teya, ex se'n saja' q'aq'an tk'u'j ti'ja, chij.", "20": "<pb/>Xi'tzu'n ichan, ex okten tx'olb'alte matxitoq tb'incha Jesus te kyoju' tnam toj Dekapolis; ex kkyaqil eb'jaw lab'ti ti'j.", "21": "<pb/>Tetzunj tanjtzti'j Jesus toj b'ark, ul jlajin ttzi njab', nim xjal b'aj kychmo'n kyib' tk'etz, axtzuntzu' kub'a' ten Jesus ttzi a'.", "22": "Ultzun junju' nejenel toj ja te k'u'lb'il, Jayr tb'i, tej tok tka'yi'n Jesus, kub' meje t-xe tqan Jesus", "23": "Ojexi'x kub'san, tma: <pb/>—Ch'inx tkyimu' nmyale'; kuttzaja, q'onku' tq'ob'a tib'aj, tu'n tq'anet ex tu'n tanq'in, chij.", "24": "<pb/>Xi'tzun Jesus tuk'i'l, nim xjal exilpe ti'j, majxtoq nok kyjtz'o'nkyib' ti'j Jesus.", "25": "Atitoqtzun jun qya kxolju' xjal lu, ma'toq b'ant kab'lajoj ab'q'i yab' tu'n ttx'ajin mixtoqjun nq'e'tj ti'j.", "26": "Matxixi'xtoq yajti, b'a'npunxi'toq maj xi' kyuk'i'l txqan q'anal, ex matxitoq b'aj tnajsa'n tkyaqilju' ati te q'a'nb'ilte, extzun mixti'xte noka'. Xi'pe' nkub'a' ichinxi'xtl.", "27": "Tetzunj tb'inte qya lu tqanil ti'j Jesus, pon lq'e ttze'lti'j Jesus kxol xjal, ex oktmko'n tpinpa't Jesus.", "28": "Qu'n kub' t-xima'n: Naqpe' qama tz'ok nmko'ne' tpinpa't, chin q'anetele', chij.", "29": "Textzu'n kmuj lu, teneju' tyab'il, ex tna' toj twinqil matxitoq q'anet teju' yab'il.", "30": "Eltzun tnik' Jesus qa matxi'toq q'anan tu'n tipumal, anjtz ka'yin ti'jxi' kxol xjal ex xitqani'n: <pb/>—¿Alkye sok mkonte nxb'alune'? chij.", "31": "<pb/>Xikytzaq'we'n t-xnaq'tzb'en te: <pb/>—Extzun ntka'yi'na nim xjal nkyiq'o'n kyib' ti'ja, ntzaj tqani'ntla alkye sok mkonte t-xb'aluna, chechij.", "32": "<pb/>Atzunte Jesus intoq ka'ylaj kxol xjal tu'n tok tka'yi'n alkye okmkonte t-xb'alun.", "33": "Inxi'xtoqtzun lu'lunju' qya tu'n xob'el, ex kanli twitz titi' matxitoq b'inchanjtz te, xi' lq'e ex kub' meje twitz Jesus, ex b'ajx tma'n tkyaqilju' ax te.", "34": "Xi'tzun tma'n Jesus te: <pb/>—Nmyal, matxi' q'aneta tu'n tokslab'la. Kutxi'ya toj tzalajb'il, matxi' q'aneta teju' yab'il, chij.", "35": "<pb/>Inxtoqtzun yolin Jesus tej kyulju' sanjelal tzajniqe' tjaju' nejenel toju' ja te k'u'lb'il q'malte te tmanju' txin kjalu: <pb/>—Matxi' kyimte' tmyala. ¿Mlalunx tyajla' tib'a chiku'ya te xnaq'tzal? chechij.", "36": "<pb/>Atzunte Jesus mixti'x exitb'i'n, xitma'n teju' nejenel toju' ja te k'u'lb'il: <pb/>—Lalun xob'a, o'kxte' okslamta, chij.", "37": "<pb/>Ex min taj tu'n kxi'lpeju' xjal ti'j, o'qe'kx Luch, Santyay ex Xwan titz'in Santyay exi' tuk'i'l.", "38": "Tetzunj tpon tjaju' nejenel ti'j ja te k'u'lb'il, etilju' xjal intoq che tilj, nche oq' ex nche ẍch'in,", "39": "okx tuja ex xitqani'n kye xjal: <pb/>—¿Tiqu'n nche tilja'ye' ex nche oq'e' iku'na'j? Mya kyimnite' txin, naq inwtan, chij.", "40": "<pb/>Naq e'jawtze'n xjal ti'j Jesus, eb'je'tztzun t-xla'ja'n Jesus kkyaqil twi' pe'n, o'qe'kxju' tman txin ex ttxu, exqe' lepchqe'k ti'j Jesus, e'okx tuk'i'l jata'toqu' txin.", "41": "Jaw ttzyu'n tq'ob' ex xitma'n te: <pb/>—Talita, kum, chij. (A ntma'nju': Txin, nxinma'ne' teya, we'ktza).", "42": "<pb/>Textzu'n kmuj jawe' txin ex aq'wi b'etel, tetoq kab'lajoj (12) tab'q'i. Ojexi'xtzun che lab'tiju' xjal.", "43": "Tchaq'tzun Jesus kye tu'n lalun txi' kyoli'n kye xjal, ex xitma'n tu'n txiq'o'n twa tal txin."}