{"1": "<pb/>Jun q'ij nim xjal b'aj kychmo'n kyib' ex mixtoqti' kwa, e'tzajtzun ttxko'n Jesus t-xnaq'tzb'en ex xitma'n kye:", "2": "<pb/>—Inlaqjnk'u'je' kyi'ju' xjal lu, qu'n mab'ent oxe' q'ij ate'qe' wuk'i'le' extzun mixti' kwa.", "3": "Qatzun mache'x nchq'o'ne' tu'n kyanj mitzajxa' tu'n kwan, jaku' che kub'numj toj b'e, qu'n ate' junjun najchaq ẍetzaja', chij.", "4": "<pb/>Xi'tzun ktzaq'we'n t-xnaq'tzb'en te: <pb/>—¿Se'n taq'wi ajtb'ant t-xiqq'o'ne' kywa xjal lu extzun mix-a'lo'x te xjal najli jato'qo'? chechij.", "5": "<pb/>Xi'tzun tqani'n Jesus kye: <pb/>—¿Jte' wab'j q'i'n kyu'ne'? chij. <pb/>—Wuq—chechij xiktzaq'we'n.", "6": "<pb/>Xi'tzun tma'n Jesus tu'n kkub' qe xjal twitz tx'otx', e'jaw ttzyu'n wuq wab'j ex xitq'o'n chjonte te Dyos, b'ajkub' taq'pu'n ex intoq xitq'o'n kye t-xtnaq'tzb'en tu'n t-xiksipa'n kyxolju' xjal, ex b'ajx ksipa'n.", "7": "Ex atitoq jte' kyiẍ q'i'n kyu'n; Na'n Dyos Jesus kyi'j ex xitma'n tu'n tb'ajx ksipa'n.", "8": "Kkyaqil eb'aj wan tzmax knoj, ex b'jaw kyb'u'yi'n piẍ min b'aj, b'ent wuq chi'l.", "9": "Qapelo lajk'al (4,000) xjal e'wan. Xi'tzun tma'n Jesus kye tu'n kyanj,", "10": "Jaxtzun Jesus toj b'ark kyuk'i'lju' t-xnaq'tzb'en, xi'tzuntz toju' tx'otx' Dalmanut.", "11": "<pb/>E'ulju' parisey ex e'aq'wi yolil tuk'i'l Jesus. Xikqani'n te Jesus tu'n tb'inchante jun b'a'nq'ob'aj te techlal qa axxi'x chq'o'n tu'n Dyos, naq tu'n tkub' tz'aqku' kyu'n toj il.", "12": "Ojexi'x tzaj ttx'u'jil Jesus tu'n ex tma: <pb/>—¿Se'n kyaq'wi xjal lu nkqani'n jun b'a'nq'ob'aj te techlal? Axxi'x lay txiyek'et jun techlal kye, chij.", "13": "<pb/>Ik'tzun b'et Jesus kyk'etz, okx jumajtl toju' b'ark, xi'tzuntz jlajxi' njab'.", "14": "<pb/>Ik'tzun tna'l kyu'n t-xnaq'tzb'en Jesus tu'n t-xikyiq'i'n kwa, naq jun wab'j q'i'ntoq kyu'n toj b'ark.", "15": "Xi'tzun tab'tzi'n Jesus kye: <pb/>—B'a'nqexe', kka'yinx kyib'e' te ttx'amal wab'j kyu'n parisey ex te ttx'amal wab'j tu'n Erodes, chij.", "16": "<pb/>Aye'tzu'n t-xnaq'tzb'en kma kyxolx qajlo tu'nju' mixti' q'i'n qwa.", "17": "<pb/>Eltzun tnik' Jesus kyi'j, xitma'n kye: <pb/>—¿Tiqu'n nkma'ne' qa mixti' kywaye'? ¿Ma na'mx tkane toj kwitze' ex min nel kynik'e' ti'j? ¿Mamajx jpu'n knab'le'?", "18": "¿Ati kwitze' ex min nche ka'yine', ate' kyẍkyine' extzun min nche b'ine'? ¿Ma min na'n kyu'ne'?", "19": "Tej kkub' waq'pu'ne' jwe' wab'j kyxolju' kab'lajk'al lajnaq (5,000) ichan, ¿jte'tzun chi'l noj kyu'nju' piẍ min b'aj? chij. <pb/>—Kab'lajoj—chechij xiktzaq'we'n.", "20": "<pb/>—Yajtzu'n tej kkub' waq'pu'ne' wuq wab'j kyxolju' lajk'al (4,000) xjal, ¿jte' chi'l min b'aj tjaw kychmo'ne'? chij. <pb/>—Wuq—chechij xikytzaq'we'n.", "21": "<pb/>Xitma'ntzuntz kye: <pb/>—¿Mamixtzunti'x nkane toj kwitze'? chij.", "22": "<pb/>Epontzuntz B'etzayda, ex ul kyiq'i'n xjal jun moẍ tk'etz Jesus, ekub'san tu'n tok mko'n tu'n Jesus.", "23": "Tzajtzun ttzyu'n Jesus tq'ob'ju' moẍ ex extiq'i'n ti'jxi' tnam. E'oktak'sa'n twitzju' moẍ tu'n ttzub', e'kub' tq'o'n tq'ob' tib'aj ex xitqani'n te qa nka'yi'n ch'i'n.", "24": "Tzyet tka'yinju' moẍ ex tma: <pb/>—Inche ka'yet xjal wu'ne'. Naku'j tze nche b'et toj nwitze', chij.", "25": "<pb/>E'ok tmko'ntl Jesus twitzju' moẍ, ex kyej ka'yinju' ichan ex eb'entju' twitz b'a'n. Intoq ka'yin b'a'nxi'x.", "26": "Xichq'o'ntzuntz tu'n Jesus tja, xitma'n te: <pb/>—Lalun txi'tla toj tnam, chij.", "27": "<pb/>Tb'ajlenxi'tzun ja'lu, exi' Jesus kyuk'i'l t-xnaq'tzb'en kyoj kojb'il toju' tx'otx' Sesarey te Pilipo. Tetzunj nche b'et, xitqani'n Jesus kye t-xnaq'tzb'en: <pb/>—¿Alkye qintzune' ma chechi xjal? chij.", "28": "<pb/>Xitzun ktzaq'we'n: <pb/>—Ate' junjun nche q'mante qa aya Xwan jawsal a', aye'tzun txqantl nche q'mante qa aya Eliy, txqantl nche q'mante qa juntl t-sanjelal Dyos ta, chechij.", "29": "<pb/>—Yajtzunkye', ¿alkyeqine' ma chechiye'? —chij xitqani'n kye. <pb/>Xittzaq'we'n Luch te: <pb/>—Ateju'ya Krist, chij.", "30": "<pb/>Atzunte Jesus xitma'n kye tu'n lalun txi' kyoli'n lu kye xjal.", "31": "<pb/>Aq'witzun Jesus xnaq'tzalte kye qa ati tu'n tyajti nim qu'n tzajni chq'o'n tu'n Dyos, exqa k'elel ik'o'n kyu'n tijwnaq, kyu'n knejel pale ex kyu'n xnaq'tzal kawb'il. Xitma'n kye qa kb'el b'yo'n, ex kjawil anq'in toj toxi'n q'ij.", "32": "Xitma'n ja'lu chik'lixi'x kye. Tzajtzun Luch xittxko'n Jesus tjunal ex okten myolte.", "33": "Atzunte Jesus anjtzti'j, tzaj ka'yin kye t-xnaq'tzb'en ex xittzak'u'n Luch kjalu: <pb/>—¡Lq'emila wi'je', Tajaw il! Myatzu' toka'ta twitz ti'ju' tajb'il Dyos, xi' toka'ta twitz ti'ju' kyajb'il xjal, chij.", "34": "<pb/>E'tzajtzun ttxko'n Jesus t-xnaq'tzb'en exqe' xjal, xitma'n kye: <pb/>—Qa ati jun tajb'il tu'n tok te nxnaq'tzb'ene', lalun ximan ti'jx, iqam tkurus ex lpek wi'je'.", "35": "Qu'n alkye tajb'il tu'n tklontetib' twitz tx'otx', lay tkamb'a chwinqlal; altzunkyete matz'elju' tchwinqlal te twitz tx'otx' titk'u'j tu'npaje' ex tu'n xtk'amju' tpakb'al b'a'n, kkletel.", "36": "¿Titi' tajb'en teju' xjal matkanb'a tkyaqil twitz tx'otx', qa min xtkanb'aju' chwinqlal?", "37": "Mo ¿Jte'tzun jaku' chjet tu'n xjal tu'n tkanb'ante chwinqlal tuk'i'l Dyos?", "38": "Alkyete makub' ch'ixwi tu'npaje' ex ti'ju' tpakb'al b'a'n kwitzju' xjal min nche niman te Dyos ex aj il, ex chin b'el ch'ixwiye' twitz ajwule' toj tajwalil Nmane' kyuk'i'lju' xjan anjl, chi Jesus."}