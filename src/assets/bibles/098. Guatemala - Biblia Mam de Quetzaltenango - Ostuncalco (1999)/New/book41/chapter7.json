{"1": "<pb/>Epontzun lq'e parisey tk'etz Jesus kyuk'i'l junjun xnaq'tzal kawb'il e'tzaj Jerusalen.", "2": "Tetzunj klonte junjun t-xnaq'tzb'en Jesus intoq che wan ex min elkytxjo'n kq'ob', mixtoqti' nkyb'incha'n kkawb'il aj Juda, eyolin nim kyi'j.", "3": "(Qu'n nima'nxtoqju' kyajni kma'n ojtxi' kychman kyu'n parisey ex kyu'n kkyaqil aj Juda, tu'n lalun che wan qa min ẍe elktxjo'n b'a'npumaju' kyq'ob'.", "4": "Ex ilti'j tu'n tb'aj ktxjo'n kq'ob' tu'n kywan ajtanjtzkyi'j toj k'wik. Ex nim txqantl kkawb'il nkyb'incha'n, kse'n tu'n kb'aj txjet b'as, exar, ek'uxb'il k'wil exqe' kuẍb'il).", "5": "Qu'mtzun exjelun parisey exqe' xnaq'tzal kawb'il te Jesus: <pb/>—¿Tiqu'n min nkb'incha'n t-xnaq'tzb'ena q'ma'n kyu'n ojtxi' qchman, inche wan kyuk'i'l kq'ob' tz'il? chechij.", "6": "<pb/>Xi'tzun ttzaq'we'n Jesus kye: <pb/>—Axtej tma Isayiy t-sanjelal Dyos kyi'je' xmletz'qe'ye', tej tmante: <pb/><t>—Nchin knima'ne' tnam lu naq tu'n kytzi</t> <t>atzu'n kyanmi najchaq ta' wi'je'.</t>", "7": "<t>Mixti'x tajb'enju' kk'u'lb'il nwitze':</t> <t>kychaq'b'il xjalju' nche'x kxnaq'tza'n, chij.</t>", "8": "<pb/>Qu'n nkyej kq'o'ne' tchaq'b'il Dyos, tu'n kxi' lpeye' ti'ju' q'ma'n kyu'n xjal, chi Jesus kye.", "9": "<pb/>Ex xitma'n kye: <pb/>—Min nkb'incha'ntle' tchaq'b'il Dyos, naqx tu'n tjapunju' q'ma'n kyeye' kyu'n ojtxi' kychmane'.", "10": "Tmate Moyses: Nimam tmana ex ttxuya, ex Alkye mawulin ti'j tman mo ti'j ttxu, ati tu'n tkub' b'yet, chij.", "11": "Aye'tzunkye' nkma'ne' qa b'a'n tu'n txitma'n jun xjal te tman mo te ttxu kjalu: Lay b'ent wonine' ti'ja, qu'n tkyaqilju' ati weye' q'o'ntl te woyaje' te Dyos;", "12": "ex inkma'ne' qa alqe maq'mante ikju', mya ilti'j tu'n tonintl ti'j tman mo ti'j ttxu.", "13": "Iktzu'n nkub'a' kynajsa'ne' tyol Dyos kyu'nju' kyajni kq'o'n ojtxi' kychmane' ex nkyaj kq'o'nchaqtl kye kk'wal. Ex nim txqantl ti'xti' nkyb'incha'ne' ikininqe'xju', chi Jesus.", "14": "<pb/>E'tzajtzun ttxko'n Jesus xjal, ex xitma'n kye: <pb/>—Chin kb'intzpe'ye' kkyaqile', ex kaneku' toj kywitze':", "15": "Tkyaqilju' nxitwan xjal lay tz'ilix tu'n. Ate ntz'ilsante xjalju' aju' ntzaj anq'in toj tanmi.", "16": "Alqe ati t-ẍkyin, b'inku', chij.", "17": "<pb/>Tetzunj tik'b'et Jesus kk'etzju' xjal ex okx tuja, exjelunju' t-xnaq'tzb'en ti'ju' xnaq'tzb'il lu.", "18": "Xitma'n Jesus kye: <pb/>—¿Ma ex min nelkynik'e' ti'j? ¿Min nkane toj kywitze' qa mixti' junju' nxitwan xjal okwit ktz'ilsalte,", "19": "qu'n min npon toj tanmi, toj tk'u'j nku'puna', yajxi'tzuntl nex tk'uji'n? chij. <pb/>Tma Jesus ja'lu tu'n telkynik' ti'j qa b'a'n kych'yonjtz tkyaqil chib'j.", "20": "Ex tma: <pb/>—Ate ntz'ilsante xjal aju' ntzaj anq'in toj tanmi.", "21": "Qu'n toj kyanmi xjal nche tzaja' anq'in myab'a'n xim, e'ajpajil, e'leq'al, b'yojwnaqil,", "22": "pa'jmjeb'le'n, jamjo'nil, b'inchaj taq'wixil, sb'ub'l, min nkjk'u'n kyib', tx'a'lti'j k'u'jb'aj, jk'ujyolil, nimjtib'il ex mixti'x knab'l.", "23": "Tkyaqilju' ti'xti' lu ntzaj anq'in toj tanmi xjal ex ntz'ilix xjal tu'n, chij.", "24": "<pb/>Ik'tzun b'et Jesus na'tz, xi' toj tx'otx' Tiro. Okx tojun ja, myatoq tajb'il tu'n tb'injtz kyu'n xjal; ex mixti'x b'ent tewan.", "25": "Lwiyxi'x b'injtz tu'n jun qya tzyu'ntoq jun tal txin tu'n tajaw il, ponju' qya lu ex kub' meje t-xe tqan Jesus.", "26": "Mya'toq aj Juda qya lu, aj Siropenisia tyajajil. Pon ex kub'san te Jesus tu'n tel t-xla'ja'n tajaw il ti'ju' tal.", "27": "Atzunte Jesus xitma'n te: <pb/>—Yoma nej, che walpunju' k'wa'lb'aj, qu'n myab'a'n tu'n tel iq'et kwaju' k'wa'lb'aj tu'n txiq'et kye tx'yan, chij.", "28": "<pb/>Xi'tzun ttzaq'we'n qya te: <pb/>—Taye, in pena' che wankye' tx'yan ti'j tb'uchub' wab'j nkub' tz'aq tjaq' mes kyu'n k'wa'lb'aj, chij.", "29": "<pb/>Xi'tzun tma'n Jesus te: <pb/>—B'a'nju' xtmaya lu, kutanja toj tzalajb'il. Matxi' kyej tzaqpi'nte' tala tu'n tajaw il, chij.", "30": "<pb/>Tetzunj tponju' qya tja, atitoqte' tal txin twi' kuẍb'il; matxitoq tz'exju' tajaw il toj tanmi.", "31": "<pb/>Ik'b'etl Jesus toju' tx'otx' Tiro, tqanku' ik' tojile Sidon, pon ttzi njab' Kaliley toj tx'otx' Dekapolis.", "32": "Pon kyiq'i'n jun xjal tk'etz Jesus, t-ẍkyin ex xmeqme, ex ekub'san te Jesus tu'n tkub' tq'o'n tq'ob' tib'aj.", "33": "Etztzun tiq'i'n Jesus ichan t-ẍkyin kxol xjal, xitiq'i'n jun plajtl tjunalx, e'okxtq'o'n twitq'ob' kyoju' t-ẍkyin ex oktmko'n taq'ju' xjal tuk'i'l ttzub'.", "34": "Jawtzun ka'yin Jesus twitz kya'j, jaw jiq'chan ex xitma'n teju' ichan: ¡Epata! chij, (a tz'elpuna': ¡Kjqetela!)", "35": "<pb/>Textzun kmuj lu ejqet t-ẍkyinju' ichan, ex tzaqpetju' taq' ex b'ent tyolin b'a'nxi'x.", "36": "Xitma'n Jesus kye xjal tu'n lalun txi' kyoli'n kye xjal; tu'npetzu'n inxi'x nxitma'n, xi'pe' nche oktenxi'xtlju' xjal yolilte.", "37": "Inxi'xtoq che lab'ti, intoq kma'n: Tkyaqil b'a'n ntb'incha'n. ¡In pena' che b'inju' t-ẍkyin tu'n ex nche yolinju' me tu'n!, chechij."}