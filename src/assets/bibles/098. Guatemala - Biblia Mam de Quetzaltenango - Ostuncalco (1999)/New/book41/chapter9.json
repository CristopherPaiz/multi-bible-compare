{"1": "<pb/>Ex xitma'n Jesus kye: <pb/>—Axxi'x kxe'l nma'ne' kyeye', ate' junjun ate' tzalu ja'lo, na'mxtoq kkyim, ok kla' tkawb'il Dyos ajtul tuk'i'l tipumal, chij.", "2": "<pb/>Tb'ajlenxi'tzun qaq q'ij, xi' Jesus twi' jun witz nimin twe', oqe'kx Luch, Santyay ex Xwan exi' tuk'i'l. Atzuntzu' ch'ixpuja' tilb'ilal Jesus kwitz na'tz.", "3": "Jaw qoptz'aju' t-xb'alun ex b'ent saqxi'x ka'yin, layx b'ent t-saqax jun xb'alun twitz tx'otx' ikju'.", "4": "Ex kyil ate'toq Eliy ex Moyses, intoq che yolin tuk'i'l Jesus.", "5": "Xi'tzun tma'n Luch te Jesus: <pb/>—Xnaq'tzal, ¡B'a'nte' tu'n qten tzalu! Che jawil qb'incha'ne' oxe' pach: jun teya, jun te Moyses ex jun te Eliy, chij.", "6": "<pb/>Matxitoqna' yupj kyuk'i'l xnaq'tzb'en tu'n xob'el, min nkanetoq toj twitz Luch titi' kxe'l tma'n.", "7": "Tzajtzun jun muj ex kub'ten kyib'aj. Ex tzaj jun yol toju' muj ntoq tma'n kjalu: A nk'walju'ye' lu k'u'jla'n wu'ne': kb'inxe' intma'n, chij.", "8": "Textzun kmuj lu, tej kyjaw ka'yin kyi'jile, mix-a'lo'tlte ati kyuk'i'l, o'kxtoqte' Jesus ati.", "9": "<pb/>Ljo'ntoqtzun kku'tz twi' witz, xitoqxena'n Jesus kye tu'n lalun txi' kyoli'n matxi'toq kyil, tzmaxi' tu'n t-xikma'n matxi'toq jaw anq'in Jesus.", "10": "Qu'mtzun kub' kk'u'n yol lu kyxolx, intoq che xjelun ti'j kxolx titi' tz'elpuna' ajtjawtz anq'in.", "11": "Xikqani'n te Jesus: <pb/>—¿Tiqu'ntzun nkyma'na' xnaq'tzal kawb'il qa nej ktzulel Eliy? chechij.", "12": "<pb/>Xi'tzun ttzaq'we'n kye: <pb/>—Axte' nej tzulte Eliy, ex ate kb'inchalte tten tkyaqil. ¿Yajtzu'n toj Tu'jil titi' ntma'n wi'je'? Ati tu'n tik'x yajb'il wu'ne' ex tu'n wel ik'o'ne' ayine' Tkw'al wnaq.", "13": "Oktzun kxe'l nma'n kyeye', oje tzulte Eliy, ex oje kb'incha xjal ti'j tkyaqilju' kyajb'il, kse'nxju' ntma'n toj Tu'jil, chi Jesus.", "14": "<pb/>Tetzunj kyultl kk'etzju t-xnaq'tzb'en, kyil matxi'toq che chmet txqan xjal kyi'j, kyuk'i'l junjun xnaq'tzal kawb'il intoq che wuljne kyi'ju' xnaq'tzb'en.", "15": "Tetzunj kka'yinte matxi'toq tzul Jesus, kkyaqil eb'ajx ojqelan q'olb'elte, nche lab'ti ti'j.", "16": "Xi'tzun tqani'n Jesus kye: <pb/>—¿Ti'chaqtzu'n nkyoline' kyuk'i'l? chij.", "17": "<pb/>Xittzaq'we'n jun kxolju' ate'toq: <pb/>—Xnaq'tzal, matzaj wiq'i'ne' nk'wale' lu tk'etza, tzyu'n tu'n tajaw il ex matxi' tz'el me.", "18": "Jaxjaku' ta', intzyet tu'n tajaw il ex nkub' t-xon twitz tx'otx'; netz woqot toj ttzi, nche jach'un twitzte ex majx nkyaj tzeyix. Matxi' txinqani'ne' kye t-xnaq'tzb'ena tu'n tex kxla'ja'n tajaw il lu, mixti'xte xb'ant kyu'n, chij te Jesus.", "19": "<pb/>Xi'tzun ttzaq'we'n Jesus: <pb/>—¡E'xjal mixti' kyokslab'le'! ¿Jte'tzun q'ijtl ati tu'n ntene' kyuk'i'le'? ¿Ma kukx kyik'xju'ye' wu'ne'? Kyiq'intze' q'a tzalu, chij.", "20": "<pb/>Tzajtzun kyiq'i'n q'a twitz Jesus. Tetzunj tok tka'yi'n tajaw il Jesus, tzaj tq'o'n tak ti'ju' q'a, majxkub' tz'aq twitz tx'otx' nt-xtoli'n tib' ex netz woqot toj ttzi.", "21": "Xi'tzun tqani'n Jesus teju' tman: <pb/>—¿Jtojetzun ntzaju' lu ti'j? chij. <pb/>Xittzaq'we'n ju' tman: <pb/>—Atxi'x b'o's toq.", "22": "Ex b'a'npunxi' maj txi' xon toj q'aq' ex toj a' tu'n tajaw il tu'n tkub' tb'yo'n. Qu'mtzun qa kb'antel tq'anet tu'na, q'aq'antz tk'u'ja qi'je' ex qo tonima, chij.", "23": "<pb/>Xittzaq'we'n Jesus: <pb/>—¿Se'n taq'wi ntma'na qa jaku' b'ent wu'ne'? ¡Qa ntoksla'na, tkyaqil kb'antel! chij.", "24": "<pb/>Atzu'n tmanju' q'a jawtma'n kuw: <pb/>—Kxe'l woksla'ne'. ¡Chin toniya tu'n wokslantexi'xtle'! chij.", "25": "<pb/>Tetzunj tk'a'yinte Jesus nimtoq xjal nche pon tilj, xitmyo'nju' tajaw il, ex tma: <pb/>—Tajaw il, matz'el meju' q'a ex matz'el t-ẍkyin tu'na, kxe'l nma'ne' teya, kutetza toj tanmiju' q'a lu ex lalun tz'okxtla toj tanmi, chi Jesus.", "26": "<pb/>Jaw ẍch'inju' tajaw il, ex tzaj tq'o'n jumajtl tak ti'ju' q'a. Etztzuntz toj tanmi, naku'j majx kyej kyim tu'n, ex nim xjal intoq kma'n qa kyimnitl.", "27": "Atzunte Jesus jaw ttzyu'n tq'ob', jaw twab'a'n; ex kub' we'ju' q'a.", "28": "<pb/>Okxtzun Jesus tojun ja, xi'tzun kqani'n t-xnaq'tzb'en te Jesus kyjunalxtoq: <pb/>—¿Tiqu'ntzun min xb'ent tex qxla'ja'ne' tajaw il lu? chechij.", "29": "<pb/>Xi'tzun ttzaq'we'n Jesus kye: <pb/>—O'kx tu'n na'j Dyos ex mewayi'n kb'entela' texte' jun ch'ix tajaw il lu, chij.", "30": "<pb/>Tetzunj kyik'b'et atzu', e'ik' toj Kaliley. Myatzun tajb'iltoq Jesus tu'n tb'injtz,", "31": "qu'n intoq q'on xnaq'tzb'il kye t-xnaq'tzb'en. Intoq xitma'n kye: <pb/>—Chin xel q'o'ne' toj kq'ob' xjal, ayine' chq'o'n tu'n Dyos, ex chin b'el kyb'yo'ne'; yajxi'tzuntl toj toxi'n q'ij chin jawil anq'ine', chij.", "32": "<pb/>Mixti'xtoq nkane yol lu toj kwitzju' t-xnaq'tzb'en, ex intoq che xob' tu'n t-xikyqani'n te.", "33": "<pb/>Epontzuntz toj nintnam Kaparnawum. Tetzunj ate'toq tuja, xitqani'n Jesus kye: <pb/>—¿Ti'tzu'n nkyoline' toju' b'e? chij.", "34": "<pb/>Majxtzun e'kyaj nume, qu'n atoq nkyolinju' toj b'e alkye nimxi'x toklen kxol.", "35": "Kub'tzun qe Jesus, e'tzaj ttxko'nju' kab'lajoj ex xitma'n kye: <pb/>—Qa ati jun tajb'il tu'n tok te nejenel, ati tu'n tok mankb'il kxol kkyaqil, ex tu'n tajb'en kye kkyaqil, chij.", "36": "<pb/>Kub'tzun tq'o'n jun k'wal kxol, jaw tchle'n ex xitma'n kye:", "37": "<pb/>—Alkye matk'am jun k'wal toj nb'iye' se'n ja'lu, ayine' nchin tk'mo'n, ex alkye ma k'mon weye', mya o'qinkxe' nchin tk'mo'n, ex ikx intk'mo'nju' saj chq'onweye', chij.", "38": "<pb/>Xitma'n Xwan te Jesus: <pb/>—Xnaq'tzal, maqile' jun xjal nche ext-xla'ja'n tajaw il toj tb'iya, ex matxi' qmyo'ne', qu'n mya jun nb'et quk'i'l, chij.", "39": "<pb/>Xi'tzun ttzaq'we'n Jesus: <pb/>—Lan txikmyo'ne', qu'n qa jun xjal nb'ent b'a'nq'ob'aj tu'n toj nb'iye', lay yolin myab'a'n wi'je'.", "40": "Alqe minq'ojin qi'j, quk'i'l te'.", "41": "Alkyexku' jun xjal matzaj toyi'n ch'i'n kk'wa'ye' a' tu'nju' okslalqe'ye' wi'je', axxi'x kxe'l nma'ne', ati tu'me'l t-xel kye, chi Jesus.", "42": "<pb/>Qa ati jun xjal makub' tz'aq jun tal b'o's nokslan weye' tu'n toj il, b'a'n tu'n tok k'let jun nin ab'j cheb'l triy ti'j tqul ex tu'n txi' xoyet toj ninnjab'.", "43": "Qa nkub' tz'aqa toj il tu'n tq'ob'a, tx'emumila; qu'n ate b'a'n ẍt'una tu'n toka tk'etz Dyos, kyetwitz tz'aqlqe' kab'e' tq'ob'a ex matxi'ya toj q'aq' ja layx yupja',", "44": "jamin nche kyima' ẍchuq' nche wan kyi'j kyimni ex mixti'x nyupju' q'aq'.", "45": "Qatzun nkub' tz'aqa toj il tu'n tqana, tx'emumila; ate b'a'n koxa tu'n toka tk'etz Dyos, kyetwitz tz'aqlqe' kab'e' tqana tu'n txi' xona toj q'aq',", "46": "jamin nche kyima' ẍchuq' nche wan kyi'j kyimni ex mixti'x nyupju' q'aq'.", "47": "Qatzun nkub' tz'aqa toj il tu'n tb'aq' twitza, q'imitza; ate b'a'n naq jun tb'aq' twitza tu'n toka tk'etz Dyos, kyetwitz tz'aqlqe' kab'e' twitza tu'n txi' xona toj q'aq',", "48": "jamin nche kyima' ẍchuq' nche wan kyi'j kyimni ex mixti'x nyupju' q'aq'.", "49": "<pb/>Qu'n kkyaqil che b'jik'el toj q'aq' tu'n kb'ent b'a'nxi'x, ikse'n tkyaqil oyaj nxiq'et te Dyos nok atz'an ti'j.", "50": "B'a'nte' atz'an; qatzun mab'aj tq'ob', ¿se'n taq'wi tu'n tajb'en jumajtl kyu'ne'? Che okxe' se'n atz'an ex che anq'inqe'ye' toj nak'b'il kxolilexe', chi Jesus."}