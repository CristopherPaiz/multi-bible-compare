{"1": "<pb/>Tej tetz Jesus toju' tja Dyos, xitma'n jun t-xnaq'tzb'en te kjalu: <pb/>—¡Xnaq'tzal, ka'yinxpe'ya ja b'incha'n tb'anilxi'x kyuk'i'l ab'j! chij.", "2": "<pb/>Xittzaq'we'n Jesus te: <pb/>—¿Ma nche tka'yina nimaq ja lu? Kkyaqilkye' ja'lu che b'ajel xitj. Lay kyejten juntl ab'j nk'u'n tib'aj juntl, chi Jesus.", "3": "<pb/>Exi'tzuntz twi' witz Olib'o ati tu'me'l twitz tja Dyos. Kub' qe Jesus, aye'tzu'n Luch, Santyay, Xwan ex Leẍ xikqani'n te kyjunalx,", "4": "jtoj tu'n tjapun ja'lu ex alkye techlal qa xi'tjapun tkyaqil ja'lu.", "5": "<pb/>Xittzaq'we'n Jesus kye: B'a'nqe'xe', naq che kub' sb'u'ne'.", "6": "Qu'n nim xjal che ul k'okyel kyq'o'n kyib' te ayine'. Ok kma': Ayine' Krist, ex nim xjal che sb'etel kyu'n.", "7": "<pb/>Ajkyb'inteye' tqanil qa ati q'oj nok nqaku' ex najchaq, lalun che xob'e'. Ikte kb'ajelju', ex myate mankb'il q'iju' tu'n tjapun.", "8": "Qu'n kq'ojil jun nimaqtnam ti'j juntl nimaqtnam, ex jun tx'otx' kq'ojil ti'j juntl; ex che b'jik'el kyajnajnab' toj b'a'npun najb'il, ex tzul we'yaj. Tnejel k'ixk'oj qe'tzunju' lu che ul.", "9": "<pb/>Kka'yinxkyib'e'; qu'n che xe'l q'o'ne' toj kq'ob' tzyul kawb'il ex che b'ajel b'ju'ne' kyu'n kyoj ja te k'u'lb'il. Che kxe'lq'i'ne' kwitz kawil ex kwitz nimaqkawil naq tu'n npaje'; iktzu'n kxel kma'ne' ktziyb'ile' wi'je' kywitz.", "10": "Qu'n na'mxtoq tjapun mankb'il q'ij, ilti'j tu'n telpun b'aj tpakb'anjtzju' tpakb'al b'a'n kyoj kkyaqil nimaqtnam.", "11": "Ex lalun b'ajx kyk'u'je' titi' tu'n txikma'ne' ajkyxi' q'i'ne' kwitz tzyul kawb'il. A kmanxju'ye' toju' kmuj lu aju' ktzajel tq'o'n Dyos kyeye' tu'n kmanteye', qu'n myaqe'kye' che yolil, aku'te Xewb'aj Xjanju'.", "12": "Aye'xju' tzikb'aj mo itz'inb'aj che xe'l q'onkye ktzik mo kyitz'in tu'n kkyim, ex manb'aj che kxe'lkq'o'n kk'wal, exqe' k'walb'aj che jawil miltz'uj kyi'j kman ex che b'elkb'yo'n.", "13": "Kkyaqil xjal che elel ik'onkyeye' tu'n npaje'; alkyetzunte matxi' tljo'n tzmax te mankb'il, kkletel.", "14": "<pb/>Ajkyka'yinteye' jun nimaq il ajkykub' we' xjal jamin q'o'n kye tu'n kkub' we', aju' ntma'n kyajni ttz'ib'a'n Danyel—alkye majaw ẍch'inte, tz'elx tnik' ti'j—, aye'tzu'n ate'qe' toj Juda, kukb'ajx oq kyoj k'ul;", "15": "ex alkye ati tib'aju' tja, lalun ku'tz tu'nwt tokx q'il ti'xti' toju' tja;", "16": "ex alkye ati toj kojb'il, lalunpe' tz'anjti'j q'il tpinpa't tja.", "17": "¡Qab'anx kwitzju' qya ch'onwi'qe' mujqa ati kne'ẍ toju' tq'ijlalil lu!", "18": "Kqaninxe' te Dyos tu'n lalun b'aju' lu toj jb'alil,", "19": "Qu'n yajb'ilte' tzul te nim k'ixk'oj kyi'ju' xjal, b'ajx tzaja' lu tkub'lenxi' tb'incha'n Dyos twitz tx'otx', ex lay tzajtl ikju' yajxi'tl.", "20": "Naqwit min xttaqk'u Dyos tq'ijlalil lu, mixwitlo alo'te tu'n tklet; mattaqk'u naq tu'n tk'u'jlalil kyi'ju' teqe', aye' sk'o'nqe' tu'n.", "21": "<pb/>Qatzun ati jun maq'mante kyeye': Kka'yinxe', luju' chq'o'n tu'n Dyos tzalu, mujqa Kka'yinxe' lu ati chix, qa chi, lalun txi' kyoksla'ne'.", "22": "Qu'n che ul krist mya ax ex sanjelal mya ax; che b'antel techlal kyu'n, tu'n ksb'un, expe' jaku' che sb'etju' sk'o'nqe' tu'n Dyos kyu'n.", "23": "¡B'a'nqe'xe'! Tkyaqil ja'lu matxi' txi'pun wab'tzi'ne' kyeye'.", "24": "<pb/>Tojtzunju' tq'ijlalil lu, ajtik'ju' yajb'il, kb'el qxopinixju' q'ij, lay k'entlju' xjaw,", "25": "che tzajel tz'aqju' che'w twitz kya'j ex che lu'lulju' ati kyipumal toj kya'j.", "26": "Chin xel ka'yintzuntze' kyu'n xjal ajntzaje' toj muj tuk'i'l nim wipumale' ex nqoptz'aj wajwalile'.", "27": "Che tzajel nchq'o'ne' n-anjle' tu'n kb'aj kyb'u'yi'nju' sk'o'nqe'tl wu'ne', tzajx tjawetzq'ij ponx tkub'exq'ij, tzajx toj tb'a'nq'ob'kya'j ponx toj tnayajkya'j, tzmax toj tkyaqil twitz tx'otx' che tzajela' kb'uyi'n.", "28": "<pb/>Kknome' xnaq'tzb'il ti'ju' tqan iw: Ajkykub' a'la'jixju' tq'ob' ex ntzaj kxul, neltzun knik'tze' qa xi' tulkanun jb'alil.", "29": "Ikxtzun tu'me'lju', ajkyka'yinteye' nche b'aju' ti'xti' lu, tz'elx knik'e' qa ch'inxtltoq wul kanune'.", "30": "Axxi'x kxe'l nma'ne' kyeye', tkyaqil ja'lu che ik'el na'mxtoq kkyimju' xjal ate' ja'lo.", "31": "Kb'ajelju' kya'j exju' tx'otx', aye'tzunwe' nyol lay che b'aj.", "32": "<pb/>Mixtzun alo'te b'ilte alkye q'ij ex alkye kmuj japun, mixpeti' b'i'n kyu'n anjl toj kya'j, expe' min b'i'n wu'ne'. O'kxkute' Nmane' b'ilte.", "33": "<pb/>Qu'mtzun lalun che ktane' ex che xq'uqine', qu'n min b'i'n kyu'ne' jtoj japun ja'lu.", "34": "Kyb'inchame' se'n ntb'incha'n jun xjal, xi't-xi' toj juntl tx'otx', kyej tab'tzi'n kyeju' tmajin tu'n t-xikka'yi'n tja. Kyej tq'o'n kyaq'un teyile junjun ex kyejtma'n teju' ka'yil ttzija tu'n t-xq'uqin.", "35": "Lalun che ktane', qu'n min b'i'n kyu'ne' jtoj tzulju' tajaw ja, qa ajqok yupj, mo tk'u'j aq'b'il, mo ajkyoq' ek' mujqa ajqsqix;", "36": "qu'n jaku' naqx minab'en ajtul nche ktane'.", "37": "Aju' nxinma'ne' kyeye', kye kkyaqil nxa' nma'ne': ¡Lalun che ktane'! chi Jesus."}