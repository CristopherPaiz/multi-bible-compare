{"1": "<pb/>Iktu'me'l ja'lu tej ttzaj qeju' tpakb'al b'a'n nyolin ti'j Krist Tk'wal Dyos.", "2": "<pb/>Kse'n tz'ib'a'n toju' tuj Isayiy t-sanjelal Dyos kjalu: <pb/><t>Kxe'l nnejb'a'ne' nsanjelale' twitza</t> <t>tu'n tb'inchanteju' tb'eya.</t>", "3": "<t>Njaw tq'ojq'ojel twi' jun xjal kuw toj chq'ajlaj, intma'n:</t> <t>Kyb'inchame' tb'e Qman Dyos;</t> <t>kb'inchame' tb'e tzinun ti'j, chij.</t>", "4": "<pb/>Pontzun Xwan jawsal a' toj chq'ajlaj; intoq tpakb'a'n kye kkyaqil xjal qa ilti'j tu'n tanjtzti'j kyanmi ex tu'n tjaw a' kwi', tu'ntzun tkub' tnajsa'n Dyos kyil.", "5": "Kkyaqiltzu'n xjal najlqe' toj Juda ex toju' nintnam Jerusalen, intoq che pon b'ilte tpakb'ab'l Xwan. Intoq jawtz kma'n kyil, ex intoq jaw a' kywi' tu'n Xwan toju' nin a' Jordan.", "6": "<pb/>Tzmal kamey toq t-xb'alun Xwan b'incha'n, ex tz'u'n tok te k'alb'il tk'u'j; atzu'n twa aju' ẍt'ikt'u'l ex ta'lkab' toj aq.", "7": "Intoq tma'n toju' tpakb'ab'l kjalu: Ati jun lepchitz wi'je' nimxi'x tipumal kye nwitze', mixpeti'x japumniwe' woklen tu'n tel npoq'i'ne' kyaq'e'l t-xajab'.", "8": "Majaw nq'o'nwe' a' kwi'ye' tu'n a'; atzunte a jawsb'il a' kywi'ye' tu'n aju' ajkyk'monteye' Xewb'aj Xjan, chi Xwan.", "9": "<pb/>Kyojtzu'n q'ij tej intoq jaw a' kywi' xjal tu'n Xwan, etz Jesus toj Nasaret toj tx'otx' Kaliley, pon ex jaw tq'o'n Xwan a' twi' toju' nin a' Jordan.", "10": "Textzu'n kmuj tjatz Jesus toju' a', til tjqetju' kya'j ex xi'toq tkb'u'l Xewb'aj Xjan tib'aj nakuj jun paloms.", "11": "Ex tzaj jun tq'ojq'ojel wi'yj toj kya'j, tma: Ateju'ya Nk'wale' k'u'jla'nxi'x wu'ne', ex jawni nk'o'ne', chij.", "12": "<pb/>Xi'tzun q'i'n Jesus tu'n Xewb'aj Xjan toj chq'ajlaj.", "13": "Ten kab'naq (40) q'ij ex qonik'an Jesus atzu', najan kxol tojk'ul txkup, oktzuntz toj joyb'ilti'j tu'n tajaw il, ex eb'ju'l anjl ajb'el te.", "14": "<pb/>Tokxlenxi'tzun jpu'n Xwan toj kars, pon Jesus Kaliley pakb'alteju' tpakb'al b'a'n ti'ju' tkawb'il Dyos.", "15": "Intoq tma'n: Matxi' tzul tq'ijlalil tu'n tkawin Dyos, kutantzti'j kyanmiye' ex kyokslame' tpakb'al b'a'n, chij.", "16": "<pb/>Intoq b'et Jesus ttzi njab' toj Kaliley. Tetzunj tlonte Simon tuk'i'l Leẍ ju' titz'in, tzyul kyiẍqe', intoq ku'x kq'o'n pa tzyub'l kyiẍ toju' a'.", "17": "Xitma'n Jesus kye: <pb/>—Che lpetze' wi'je', lay che tzyuntl kyiẍe', xjal qe'tl che ulel kyiq'i'ne' wuk'i'le', chij kye.", "18": "<pb/>Lwiyxi'xtzun b'aj kyej kq'o'n kypa tzuyb'il kyiẍ, ex eb'ajxlpe ti'j Jesus.", "19": "<pb/>Tej t-xilq'e ch'i'ntl Jesus, tilu' Santyay tuk'i'l Xwan ju' titz'in mo ttzik, tk'wal Seb'edeyqe', ate'toq tojun b'ark, intoq che xk'ojin kpa tzuyb'il kyiẍ.", "20": "E'tzaj txko'n tu'n Jesus, kyejtzun kq'o'n kma'n kyuk'i'lju' kmajin toju' b'ark, exi' lpetzuntz ti'j Jesus.", "21": "<pb/>Epon toju' tnam Kaparnawum, okx Jesus toju' ja te k'u'lb'il toj q'ij te ojlab'l ex aq'wi xnaq'tzalkye xjal.", "22": "Inxi'xtoq che lab'ti xjal ti'ju' xnaq'tzb'il ntq'o'n; qu'n intoq xnaq'tzan tuk'i'l nim toklen, mikxa' se'n nkq'o'n xnaq'tzal kawb'il.", "23": "Atitoqtzun jun ichan toju' ja te k'u'lb'il, tzyu'n tu'n tajaw il, jawẍch'in, tma:", "24": "<pb/>—¿Titi' toklena qi'je' Jesus aj Nasaret? ¿Matzula xitulqeye'? Wojtzqi'nata, anateju'ya Xjan Tk'wal Dyos, chij.", "25": "<pb/>Atzunte Jesus xitma'n te tajaw il kjalu: <pb/>—¡Kuttziya, ex tzaqpinkja ichan lu! chij.", "26": "<pb/>Jawtzun lu'lunju' xjal ex majxkub' tz'aq tu'n tajaw il, ex jawẍch'in tajaw il kuw ex kyej ttzaqpi'n xjal.", "27": "Kkyaqiltzu'n xjal eb'jaw sak'puj tu'n ja'lu ex intoq kma'n kxolx: <pb/>—¿Tiloti' ja'lu? ¡Intq'o'n jun ak'a'j xnaq'tzb'il, extzun tuk'i'l toklen! ¡Expe' ntq'o'n chaq'b'il kye tajaw il, ex nxi' knima'n! chechij.", "28": "<pb/>Lwiyxi'xtzun kub' puqli tyolji Jesus toj tkyaqil tx'otx' Kaliley.", "29": "<pb/>Tetzunj kyetz toju' ja te k'u'lb'il, exi' Jesus kyuk'i'l Santyay ex Xwan kyja Simon ex Leẍ.", "30": "Kuẍli toqju' qya, tji Simon yab'toq tu'n kyaq. Xi'tzun kyma'n te Jesus,", "31": "xi'tzun lq'e Jesus tk'etz, xittzyu'n tq'ob' ex jaw twab'a'n; textzu'n kmuj lu elju' kyeqti'j ex q'anet, aq'witzuntz b'inchalte kwa ex e'wa'n tu'n.", "32": "<pb/>Texlenxi'tzun q'ij matxi'toq qo ok yupj, eb'ju'l q'i'n kkyaqilju' xjal yab'qe' exqe' tzyu'nqe' tu'n tajaw il tk'etz Jesus,", "33": "ex kkyaqilju' xjal toju' tnam pon kychmo'n kyib' ttziju' ja.", "34": "Nim xjal eq'anet tu'n Jesus te chukchaq yab'il, ex nim tajaw il eb'je'x t-xla'ja'n; extzun min taj tu'n kyolinju' tajaw il, qu'n kyojtzqi'ntoq alkye Jesus.", "35": "<pb/>Jawe' Jesus b'a'n prim na'mtoq qsqix, extzuntz ti'jxi' nintnam, xi' na'l Dyos jamixti'qe' xjal.", "36": "Exi' Simon kyuk'i'lju' tuk'i'l jyolte Jesus,", "37": "tetzunj tokyal kyu'n, xikma'n te: <pb/>—Kkyaqil xjal nche jyon ti'ja, chechij.", "38": "<pb/>Atzunte Jesus xitma'n kye: <pb/>—Qo'qe' kyoju' txqantl najb'il nqaku'; ex ati tu'n t-xi'npakb'a'ne' tyol Dyos kye xjal atzu', qu'n a ẍin etza'ju'ye', chij.", "39": "<pb/>B'aj tb'eti'n Jesus toj tkyaqil tx'otx' Kaliley, intoq xitma'n tpakb'al b'a'n kyojile ja te k'u'lb'il toj junjun tnam, intoq che ex t-xla'ja'n tajaw il ex nche tzaqpet xjal tu'n.", "40": "<pb/>Ul jun xjal tk'etz Jesus yab'toq tu'n xlemtx'a'k, kub' meje twitz Jesus ex xitma'n te: <pb/>—Qape' jaku' tb'inchaya xtalb'il, tu'n nq'anete' tu'na, chij.", "41": "<pb/>Tzajtzun q'aq'an tk'u'j Jesus ti'j, oktmko'n ex xitma'n te: <pb/>—Awajb'ilju'ye'. ¡Kq'anetela teju' xlemtx'a'k! chij.", "42": "<pb/>Textzu'n kmuj lu b'anixju' xjal ex majx elju' xlemtx'a'k ti'j.", "43": "Xi'tzun tma'n Jesus te tu'n tanj, ex xi'xi'xtab'tzi'n te kjalu:", "44": "<pb/>—Lantzun txi' tma'na lu kye xjal, naq o'kx kutxi'ya ex yek'u'ktib'a te kpale aj Juda, ex q'onxa oyaj tchaq' Moyses, tu'ntzun kymante pale qa matxi' q'aneta, chij.", "45": "<pb/>Atzunte' ichan xi' ex okten yolilteju' matxitoq tb'incha Jesus kye kkyaqil xjal. Tu'ntzun tpaju' min tyek'utltib' Jesus toj juntl tnam, axtoqtzu' nkyeja' ten ti'jxi' tnam jamixti'qe' xjal; aye'tzunkye xjal intoq che tzaj toj tkyaqil plaj ex intoq che ul tk'etz Jesus."}