{"1": "<pb/>Ayine' Pawl, apostl qine' te Jesukrist, tu'n tajb'il Dyos chq'o'n qina'ye' tu'n txi' npakb'a'ne' tyol ex tzaj ttziya'n tu'n kyk'monte xjal chwinqlal tu'n kyokslab'l ti'j Krist Jesus,", "2": "nxi' nq'olb'e'na Timotey, tal nky'ajul. Awt Qman Dyos ex Qajaw Krist Jesus tzaj q'onte t-xtalb'il, tlaqb'il tk'u'j ex tnak'b'il teya.", "3": "<pb/>Kukx ttzaj nna'nju'ya toj nna'j Dyose' q'ijtl ex qonik'an, ex nchin q'on chjonteye' ti'ja te Dyos, janchin ajb'ena'ye' axxi'x tu'n tkyaqil nk'u'je', kse'nx e'ajb'ena' nyajilb'ene' te.", "4": "Ajttzaj nna'ne' tej inxi'xntoq oq'a, wajb'ile' tu'n tok nka'yi'na tu'n ntzalaje'.", "5": "Qu'n ntzaj nna'ne' axxi'xju' tokslab'la. Tnejel tenju' okslab'l lu toj tanmi Loyda ju' tyaya ex toj tanmi Ewnise ju' ttxuya, ex q'uqli nk'u'je' qa ax atiju' toj tanmiya.", "6": "<pb/>Qu'mtzun nxi' woqxena'ne' teya, q'onk tilila toju' toklena tzaj tq'o'n Dyos tejtkub' nq'o'ne' nq'ob'e' toj twi'ya.", "7": "Qu'n mya te xob'elte' xewb'aj xqk'am te Dyos, te ipumaljte', tu'n tten qk'ujlalil kyi'j txqantl ex tu'n tb'ent qanq'in b'a'n twitz Dyos.", "8": "Qu'mtzun lalun ch'ixwiya tu'n tyolina b'a'n ti'j Qajaw; ex lalun ch'ixwiya tu'nju' jpu'nqine' tu'n tpaj nchin ajb'ene' te Qajaw. Atipena' tu'n tik'xtu'na tu'n tpaj pakb'ab'lte tpakb'al b'a'n, inpe' tzajku' q'o'n tipumala tu'n Dyos tu'n tik'xtu'na.", "9": "Maqo klet tu'n Dyos ex maqo ttxok tu'n qok toju' ttanam xjan, mya tu'nwt qaq'unb'en xqo ttxoka', tu'nte' b'a'n tb'is tk'u'j Dyos ex tu'n t-xtalb'il qi'j tu'nel Jesukrist ttzajlenx t-xetnejel.", "10": "Matzaj tyek'u'n Dyos t-xtalb'il qe ja'lo tu'n Jesukrist Klolqe, qu'n makub' t-xitu'n tipumal kamik, ex ma tyek'uju' chwinqlal lay b'aj tu'n tpakb'al b'a'n.", "11": "<pb/>Tzaj tq'o'n Dyos woklene' pakb'alte tpakb'al b'a'n, te chq'o'n ex xnaq'tzal, kye xjal kyoj nimaqtnam.", "12": "Tu'ntzunju' nchin yajta'ye'. Ex min nchin ch'ixwiye' toju' yajb'il, qu'n b'i'n wu'ne' ja q'uqla' nk'u'je'; ex q'uqli nk'u'je' ati tipumal tu'n tk'u'nteju' tzaj toqxena'n weye' tzmax ajtjapun tq'ijlalil.", "13": "<pb/>Ljonxa tu'me'l xnaq'tzb'il xinq'o'ne' teya, tz'anq'ina toju' okslab'l tuk'i'lju' tk'u'jlalil tu'n Jesukrist.", "14": "Ka'yinxa b'a'n xnaq'tzb'il tzaj toqxena'n Dyos teya, ex k'oninjtzela tu'n Xewb'aj Xjan.", "15": "<pb/>B'i'ntl tu'na, inkyaj leb'a'ne' kyu'n kykyaqilju' ate' toj tx'otx' Asya; aye' jun Pikelo ex Ermokenes kyxol.", "16": "Tzajxwit q'aq'an tk'u'j Dyos kyi'ju' toj tja Onesiporo, b'a'npunxi'maj tzaj tq'uqb'a'n nk'u'je' ex min nch'ixwi tu'n jpu'nqine'.", "17": "Naqpe' inul toj Rom, okten jyolweye' tzmax nknete' tu'n.", "18": "Tzajxwit q'aq'an tk'u'j Qajaw ti'j toju' tq'ijlalil tzul. Kanli twitza onin quk'i'l tej qten Epeso."}