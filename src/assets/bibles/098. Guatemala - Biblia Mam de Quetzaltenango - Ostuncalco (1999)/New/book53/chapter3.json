{"1": "<pb/>E'ntzik ex e'witz'in, atzun ja'lo, che na'nqe Dyose' qi'je', tu'ntzun tpon pakb'ab'l tyol Dyos lwiyxi'x toj tkyaqil plaj ex tu'n tk'monjtz toj tzalajb'il, kse'n b'aj tej tpon kyxole'.", "2": "Ex che na'nqe' Dyose' qi'je' tu'n qklonjtze' tu'n Dyos kyeju' xjal b'inchal myab'a'n ex pi'sqe', qu'n mya kykyaqil xjal nche okslan te Qajaw.", "3": "Atzunte Qajaw njapun tyol, ex a k'onilkyeye' tu'n kywe'ye' toj kyokslab'le' ex che xq'uqinjtzele' tu'n te tajaw il.", "4": "Ex q'uqli qk'u'je' ti'j Qajaw qa nkyb'incha'ne' matxi' b'ajx qma'ne' kyeye' ex kyb'incha'ye' kukxju'.", "5": "Awt Qajaw tz'oninkyeye' tu'n tten kyk'u'jlalile' kse'n tk'u'jlalil Dyos kyi'je', ex tu'n tq'onjtz kyipumale' tu'n Krist toju' yajb'il kyi'je'.", "6": "<pb/>E'ntzik ex e'witz'in, kxe'l qma'ne' chaq'b'il kyeye' toj tb'i Qajaw Jesukrist, kypa'mil kyib'e' ti'j alkyexku' okslal min nb'et ex min nanq'in kse'nx matxi' txiqxnaq'tza'ne' kyeye'.", "7": "Kanlikye' kywitz se'n tu'n kyanq'ina'ye' tu'n tel kykno'ne' qi'je': min o'tenqe' kyxole' miwtjun o'aq'unane',", "8": "ex min o'wane' miwtjun qchoj qwaye'. Ojexi'x pena' o aq'unanqe' q'ijtl ex qonik'an tu'n lalun kub' qq'o'n jun iqtze' kyib'aje'.", "9": "Axxi'x atitoqqe' qoklen tu'n txi' qqani'ne' o'nb'ilqeye' kyeye', o'aq'unan tzune' tu'n tkub' qq'o'ne' jun yek'b'il kyeye' tu'n txi' kyb'incha'ne'.", "10": "Xiqq'o'ne' chaq'b'il kyeye' tej qtene' kyxole' kjalu: alkyete min tajb'il tu'n taq'unan, ex mixti' tu'n twan.", "11": "Matxitzun qb'iye' ate' junjun kyxole' min kyajb'il tu'n kyaq'unan, naq nex kyq'ij ttzi kyja xjal.", "12": "Nxiqma'ne' ex nxiqoqxena'ne' kyeju' xjal lu tu'n qoklene' tzaj tq'o'n Qajaw Jesukrist, che aq'unanqe' tu'n kyk'a'chante kyib', tu'ntzun lalun che yajun kye txqantl.", "13": "<pb/>Naq o'kx lalun che siktiye' tu'n kyb'inchanteye' b'a'n, e'ntzik ex e'witz'in.", "14": "Qa ati jun min nxitb'i'nju' nxiqma'ne' toju' u'j lu, kyka'yinke' alkye ex lalun kyuk'ilakyib'e' tuk'i'l, tu'n tkub' ch'ixwi.", "15": "Naq o'kx lalun tz'ok te kyajq'oje', kyq'onxe' tnab'l kse'n jun qtzik mo qitz'in.", "16": "<pb/>Axwit Qman Dyos q'ol nak'b'il tzaj q'onte nak'b'il kyeye' toj tkyaqil tq'ijlalil ex toj tkyaqil tu'me'l. Awt Qajaw ten kyuk'i'le' kykyaqile'.", "17": "<pb/>Ayine' Pawl, nxi' ntz'ib'a'ne' q'olb'eb'l lu kyeye' tu'n nq'ob'e'. Ikytzu'n nkub'a' nsqitu'ne' kyi'j kykyaqil wuje'; ikytzun chin tz'ib'a'n ju'ye'.", "18": "Awt Qajaw Jesukrist tzaj q'onte t-xtalb'il kyeye' kykyaqile'."}