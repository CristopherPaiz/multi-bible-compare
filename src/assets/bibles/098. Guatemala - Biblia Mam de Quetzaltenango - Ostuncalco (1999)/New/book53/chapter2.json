{"1": "<pb/>Atzun ja'lo e'ntzik ex e'witz'in, ajtultl Qajaw Jesukrist ex ajqmujb'ante qib' tuk'i'l, nxiqkub'sa'ne' kyeye'", "2": "tu'n lalun kych'exb'enaj kynab'le' ex lalun che jaw sak'puje' qa ati jun maq'mante qama tk'am jun yek'b'il tu'n Xewb'aj Xjan, mujqa matk'am xnaq'tzb'il ku'xwitloj matxi qma'ne' te mujqa toj quje' qa matxi' tzul tq'ijlalil tu'n tul Qajaw.", "3": "Lalun kyaq' sb'u'kyib'e'. Nej che q'ojilkye xjal ti'j Dyos, tzulnejte' jun xjal aj ilxi'x, ju' kxe'l toj naje'n.", "4": "Atzun ajq'oju' ti'j Dyos ex kyi'ju' nche k'ulun te Dyos, expe' kb'el qe toj tja Dyos ex k'okyel tq'o'ntib' te Dyos.", "5": "<pb/>Kyna'ntze' nyoline' ti'ju' lu kyeye' tej atinxtoqe' kyxole'.", "6": "B'i'ntl kyu'ne' ja'lo alkyeju' nmqonte, tu'ntzun lalun tzul na'mxtoq tpon tq'ijlalil.", "7": "Ljo'na' tulte' t-xim myab'a'n toj ewaj, naqa sel q'i'nju' mqolte ja'lo.", "8": "Oktzun tyek'u'tib' xjaltz aj ilxi'x, ex kb'el b'yo'n tu'n Qajaw, naq kxel t-xupi'n ex k'elel tipumal tu'n t-spik'umal Qajaw ajtul.", "9": "Q'o'n tipumalju' xjal aj ilxi'x tu'n tajaw il ajtul; che b'antel techlal ex b'a'nq'ob'aj mya ax tu'n.", "10": "Ksb'ul kyu'n tb'inchb'en myab'a'n kyi'ju' xjal che kxe'l toj tz'e'ysb'il witzb'aj, tu'n tpaj min nkyk'mo'n tpakb'al b'a'n axxi'x tu'n kyklet.", "11": "Qu'mtzun nche kyej tq'o'n Dyos tu'n kysb'unjtz tu'n b'inchal myab'a'n ex tu'n txi' kyoksla'n chajyolil,", "12": "tu'n kyxiq'o'ntzuntz toj tz'e'ysb'il witzb'aj kykyaqilju' min nche okslan teju' tpakb'al b'a'n axxi'x, axtzu' q'uqla' kyk'u'j toju' kyb'inchb'aj myab'a'n.", "13": "<pb/>Ilti'j tu'n qq'onteye' chjonte te Dyos kyi'je' ntzik ex e'witz'in, k'u'jla'n qe'ye' tu'n Qajaw, qu'n mache jaw sk'o'ne' tu'n Dyos tu'ntzun nejtl tu'n kykanb'anteye' kolb'il tu'nel Xewb'aj Xjan nxjansankyeye', ex tu'n kyk'monteye' tpakb'al b'a'n axxi'x matxi' kyokslaye'.", "14": "E'txkonjtze' tu'n Dyos toju' tpakb'al b'a'n xiqpakb'a'ne': tu'ntzun tten kyoklene' toju' tajwalil Qajaw Jesukrist.", "15": "<pb/>Qu'mtzun e'ntzik ex e'witz'in, lalun tzik'tna'lju' xnaq'tzb'il xiqq'o'ne' kyeye', ayo'ku'ye' mujqa toj u'j.", "16": "Matxi' qotk'u'jla Qajaw Jesukrist ex Qman Dyos, ex matxi' tzaj tq'uqb'a'n qk'u'j tejumajx tu'n t-xtalb'il,", "17": "Awt Qajaw ex Qman Dyos kuwsante kyanmiye' ex tz'oninkyeye' tu'n kyb'inchanteye' b'a'n ex tu'n kyoline' b'a'n."}