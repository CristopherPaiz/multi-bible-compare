{"1": "<pb/>Ayine' Pawl tuk'i'l Silb'ano ex Timotey, nche'x qq'olb'e'ne' aye'ye' okslalqe'ye' te Qman Dyos ex te Qajaw Jesukrist toj nintnam Tesalonik.", "2": "Awt Qman Dyos ex Qajaw Jesukrist tzaj q'onte t-xtalb'il ex tnak'b'il kyeye'.", "3": "<pb/>E'ntzik ex e'witz'in, ati tu'n qq'on chjonteye' te Dyos kukxju' kyi'je', tu'me'lte' tu'n qb'inchanteye' qu'n in ch'iy kyokslab'le' ex kyk'u'jlalile' kyi'j txqantl.", "4": "Qu'mtzun nqo tzalaje' ajqyoline' kye okslal ti'j Dyos tu'nju' kyipumale' toj kyokslab'le' toj tkyaqil yajb'il kyi'je' ex k'ixk'oj nik'xkyu'ne'.", "5": "A yek'b'il ja'lu qa tu'me'lxi'x tu'n Dyos matxi' che oke' toj xjel tu'n ex mataq' anb'il tu'n kyoke' toju' tkawb'il, tu'n tpajtzu'n nche yajtiye' ja'lo.", "6": "<pb/>Tu'me'lte' tu'n ttz'e'ysante Dyos kywitzju' nche yajun kyeye',", "7": "ex tu'n tq'onte ojb'il kyeye' junx quk'i'le', aye'ye' nche yajtiye', toju' tq'ijlalil ajtul Qajaw Jesus kyuk'i'l tanjl ati kyipumal, ajttzaj toj kya'j toj tqan taq' q'aq'.", "8": "Tzul tz'e'ysalte kywitzju' min nelkynik' te Dyos ex min nkynima'n tpakb'al b'a'n tu'n Qajaw Jesus.", "9": "Kb'el ttz'e'ysa'n kywitz tu'n xitb'il tejumajx, ex che b'je'lex q'o'n najchaq ti'j Dyos ex ti'jxi' tajwalil ex tipumal,", "10": "toju' tq'ijlalil ajtul Qajaw tu'n tjaw nima'n kxolju' xjan tnam ex tu'n ktzalaj kykyaqilju' okslal ti'j; matxina' kyokslaye' tpakb'al b'a'n xiqpakb'a'ne' kyeye'.", "11": "<pb/>Tu'ntzunju' nqo na'n Dyose' kukxju' kyi'je', nxi' qqani'ne' te Qman Dyos tu'n kyanq'ine' b'a'n twitz se'nx txokb'enkyeye' tu'n, ex tu'n tjapun tkyaqil kyximb'e'tze' b'a'n tu'n tipumal Dyos, ex tu'n kyb'antju' aq'untl nkyb'incha'ne' tu'n kyokslab'le'.", "12": "Ikytzu'n kjawil nima'n tb'i Qajaw Jesus kyi'je', ex che jawil nima'ne' tu'n, tu'nju' t-xtalb'il Qman Dyos ex Qajaw Jesukrist."}