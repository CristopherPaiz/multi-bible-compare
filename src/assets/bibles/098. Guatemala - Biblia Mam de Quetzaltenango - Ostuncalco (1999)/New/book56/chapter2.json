{"1": "<pb/>Atzunta, a q'manxju'ya aju' b'a'n xnaq'tzb'il.", "2": "Q'manxa kye ichan tijwnaq tu'n lan che ok xja'ja', tu'n tten kychiylal ex ati kynab'l; b'a'nqe' toj kyokslab'l, tu'n tten kyk'u'jlalil ex kyipumal tu'n tik'x yajb'il kyu'n.", "3": "Ex q'manxa kye tijwnaq qya, tu'n tten tchiylal Dyos kye, tu'n lalun che ok jk'ulyol mo tx'ojtenil. Tu'n tkub' kyq'o'n b'a'n yek'b'il", "4": "ex tu'n kyq'on xnaq'tzb'il kyeju' qya k'walqe'x tu'n kyk'u'jlante kychmil ex kyal,", "5": "tu'n kyximan b'a'n, tu'n kysak'sb'ente kyib', tu'n txi' kyb'incha'n kyaq'un toj kyja, tu'n tten kyk'u'jlalil ex tu'n kyniman te kychmil, tu'ntzun lalun che yolin xjal myab'a'n ti'ju' tyol Dyos.", "6": "<pb/>Ex kuwsanqe'xa ku'xun tu'n kyximan b'a'nxi'x", "7": "tz'oka te jun yek'b'il kye se'n tu'n tb'incheta' b'a'n. Ajtq'onteya xnaq'tzb'il kye, q'onxa tojxi'x tu'me'l ex ati toklen,", "8": "q'manxa b'a'n xnaq'tzb'il tojile ttxolil, mix-a'lo'x tu'n tel ik'onte. Tu'ntzun tkub' ch'ixwi alqexku' maq'ojin, mixti'xte tu'n tmante taq'wix qi'j.", "9": "<pb/>Ex q'onxa kynab'lju' okslal lq'o'n majinqe', tu'n kyb'in kyeju' kyajaw toj tkyaqil; tu'n kyok b'a'n xjal ex mya tzaq'welqe'.", "10": "Tu'n lalun che alq'an, tu'npe' kyxi' kyka'yi'n ti'xti', tu'ntzun kyek'unte toj tkyaqil qa tb'anilxi'xte' xnaq'tzb'il tu'n Dyos Klolqe.", "11": "<pb/>Matzaj tyek'u'n Dyos t-xtalb'il tu'n kyklet kykyaqil xjal.", "12": "Atzu'n t-xtalb'il Dyos lu nqo t-xnaq'tza'n tu'n tkyaj qik'o'n taq'wix ex tkyaqil achb'il twitz tx'otx', ex tu'n qximan b'a'n, tu'n qanq'in toj tnik'alti'j ex tu'n qniman te Dyos,", "13": "b'ankxku' npon tq'ijlalil tb'anilxi'x nqo ayon ti'j: te lab'te'nxi'x ajtul jumajtl Qman Dyos ex Qajaw Jesukrist.", "14": "Taq'tib' tu'n tkyim tu'n qklet te tkyaqil taq'wixil ex tu'n q·∫çtilset toj qil, tu'n qok te ttanamkuxi'x, atixi'x tb'is qk'u'j tu'n qb'inchante b'a'n.", "15": "<pb/>Atzun ati tu'n txi' t-xnaq'tza'nju'ya tuk'i'l toklena kye, q'onxa kynab'l ex tzak'unqe'xa. Mix-a'lo' tu'n tel ik'onteya."}