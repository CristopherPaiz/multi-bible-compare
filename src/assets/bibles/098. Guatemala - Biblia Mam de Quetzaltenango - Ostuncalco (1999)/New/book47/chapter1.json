{"1": "<pb/>Ayine' Pawl, t-apostl Jesukrist qine' tu'n Dyos, nche'x qq'olb'e'ne' tuk'i'l qitz'in Timotey, aye' okslalqe'ye' te Dyos toj nintnam Korint exqe' txqantl okslal toj tkyaqil tx'otx' Akaya.", "2": "Awt Qman Dyos tuk'i'l Qajaw Jesukrist tzaj q'onte t-xtalb'il ex tnak'b'il kyib'aje'.", "3": "<pb/>Ajwalinjtzwit Dyos Manb'aj te Qajaw Jesukrist, ate Manb'aj ntzaj laqj tk'u'j qi'j ex a ntzaj q'uqb'ante qk'u'j kukxju'.", "4": "A ntzaj q'uqb'ante qk'u'j toj tkyaqilju' yajb'il nik'x qu'n, tu'n tb'ant qq'uqb'ante kk'u'ju' nche yajti, tu'nxju' q'uqb'ab'l qk'u'j ntzaj tq'o'n Dyos.", "5": "Kse'n yajb'il ik'xtu'n Krist, ikxtzu'n nqo yajta' tuk'i'l, ex ikx tu'nel Krist ntzaj tq'uqb'a'n qk'u'j.", "6": "In qo yajtiqe', tu'n tq'uqb'anjtz kk'u'je' ex tu'n kyklete'; qatzun maq'uqb'anjtz qk'u'je' tu'n Dyos, ex tu'n tq'uqb'anjtz kk'u'je' ex tu'n kykuwixe' tu'n kyik'xju' yajb'il kyu'ne' aye'xju' nche ik'x qu'ne'.", "7": "Q'uqlixi'x qk'u'je' kyi'je', qu'n b'i'n qu'ne', kse'n matxi' che yajtiye', ex ati tu'n tq'uqb'et kk'u'je'.", "8": "<pb/>E'ntzik ex e'witz'in, qajb'ile' tu'n kb'inteye' nim yajb'il tzaj qi'je' toj tx'otx' Asya. Jun tik'lel qwitzlalile' kuw mixtoqti'x nqipa'ntle', mixpeti' qmaye' qa qo eletze' itz'qo'xe'.", "9": "Majx qna'ye' naku'jtoq qob'el b'yo'ne'. Ajb'en tzunte' lu qeye' tu'n lalun tz'okqe qk'u'je' qi'jxe', tu'n tqe qk'u'je' ti'j Dyos jaw anq'in Krist tu'n kxol kyimni.", "10": "Ex o'tkole' Dyos ex qo tkla'ye' te xob'ajil te kamik. Q'uqli qk'u'je' qa qo tkla'ye' kukxju',", "11": "qama qo kyoniye' tu'n kna'n Dyose' qi'je'. Qa nim okslal ẍena'n Dyos qi'je', ex nim che q'ol chjonte te Dyos tu'nju' tk'i'wb'il ktzajel tq'o'n qeye'.", "12": "<pb/>In qo tzalaje', ex nxitna'n qk'u'je' b'a'n matxi' qb'inchaye' ex min nqo chanyole' twitz tx'otx', axi'xpe' nmujb'ab'le' kyuk'i'le'. Myatzu' lepcha' qo'qe' ti'j knab'l xjal, q'uqliqe' qk'u'j ti'ju' t-xtalb'il Dyos.", "13": "Mixti'qe' xiqtz'ib'a'n kyoju' quje' junxi'tlwit kyetwitzju' kjawil kyẍch'i'ne' ex kkaneb'el toj kwitze'. Wajb'ilwe' tu'n tkane b'a'nxi'x toj kwitze',", "14": "kse'n matxi' tz'el ch'i'n knik'e' wi'je', tu'n ktzalaje' qi'je' ex tu'n qtzalaje' kyi'je' ajtul Qajaw Jesus.", "15": "<pb/>Q'uqlitzun nk'u'je' ti'ju' lu, kub' nxima'ne' tu'ntoq nxi'ye' ka'yilkyeye' nejtl, tu'n nten kamaje' xb'etzalkyeye';", "16": "xima'ntoq wu'ne' tu'n wik'e' nejtl ajnxi'ye' Masedon, ex ajtanjtz wi'je' tu'n wik' jumajtle', tu'nwtzulo kyonine' wi'je' toju' nb'eye' tu'n npone' Juda.", "17": "¿Mamixwittzulo ti'x kub' nxima'ne' b'a'nxi'x tej tkub' nxima'ne' lu? ¿Matuk'il wittzulo kab'e' nk'u'je' ajtb'aj nk'u'n jun nxime' qa inma'ne' okyi ex laytl?", "18": "Ate Dyos ojtzqilte ajtb'aj qnk'u'n junqe' qxim, minti' miltz'ujqe' ti'j qyol.", "19": "Qu'n ate Jesukrist Tk'wal Dyos, ju' nxi' qpakb'a'ne' kxole' kyuk'i'l Silb'ano ex Timotey, min nmiltz'ete ti'j tyol. Junxte yolin tu'n Dyos ex axxi'x,", "20": "tu'nte njapuna' tkyaqilju' ttziya Dyos. Qu'mtzun nxiqma'ne' Ikxwitju' naq tu'nel Krist Jesus ajtjaw qajwali'ne' Dyos.", "21": "Ex ate Dyos nkuwsanqe kyuk'i'le' toj qokslab'l ti'j Krist, ex maqo eltpa'n tu'n qok teku'.", "22": "Matz'ok tq'o'n qechel tu'nku' t-sey, ex matzaj tq'o'n Xewb'aj Xjan toj qanmi te techelju' qk'ma' te.", "23": "<pb/>Atzu'n tu'n na'mx nxi'ye' Korint se'n xima'ntoq wu'ne', a Dyos ojtzqilte ex a nkub' nq'o'ne' te tziyal wi'je', tu'ntoq lalun tzaj kb'ise' wu'ne'.", "24": "Myayo'qe' tajaw kyokslab'le'; a qeye' qajb'il tu'n qonine' kyuk'i'le', tu'n ktzalaje', matxina' che kuwixkye' toj kyokslab'le'."}