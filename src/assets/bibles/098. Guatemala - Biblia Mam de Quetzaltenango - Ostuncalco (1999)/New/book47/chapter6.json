{"1": "<pb/>Ja'lotzun, ayo'ye' nqo aq'unane' tuk'i'l Dyos, nqo kub'sane' kyeye' tu'n kk'monteye' t-xtalb'il Dyos matxi' tzaj tyek'u'n kyeye'.", "2": "Qu'n ntma'n Dyos toj Tu'jil: <pb/><t>Xinb'i'na tojku'xi'xju' kmuj;</t> <t>ex xiwoni'na toj tq'ijlalil kolb'ilteya, chiju' tz'ib'a'n.</t> <pb/>Ate tq'ijlalilju' ja'lo. ¡A te tq'ijlalil kolb'ilju' ja'lo!", "3": "<pb/>Mixti' junqe' myab'a'n nkub' qyek'u'n te juntl, tu'n lalun kma xjal qa myab'a'n qaq'unb'ene'.", "4": "Inpe' qyek'u'n qib'e' qa tmajin Dyos qo'ye', inxi'x ik'x nim yajb'il qu'ne', ati maj min nkanun qwaye', ntzaj xitb'il qi'je',", "5": "nqo jikunjtze', nqo okx jpu'ne', nche jaw tilj xjal qi'je', nqokub'o'lje' toju' nim aq'untl, nel qwatle' ex nqo naje' tu'n we'yaj.", "6": "Ex nqyek'u'ne' tu'n b'a'n qchwinqlale', tu'n qojtzqib'le' ti'ju' ax, nten qpasensi ex b'a'nxjal qo'ye', tu'n ati Xewb'aj Xjan quk'i'le', ati qk'u'jlalile' axxi'x,", "7": "tu'n ati tipumal Dyos quk'i'le', nqpakb'a'ne' ax. Nxiqma'ne' tu'me'lxi'x te qq'ojb'ile' ex te kolb'ilqeye'.", "8": "Junjun maj nqo nimanjtze', ex junjun maj nqo ilinjtze'; Junjun maj b'a'n che yolin xjal qe'ye', ex junjun majtl nche yolin xjal myab'a'n qi'je'. Nqo okq'o'ne' chalyol, extzun nxi' qma'nqe' ax.", "9": "Nqo okq'o'ne' min ojtzqi'n qo'ye', extzun ojtzqi'n qoxi'xe'. Nneljeqi'je' kukxju', itz'qo'x tzune'; ntz'e'ysanjtz qwitze', mixtzunti' nqokub' b'yo'ne'.", "10": "Naku'j b'is to'qo'ye', extzun nqotzalajqe' kukxju'; naku'j prow qo'ye', nimtzun xjal nche q'inumax qu'ne'; naku'j mixti'x ati qeye', extzun tkyaqil ati qeye'.", "11": "<pb/>E'ntzik ex e'witz'in aj Korint, matxi' txiqma'ne' kyeye' axxi'x; ex tu'n tkyaqil qk'u'je'.", "12": "Mixti' jun ti'xti' nkub' qewa'ne' kyeye'; aye' kyeju'ye' mixti' kyk'u'je' qi'je'.", "13": "Nchin kub'sane' kwitze', kse'n jun manb'aj nkub'san kye tk'wal, atiwt kk'u'je' wi'je', kse'nwe' ati nk'u'je' kyi'je'.", "14": "<pb/>Lan tz'ok kmujb'a'n kyib'e' kyuk'i'l mya okslal. ¿Ma jakutzun tmujb'atib' tnik'alilti'j tuk'i'l mya tnik'alilti'j? ¿Ma jakutzun tmujb'atib' spik'un tuk'i'lju' qlolj?", "15": "¿Ma jakutzun ten mujb'ab'l kxol Krist tuk'i'l tajaw il? Ex layx ten mujb'ab'l kxol jun okslal tuk'i'l jun mya okslal.", "16": "Layx ten mujb'ab'l kxol tja Dyos kyuk'i'l twitzleb'. Qu'n tja Dyos itz' qo'qe', se'n tma kjalu: <pb/><t>Chin najale' ex chin b'etele' kyuk'i'l;</t> <t>che ajb'el weye'</t> <t>ex che okyel te ntaname', chij.</t>", "17": "<t>Qu'mtzun tmatl Qman Dyos kjalu:</t> <t>Kukyetze' kyxol ex che lq'emile' kyi'j;</t> <t>lalun tz'ok kymko'ne' tz'il.</t> <t>Che nk'ma'tzuntze'.</t>", "18": "<t>Ayintzuntze' Manb'aj kyeye',</t> <t>aye'tzunkye' nk'wale' ex nmyale',</t> <t>chi Qman Dyos nimtipumal, chiju' tz'ib'a'n.</t>"}