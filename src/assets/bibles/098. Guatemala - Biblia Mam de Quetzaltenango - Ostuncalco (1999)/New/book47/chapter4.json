{"1": "<pb/>Qu'mtzun min nqokub'numje', qu'n tzaj toqxena'n Dyos aq'untl lu qeye' tu'n tlaqb'il tk'u'j.", "2": "Min nqo b'inchantlqe' ti'xti' toj ewaj, mixti'tl tu'n qch'ixwa'ye'; min nqo sb'une' ex min nqchuku'ne' tyol Dyos. Inpe' oktilil qu'ne' tu'n qelb'a'ne' kwitz kkyaqil xjal twitz Dyos tu'n o'kxju' ax nxiqma'nne'.", "3": "Qatzun e'wa'nxju' tpakb'al b'a'n te kolb'il nxi' qpakb'a'ne', o'kxtzu' e'wa'na' kyeju' nche'x toj naje'n.", "4": "Mina'jon nkyoksla'n, axju' dyos toju' tq'ijlalil ja'lo nmo·∫çsante knab'l, tu'n lalun tz'el kynik' ti'ju' t-spik'umal tpakb'al b'a'n ti'j Krist tb'anilxi'x, itz' tilb'ilal Dyos.", "5": "Min nqpakb'a'nqe' qib', a qeye' nxi' qpakb'a'n qa a Jesukrist Qajaw; naq ajb'el qo'qe' kyeye' tu'n tk'u'jlalil Jesus.", "6": "Qu'n axte Dyos q'mante tu'n tten spik'un toju' qlolj, atzun saj q'onte spik'unju' toj qanmi, tu'n t-spik'e' tnab'l juntl, tu'n telkynik' ti'ju' tajwalil Dyos nqoptz'aj twitz Jesukrist.", "7": "<pb/>Atzu'n q'inumal lu ati toj qxmilal, kse'n jun tx'otx' k'wil, tu'n tq'ancha'lin qa tu'n Dyos te' nin ipumalj lu ex mya qu'n.", "8": "Ikytzu'n, maskye nim tx'u'yb'il ati, atiqe tu'me'l qe; inb'ajx qk'u'j, ex min nqo k'oline'.", "9": "Nljonjtz toj qq'ije', ex min nqokyaj leb'a'ne'; nqo niq'unjtze' ex min nqokub' xitje'.", "10": "Jaxjaku' maqo'xa'ye', majx q'i'n tkamik Jesus qu'ne' toj qxmilale', tu'ntzun tq'ancha'lin tchwinqlal toj qxmilale'.", "11": "Akxku' itz'qo'ye' twitz tx'otx', nelje qi'je' kukxju' tu'n qkyime' naq tu'nel Jesus, tu'n tyek'et qa ntzaj tq'o'n Jesus tchwinqlal te tchwinqlal qxmilale' ati tu'n tkyim.", "12": "Tu'ntzu'n nelje qi'je' tu'n qkyime', ma kk'ame' kychwinqlale'.", "13": "<pb/>Intma'n toj Tu'jil: Xiwoksla'ne', qu'mtzun xinma'ne', chiju' tz'ib'a'n. Ikxtzun qeju'ye', tu'nxju' qokslab'le', nqoksla'ne' ex nxiqma'ne'.", "14": "Qu'n b'i'n qu'ne', a Dyos jaw anq'in Qajaw Jesus kxol kyimni tu'n, ex qo jawil anq'in tuk'i'l Jesus tu'n, qo xe'l tiq'i'n junx kyuk'i'le' twitz Dyos.", "15": "Tkyaqil ja'lu matzik'x qu'ne' te jun b'a'n kyeye', tu'n kyk'monte nim xjal t-xtalb'il Dyos, ex nim xjal tu'n kq'on chjonte te Dyos ex tu'n tjaw kyajwali'n.", "16": "<pb/>Qu'mtzun min nqo kub'jumje'. Maskye xi' tb'aj qxmilale', atzu'n qanmiye' xitok ak'a'jxi'x atl junjun q'ij.", "17": "Mya nimte' yajb'ilqe ja'lo ex lwiy nnik'; atzu'n ktzajel q'o'n qe tu'nju' lu jun qoklen nimxi'x ex tejumajx.", "18": "Qu'n myatzu' toka' qwitz ti'ju' q'ancha'l, xi'toka' qwitz ti'ju' min q'ancha'l, qu'n aye' ti'xti' q'ancha'lqe' lwiy nche ik', aye'tzunkye' min q'ancha'lqe' tejumajxqe'."}