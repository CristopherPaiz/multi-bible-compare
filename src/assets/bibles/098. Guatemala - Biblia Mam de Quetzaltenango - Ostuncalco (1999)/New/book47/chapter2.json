{"1": "<pb/>Qu'mtzun min nxi'tle' xb'etzalkyeye' naq tu'n ttzaj kyb'ise'.", "2": "Qu'n qama tzaj kb'ise' wu'ne', ¿alkyetzun kq'olte ntzalajb'ile', qa mya qe'ye', ju' matxitoq tzaj kb'ise' wu'ne'?", "3": "Qu'mtzun xxa'ntz'ib'a'ne' ja'lo, qu'n min wajb'ile' tu'n nxi'ye' tu'n tok nb'ise' kyu'ne', aye'wtloye' tu'n kytzaj q'onte ntzalajb'ile'. Q'uqlitoq nk'u'je' kyi'je' qa che tzalajele' ti'ju' nchin kytzalaje' ti'j,", "4": "tetzunj xkub' ntz'ib'a'ne' u'j lu, inxi'xtoq chin ximane' ex nchin b'isune', expe' nchin oq'e'. Ma'tzun kub' ntz'ib'a'n we' wuj, mya tu'n ttzaj kb'ise', tu'n klonteye' inxi'x che nk'u'jla'ne'.", "5": "<pb/>Aju' okslal okq'onte nb'ise', mya o'qinkxe' ẍin b'isun tu'n, ex ikxkye' kkyaqile' mache b'isun ch'ine' tu'n. Nxinma'ne' Mache b'isun ch'ine' tu'n lalun txinma'nxi'xtle'.", "6": "Tk'i'xtzunte tz'e'ysb'il twitz okslalju' lu kub' kq'o'n knimal kb'aje'.", "7": "A tu'n tb'inchetju' ja'lo tu'n tkub' najset til ex tu'n tonet, tu'n lalun tzajxi'xtl tb'is.", "8": "Qu'mtzun nxi' nkub'sa'ne' kyeye' tu'n kyek'untetle' kk'u'jlalile' ti'j.", "9": "Xintz'ib'a'ne' kyeye' tnejel ti'ju' lu, tu'ntoq tel kynik'tzile' qama kyaq'kyib'e' tu'n t-xikb'incha'ne' nxinma'ne' kyeye'.", "10": "Atzunju' makub' kynajsa'ne' til, ex kb'el nnajsa'ne' til. Kb'el nnajsa'ne' qa ati tu'n tkub'a' najset til, kyu'nele' ex twitz Krist.", "11": "Tu'ntzun lalun kanb'antl Tajaw il qi'j, qu'n b'i'ntl qu'n myab'a'n qe' t-xim.", "12": "<pb/>Tej npone' toj nintnam Troade q'malte tpakb'al b'a'n ti'j Krist, q'onjtz anb'il weye' tu'n waq'unane' toj taq'un Qajaw.", "13": "Mixtoqtzun ti'x nchin tzalaje', qu'n min okyalju' witz'ine' Tito wu'ne'. Qu'mtzun nik'b'ete' kxol ex nxi'ye' Masedon.", "14": "<pb/>Chjonte te Dyos, ntq'o'n anb'il tu'n qkanb'an tu'n Krist, ex tu'n qpakb'ab'le' nxityek'u'n tpakb'al b'a'n, matxitzun b'injtz toj tkyaqil plaj naku'j tk'ok'jal npuk'chaj.", "15": "Qu'n ikyqo'ye' se'n tk'ok'jal sturak nxitq'o'n Krist te Dyos, ex npuk'chaj tk'ok'jal kxolju' nche klet ex kxolju' nche'x toj naje'n.", "16": "T-xew kamik nela' kyeju' nche'x toj naje'n, atzu'n kyeju' nche klet, jun tk'ok'jalte' ntq'o'n chwinqlal. ¿Alkyetzun jaku' tzik'xju' aq'untl lu tu'n?", "17": "Min tokju' tyol Dyos qu'ne' te qkanb'ab'le', kse'n nkb'incha'n txqan; inpe' qoyolinqe' axxi'x twitz Dyos, chq'o'nqo'ye' tu'n Dyos ex nqo ajb'ene' te Krist."}