{"1": "<pb/>Atitoq jun ichan toju' nintnam Sesarey Kornelyo tb'i, nejenel te jun tnej xjal te q'oj Italyano tb'i.", "2": "Intoq niman ichan lu te Dyos, intoq che k'ulun te Dyos junx kyuk'i'l toj tja. Ex intoq q'on pwaq o'nb'il kye aj Juda, ex intoq k'ulun te Dyos kukxju'.", "3": "Tojtzun jun q'ij, ntzaj oxe' kmuj te qale, okq'o'n jun nakuj witzik' te kjalu: <pb/>Tilkuxi'x jun tanjl Dyos okx jatoq ta' ex tma te kjalu: ¡Kornelyo!, chij.", "4": "Majxtzun kyej ka'yin Kornelyo ti'ju' anjl, ex inxi'xtoq xob', xitqani'n te: ¿Ti'tzun Taye? chij. Xitma'n anjl te kjalu: Matxi' tb'i Dyos tna'j Dyosa, ex matxi' tilju' o'nb'il nxitq'o'na kye prow.", "5": "Chq'onxa jun ichan toju' nintnam Jope txkolte jun ichan Simon tb'i, expe' ax juntl tb'iju' Luch.", "6": "Xi' ta'ya' tja juntl ichan Simon tb'i, jun tzq'ajsal tz'u'n najli ttzi ninnjab', chiju' anjl.", "7": "<pb/>Tetzunj txi' anjl matxitoq b'aj yolin tuk'i'l, e'tzaj ttxko'n Kornelyo kab'e' tmajin ex jun xjal te q'oj nimalxi'x te Dyos ex q'uqli tk'u'j Kornelyo ti'j,", "8": "ex tb'ajlenxi' tma'n tkyaqil kye, exi' tchq'o'n Jope.", "9": "<pb/>Tetzun juntl q'ij, ljo'ntoq b'e kyu'n ex xi'toq kypon lq'e tk'etzju' nintnam Jope, Jawx Luch na'l Dyos twi' ja, tetoqlo wanq'ij.", "10": "Tzaj we'yaj ti'j ex tajb'iltoq tu'n twan, tzmatoqtzun nb'inchanjtz twa, tzaj q'o'n jun nakuj witzik' te kjalu:", "11": "til jqetju' kya'j ex xi'toq tku'tz jun nakuj ninxb'alun, tzyu'nqetoq kyaje' ttxa'n.", "12": "Ate'toq tkyaqil ch'ix txkup kyaje' kqan toju' ninxb'alun, exqe' nche qitinje ex pich'.", "13": "Ex tb'i jun yol tzaj q'ma'n te kjalu: We'ktza Luch, b'yonqeku'ya lu ex ch'yonqe'xa, chij.", "14": "<pb/>Xi'tzun ttzaq'we'n Luch kjalu: Lay Taye, b'ajx txa'xi' nwan junwe' ti'xti' tz'il, chij.", "15": "Tzaj jumajtlju' yol te kjalu: Aju' matxi' nẍtilsaye' ayine' Dyos, lalun tz'ok tq'o'na te tz'il, chij.", "16": "<pb/>Oxmaj q'manjtz ja'lu, jawxtzun jumajtlu' ninxb'alun toj kya'j.", "17": "Tzmatoqtzun ximan Luch ti'j titi' tz'elpuna' yek'b'il lu tzaj q'o'n te, tej kponju' ichan exi' chq'o'n tu'n Kornelyo ttzija, matxitoq b'aj kxjelu'n jata' tja Simon.", "18": "Tetzunj kpon, okx kqani'n tuk'i'l tq'ojq'ojel kwi' kuw qa atoqtzu' ta'ju' jun ichan Simon tb'i, ex ax tb'iju' Luch.", "19": "<pb/>Inxtoqtzun ximan Luch ti'ju' tzaj yek'u'n te, tma Xewb'aj Xjan te kjalu: Ka'yinxa, luqe' oxe' ichan nche jyon ti'ja.", "20": "We'ktza, kutku'xa ex lalun jawje tk'u'ja, kutxi'ya kyuk'i'l qu'n ayine' ẍin tzaj chq'onkye, chij.", "21": "<pb/>Ku'tztzun Luch ex xitma'n kyeju' ichan: <pb/>—Ayinwejuye' nchin kjyo'ne'; ¿ti'tzu'n tb'is kyk'u'je'? chij.", "22": "<pb/>Xi'tzun ktzaq'we'n te: <pb/>—Maqotzaj chq'o'ne' tu'n Kornelyo nejenel kye xjal te q'oj, jun ichan tnik'alti'j, ink'ulun te Dyos ex b'a'n tilwi kyu'n kkyaqil aj Juda. Tzaj q'ma'n te tu'n jun tanjl Dyos tu'n tul txokb'aja, tu'n txi'ya tja ex tu'n tb'inteju' oktma'ya te, chechij.", "23": "<pb/>E'okx txko'ntzuntz tuja tu'n Luch, ex e'kyaj wtan tk'etz te qonik'an lu. Xi'tzun Luch kyuk'i'l te juntl q'ij, ex exi' junjun okslal najlqe' Jope tuk'i'l.", "24": "<pb/>Epontzuntz Sesarey te juntl q'ij, jatoq nayona' Kornelyo kyi'j kyuk'i'l twitze'l ex tamiw matxitoq che b'aj ttxko'n.", "25": "Tetzunj tpon Luch tja, etz Kornelyo k'molte, ex kub' meje twitz k'ulul.", "26": "Atzunte Luch jaw twab'a'n ex xitma'n te: <pb/>—We'kuya, ex ichan qinwe' kse'n aya, chij.", "27": "<pb/>Intoqtzun yolin tuk'i'l, okx tuja ex til nimtoq xjal b'u'yi'nkyib'.", "28": "Xitma'n Luch kye kjalu: <pb/>—B'i'n kyu'ne' min q'o'n toj kyokslab'l aj Juda tu'n tmojb'ante tib' jun aj Juda kyuk'i'l najchaq xjal mujqa tu'n tokx toj kja. Atzunte Dyos machin tzaj t-xnaq'tza'ne' tu'n mix-a'lo' tu'n tok nq'o'ne' te tz'il.", "29": "Qu'mtzun min xkub' nxk'a'yu'n wib'e' tej ẍin ktxoke', machin tzaje'. Wajb'ile' tu'n nb'inteye' titi' kyajb'ile' tu'nju' ẍin ktxokye', chij.", "30": "<pb/>Xi'tzun ttzaq'we'n Kornelyo: <pb/>—Mab'ent kyaje' q'ij qloqx ja'lu, atintoqe' toju' njaye' tzalu, intoq chin na'n Dyose' ajttzaj oxe' te qale, tej tkub' tyek'u'ntib' jun ichan nwitze' inxi'xtoq qoptz'aj t-xb'alun.", "31": "Tzaj tma'n weye' kjalu: Kornelyo, matxi' tzaj tb'i'n Dyos tna'j Dyosa ex matxi' tilju' tonb'ila kyi'j prow.", "32": "Chq'onxa ttxokli Simon, ax tb'iju' Luch, atiku' toj nintnam Jope. Ati tja juntl ichan Simon tb'i, jun tzq'ajsal tz'u'n najli ttzi ninnjab', chij.", "33": "Lwiyxi'xtzun xinchq'o'ne' tjoyliya, ex b'a'n xtb'inchaya matzula. Luqotzune' qkyaqile' ato'ye' twitz Dyos ja'lo, ex qajb'ile' tu'n qb'inteye' tkyaqilju' matchaq' Qman Dyos teya tu'n tmanteya qeye', chi Kornelyo.", "34": "<pb/>Tzyettzun tyolin Luch, tma kjalu: <pb/>—Matxitzun kane toj nwitze' ja'lo, junelni kye xjal kyilwi tu'n Qman Dyos,", "35": "te alkyexku' nintnam, k'mo'n qekye' tu'n Dyos alkye nniman te ex nb'inchante b'a'n.", "36": "Tzaj tq'o'n Qman Dyos tyol kye tyajajil Israel, tzaj tma'n tpakb'al b'a'n te nak'b'il tu'nel Jesukrist, ju' ati toklen kyib'aj kkyaqil.", "37": "Kanli kwitze' aju' b'aj toj tkyaqil ktx'otx' aj Juda, tzyet-x toj Kaliley, tb'ajlenxi' tpakb'a'n Xwan qa ilxi'xtoqti'j tu'n tjaw a' kwi' xjal.", "38": "B'i'n kyu'ne' tzaj tq'o'n Dyos tipumal Jesus aj Nasaret ex tnojsa tu'n Xewb'aj Xjan, ex tb'incha Jesus b'a'n tej xten, etq'a'na' kkyaqilju' ntoq che yajti tu'n tajaw il. B'ajb'ent tu'n qu'n atitoq Dyos tuk'i'l,", "39": "ex tziyal qo'ye' ti'j tkyaqilju' tb'incha Jesus toj ktx'otx' aj Juda ex toj Jerusalen. Kub' kb'yo'ntzun xjaltz, jaw kyob'a'n twitz krus.", "40": "Jaw anq'intzuntz tu'n Dyos toj toxi'n q'ij, ex tb'incha Dyos tu'n tkub' tyek'u'ntib' qwitze'.", "41": "Min kub' tyek'u'ntib' kwitz tkyaqilju' tnam, o'kxtzun kub'a' tyek'u'ntib' qwitze', jawni qotoq t-sk'o'ne' Dyos te tziyal ti'j. O'wane' ex o'k'wane' tuk'i'l tjawlenxi' anq'in.", "42": "Ex tchaq' qeye' tu'n txiqma'ne' kye tnam qama tz'oktq'o'n Dyos toklen te ajkawil kyeju' itz'qe'x ex kyeju' mache kyim.", "43": "Ojetoq che yolin kkyaqilju' t-sanjelal Dyos ti'j Jesus, ex ojetoq kma qa alkyeqe' mache okslan te, kb'el najsa'n kyil naq tu'nel.", "44": "<pb/>Inxtoqtzun yolin Luch, tej tul Xewb'aj Xjan kyib'aj kkyaqilju' ntoq che b'inte tyol Dyos.", "45": "Aye'tzu'n okslal aj Judaqe' e'pon lpe ti'j Luch, eb'jaw lab'ti tu'nju' tzaj q'o'n Xewb'aj Xjan kyeju' xjal mya aj Judaqe',", "46": "qu'n intoq che kb'i'n intoq che yolin kyoj junxi'tl yol ex intoq kyajwali'n Dyos.", "47": "Tmatzun Luch kjalu: <pb/>—¿Alkyetzun kq'malte qa lay jaw a' kywi' xjal lu, matxi' kk'am Xewb'aj Xjan kse'nxqe? chij.", "48": "<pb/>Tchaq'tzuntz tu'n tjaw a' kwi' toj tb'i Jesukrist. Ekub'santzuntz te Luch tu'n tkyejten jte' q'ij kyuk'i'l."}