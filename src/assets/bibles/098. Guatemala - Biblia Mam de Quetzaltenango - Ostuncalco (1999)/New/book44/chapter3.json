{"1": "<pb/>Atzun jun q'ij exi' Luch tuk'i'l Xwan toj tja Dyos toj na'j Dyos tej ttzaj oxe' te qale.", "2": "Atitoqtzun jun ichan kox titz'jlenx atzu', intoq pon q'i'n tkyaqil q'ij ex nkub' q'o'n twitz tjpel tja Dyos Xa'wanku'xi'x tb'i, tu'n tqanin tkotz kyeju' nche okx.", "3": "Tetzunj tka'yinte ichan kox xi'toq kyokx Luch ex Xwan toj tja Dyos, xitqani'n tkotz kye.", "4": "Majxtzun e'ok ka'yin ti'j, ex xitma'n Luch te: <pb/>—Qotka'yintza, chij.", "5": "<pb/>Majxtzun okka'yin kyi'j, chilo qa kxe'ltoq q'o'n tkotz.", "6": "Atzunte Luch xitma'n te: <pb/>—Mixti'we' nsaqpwaq ex nq'anpwaq, atzunju' ati weye' kxe'l nq'o'ne' teya: kxe'l nma'ne' teya toj tb'i Jesukrist aj Nasaret, we'ktza ex b'eta, chij.", "7": "<pb/>Jawtzun ttzyu'n Luch tq'ob' toj tb'a'nq'ob' ex jaw twab'a'n, tentzun kyipumalju' tqan ex twonsil tqan.", "8": "Kub'tzun we' kox, jaw lipan ex aq'wi b'etel; okxtzuntz kyuk'i'l toj tja Dyos nb'et, nxlik'pun ex njaw tajwali'n Dyos.", "9": "Kykyaqilju' e'lonte intoq b'et ex ntajwali'n Dyos,", "10": "majx eb'jaw sak'puj ex e'xob' tu'nju' b'ajte, qu'n kyojtzqi'n toqju' ichan ex kanli kywitz axtoqte ichanju' intoq kub' qe qanil tkotz ttzi tja Dyos, twitzju' tjpel ja Xa'wanku'xi'x tb'i.", "11": "<pb/>Majxtoqtzun lepchokju' ichan q'anet kyi'j Luch ex Xwan. Kykyaqil xjal eb'ajlab'ti, eb'ajx ojqelan toj tja Dyos jatoq ta'qe' tu'me'l Tjpel Salomon tb'i.", "12": "Tetzunj tka'yinte Luch ja'lu, xitma'n kye: ¿Tiqu'n ẍeb'aj sak'puje' aj Israel? ¿tiqu'n nqo oka' kka'yi'ne' nakuj ayo'xqe' xqo q'anante ichan lu ex nakuj tu'nxqe' qipumal mo tu'n qokslab'le' xb'eta'?", "13": "Anate Kydyos Ab'raam, Isaak ex Jakob', Kdyos ojtxi' qyajilb'en, matxi tq'o'n toklen Jesus ju' tmajin nimxi'x, aju' xikq'o'ne' toj kq'ob' tzyul kawb'il ex elkyik'o'ne' tej matxitoq kub' t-xima'n Pilat tu'n tetz ttzaqpi'n.", "14": "A kyeju'ye' xikqani'n te t-xelju' Xjan ex Tnik'alti'j, tu'n tetz tzaqpi'n jun nim til.", "15": "Iktzu'n kub'a' kb'yo'ne' ntzaj q'onte qchwinqlal. Jawtzun anq'in tu'n Dyos, ex tziyal qo'ye' ti'j.", "16": "Tu'nte okslab'l ti'ju' tb'i Jesus soka' tipumalju' ichan nok kka'yi'ne' ex kyojtzqi'ne'. Tu'n okslab'l ti'j Jesus majx maq'aneta', kse'nx nok kka'yi'ne'.", "17": "<pb/>B'i'n wu'ne' e'ntzik ex e'witz'in, tej tkub' kb'yo'ne' Jesus kyuk'i'lju' knejele', min b'i'ntoq kyu'ne' ti'xi'xju' intoq kb'incha'ne'.", "18": "Atzunte Dyos tu'nju' lu japuna' q'ma'ntltoq tu'n nejtl toj ktzi kkyaqilju' t-sanjelal: qa atitoq tu'n tkyimju' Tkrist.", "19": "Qu'mtzun kutanjtz kyi'je' tuk'i'l Dyos ex kych'exb'em kyib'e', tu'n tkub' tnajsa'n kyile'", "20": "ex ktzajel tq'o'n Qman Dyos Jesus q'ol nak'b'il kyeye', aju' sk'o'n tu'n atxi'x t-xetnejel.", "21": "Maskye ktenb'el Jesukrist toj kya'j ja'lo tzmax ajtb'ajkub' tnk'u'n Dyos ti'xti', kse'nx tma toj ktziju' t-sanjelal xjanqe' eb'aj anq'in ojtxi'.", "22": "Tma Moyses tpakb'alil kyeju' ojtxi' qchman: Ktb'incha' Qman Dyos tu'n tul jun t-sanjelal kyxole' se'nwe'. Kyb'inxe' toj tkyaqilju' matma,", "23": "qu'n kykyaqilju' min xikyb'i'n t-sanjelal Dyos lu, che b'je'lex xla'ja'n toju' tnam.", "24": "<pb/>Ex kykyaqilju' t-sanjelal Dyos, tzajx ti'j Samwel, e'yolin ti'ju' tq'ijlalil lu.", "25": "Aye'ye' etzal ti'ju' tziya'ntl tu'n Dyos toj kytzi t-sanjelal, ex etzalqe'ye' ti'ju' tziya'ntl tu'n Dyos kyeju' ojtxi' kychmane'. Qu'n tma Dyos te Ab'raam: Kykyaqilju' nimaqtnam twitz tx'otx' che k'i'wletel kyu'nelju' tyajajila, chij.", "26": "Tej tjaw anq'inju' Tk'wal Dyos tu'n Dyos, tzaj tchq'o'n nejtl kyeye', tu'n kk'monteye' k'i'wb'il, tu'n kych'exb'ente kyib'e' tu'n tkyaj kq'o'ne' b'inchaj myab'a'n, Chi Luch b'aj tpakb'a'n."}