{"1": "<pb/>Atitoq Sawl na'tz, ajunte taq' tyol tu'n tkub'yo'n Steb'an. <pb/>Axtzun q'iju' tzyet tljonjtz toj kq'iju' okslal ate'toq toj Jerusalen. Kykyaqil okslal eb'je'x slamj toj kytx'otx' aj Juda ex aj Samarya, oqe'kxju' apostl min eb'je'x slamj.", "2": "Ate' junjun ichan nimalqe' te Dyos exi' mqulte Steb'an ex ojexi'x e'o'q' ti'j.", "3": "Atzunte Sawl okten ljol toj kq'iju' okslal, intoq okx kyojile ja tu'n kyetz tjwo'n ichan ex qya ex ntoq che okxtq'o'n toj kars.", "4": "<pb/>Aye'tzu'n eb'je'x ti'jxi' Jerusalen intoq xikma'n tpakb'al b'a'n jaxjaku' nche pona'.", "5": "A junju' Lip, xi'pona' toju' nintnam Samarya ex okten yolil kye xjal ti'ju' Krist.", "6": "Intoq kb'u'yi'n kyib'ju' xjal ex kkyaqil intoq kub' kb'i'nju' nxitma'n Lip, intoq che kka'yi'n b'a'nq'ob'aj nche b'ent tu'n.", "7": "Nim xjal tzyu'nqe'toq tu'n tajaw il intoq che q'anet, ex intoq che ẍch'in tajaw il ajkykyaj ktzaqpi'n xjal; ex nim k'oljniqe' ex kox intoq che q'anet.", "8": "Tu'ntzunju' oje che tzalaj xjal toju' tnam lu.", "9": "<pb/>Atitoqtzun jun ichan atzu' Simon tb'i, intoq ajkab'in nejtl ex matxitoq che b'ajxi' t-sb'u'n xjal toj Samarya, majxtoq nim toklen toj kwitz xjal.", "10": "Kkyaqil xjal, prow ex q'inun, inxi'xtoq che b'in te ex intoq kma'n: Tipumal Dyos te'lu nim toklen, chechij.", "11": "<pb/>Ex inxi'xtoq che niman te, qu'n nimxi'toq tq'ijlalil matxitoq sb'unxi' kyi'j tu'n tajkab'i'n.", "12": "Atzun tej kyokslante tpakb'al b'a'n b'ajx tma'n Pelip kye ti'ju' tkawb'il Dyos ex ti'j Jesukrist, b'jaw a' kwi' ichan ex qya.", "13": "Ex okslan Simon ex jaw a' twi', tzyet tb'ettzuntz tuk'i'l Pelip, intoq lab'ti kyi'ju' nimaq b'a'nq'ob'aj ex techlal ntoq che oktka'yi'n.", "14": "<pb/>Tetzunj kb'inte apostl ate'toq Jerusalen qa matxitoq kk'am aj Samarya tyol Dyos, exi' kychq'o'n Luch ex Xwan atzu'.", "15": "Tetzunj kpon, ena'n Dyos kyi'ju' okslal toj Samarya tu'ntoq kk'monte Xewb'aj Xjan.", "16": "Qu'n mixtoq a'loxi' junkye ma'toq tzul Xewb'aj Xjan tuk'i'l; naq o'kx ojetoq jaw a' kywi' toj tb'i Qajaw Jesus.", "17": "Kub'tzun kq'o'n Luch ex Xwan kq'ob' toj kwi', iktzu'n kk'ama' Xewb'aj Xjan.", "18": "<pb/>Atzunte Simon tej tka'yinte intoq ul Xewb'aj Xjan ajtkub' kq'o'n apostl kq'ob' toj kwi' xjal, xitma'n tu'n tq'onte pwaq,", "19": "ex xitma'n kye: <pb/>—Ex kq'ontze' ipumalj lu weye', tu'ntzun alkye makub' nq'o'ne' nq'ob'e' toj twi', oktk'ma' Xewb'aj Xjan, chij.", "20": "<pb/>Xi'tzun ttzaq'we'n Luch te: <pb/>—¡Najxwita tuk'i'lxi' tpwaqa, qu'n makub' t-xima'na tu'n tlq'onteya oklenj tu'n Dyos tu'n pwaq!", "21": "Mixti'xta toklen tu'n tk'monteya, qu'n myab'a'n tanmiya twitz Dyos.", "22": "Tzaqpinkja myab'a'n ntb'incha'na lu, ex kub'sana te Dyos qama kub' najsa'n tila tu'n xkub' t-xima'na iku'na'j.", "23": "Qu'n nka'yi'ne' nim taq'wixil ati toj tanmiya ex tzyu'na tu'n myab'a'n, chi Luch te.", "24": "<pb/>Xittzaq'we'n Simon te kjalu: <pb/>—Che na'nqe' Dyose' wi'je', tu'ntzun lalun tzaju' lu wi'je' se'n xkmaye', chij.", "25": "<pb/>Tb'ajlenxi'tzun kma'n ktziyb'il ex tb'ajlenxi' kma'n tyol Dyos, xikma'n apostl tpakb'al b'a'n kyoj b'a'npun kojb'il toj Samarya, ex anjkyi'j Jerusalen.", "26": "<pb/>Tb'ajlenxi'tzun ja'lu, xitma'n jun tanjl Dyos te Pelip kjalu: We'ktza ex kutxi'ya toj tnayajkya'j, toju' b'e ntzaj Jerusalen tu'n tpon Kasa, chij. Toj chq'ajlaj nik'a' b'e lu.", "27": "Jawtzun we' Pelip ex xi'; eltzun yal jun xjal aj Etyope twitz toju' b'e. Juntoq xjal nim toklen tk'etz nimaqkawil, tk'u'l pwaq nimaqkawil toj Etyope, matxitoq tx'anj k'ulul te Dyos toj Jerusalen.", "28": "Xi'toq tanjti'j toju' ttx'otx', q'uqlitoq toj tkarwaj ex intoq t-ẍch'i'n tuj Isayiy t-sanjelal Dyos.", "29": "<pb/>Xitma'n Xewb'aj Xjan te Pelip kjalu: Kutxi'ya ex lq'exa tk'etzju' karwaj lu, chij.", "30": "Tetzunj tok lq'e Pelip, xitb'i'n intoq jawt-ẍch'i'n aj Etyope tu'jil tu'n Isayiy; xitqani'ntzuntz te kjalu: <pb/>—¿Ma nel tnik'a ti'ju' njaw t-ẍch'ina? chij.", "31": "<pb/>Xi'tzun ttzaq'we'n aj Etyope te: <pb/>—¿Se'n taq'wi tu'n tel nnik'e' ti'j, extzun mix-a'lo' ntzaj chik'b'ante weye'? chij. <pb/>Ex kub'san twitz Pelip tu'n tjax qeb'el tk'etz.", "32": "Atoq nt-ẍch'i'nju' toj Tu'jil aju' ntma'n kjalu: <pb/><t>Xiq'i'n naku'j jun tal rit toj b'iyb'ilte;</t> <t>kse'n jun qpoj tman rit mixti'xte ntma'n</t> <t>kwitzju' nche eljonte ti'j,</t> <t>Ikxtzun teju' mixti'xte tma.</t>", "33": "<t>Kub' me'ssa'n ex mya tnik'alti'j b'inchanjtz te;</t> <t>¿Alkye kb'antel ttx'olb'ante ti'ju' tyajajil?</t> <t>qu'n kub' b'yo'n tu'n lalun tentl twitz tx'otx', chiju' tz'ib'a'n.</t>", "34": "<pb/>Xi'tzun tqani'n xjal nim toklen aj Etyope te Pelip kjalu: <pb/>—B'inchama xtalb'il, q'mantza weye', ¿alqi'jtzun nyolina' t-sanjelal Dyos lu: ti'jx mujqa ti'j juntl? chij.", "35": "<pb/>Atzunte Pelip, tzyet tyolin ti'ju' ntoq jawt-ẍch'i'n aj Etyope toj Tu'jil, xitma'n tpakb'al b'a'n ti'j Jesus.", "36": "Yajxi'tzuntl, tej kyik' tojun tx'otx' ja ta'toq a', xitma'n xjal nim toklen te Pelip: <pb/>—Atite a' tzalu; ¿Ma myatzulo b'a'n tu'n tjaw a' nwi'ye'? chij.", "37": "Xi'tzun ttzaq'we'n Pelip te: <pb/>—Qama tokslaya tu'n tkyaqil tk'u'ja, b'a'nte' tu'n tjaw a' twi'ya, chij. <pb/>—Ma wokslaye' qa a Jesukrist Tk'wal Dyos, chij xittzaq'we'n.", "38": "<pb/>Xi'tzun tma'n tu'n twe' karwaj; eku'xtzuntz toj a', ex jaw tq'o'n Pelip a' twi' aj Etyope.", "39": "Tetzunj kjatz toju' a', xiq'i'n Pelip tu'n T-xew Qman Dyos, ex min tiltlju' ichan nim toklen aj Etyope; xi'tzun tljo'n tb'e inxi'xtoq tzalaj.", "40": "Pontzun Pelip toj tnam Asoto, ex intoq xitma'n tpakb'al b'a'n tojile junjun tnam, tzmax tpon toj Sesarey."}