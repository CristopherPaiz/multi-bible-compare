{"1": "<pb/>Tb'ajlenxi'tzun jwe' q'ij pon Ananiy, knejel pale, kyuk'i'l jte' tijwnaq ex jun yolil Tertulo tb'i, toj Sesarey. Epon b'ajsalte Pawl twitzju' kawil.", "2": "Tetzunj tpon q'i'n Pawl, Tzyet tb'ajsan Tertulo te Peliks kjalu: <pb/>—Chjonte teya, qman kawil, b'a'n to'qo'ye' tu'na, ex tu'nju' tnab'la b'a'n kawina, nim matxi' b'inchet b'a'n toju' ninqtaname'.", "3": "Tkyaqilju' tonb'ila, aya qman Peliks, in qk'mo'ne' tuk'i'l aq'b'il chjonte kukxju' toj tkyaqil plaj.", "4": "Tu'ntzun lalun tz'elqiq'i'nxi'xtle' anb'il teya, kxe'l nkub'sa'ne' teya tu'n qkub' tb'i'n jun kmoja.", "5": "Matz'elyalju' ichan lu qu'ne' tok q'ol xitb'il qxole', ex tok q'ol pa'jtib'il kxol aj Juda toj tkyaqil twitz tx'otx', ex knejel jun k'loj xjal aj nasaren.", "6": "Expe' tajb'iltoq tu'n tkub' ttxa'ju'n tja Dyos, tu'ntzunju' tzyeta' qu'ne'. Qajb'iltoqe' tu'n tok toj ttxolil kawb'il kse'nx qkawb'ile',", "7": "naqtzun aju' chaq'ul Lisyas elq'inte toj qq'ob'e' ex tma tu'n qule' b'ajsalte twitza.", "8": "Ex aya k'elel tnik'a ti'j ajtok toj xjel tu'na ti'ju' til nokx qma'ne' teya, chij.", "9": "<pb/>Exqe' aj Juda ate'toq ax xikma'nju'.", "10": "Tzajtzun tyek'u'n kawil tq'ob' te Pawl tu'n tyolin, ex tma Pawl kjalu: <pb/>—B'a'natzun, kxe'l nma'ne' nkolb'il wib'e' twitza, qu'n kanli nwitze' matxi' b'et ab'q'i aya ajkawil toju' nintnam lu.", "11": "B'a'n tu'n t-xjelunteya tu'n tb'inteya qa ax nxinma'ne', mab'ent kab'lajoj q'ij npone' Jerusalen k'ulul te Dyos.", "12": "Min nelyale' kyu'n inwt chin wulje' kyuk'i'l junjun, ex min e'jaw tilj xjal wu'ne' toju' tja Dyos, mo kyoj ja te k'u'lb'il, exwit toj juntl plaj toju' nintnam.", "13": "Layxna' b'ent kyek'untekye' xjal lu qa ati wile' tu'nju' nchi noktz kb'ajsa'ne' twitza.", "14": "Atzunwe' kxe'l nma'n teya, qa nchin ajb'ene' te Dyos ja e'ajb'ena' ojtxi' qchmane', kse'nxju' Ak'a'j B'e nok kq'o'n te chukjni tnab'l, qu'n inwoksla'ne' tkyaqilju' ntma'n kyoj tu'jil kawb'il ex kyuj t-sanjelal Dyos.", "15": "Ex axweju'ye' q'uqla' nk'u'j ti'j Dyos kse'nxkye, qa che jawil anq'in kyimni, eb'a'n kten ex myab'a'n kten.", "16": "Qu'mtzun noktilil wu'ne' tu'n ntene' b'a'n toj wanmiye' twitz Qman Dyos ex kwitz xjal.", "17": "<pb/>Tb'ajlenxi' jte' ab'q'i nchin b'ete' kyoj txqantl tnam, nnule' toju' ntaname' q'ol kotzb'aj ex q'ol oyaj.", "18": "Atoqtzun nb'incha'nju'ye', matxitoq nẍtilsa wib'e' kse'nx ntma'n toj chaq'b'il, mixti'toq te txqan xjal wuk'i'le' ex mixti'qekye xjal inwt che jaw tilj wu'ne' tej wel yale' toj tja Dyos kyu'n jte' aj Juda tzajniqe'toq toju' tnej tx'otx' Asya.", "19": "Aye'tzunkye ati tu'n kyulju' b'ajsal weye' twitza qati jun wile' kye.", "20": "Qatzun mikxa'ju', tu'n kmanteju' ẍe ul b'ajsal weye' lu qa nelyale' toj wile' kyu'n tej ntene' twitzju' K'loj Tzyul Kawb'il kxol aj Juda.", "21": "O'kxna' weju'ye' jaw nma'n kuw tej atinqintoqe' kxol kjalu: Machinokye' toj xjel kyu'ne' tu'n tpaj nwoksla'ne' qa che jawil anq'intl kyimni, nchije', chi Pawl.", "22": "<pb/>Tetzunj tb'inte Peliks ja'lu, b'i'ntltoqna' Ak'a'j B'e tu'n b'a'nxi'x, kyej tq'o'n tu'n tyoletti'j ja'lu yajxi'tl ex tma: <pb/>—Knb'i'xi'xtle' nb'aj lu kxole' ajtul Lisya ju' chaq'ul, chij.", "23": "<pb/>Ex tchaq' Peliks te nejenel tu'n tjpetl Pawl, naq o'kx tu'n tq'onte ch'i'n tzaqpib'l te ex tu'n tq'onte anb'il tu'n kpon tamiw ka'yilte.", "24": "<pb/>Tojtzun jte'q'ijtl yajxi'tl pon jumajtl Peliks, k'le'n Drusila tu'n, ju' t-xu'jil, aj Juda toq. Ex tchaq' Peliks tu'n ttzaj txko'n Pawl, ex kub' tb'i'nju' ntoq xitma'n Pawl te ti'ju' okslab'l ti'j Jesukrist.", "25": "Tetzunj tyolin Pawl te ti'ju' chwinqlal toj ttzinunal, ti'ju' tu'n qjk'unte qib' ti'ju' myab'a'n, exju' tz'e'ysb'il witzb'aj tzul tu'n Dyos, jawxob' Peliks ex tma: <pb/>—Kutxi'ya ja'lo. Ktzajel ntxko'ntla ajttentl anb'il wi'je', chij.", "26": "<pb/>Ex tajb'iltoq Peliks tu'n txitq'o'n Pawl pwaq te; qu'mtzun b'a'npun maj intoq ttxko'n tu'n tyolin tuk'i'l.", "27": "B'aj kab'e' ab'q'i tu'n iku'na'j; o'kxtzun tel Peliks te kawil, atl Porsyo Pest ok te t-xel. Tu'ntzunju' tajb'iltoq Peliks tu'n tkyaj b'a'n kyuk'i'l aj Juda, kyej tjpu'n Pawl."}