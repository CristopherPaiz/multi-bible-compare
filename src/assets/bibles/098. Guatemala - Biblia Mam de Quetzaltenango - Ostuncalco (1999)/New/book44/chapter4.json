{"1": "<pb/>Inxtoqtzun che yolin Luch ex Xwan kyeju' xjal, tej kpon pale ex nejenel kye xq'uqil toj tja Dyos exqe' Sadusey.", "2": "Intoq che tx'u'jin qu'n intoq che q'on Luch xnaq'tzb'il kye xjal tuk'i'l Xwan, intoq xikyma'n qa matxitoq yek'unju' kjawlen anq'in kyimni tu'nju' tjaw anq'in Jesus.", "3": "Etzyet kyu'n ex e'okx kjpu'n, texi' juntl q'ij kyetz ktzaqpi'n qu'n matxitoq qo'qex.", "4": "Nimtzunte' e'okslan kxolju' eb'inte tpakb'al b'a'n; ex oqe'kxju' ichan qapelo japun kyajlal toj kab'lajk'al lajnaq (5,000).", "5": "<pb/>Tetzun juntl q'ij b'aj kb'u'yi'nkyib'ju' nejenel kxol aj Juda, etijwnaq exqe' xnaq'tzal kawb'il.", "6": "Ate'toq Anas ex Kaypas, knejel paleqe', exqe' Xwan, Ljantr ex kkyaqilju' toj kja knejel pale.", "7": "Kchaq' tu'n kxiq'i'n Luch ex Xwan, e'pon q'i'ntzuntz kwitz, xikqani'n kye kjalu: <pb/>—¿Alkye xiq'onte kyoklene', mujqa altoj qb'i ẍekb'inchaye' ti'xti' lu? chechij.", "8": "<pb/>Nojnitoq Luch tu'n Xewb'aj Xjan, xittzaq'we'n kye: <pb/>—E'nejenel kye tnam ex e'tijwnaq:", "9": "inche xjelune' qeye' ti'ju' b'a'n xb'ent te jun yab', tu'n kb'inteye' se'n xq'aneta'.", "10": "Okna' kxe'l qchik'b'a'ne' kwitze' ex kwitz kkyaqilju' aj Israel, aju' ichan ati tzalu kwitze' kykyaqile', maq'anet toj tb'i Jesukrist aj Nasaret, axju' jaw kq'o'ne' twitz krus ex matxi' jaw anq'in tu'n Dyos.", "11": "Ate Jesus ab'j matxi' tz'el kyik'o'ne' aye'ye' b'inchal ja, ex matxi' tz'ok te ab'j nim toklen.", "12": "Ex mix-a'lo' juntl kolol, qu'n mix-a'lo' juntl xjal twitz tx'otx' q'o'nwt toklen tu'n qklet tu'n, chi Luch.", "13": "<pb/>Tetzunj klonte tzyul kawb'il kuwqe' Luch ex Xwan tej kyolin, elkynik' kye qa mixti' nimaq kyxnaq'tzb'il, majx eb'jaw sak'puj ex elkynik' kye qa t-xnaq'tzb'en Jesus qe'.", "14": "Expe' atitoqju' ichan q'anet kk'etz, qu'mtzun mixti'toq tu'me'l tu'n kmante jun taq'wix kyi'j.", "15": "Kchaq'tzuntz tu'n kyetz toju' chmab'l, e'kyajten tzunkyetz yolil kxolx.", "16": "Intoq kma'n: <pb/>—¿Ti'tzu'n qb'incha' kyi'ju' ichan lu? kkyaqil xjal aj Jerusalen kanli kwitz mab'entju' b'a'nq'ob'aj lu kyu'n, ex lay b'ent tkub' qewa'n.", "17": "Tu'ntzun lalun txi' puqlixi'x tyolji ja'lu, che xe'lqxob'sa'n tu'n lalun che yolintl ti'j tb'i Jesus kye xjal, chechij.", "18": "<pb/>E'tzaj ktxko'ntzuntz ex kychaq' kye tu'n lalun txikma'ntl ex tu'n lalun kyaq'tl xnaq'tzb'il ti'j tb'i Jesus.", "19": "Aye'tzunkye Luch ex Xwan xiktzaq'we'n kye kjalu: <pb/>—Kximanku'ye' b'a'nxi'x qa b'a'n toj twitz Dyos a kxe'l qb'i'ne' nkyma'ne' ex myaju' ntma'n Dyos.", "20": "Lay kyej qnunb'a'nqe' tq'umjiju' matxi' qile' ex matxi' qb'iye', chechij.", "21": "<pb/>Eb'aj xob'tza'n kyu'n tzyul kawb'il, ex eb'je'tz tzaqpi'n. Mixti'x elyal jun kyil tu'n tkub' tz'e'ysa'n kwitz, qu'n kkyaqilju' xjal ntoq jawkyajwali'n Dyos tu'nju' matxitoq b'aj.", "22": "Ojetoq tzik' tab'q'iju' ichan q'anet tu'n b'a'nq'ob'aj tib'aj kab'naq.", "23": "<pb/>Tetzunj kyetz tzaqpi'n Luch ex Xwan, exi' kxolju' kyuk'i'l ex xiktx'olb'a'n tkyaqilju' matxitoq txikma'n knejel pale kye exqe' tijwnaq.", "24": "Tetzun tb'aj kb'i'n, kkyaqil ena'n Dyos junx, kma: Qman Dyos, aya b'inchante kya'j, tx'otx', ninnjab' ex tkyaqilju' ati kyoj,", "25": "tmaya tu'nel Xewb'aj Xjan toj ttziju' ojtxi' qchmane' Dab'i, ju' tmajina, kjalu: <pb/><t>¿Tiqu'n nche jawtilju' tnam?</t> <t>¿Tiqu'n nkub' knk'u'n kxim mixti'x ttx'o'lajil?</t>", "26": "<t>Njaw kyiq'i'n kyib' nimaqkawil exqe' nche kawin</t> <t>ex noktilil kyu'n junx</t> <t>ti'j Qman Dyos ex ti'ju' Krist sk'o'n tu'n, chij.</t>", "27": "<pb/>Axxi'x b'aj kb'u'yi'n kyib' Erodes tuk'i'l Pons Pilat tzalu toju' nintnam, kyuk'i'l najchaq xjal exqe' aj Israel, ti'j Jesus ju' tmajina xjan, aju' jaw t-sk'o'na te Krist.", "28": "Iktzu'n kb'inchaya' tkyaqilju' t-xima ojetoq b'aj tnk'u'na qa atitoq tu'n tb'aj.", "29": "Atzun ja'lo, Taye, ka'yintza kxob'tzab'l ex q'ontza kyipumalju' tmajina tu'n lalun che xob' tu'n t-xikma'n tpakb'al b'a'n.", "30": "Yek'uma tipumala, tu'n kq'anet yab' ex tu'n kb'ent techlal ex b'a'nq'ob'aj toj tb'i Jesus ju' tmajina xjan, chechij.", "31": "<pb/>Tetzunj kb'aj na'n Dyos, yukchiju' jata'qe'toq; ex kkyaqil enoj tu'n Xewb'aj Xjan, ex inxi'xtoq xikma'n tyol Dyos kye xjal.", "32": "<pb/><t>Kkyaqilju' okslal, nimtoq txqan kb'aj, junxtoq kxim ex junxtoq knab'l. Mix-a'lo' jun inq'mante qa teju' ti'xti' te tjunal, kyeyiletoq kkyaqil.</t>", "33": "<t>Ljo'ntoq t-xikma'n apostl jun tziyb'il nim tipumal ti'ju' tjawlen anq'in Qajaw Jesus, ex intoq che tk'i'wla'n Dyos kkyaqil.</t>", "34": "<t>Mixtoq alo' jun ati nojqelan te kxol, qu'n alkye atitoq ttx'otx' mo tja, intoq b'ajx tk'ayi'n, atzunju' pwaq</t>", "35": "<t>intoq pon kq'o'n kyeju' apostl, tu'n tb'ajx ksipa'n kxol kkyaqil kse'n nojqelan te junjun.</t>", "36": "<t>Atitoqtzun jun aj Leb'i Jse tb'i, aj Chipre, okq'o'n tb'i B'ernab'e kyu'n apostl, (a tz'elpuna': Q'uqb'al k'u'jb'aj).</t>", "37": "<t>Atitoq jun ttx'otx'ju' ichan lu, xitk'a'yi'n ex xitq'o'n pwaq toj kq'ob'ju' apostl.</t>"}