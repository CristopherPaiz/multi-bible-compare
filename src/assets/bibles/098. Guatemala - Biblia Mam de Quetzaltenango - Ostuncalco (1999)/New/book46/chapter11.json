{"1": "<pb/>Kljonxe' yek'b'il wu'ne', se'nwe' ljo'n yek'b'il tu'n Krist wu'ne'.", "2": "<pb/>Nchin tzalaje' kyi'je' qu'n nchin tzajkyna'ne' kukxju' ex q'i'nqe'xju' xnaq'tzb'il b'ajx nq'o'ne' kyeye' kyu'ne'.", "3": "Wajb'iltzune' tu'n tkane toj kwitze' qa a Krist wi'yj te junjun ichan, ex aju' chmilb'aj wi'yj teju' xu'jilb'aj, kse'nte Dyos wi'yj te Krist.", "4": "Qama jax tktxu'n jun ichan twi' ajtna'n Dyos mujqa ajt-xitma'nju' ntma'n Dyos, ch'ixb'ilx teju' twi'.", "5": "Qatzun min xjax tktxu'n jun qya twi' ajtna'n Dyos mujqa ajt-xitma'nju' ntma'n Dyos, ch'ixb'ilx teju' twi'. Ikx tz'ela' naqwit matz'el t-sk'o'ji'n twi'.", "6": "Qu'n qa min xjax tktxu'n jun qya twi', masb'a'n majx tu'n tel t-sk'o'ji'n. Qatzun ch'ixb'ilx teju' qya tu'n tel joyet t-xya'mal twi', ktxunkx twi'.", "7": "Mixti' tu'n tjawx tktxu'nte ichan twi', qu'n tilb'ilal Dyos ex q'ancha'l tajwalil Dyos ti'j. Atzunte qya q'ancha'l tajwalil ichan ti'j,", "8": "myanate' ichan elq'i'n ti'ju' qya, ate qyaju' elq'i'n ti'ju' ichan.", "9": "Ex mya tu'n tpaju' qya kub'a' b'incha'n ichan, ate qyaju' kub' b'incha'n te tuk'i'lju' ichan.", "10": "Tu'ntzun tpaju', ati tu'n tjax tktxu'n qya twi' tu'n tyek'u'nte toklen tchmil ti'j exqa nniman kye anjl.", "11": "Atzun toju' qchwinqlal okslalqo' ti'j Qajaw, tu'n qya atiya' ichan, ex tu'n ichan atiya' qya.", "12": "Axte', ti'ju' ichan b'inchanjtza' qya, ex ti'ju' qya nnitz'ja' ichan; ex kykyaqil tzajniqe' ti'j Dyos.", "13": "<pb/>Aye'ye' che q'malte qa b'a'n lay jax tktxu'n qya twi' ajtna'n Dyos.", "14": "Tu'nxju' qo anq'in nela' tnik'tzil qa ch'ixb'ilx teju' ichan qama kub' tch'isa'n t-xya'mal twi';", "15": "Atzunte' qya, a ninb'ilteju' tu'n nkub' tch'isa'n t-xya'mal twi'; qu'n aju' t-xya'mal twi' tzaj q'o'n te kutxb'ilte twi'.", "16": "Qatzun ati jun tajb'il tu'n twulin ti'ju' lu, ati tu'n teltnik' ti'j qa ayo'ye' exqe' okslal te Dyos, min qojtzqi'ne' juntl naq'la'qe' xjal.", "17": "<pb/>Kxel ntz'ib'a'n jte'tl yole' kyeye', lay txinma'ne' qa b'a'n b'u'yb'il kyib'e', qu'n nok te xitb'il kyeye' ex mya te jun b'a'n.", "18": "Tnejelxi'x oje nb'iye' ajkyb'uyinte kyib'e', ati pa'jtib'il kxole'; ex nxi' woksla'ne' qa ax.", "19": "¡Atixlo tu'n tb'aj kypa'n kyib'e', tu'n tel tnik'tzil alkyeqe' okslal qe'xi'x kxole'!", "20": "Tu'ntzu'n pa'jtib'il lu, myatl wab'j te Qajawte' nkywane' toju' b'u'yb'il kyib'e'.", "21": "Qu'n teylex junjun nxinej walte twa; ate' junjun nche q'aq'an mixti' kwa, e'tzun junjuntl majxpe' nche tx'ojti.", "22": "¿Ma mixtzunti' kyjaye' tu'n kywane' ex tu'n kyk'wane'? ¿Tiqu'n nche elkyik'o'ne' ttanam Dyos ex nel kych'ixawju' prow kyu'ne'? ¿Ma oktzun che xe'lntzalajsa'ne' ikyju'? ¡Lay, qu'n myab'a'nte' nkyb'incha'ne' lu!", "23": "<pb/>Qu'n nk'am weju'ye' kyej tq'o'n Qajaw lu, ex xinxnaq'tza'ne' kyeye': Axju' qonik'an tej t-xik'a'yi'n Qajaw Jesus tojkyqob' xjal, jaw ttzyu'n wab'j", "24": "ex tb'ajlenxi' tq'o'n chjonte te Dyos ti'j, xitaq'pu'n ex tma: A nxmilal ju'ye' lu, kkyimel tu'n kpaje'. Kyb'incham juye' lu te nab'ab'lweye', chij.", "25": "Ex ikx tb'ajlen wan, jaw ttzyu'n k'wab'l ex tma: Aju' k'wab'l lu a ak'a'j yolju' kjel kuwset tu'nju' nchk'ele'. Atl junjun maj ajkyk'wane' ti'j, kyb'inchame' te nab'ab'lweye', chij.", "26": "Qu'mtzun aju' tkamik Qajaw nxikypakb'a'ne' atl junjun maj ajkywane' ti'ju' wab'j lu ex ajkyk'wane' ti'ju' k'wab'j lu.", "27": "<pb/>Alkyexku'tzun mawan ti'ju' wab'j lu ex ti'ju' k'wab'j te Qajaw ex mya b'incha'ntib' twitz Qman Dyos, il ntb'incha'n ti'ju' t-xmilal Qajaw ex ti'ju' tchk'el Qajaw.", "28": "Tu'ntzunju', teyile junjun ati tu'n tkub' t-xima'n b'a'nxi'x na'mxtoq tok ti'ju' wab'j ex ti'ju' k'wab'j te Qajaw.", "29": "Qu'n qama wan ti'ju' wab'j ex mak'wan ti'ju' k'wab'j te Qajaw extzun min nximan ti'ju' toklen t-xmilal Qajaw, tex tz'e'ysb'il twitz nwana' ex nk'wana'.", "30": "Qu'mtzun nim yab'qe' ex mixti' kyipumal kxole', ex ate'qe' oje che kyim.", "31": "Naqwit inxi' qxima'n qchwinqlal titi' nqb'incha'n, lay kub' ttz'e'ysa'n Qajaw qwitz,", "32": "apete' qama kub' ttz'e'ysa'n Qajaw qwitz, tu'n tkane toj qwitz tu'n lalun qo'x toj tz'e'ysb'il witzb'aj kyuk'i'l mya okslal.", "33": "<pb/>Qu'mtzun e'ntzik ex e'witz'in, ajkyb'uyinte kyib'e' tu'n kwane', kyonku' kyib'e'.", "34": "Qatzun ati jun nq'aq'an, wan tja, tu'ntzun lalun kub' ttz'e'ysa'n Dyos twitz tu'n tpaju' nkb'incha'ne' toju' kb'u'yb'il kyib'e'. Atzu'n txqantl ti'xti' kxe'l nnk'u'ne' ajnpone' ka'yilkyeye'."}