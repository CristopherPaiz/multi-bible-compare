{"1": "<pb/>Atzun ja'lo che xe'l nq'o'ne' tzaq'web'l kyeju' kxjele' e'tzaj kyqanine' toju' kyuje'. Awtlo b'a'nju' lay che mjeye';", "2": "naq aju' jaku' che'xe' toj ajpaji'n, teyile junjun tu'n tten t-xu'jilkuxi'x, ex teyile junjun qya tu'n tten tchmilku'xi'x.", "3": "Mixti' tu'n tkub' t-xk'a'yi'n tib' chmilb'aj teju' t-xu'jil ex ikxju' xu'jilb'aj teju' tchmil.", "4": "Mya axwitte' qya tajaw t-xmilal, qu'n aju' tchmil ati toklen ti'j, ex mya axwit chmilb'aj tajaw t-xmilal, qu'n aju' t-xu'jil ati toklen ti'j.", "5": "Qu'mtzun lalun kub' txk'a'yu'n tib'ju' chmilb'aj teju' t-xu'jil exju' xu'jilb'aj teju' tchmil, o'kxtzun qama kyej b'entti'j kyu'ne' tu'n lalun kymojb'a jte' q'ij kyib'e' tu'n kytene' toj na'j Dyos. Tb'ajlenxi'tzun kyna'j Dyose' b'a'n tu'n kmujb'antetl kyib'e'; qu'n qa nimxi'x toj jaku' che kub' tz'aqe' tu'n tajaw il.", "6": "<pb/>Tkyaqil ja'lu jun nab'l nxinma'ne' kyeye', mya jun chaq'b'il.", "7": "Aju' toj nwitze' awtlo b'a'nju' tu'n kkyaje' kse'nwe'; naq aju' teyile junjun tzajni q'o'n toklen tu'n Dyos, chukchaq toklen junjun.", "8": "<pb/>Nxi' nma'ne' kye qpoj ex kyeju' kyimni kychmil, a b'a'nju' tu'n kkyajten lay che mje, kse'nwe'.", "9": "Qatzun lay b'ent t-xikyka'yi'n kyib', b'a'n tu'n kmje, qu'n a b'a'nju' tu'n kmje kyetwitz naq npon kk'u'j.", "10": "<pb/>Aye'tzu'n mjeb'niqe'tl, kxe'l nma'ne' jun chaq'b'il kye, mya nchaq'b'ile', tchaq'b'il Qajawte': lalun tz'el tpa'ntib'ju' qya ti'j tchmil.", "11": "Qatzun matz'el tpa'ntib'ju' qya ti'j tchmil, tu'n lalun mjetl mujqa tu'n kb'antl tuk'i'l tchmil. Ex ikxju' ichan tu'n lalun kub' tpa'ntib' tuk'i'l t-xu'jil.", "12": "<pb/>Atzu'n kye txqantl, kxe'l nma'n junwe' kynab'l, mya Qajaw inq'mante, qa mya okslal t-xu'jil jun okslal ex b'a'n toj twitz tu'n tanq'in tuk'i'l tchmil, aju' okslal lalun tz'ex t-xla'ja'n t-xu'jil.", "13": "Qatzun jun qya okslal mjeb'ni tuk'i'l jun mya okslal ex b'a'n toj twitz tu'n tanq'in tuk'i'l t-xu'jil, lalun kub' tpa'ntib' tuk'i'l.", "14": "Qu'n inxjansetju' ichan mya okslal tu'nju' okslal t-xu'jil mojli tuk'i'l; exju' qya mya okslal inxjanset tu'n okslalju' tchmil mojli tuk'i'l. Naqwit min, tz'il qe'wtlo' kk'wale'; atzunte' ja'lo aye'jun kxolju' ttanam Dyos xjan.", "15": "Qatzun ilxi'xti'j tu'n chmilb'aj mujqa xu'jilb'aj mya okslal tu'n tkub' kypa'n kyib', kypa'nkukib'. Tojtzu'n ja'lu tzaqpi'nte' okslal, qu'n mache txkonjtze' tu'n Dyos tu'n ktene' toj nak'b'il.", "16": "¿Makanlitzun twitza xu'jilb'aj qa kb'antel tkletju' tchmila tu'na? ¿Ma b'i'ntzun tu'na chmilb'aj, qa kb'antel tkletju' t-xu'jila tu'na?", "17": "<pb/>Se'nku'x ktene', teyile junjun ati tu'n tanq'in se'nx toklen tzajni tq'o'n Qajaw te, kse'nx tten tej ttxkonjtz tu'n Dyos. Atzun nuk'b'ilju' nxinq'o'ne' kye kykyaqil okslal.", "18": "Qa toktl techel jun okslal ti'j tchib'jil tej ttxkonjtz tu'n Dyos, lalun kub' tewa'n; qatzun min tok techel juntl ti'j tchib'jil tej ttxkonjtz tu'n Qajaw, lalun tz'oktq'o'n techel ti'j tchib'jil.", "19": "Qu'n myate nojqelanju' qa tok techel mujqa min tok techel ti'j tchib'jil, ate nojqelanju' tu'n kyxitb'i'n tchaq'b'il Dyos.", "20": "Teyile junjun tu'n tkyejten se'nx tten tej ttxkonjtz tu'n Dyos.", "21": "Qa lq'o'n majintoqa tej ttxkonjtza tu'n Qajaw, lalun b'isuna; exna' atita tu'me'l tu'n ttzaqpeta, b'a'n tu'n toktilil tu'na.", "22": "Atej lq'o'n majintoq tej ttxkonjtz tu'n tokslan, tzaqpi'ntlte' tu'n tajb'en te Qman Dyos; ex ikxju' tzaqpi'ntoq tej ttxkonjtz tu'n Dyos, lq'o'n majinte' ja'lo te Krist.", "23": "Lq'o'n qe'tlkye' ja'lo tu'n Dyos; lalun kyaje' tu'n kyoke' te lq'o'n majin te juntl xjal.", "24": "Ikytzu'n e'ntzik ex e'witz'in, teyilex junjun tu'n tkyejten se'nx tej ttxkonjtz tu'n Dyos.", "25": "<pb/>Aye'tzu'n qya min mjeb'niqe', mixti' jun tchaq'b'il Dyos ti'jkuxi'x ja'lu tu'n txinma'ne' kyeye', kxe'l nma'ne' aju' nkane toj nwitze', kse'n q'uqli kk'u'j okslal wi'je' naq tu'n tlaqb'il tk'u'j Qajaw.", "26": "A b'a'nju' toj nwitze' tu'n tkyejten junjun kse'nx tten, tu'n tpaj ch'uẍju' tq'ijlalil nqo anq'ina'.", "27": "Qa ati t-xu'jila, lalun kyej ttzaqpi'na; qatzun mixti', lalun tjoya.", "28": "Qama mjeya, min nb'inchan ila; qatzun jun qya qpoj mamje, ex min nb'inchan il. Naq aye' nche mje che yajtel kse'nx nb'aj toju' qchwinqlal xjalqo', awtlo wajb'ilju'ye' tu'n lalun che okye' toj.", "29": "<pb/>E'ntzik ex e'witz'in, awajb'ilju'ye' tu'n txinma'ne' kyeye': Naq jte' q'ijxtl qu'n. Qu'mtzun aye' mjeb'niqe' tu'n kyanq'in ku'wtloj mya mjeb'niqe';", "30": "aye' nche b'isun ku'xwitloj toj tzalajb'il ta'qe', aye'tzu'n nche tzalaj ku'xwitloj ate' toj b'is; aye' nche lq'on ti'xti' ku'xwitloj mixti' ati kye;", "31": "aye' nche kanb'an toju' tq'ijlalil ja'lo tu'n kyanq'in ku'xwitloj mixti'xte nkykanb'a'n, qu'n kb'ajelte' nqka'yi'n ja'lo twitz tx'otx'.", "32": "<pb/>Wajb'ilwe' tu'n lalun b'ajx kyk'u'je'. Aju' mya mjeb'ni nb'ajx tk'u'j ti'ju' tajb'il Dyos ex tu'n tajb'en te Dyos;", "33": "atzunte' mjeb'ni nb'ajx tk'u'j kyi'ju' ti'xti' tzalu tu'n ttzalaju' t-xu'jil ti'j,", "34": "ikytzu'n pa'na'tib'. Ex ikxju' qya mixti'tl tchmil exju' txin mya mjeb'ni, nb'ajx tk'u'j ti'ju' tajb'il Qajaw, tu'nju' xjansa'n t-xmilal ex tanmi; atzu'n qya mjeb'ni nb'ajx tk'u'j kyi'ju' ti'xti' tzalu ex tu'n ttzalaj tchmil ti'j.", "35": "<pb/>Nxinma'ne' lu kyeye' te jun b'a'n kyeye' ex tu'n kyanq'ine' toj b'a'n, tu'n kyajb'ene' te Qajaw mixti' maqb'il kyeye', myanaqwit tu'n kkub' nmyo'ne'.", "36": "<pb/>Qa ati jun b'a'n toj twitz tu'n tmje tuk'i'lju' jyo'n tu'n, qa matxi' pon tab'q'i tu'n tmje, ex nt-xima'n qa a b'a'nju' toj twitz, b'inchamju' b'a'n toj twitz; b'a'n tu'n tmje, qu'n mya il te'.", "37": "Qatzun ati juntl min nojqelan toj twitz, ati tzaqpib'lte tu'n tb'inchanteju' b'a'n toj twitz, qama kub' t-xima'n toj tanmi b'a'nxi'x tu'n lalun mje, b'a'n ktb'incha'.", "38": "Ikytzu'n, qama mje tuk'i'lju' b'antnitl kyol tuk'i'l, b'a'n ktb'incha'; qatzun min xmje, b'a'nxi'x ktb'incha'.", "39": "<pb/>Aju' qya mjeb'ni, tojtkwent tchmil ta' akx itz'ju' tchmil; qatzun ma kyimju' tchmil, kjelju' qya lu tzaqpi'n tu'n tmje tuk'i'l juntl b'a'n toj twitz, o'kx qa jun okslal.", "40": "Ape'we' nkane toj nwitz jaku' tzalajb'ilxi'x qa min xmjetl. Aweju'ye' nkane toj nnab'l, ex nkane toj nnab'le' ati T-xew Dyos toj wanmiye'."}