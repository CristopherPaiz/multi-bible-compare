{"1": "<pb/>E'ntzik ex e'witz'in, tej npone' q'malteju' t-xim Dyos e'wa'n kyeye', mya kyuk'i'l nimaq yol mo nimaq nab'l xa'nma'ne' kyeye'.", "2": "Ex tej ntene' kxole', mya wajb'ile' tu'n tb'iyet juntl ti'xti', o'kx tu'n kb'inteye' Krist, ex axi'xju' tu'n kb'inteye' Krist jawq'o'n twitz krus.", "3": "Mixti'toq wipumale' ex intoq chin lu'lune' tu'n xob'el tej npone' kwitze',", "4": "ex tej nyoline', mya kyuk'i'l yol te nimaq nab'l xa'npakb'a'ne' tpakb'al b'a'n tu'n tkub'ti'j knab'le'. Ana' tel kyeju'ye' kynik' tej kylonteye' Xewb'aj Xjan ex tipumal Dyos,", "5": "tu'ntzun tokten kyokslab'le' ti'ju' tipumal Dyos ex mya ti'j knab'l xjal.", "6": "<pb/>Intzun che ajb'enkye' yol nimaq kynab'l kyxolju' matxi' che kuwix toj kyokslab'l. Myaju' kynab'l xjal ex mya kynab'lju' nche kawin twitz tx'otx', qu'n xi' tb'aj kye'lu kyipumal.", "7": "Tnab'l Dyos te'lu min b'i'n kyu'n xjal, t-xim Dyos e'wa'n ttzajlenx na'mxtoq tb'inchante kya'j ex tx'otx', tu'n qlonte tajwalil Dyos.", "8": "Min nelkynik'ju' nche kawin toj tq'ijlalil ja'lo ti'ju' lu, naqwit elkynik' ti'j, miwtlojun jawkyq'o'n Qajaw ati toj tajwalil twitz krus.", "9": "Ikytzu'n se'n ntma'n toj Tu'jil: <pb/><t>Ate' ti'xti' b'incha'nqe' tu'n Dyos tu'n txitq'o'n kyeju' nche k'u'jlante</t> <t>mixa'lo'xi' oje ka'yinte mo b'inte,</t> <t>tk'i'xpe'wt jun xjal oje kub' ximante, chiju' tz'ib'a'n.</t>", "10": "<pb/>Aye'tzun ti'xti' ja'lu oje tb'incha Dyos tu'n telqnik' ti'j tu'nel Xewb'aj Xjan, qu'n atzunte nka'yinteju' tkyaqil, expe' ntka'yi'n tkyaqilju' tojtzqib'l Dyos min nel qnik' ti'j.", "11": "<pb/>¿Mix-a'lo' jun xjal kb'antel teltnik' ti'j titi' ati toj tanmi jun xjal, axte xjal b'ilte na'n tu'n toj tanmi? Ikyxtzu'n, o'kxte Xewb'aj Xjanb'ilte titi' xima'n tu'n Dyos.", "12": "Ayo'tzunqe mya jun xewb'aj te twitz tx'otx' xqk'am, aku' T-xew Dyos xqk'am, tu'n telqnik' ti'ju' matxi' tb'incha Dyos tu'n t-xtalb'il qi'j.", "13": "Nche'x qma'ne' lu kyu'n yol saj tyek'u'n Xewb'aj Xjan qeye', mya kyu'nwt yol xb'aj qkno'ne' tu'nx qnab'le'. Nche'x qchik'b'a'ne' te xewb'aj lu kyu'nx yol te xewb'aj.", "14": "<pb/>Aju' xjal mixti' T-xew Dyos tuk'i'l min ntk'mo'nju' ntzaj tq'o'n T-xew Dyos, qu'n naku'j mixti' tnab'l toj twitz. Ex lay kane toj twitz, qu'n o'kx tu'n T-xew Dyos che kaneb'ela'.", "15": "Atzunte' ati T-xew Dyos tuk'i'l, in ik'twitz ti'j tkyaqil alkye b'a'n ex alkye myab'a'n, ex mix-a'lo' juntl q'malte qa myab'a'nju' ntma'n.", "16": "Ina' tma'n toj Tu'jil kjalu: ¿Alkye ojtzqilte titi' nt-xima'n Qajaw? ¿Alkye kq'ol xnaq'tzb'il te? chij. Atzunqe atiju' tnab'l Krist quk'i'l."}