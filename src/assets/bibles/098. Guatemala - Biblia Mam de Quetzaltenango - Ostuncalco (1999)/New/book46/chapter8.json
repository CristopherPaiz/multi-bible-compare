{"1": "<pb/>Ja'lo chin yolile' kyi'ju' alu'mj nche kub' q'o'n kwitz witzleb'. Axte' nq'umli: qa qkyaqil qojtzqi'n ax; atzu'n ojtzqib'l nok te nimjtib'il, atzunte' tk'u'jlalil nonin tu'n tch'iyju' tnam.", "2": "Qa ati jun toj tnab'l qa ati tojtzqib'l, na'mx telte' tnik' ti'ju' ntma'n qa tojtzqi'n.", "3": "Qatzun ati jun ntk'u'jla'n Dyos, ojtzqi'n tu'n Dyos.", "4": "<pb/>Atzunte' tu'n qch'yonte kychib'jil alu'mj kub'ni q'o'nqe' kwitz witzleb', kanli qwitz mixti'te jun witzleb' toklen twitz tx'otx', naq o'kxte' jun Dyos ati.", "5": "Maskye ate'kye' nche okq'o'n te dyos twitz kya'j ex twitz tx'otx' (ex kse'n na'j txqan dyos ex txqan manb'aj ati),", "6": "atzunqe naq jun te Dyos ati, aju' Manb'aj, jatzajna'qe' tkyaqilju' ati tu'nju' ato'qo'. Ex naqjun Qajaw, Jesukrist, tu'nte ate' tkyaqilju' ti'xti', ex tu'nte ato'qo'.", "7": "<pb/>Mitzunya kykyaqil kyojtzqi'nju' ax. Ate' junjun naq'lqe'toq tu'n kk'ulun kye witzleb', inx che'x kych'yo'n chib'j nkyxima'nxi' qa kub' q'o'n kwitz tilb'ilal; ex mixti' tipumal knab'l, nkxima'n qama che tz'ilix kyu'n witzleb'.", "8": "Ate' ajqk'monjtz tu'n Dyos mya tu'nju' nxi' qwan; mya majxwit b'a'n qoxi'xqe tu'nju' nxi' qwan, ex mya taq'wixqo' tu'nju' min nxi' qwan.", "9": "Laluntzun tz'ajb'enju' tzaqpib'l lu kyu'ne' tu'n kykub' tz'aqju' mya kuwqe' toj kyokslab'l toj il.", "10": "Qa kanliqe' ti'xti' lu twitza, makub' qeya wal janche nimeta' witzleb', ex matz'ok ka'yi'na tu'n jun ak'a'j okslal, jaku' ajunte txi' ch'yonteju' chib'j kub'ni q'o'n twitz jun witzleb'.", "11": "Qatzun tu'nju' ati tojtzqib'la, nkub' tz'aqju' na'mxi'x tkuwix toj tokslab'l tu'na, aju' kyim Krist tu'n tpaj.", "12": "Ajtok tq'o'na ttx'u'jilju' na'mxi'x tkuwix toj tokslab'l, axju' Krist nok tq'o'na ttx'u'jil.", "13": "Qu'mtzun, qa tu'n tpaj nwaye' makub' tz'aq jun okslal wu'ne', mixti' tu'n nch'yon chib'je' tu'n lalun b'inchan il juntl tu'npaje'."}