{"1": "<pb/>Atzun ti'ju' oyaj kjawil b'uyet tu'n txi' kye okslal, kb'inchame' kse'nx xinxnaq'tza'ne' kye okslal toj tx'otx' Kalasya.", "2": "Teyile junjunkye' k'elel tpa'n toyaj kb'eltq'o'n toj q'ij domink, kse'nx matkanb'a, ex tu'n t-xik'uyet, tu'ntzun min nojqelan tu'n tjaw b'uyetl ajnpone'.", "3": "Ksk'onqe'ktze' okslal b'a'nqe' toj kwitze', tu'n kxinchq'o'ne' Jerusalen q'olte oyaj b'u'yi'ntl kyu'ne' ajnpone', ex che kxe'l nsma'ne' u'j kyi'j tu'n kk'monjtz b'a'n kyu'n okslal.", "4": "Ex qa b'a'n toj kywitze' tu'n nxi'ye', che kxe'ltzuntz wuk'i'le'.", "5": "<pb/>Ajnxi'ye' kyuk'i'le', ati tu'n wik'e' toj tx'otx' Masedon; wik'lenxi'tzune' Masedon, chin pomele' Korint.", "6": "Qajlo chin kjel jte' q'ije' kyuk'i'le' mujqa k'elexju' jb'alil wu'ne' kyxole'; b'a'ntzun kyonintze' wi'je' toju' nb'eye' ja ma chinxa'tle'.", "7": "Min wajb'ile' naq tu'n wik'e' ka'yilkyeye' ja'lo, wajb'ile' qa axtajb'il Dyosju' tu'n nten jte' q'ije' kyuk'i'le';", "8": "oktzun chin kjeltene' Epeso tzmax ajtul tq'ij Kab'naqlajoj q'ij,", "9": "qu'n matxi' q'onjtz anb'il weye' tu'n waq'unane', tu'npetzu'n nim nche q'ojin wi'je'.", "10": "<pb/>Qama pon Timotey kxole', kq'onk tilile' tu'n ttzalaj kxole', in aq'unan toj taq'un Dyos kse'nxwe'.", "11": "Qu'mtzun mix-a'lo' junkye' tu'nwt tel ik'onte; ape' kb'inchamju'ye', kyoninxe' tu'n tljonte tb'e toj nak'b'il, tu'n tul ka'yilweye', qu'n nqo ayone' te kyuk'i'l txqantl okslal.", "12": "<pb/>Xinkub'sa'ne' te qtzik mo qitz'in Apolo tu'n txi' kyuk'i'l qtzik mo qitz'in ka'yilkyeye', ex mixti' xtaj tu'n txi' ja'lo. Kxe'l ajxi' tten kmuj te.", "13": "<pb/>Kxq'uqim kyib'e' ex che we'ku'ye' toj kyokslab'le'. Tenx kyipumale' b'a'nxi'x.", "14": "Ex tkyaqilju' makb'inchaye', kb'inchame' tuk'i'l tk'u'jlalil.", "15": "<pb/>E'ntzik ex e'witz'in, b'i'n kyu'ne' aye' toj tja Estepana e'okslan nejtl toj tx'otx' Akaya, ex aye' matxi' kyaq'kyib' ajb'el kxol okslal.", "16": "Nxi' nkub'sa'ne' tu'n tkub' kb'i'ne' kkawb'ilju' nche ajb'en kse'nte, ex kykawb'il kkyaqilju' nche onin ex nche aq'unan toj taq'un Dyos.", "17": "<pb/>Nchin tzalaje' tu'n mache ul Estepana, Portunat ex Akayko, tu'nju' mix-a'lo' qe'ye' nk'etze'", "18": "maqe nk'u'je' kyu'n, kse'nxkye. Tz'elx kynik'e' ti'j qa ati kyoklenju' okslal kse'nkye.", "19": "<pb/>Nxikq'o'n okslal toju' tx'otx' Asya q'olb'eb'l kyeye'. Ex Akyila ex Priska, exqe' okslal nkyb'u'yi'nkyib' toju' tja, nxikyq'o'n nim q'olb'eb'l kyeye' toj tb'i Qajaw.", "20": "Kk'mome' q'olb'eb'l kyu'n kykyaqil okslal. Kyq'olb'em kyib'e' kyxolxe' tu'n xjan ma'tz.", "21": "<pb/>Ayine' Pawl, nxi' ntz'ib'a'ne' q'olb'eb'l lu kyeye' tu'n nq'ob'e'.", "22": "<pb/>Qa ati jun min ntk'u'jla'n Qajaw, ¡Tzajxwit taq'wix tib'aj! ¡Kutzaja, Nman Dyos!", "23": "<pb/>Awt Qajaw Jesus tzaj q'onte t-xtalb'il kyib'aje'.", "24": "Ati nk'u'jlalile' kukxju' kyi'je' toj Qajaw Jesukrist."}