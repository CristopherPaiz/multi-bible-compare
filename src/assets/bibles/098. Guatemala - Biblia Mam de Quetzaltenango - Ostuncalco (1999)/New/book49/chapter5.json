{"1": "<pb/>Che okxe' se'nte Dyos qu'n k'walb'ajqena'ye' tu'n ex inxi'x che k'u'jlanjtze' tu'n.", "2": "Che b'et-xe' toj tk'u'jlalil iku' se'nte Krist ma'xi'x qotk'u'jla ex taq'tib' tu'n tkyim te qxel nakuj jun oyaj ex chojb'il tb'anilxi'x twitz Dyos.", "3": "<pb/>Ayekye' ja'lo matxi' che okye' kmuju' ttanam Dyos xjan: qu'mtzun mixti' tu'n kyolintle' ti'ju' ajpaji'n ex ti'j alchaqxkyeku' tz'ilil ex jamjo'ni'n.", "4": "Lalun che yolin xlab'yole' ex yol mixti'x tnab'l ex yaq taq'wixi'x; qu'n myab'a'nju' yol lu, o'kxkye' kb'incham aju' tu'n kyajwalin tb'i Dyose'.", "5": "Qu'n b'intlkye' kyu'n qa aye' xjal nche b'inchan ajpajil, mujqa nxi' kb'incha'n ti'xti' tz'il ex mujqa nche jamjonin, mixti'x kyoklen ti'ju' tkawb'il Qajaw Jesukrist ex te Dyos.", "6": "<pb/>Lalun kyaje' tu'n kkub' sb'une' kyu'nju' yol mixti'x kyajb'en, qu'n tu'n kpaju' yol lu ntzaja ttx'u'jil Dyos kyi'ju' xjal mixti' nche okslan te.", "7": "Qu'mtzun lalun che ele' junx kyu'k'i'l.", "8": "Ayekye' najlqetoqe' toj qlolj nejku', atzun ja'lo tu'nju' okslalqeye' te Qajaw Jesukrist, matxi' che pon kanune' toj spik'un. Qu'mtzun che b'ete' toju' tb'eyil spik'un,", "9": "qu'n aju' spik'un ntb'incha'n tu'n qok b'a'n, tzinun qi'j ex nqo'x tiq'in toju' axxi'x.", "10": "Kq'onk tilile' b'a'nxi'x tu'n telkynik'e ti'j alkyeju' b'a'n toj twitz Qajaw.", "11": "Lalun che ele' junx kyuk'ilju' nche b'inchan ti'xti' mixti'x kyajb'en ex tqe' toj qlolj; akye' kb'incham tu'n kxi' kmyo'ne' ti'ju' myab'a'n.", "12": "Qu'n majx ch'ixb'ajilx tu'n qyolin ti'ju' nkb'incha'n toj ewaj;", "13": "naqatzun xpon kanunju' spik'un majx nq'ancha'lixju' kb'inchb'aj lu,", "14": "qu'n tkyaqilju' ti'xti' nq'ancha'lix naqa xpon kanunju' spik'un. Qu'mtzun in tma'na' toj Tu'jil kjalu: <pb/><t>Na'ntztib'a aya in wtana;</t> <t>we'ktza kxolju' kyimni,</t> <t>qu'n ate Krist kq'olteju' spik'un toj tchwinqlala.</t>", "15": "<pb/>Qu'mtzun kykayinxjuye' tu'me'l kychwinqlale', lalun che okye' mixti' knab'le', naq o'kx tenx knab'le'.", "16": "Tz'ok tilil kyu'ne' toju' tq'ijlalil lu, qu'n myab'a'n qe'ju' q'ij che ul.", "17": "Lalun che okye' mixti' knab'le', naq o'kx kq'onk tilile' tu'n kb'inchanteye tajb'il Qajaw Jesukrist.", "18": "Lalun che tx'ujtiye', qu'n mixti'tl nb'ent kjk'unte kyib'e' ti'j; ape' kb'inchamjuye', kjqonxjuye' kyanmiye' teju' Xewb'aj Xjan tu'n knoje' tu'n.", "19": "Che yolinqeye' kyi'j b'itz ex che kb'itzinxe' xjan b'itz, ex che ajwaline' tb'i Qajaw tu'n tkyaqil kyanmiye'.", "20": "Kq'onx chjonteye' te Dyos Manb'aj ti'j tkyaqilju' ti'xti', toj tb'i Qajaw Jesukrist.", "21": "<pb/>Kyb'imkyib'e' kxolilexe', tu'nju' ati tchiylal Dyos kyeye'.", "22": "<pb/>Aye'ye' qya che b'inqeye' te kychmile' iku' se'n nche b'ine' te Qajaw Jesukrist.", "23": "Qu'n ate chmilb'aj wi'yj teju' t-xu'jil, iku' se'nte Krist a wi'yj kyeju' okslal tqe'k te t-xmilal; ex ax Qajaw kklolkye.", "24": "Iku' se'nkye okslal nche b'in te Krist, ex ikxtzunkye qyaju' ati tu'n kyb'inte kychmil.", "25": "<pb/>Aye'ye' chmilb'aj, kk'ujlame' kxu'jile', iku' se'nte Krist nche' tk'u'jlan kkyaqil okslal ex mataq' tib' tu'n tkyim naqx tu'n kklet.", "26": "Ma'tzun tb'incha tkyaqil ja'lu tu'n kyokju' okslal ·∫çnu'l twitz ex mache txjet tu'n naqx tu'nelju' tyol ex jawsaj a'.", "27": "Tu'ntzun kpon tyek'u'n okslal twitz tb'anilqexi'x, mixti'ku' ch'i'n ktz'ilil ex kqu'chil, ex mixti'ku' juntl ti'xti' myab'a'n kyi'j, naq o'kx tu'n kyok xjan ex tzinun kychwinqlal.", "28": "Ikxqetzunju' chmilb'aj ati tu'n kk'u'jlante kxu'jil se'nxju' in kk'u'jla'n kxmilal. Alkyete in tk'ujla'n t-xu'jil, in tk'ujla'n tib' tib'xtib'.", "29": "Qu'n mix-a'lox jun xjal inwit tx'a'lti'j tk'u'j ti'ju' t-xmilal, ape' ntb'incha'nju' nokten k'achalte ex in t-xq'uqi'n, iku' se'n ntb'incha'n Krist kyi'j tkyaqil okslal,", "30": "qu'n ayena' okslal t-xmilal Qajaw. Ex ayo'tzunqe' tmoj t-xmilal Qajaw Jesukrist.", "31": "Qu'mtzun kjel tq'o'n ichan tman ex ttxu tu'n tmje tuk'ilju' t-xu'jil, ajtzun kmje che okyel kkab'il naq jun wnaqqe'.", "32": "Aju' ntb'incha'n Dyos lu nimaq toklen ex layx tz'el qnik' ti'j. Intzun najb'en yol lu wu'ne' qu'n atzu' nyolina' ti'j Krist exqe'ju' okslal.", "33": "Iktzun tu'me'lju', teyile junjun k'u'jlam t-xu'jil iku' se'n ntk'u'jlan tib' tib'xtib', ex ikxju' xujilb'aj ati tu'n tokslan teju' tchmil."}