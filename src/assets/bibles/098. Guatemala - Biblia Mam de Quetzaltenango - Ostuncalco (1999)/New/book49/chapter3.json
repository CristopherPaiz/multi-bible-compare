{"1": "<pb/>Ayine' Pawl, jpu'nqine' naqx tu'n tpaj okslalqine' te Qajaw Jesukrist ex tu'n tpaj nchin ajb'ene' kxole' ayeye' mya aj Judaqeye'.", "2": "B'i'ntlnakye' kyu'n qa ate Dyos saj chq'onweye' q'malteju' t-xim kyeye' naqx tu'nju' t-xtalb'il.", "3": "Ate Dyos saj yek'unteju' t-xim e'wantoq weye', iku' se'nxju' xintz'ib'a'ne' kyeye'.", "4": "Ajtzun tjaw kẍch'ine' u'j lu xintz'ib'a'ne' kyeye' atzuntzu' k'elela' knik'e ti'j qa oje tz'el nnik'e ti'ju' tyol Dyos e'wantoq,", "5": "aj min tzaj yek'u'n tnejel kye ojtxi' xjal, atzu'n ja'lo naq tu'nelju' Xewb'aj Xjan saj tyek'u'n Dyos kyeju' ati kyoklen ex xjansa'nkyib' exqe' t-sanjelal Dyos.", "6": "Atzunju' yol lu e'wantoq aja'lu: Naqx tu'nel Qajaw Jesukrist kkyaqilju' xjal mya aj Judaqe' b'a'n tu'n kmk'onteju' kolb'il ex tkyaqilju' kyejni ttziya'n Dyos kyeju' aj Israel ex tu'n kyok te naqjunx tnam kyuk'i'l.", "7": "Ayintzunwe' matzaj tq'o'n Dyos woklene' tu'n npakb'anteye' tpakb'al b'a'n naqx tu'n t-xtalb'il Dyos ex tu'n matzaj laqj tk'u'j wi'je', ex matxi' tzaj tyek'u'nju' tipumal weye'.", "8": "<pb/>Awe' ch'i'nxi'xwe' woklen kyekwitz txqantl okslal, atzunte Dyos saj q'onte t-xtalb'il weye' tu'n txi' npakb'ane' tpkab'al b'a'n kyeju' txqantl xjal mya aj Judaqe'.", "9": "Ex matzaj tq'o'n Dyos woklene' tu'n txi' nchikb'a'ne' kye kkyaqil xjal se'n tu'me'l kjapumela' tu'n Dyos aju' yol e'wantoq tu'n atxi'x ttzajlen qe twitz tx'otx'.", "10": "Tb'incha Dyos ikju' tu'ntzun naq kyu'nelju' okslal, k'elela' knik'ju' ati kyoklen exqe'ju' nche' kawin toj kya'j qa chukchaq ttenju' tnab'l Dyos.", "11": "Tb'incha Dyos ja'lu se'nxju' t-xim atxi'x ttzajlen qe ojtxi', ex mab'ent naq tu'nel Qajaw Jesukrist.", "12": "Ex naq tu'nel Qajaw Jesukrist atiju' tzaqpib'l qe, ex naq tu'nju' ti'j qo pomila' lq'e tk'etz Dyos tuk'i'l tkyaqil q'uqb'ab'l k'u'jb'aj.", "13": "Qu'mtzun nchin kub'sane' kwitze' tu'n lalun che kub' numje' tu'nju' nchin yajlanjtze' tu'n kpaje', qu'n ate' lu k'okyel te jun tzalajb'il kyeye' yajxi'tl.", "14": "<pb/>Tu'ntzun ja'lu, chin kb'el mejeya'ye' twitzju' Manb'aj te Qajaw Jesukrist,", "15": "aj b'inchalte tkyaqilju' ati toj kya'j ex twitz tx'otx'.", "16": "Inchin kub'sane' twitz Qman Dyos tu'n ttzaj tq'o'n xtalb'il kyeye', ti'j tkyaqilju' tq'inumal ati toj kya'j ex tu'n tkuwsanjtzu' kyanmiye' tu'n ex tu'n ttzaj tq'o'n kyipumale' tu'nju' T-xew.", "17": "Ex ikx nxi' nkub'sane' twitz Dyos tu'n tnajan Qajaw Jesukrist toj kyanmiye' naq tu'nju' kyokslab'le' ex tu'n knajane' tib'aju' k'u'jlajiltib'il se'n jun tze lok'amnixi'x.", "18": "Ex tu'n tkane toj knab'le' kyuk'i'l kkyaqil okslal, se'n ttenju' tk'ujlalil Krist, qu'n nimxi'x twitzju' tk'u'jlalil Jesukrist ex nimxi'x tnuqub'.", "19": "Qu'mtzun inchin kub'sane' twitz Dyos tu'n tkanexi'x toj kwitze' aju' tk'u'jlalil Krist, qu'n aju' tk'u'jlalil nimxi'xte tu'n tkane' toj qnab'l, tu'ntzun kmk'onteye' kkyaqilju' t-xtalb'il Dyos aj kxe'l tq'o'n kyeye'.", "20": "<pb/>Ati te Dyos tipumal tu'n tb'inchante tkyaqil ex intzaj tq'o'n qe nimxi'xtl kyetwitzju' nxi' qqani'n te mujqa nkub' qxima'n, tu'nju' tipumal naq'unan toj qanmi.", "21": "¡Nimanjtzxwit tb'i Dyos kyu'n kykyaqil okslal naq tu'n Jesukrist toj tkyaqil tab'q'iyil ex kuxju'! Ikxwitju'."}