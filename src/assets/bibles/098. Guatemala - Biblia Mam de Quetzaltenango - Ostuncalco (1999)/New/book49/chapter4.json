{"1": "<pb/>Qu'mtzun ayine' jpunqine' tu'n tpaj okslalqine' te Qajaw Jesukrist, nchin kub'san kyeye' tu'n kyanq'ine' tojxi'x tu'me'l tu'nju' matxi' che txkonjtze' tu'n Dyos.", "2": "Che okxe' me's ex b'a'n xjal; tenx kpasensiye' ex tzik'xkyu'ne' kxolilexe' ex kk'u'jlam kyib'e' teyile junjun.", "3": "Kq'onk tilile' tu'n ktene' junx kyuk'i'l txqantl okslal ex tu'n ktene' toj nak'b'il.", "4": "Qu'n naq junxte' qxmilal okslalqo', ex naq junxju' Xewb'aj Xjan, ex naq junju' q'uqb'ab'l qk'u'j te kolb'il ktzajel tq'o'n Dyos qe tu'n xqo ttxok.", "5": "Qu'n naq junte Qajaw, naq junju' okslab'l ex naq junju' jawsb'il a';", "6": "Ex naq junte Dyos Manb'aj qe qkyaqil, ate Dyos nkawin tib'aj tkyaqil, ate in naq'unan qxol qkyaqil ex ati toj qanmi te qkyaqil.", "7": "<pb/>Extzun teyile junjunqe matxi' tzaj q'o'nju' jun qoklen tu'n Qajaw Jesukrist se'nxju' tajb'il.", "8": "Qu'n iku' tz'ib'a'n toj Tu'jil tyol Dyos kjalu: <pb/><t>Tej tjawx toj kya'j eb'ajx tiq'i'n txqan xjal jpu'nqetoq tuk'i'l,</t> <t>ex xitq'on kyoklen teyile junjun, chiju' tz'ib'a'n.</t>", "9": "<pb/>¿Titi'tzun tz'elpuna'ju' yol lu tej tjawx toj kya'j? Atzun tz'elpuna'ju' tu'nju' ku'x tzmax tjaq'xi' tx'otx'.", "10": "Atzunju' ku'x tzmax tjaq'xi' tx'otx', atzunte ma jawxju' tzmax tib'ajxi' kya'j, tu'ntzun tnoju' toj kya'j ex twitz tx'otx' tu'n.", "11": "Qu'n ate Krist ok q'onte kyoklen junjun okslal, tu'n kyok junjun te ati kyoklen, junjuntl te t-sanjelal Dyos, aye'tzun junjuntl tu'n kyok te pakb'al ti'ju' tpakb'al b'a'n ex aye'tzun junjuntl tu'n kyok te k'ik'lel ex xnaq'tzal.", "12": "Xitq'on Dyos kyoklen kkyaqil ja'lu, tu'ntzun kxnaq'tzan kye kkyaqil okslal ex tu'n kyajb'en toj taq'un Dyos ex tu'n tch'iyju' t-xmilal Krist kyu'n", "13": "tzmaxi'x aj qmuje' junx toj qokslab'l ex tu'n qojtzqintexi'xju' Tk'wal Dyos, ex tu'n tkanexi'x toj qnab'l se'nte Qajaw Jesukrist tz'aqlixi'x tnab'l.", "14": "Ex lay qo oktl se'n jun k'wal in meltz'aj tnab'l ex nxi' iqi'n tu'nju' xnaq'tzb'il inkq'o'n xjal nakuj kyq'iq', qu'n nche sb'un ex nkma'n yol xmletz' tu'n ktzpet xjal kyu'n.", "15": "Ape' qb'inchamju' qo lpek ti'ju' yol axxi'x, tenx qk'u'jlalil tu'ntzun qch'iy ex tu'n qok iku' se'nte Krist, aj qnejenel ex iku' se'n qwi' te qxmilal.", "16": "Atzunqe okslalqo t-xmilal Kristqo', ex aju' t-xmilal Krist tzyu'mile tib' ex nk'umile tib', extzunqa nche aq'unanju' tmuj qxmilal b'a'n xi'tzun qch'iytzuntzu' ayoqo' okslalqo' naq tu'nju' tk'u'jlalil.", "17": "<pb/>Atzun ja'lo kxe'l nqanine' kyeye' ex kxe'l wab'tzine' kyeye' toj tb'i Qajaw: tu'n lalun che anq'intle' se'nqeju' xjal minti' nche okslan te Dyos, qu'n ayeju' xjal lu nche anq'in se'nxju' kyajb'il ex kxim mixti'x kyoklen", "18": "ex matxi' kub' qloljixju' toj knab'l. Alkye xjal lu mixti' kyoklen ti'ju' chwinqlal tzultq'o'n Dyos, qu'n makub' kych'uẍsa'n kyanmi ex mixti' selkynik' ti'j Dyos.", "19": "Matxi' kub' kych'uẍsa'n kyanmi ex matxi' kq'on kyib' toj taq'wixil ex mixti'x nkub' kjk'u'n kyib' ti'ju' b'inchaj taq'wixil.", "20": "Aye'tzunkye' mixti' selkye' knik' ti'j Qajaw Jesukrist tu'n kyanq'ine' ikju',", "21": "qu'n axxi'x ma kb'ijuye' tyol ex mache xnaq'tzanjtze' tu'n ti'ju' tyol tu'ntzun kyanq'ine' se'nxju' tajb'il.", "22": "Qu'mtzun lalun che anq'intle' se'nqeju' xjal lu, ex lalun che anq'intle' se'nxju' nejtl, qu'n aju' il nxi' kb'incha'ne' majx taq'wixix toj twitz Dyos.", "23": "Lalun che ximantle' se'nxju' tnejel, kych'exb'em tu'me'l kychwinqlale',", "24": "ex kyoksankye' kychwinqlale' ak'a'j oje tzaj q'o'n tu'n Dyos nakuj jun ch'ix kyi'je' tu'ntzun kyek'unteye' kychwinqlale' tzininxi'x ti'j, tzajni qe tib'aju' axxi'x.", "25": "<pb/>Qu'mtzun lalun che chantl yole', che yolinqeye' ti'ju' axx kyuk'ilju' kwnaqile', qu'n qkyaqil tmoj t-xmilal Kristqo'.", "26": "<pb/>Qama che jaw tx'u'jine', lalun che b'inchan ile' tu'n tpaj, ex lalun b'aj q'ij kyu'ne' nche tx'u'jine'.", "27": "Lalun txi' kq'o'ne' anb'il teju' tajaw il.", "28": "<pb/>Alkyetoq nelq'an lalun tz'elq'antl, q'onk tilil tu'n taq'unan tu'ntzun tb'inchante jun b'a'n aq'untl tu'n tq'ob' tu'n tajb'en kyeju' ati nojqelan toj kychwinqlal.", "29": "<pb/>Lalun che q'man xlab'yole', naq o'kx kmanxjuye' b'a'n yol tu'ntzun tonin kyi'ju' txqantl aye'j nche'x b'inte kyole'.", "30": "Lalun tz'ok kq'o'ne' tb'isju' Xewb'aj Xjan, qu'n anate Xewb'aj Xjan sok q'onte kyechile' tu'ntzun telkynik'tzile' qa te Dyosqeye' ajtpon kanunju' q'ij te kolb'il.", "31": "<pb/>Kpa'mil kyib'e' kyi'ju' tk'ayil, kyi'ju' achb'il, kyi'ju' qtx'u'jil, kyi'ju' i'li'n ex kyi'j kkyaqil taq'wixil.", "32": "Che okxe' b'a'n xjal ex tzaj laqjx kk'u'je' kyi'je' kxolilexe', ex knajsankuye' kyile' kxolilexe' iku' se'nte Dyos makub' tnajsa'n kyile' tu'nel Qajaw Jesukrist."}