{"1": "<pb/>Expe' che tzalajxe' ntzik ex witz'in toj tb'i Qajaw. Mya toq'wixte' wewe' tu'n txi' ntz'ib'a'ntle' oje txi' ntz'ib'a'ne', atite' tajb'en kyeye'.", "2": "Kyka'yinx kyib'e' kyeju' xjal tx'yanqe', kyeju' myab'a'n aq'unalqe' na'j, aye' kyajb'il tu'n kyqesut kychib'jil,", "3": "qu'n ayo'na'qe tokxi'x qeche'l, njaw qnima'n Qman Dyos tu'n Xewb'aj Xjan, ex nqo tzalaj tu'n te Krist Jesus qo', ex myatzu' nqeya' qk'u'j ti'j qxmilal.", "4": "Jaku'pena' tu'me'l tu'n tokqe nk'u'je' kyi'ju' ti'xti' lu. Mix-a'lo' juntl tu'me'lwit tu'n tokqe tk'u'j kyi'ju' lu:", "5": "Okq'o'n wechele' ti'j nchib'jile' toj wajxaq q'ij witz'jlene', kyxol tnej tyajajil B'enjamin qine', aj Eb'rey qine' ex kyk'wal aj Eb'rey qine'. Atzu'n ti'ju' pujb'il kykawb'il aj Juda, parisey qine';", "6": "tu'n tpaj tokxi'xtoq nwitze' ti'ju' kawb'il, kub' nljo'ne' toj kyq'iju' okslal; ex mixti'x tu'n nkub' tzak'u'ne' ti'ju' tnik'alilti'j tu'n tjapun ntma'n kawb'il.", "7": "Tkyaqiltzun ja'lu, nimtoq toklen weye' nejtl, atzu'n ja'lo, naq tu'nel Krist, mixti'tl kyajb'en weye'.", "8": "Expe' tz'isqe'tl weye' ja'lo, tu'nju' tb'anil wojtzqib'le' ti'j Qajaw Krist Jesus. Naq tu'nel Krist matxi' kyej nq'o'ne', ex tkyaqil tz'istel weye' tu'n nkanb'ane' tuk'i'l Qajaw", "9": "ex tu'n ntene' tuk'i'l; mya wu'nxe' tu'nwt njapun kawb'il wu'ne' ẍin k'meta'ye' tu'n Dyos, tu'nte' wokslab'le' ti'j Krist, axju' tu'me'l nqo' tk'mo'na' Dyos tu'n okslab'l.", "10": "Awajb'ilju'ye' tu'n wojtzqinteye' Krist, tu'n nna'nteye' tipumal tjawlen anq'in ex tu'n nyajtiye' se'n yajta'; expe' tu'n nkyime' kse'nx kyima',", "11": "ex wajb'ile' tu'n njaw anq'ine' kyxol kyimni.", "12": "<pb/>Mya tu'nwtju' lu matxi'wt nkane' tu'n tb'ant tkyaqil wu'ne', mo tz'aqli qintlwite'; ljo'nxtzun wu'ne', noktilil wu'ne' tu'n ntkanb'anteye', qu'n a ẍin kleta'ju'ye' tu'n Krist Jesus.", "13": "E'ntzik ex e'witz'in, min nok nq'o'n wib'e' matxi'wt nkanb'aye'; a nb'incha'ne' min ntzaj nna'ntle' matxi' kyej wi'jxi'ye' ex noktilil wu'ne' tu'n nkanb'anteye' ati nwitzxi'ye',", "14": "tu'n nkanb'anteye' jatu'n npona'ye' ex tu'n nkanb'anteye' oyaj toj kya'j nqo ttxko'n Dyos tu'n qk'monte tu'nel Jesukrist.", "15": "<pb/>Qkyaqilju' matxi' qo ch'iy toj qokslab'l, ati tu'n qximan ikju'. Qatzun ate' junjunkye' junxi'tl tu'me'l nche ximana', ktyek'u' Dyos chik'lixi'x kye.", "16": "Axtzunju' matxi' tz'el qnik' ti'j, axtzun tu'n qanq'inteju'.", "17": "<pb/>E'ntzik ex e'witz'in, kyknome' wi'je', ex kyka'yinke' kyi'ju' nche anq'in kse'nx matxi' tz'el kykno'n qi'je'.", "18": "Matxi' txinma'nxi' b'a'npun maje' kyeye', kxel nma'ntle' kyeye' ja'lo tuk'i'l ta'l nwitze', ate' txqan ajq'ojqe', nche anq'in naku'j mixti' tajb'enju' tkamik Krist kye,", "19": "che kxe'lkye' xjal lu toj naje'n. A kydyosju' naq nche wan, ex nkynima'n kyib' ti'ju' nkyb'incha'n, ju' npe'wt che ch'ixwi tu'n tpaj. Naq o'kxtzu' toka' kywi' ti'ju' te twitz tx'otx'.", "20": "Atzunqe te toj kya'j qtanamil, ex nqo ayon tu'n ttzaju' Klolqe Qajaw Jesukrist toj kya'j,", "21": "ate kch'exb'elte qxmilal mixti'x tajb'en tu'n tok kse'nx t-xmilal tb'anilxi'x. Ex k'okyel tq'o'n tu'n tipumal ati tib'aj tkyaqil ti'xti'."}