{"1": "<pb/>Qu'mtzun e'ntzik ex e'witz'in, atixi'x nku'je' kyi'je', wajb'ilxi'xe' tu'n kyok nka'yi'ne'; aye'ye' nche nk'u'jla'ne', aye'ye' ntzalajb'ile' ex twitzlalil waq'unb'ene', che lpekye' kukxju' ti'j Qajaw.", "2": "<pb/>Nchin kub'sane' te Eb'odya, ex te Sintikye, tu'n kymojb'ante kyol kse'n kyitz'inkyib' toj Qajaw.", "3": "Ex nchin kub'sane' teya, wuk'i'l kuxi'xa toju' aq'untl, tu'n tonina kyi'ju' qanab' ojexi'x che onin wuk'i'le' tu'n tpakb'et tpakb'al b'a'n, junx tuk'i'l Klement exqe' txqantl e'aq'unan wuk'i'le'. Tz'ib'a'ntl kyb'i toju' u'j te chwinqlal.", "4": "<pb/>Che tzalajxe' kukxju' ti'j Qajaw. Nxinma'ntle' kyeye': ¡Che tzalajxe'!", "5": "Tu'n kyojtzqinjtze' kyu'n kykyaqil xjal qa b'a'nwmaq qe'ye'. Naqch'inxtl tulte Qajaw.", "6": "<pb/>Mixti'xte tu'n kyb'isuna'ye', kymanxe' tkyaqilju' tb'is kyk'u'je' te Dyos toj kyna'j Dyose'; kyqaninxe' te, ex kyq'onx chjonteye' te.", "7": "Kqeb'eltzun kyk'u'jtze' tu'n Dyos, nimxi'x kyetwitz ktb'incha' jun xjal; kxel tka'yi'n kyanmiye' ex kyximb'e'tze' tu'nel Jesukrist.", "8": "<pb/>Te b'ajsb'iltzun e'ntzik ex e'witz'in, che ximanqe'ye' ti'ju' ax, ti'j tkyaqilju' b'a'n tnimet, ti'j tkyaqil ttzinunal, ti'j tkyaqil ẍtilun, ti'j tkyaqilju' b'a'n, ti'j tkyaqil b'a'n tyolinjtz. Che ximanqe'ye' ti'j tkyaqil tb'anilxi'x, ti'j tkyaqilju' b'a'n tajwalinjtz.", "9": "<pb/>Kyb'inchame' tkyaqil b'ajx nxnaq'tza'ne' kyeye', jni'xju' kyb'iye' tb'ajx nma'ne', jni'xju' ok kyka'yi'ne' wi'je': ikytzun kyb'inchame', atzunte Dyos nq'onte nak'b'il ktenb'el kyuk'i'le'.", "10": "<pb/>Inxi'x chin tzalaje' ti'j Qajaw tu'n mache ximantle' wi'je'. Mya ma'wt tzik'nna'le' kyu'ne', ate' mixti'toq anb'il tu'n kyonine' wi'je'.", "11": "Mya tu'nwtju' ati nojqelan weye' nxinma'ne' lu, matxi' chin nq'etwe' machin tzalaje' ti'j aju' ati weye'.", "12": "Wojtzqi'ntle' tu'n ntene' toj prowil, ex wojtzqi'ntle' tu'n tten nim ti'xti' weye'. Naq'li qintle' tu'n wanq'ine' se'nxku' nchwinqlale', ikx nela' weye' qa ati nim weye' exqa mixti' nwaye', qa min nb'aj wu'ne' exqa mixti'x ati weye'.", "13": "Oni'n qine' tu'n Krist tu'n tik'x wu'ne' toj tkyaqil.", "14": "B'a'ntzunte' xkyb'inchaye' mache onine' wuk'i'le' toju' yajb'ilweye'.", "15": "<pb/>Ex tej ttzyetku' pakb'ab'lte tpakb'al b'a'n, tej wik'b'ete' Masedon, oqe'kxe' okslalqe'ye' toj Masedon tzaj kyq'o'ne' o'nb'il weye' ti'ju' ati kyeye'.", "16": "Expena' tej ntene' toj Tesalonik, mya naq jumaj tzaj kysma'ne' kyoyaje' tu'n tajb'en toju' nojqelan weye'.", "17": "Mya awttzu' toka' nk'u'je' tu'n nk'monteye' oyaj; awe' wajb'il tu'n tten kyaq'unb'ene' twitz Qman Dyos.", "18": "Mank'ame' te Epaprodit tkyaqilju' tzaj kysma'ne' weye', nim saj kyq'o'ne' weye', nchin tzalaje'. B'a'nxi'xju' tzaj kysma'ne' weye' kse'n jun tb'anil oyaj npuk'chaj ntzalaj Dyos ti'j.", "19": "Tu'ntzunju', ktzajel tq'o'n Qman Dyos tu'nel Qajaw Jesukrist tkyaqilju' nojqelan kyeye' ti'ju' tq'inumal tb'anilxi'x.", "20": "¡Ajwalintzxwit Qman Dyos! Ikyxwitju'.", "21": "<pb/>Kyq'olb'enqe'x ch'ine' kykyaqilju' ate' kyxol ttanam Dyos tu'ne'l Jesukrist. Nche'x q'olb'e'ne' kyu'n qtzik mo qitz'in ate' nk'etze'.", "22": "Ex nche'x q'olb'e'ne' kyu'n kykyaqilju' ttanam Dyos okslalqe', axi'xpe' kyu'n ajb'el te ninimaqkawil aj Rom.", "23": "<pb/>Tenwttzun t-xtalb'il Qajaw Jesukrist kyuk'i'le'."}