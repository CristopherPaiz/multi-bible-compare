{"1": "<pb/>Ch'inxtoqtzun tul kanunju' tq'ij wab'j mixti' ttx'amal, mujqa aju' tq'ij Tzaqpib'l.", "2": "Intoq kyjyo'n kynejel pale exqe' xnaq'tzal kawb'il tu'me'l tu'n tkub' kyb'yo'n Jesus, ex ntoq che xob' kye xjal.", "3": "<pb/>Okxtzun Tajaw il toj tanmi Judas, ajun kyxolju' kab'lajoj xnaq'tzb'en, ju' nok q'o'n juntl tb'i Skaryot.", "4": "Xi' kyk'etzju' kynejel pale exqe' nejenel toj tja Dyos, yolin kyuk'i'l se'ntoq tu'n txa' tq'o'n Jesus toj kyq'ob'.", "5": "Ejaw tzalaj ex xikytziya'n tu'n txikyq'o'n pwaq te Judas.", "6": "Kub'tzun toj twitz ex aq'wi ximalte alkye kmuj mixti'qe' xjal, tu'n txitq'o'n Jesus toj kyq'ob'.", "7": "<pb/>Pon kanunju' tq'ij waj wab'j mixti' ttx'amal, ajtkub'ju' qpoj tman rit te chojb'il te tq'ij Tzaqpib'l.", "8": "Exi' tchq'o'n Jesus Luch ex Xwan, xitma'n kye: <pb/>—Kukyxi'ye' b'inchalte qwa te tq'ij Tzaqpib'l, chij.", "9": "<pb/>Xi'tzun kyqani'n te: <pb/>—¿Jatzun tajb'ila'ya tu'n qb'inchanteye'? chechij.", "10": "<pb/>Xittzaq'we'n Jesus kye: <pb/>—Ajkyokxe' toju' nintnam, k'okyel yal jun ichan kywitze' q'i'n jun ẍoq' tu'n nojni tu'n a'. Che lpexe' ti'j tzmax toju' ja, jamatz'okxa',", "11": "ex kymanxe' teju' tajaw ja: Intqani'n Xnaq'tzal alkye mqo'n jakwala' te tq'ij Tzaqpib'l kyuk'i'l t-xnaq'tzb'en, chechiku'ye'.", "12": "Ktzajel tyek'u'n jun mqo'n nimin ex b'incha'ntl teju' wan toju' kol jawl. Kyb'incham tzune' qwa in nojqelan atzu', chi Jesus kye.", "13": "<pb/>Exi'tzuntz ex tkyaqil okyal kyu'n kse'nx xitma'n Jesus kye, ex kub' kyb'incha'n wab'j te Tzaqpib'l.", "14": "<pb/>Tetzunj tponju' kmuj, kub' qe Jesus kyuk'i'lju' chq'o'nqe' ti'j mes.", "15": "Xitma'n Jesus kye: <pb/>—¡Matxi' b'et q'ij wajb'ile' tu'n wik'santeye' wan lu te tq'ij Tzaqpib'l kyuk'i'le' na'mxtoq nkyime'!", "16": "Qu'n kxe'l nma'ne' kyeye' lay kub' wik'sa'ntle' tzmax ajtjapun toj tkawb'il Dyos, chij.", "17": "<pb/>Jawtzun ttzyu'n jun k'wab'l, ex t-xilenxi' tq'o'n chjonte te Dyos, tma: <pb/>—Kytzyunxe' lu ex kysipanxe' kyxole';", "18": "qu'n kxe'l nma'ne' kyeye' lay chin k'wantle' ti'ju' ta'l ub'a, tzmax ajtulju' tkawb'il Dyos, chij.", "19": "<pb/>Yajxi'tzuntl jaw ttzyu'n wab'j, ex t-xilenxi' tq'o'n chjonte te Dyos, kub' taq'pu'n ex xitq'o'n kye, tma: <pb/>—Ate nxmilal ju'ye' lu, q'o'n tu'n nkyime' tu'n kpaje'. Kyb'inchame' lu te nab'ab'lweye' kukxju', chij.", "20": "<pb/>Ikx tb'inchaju' tuk'i'lju' k'wab'j kyb'ajlenxi' wan, tma: <pb/>—Aju' k'wab'j lu ate ak'a'j yolju', kuwsa'n tu'nju' nchk'ele' k'elel qojli tu'n kpaje'.", "21": "Atzunte' kxe'l k'ayin weye' lu ati wuk'i'le' ti'j mes.", "22": "Ma chinxwe' toj kyq'ob' xjal, kse'nx b'antniti'j tu'n wik'a'ye', ayine' Tk'wal Dyos, ¡qab'anxte' twitzju' kxe'l k'ayin weye'! chij.", "23": "<pb/>E'aq'witzuntz xjelul toj junjunali'n alkyeju' kxe'l k'ayinte.", "24": "<pb/>Tzaj jun wuljtib'il kyxolju' t-xnaq'tzb'en ti'j alkye tu'n tok nimxi'x toklen kyxol.", "25": "Xitma'n Jesus kye: Ate' kyxol xjal te twitz tx'otx', inxi'x che kawinju' nimaqkawil kuw kyib'aj nimaqtnam, exqe' nejenel nok kyq'o'n kyib' te b'inchal b'a'nqe'.", "26": "Atzunkye' mikxa'ju'. Apete' nimxi'x toklen kyxole' tu'n toktq'o'ntib' mixti' toklen, ex aju' nejenel kyxole' ku'wtloj ate ajb'elju'.", "27": "¿Alkyetzu'n nimxi'x toklen, ma aju' nkub' qe wal ti'j mes mujqa aju' nsipan wab'j? ¿Ma myatzun aju' nkub' qe ti'j mes? Ayintzunwe' atinqine' kyxole' kse'n sipal wab'j.", "28": "<pb/>Matxi' che tene' wuk'i'le' toju' yajb'ilweye'.", "29": "Qu'mtzun kxe'l nq'o'ne' jun kawb'il kyeye', kse'n saj tq'o'n Nmane' weye',", "30": "che wale' ex che k'wale' ti'ju' nmese' toj nkawb'ile', ex che b'elqeye' kyoj q'uqb'il tu'n kyokju' kab'lajoj tnej tyajajil Israel toj xjel kyu'ne', chi Jesus kye t-xnaq'tzb'en.", "31": "<pb/>Ex ikx tma Qajaw: <pb/>—Simon, Simon, matxi' che qaninjtze' tu'n tajaw il tu'n kyxtulinjtze' tu'n kse'n triy;", "32": "ayintzunwe' matxi' chin kub'sante' ti'ja tu'n lalun b'aju' tokslab'la. Ex ajttzajtla wuk'i'le', oninqe'xa ttzika mo titz'ina tu'n kywe' toj kyokslab'l, chi Jesus te Luch.", "33": "<pb/>Xitma'n Simon te: <pb/>—Taye, luqinwe' q'o'ntl wib'e' tu'n nxi'ye' tuk'i'la toj kars, expe' tu'n nkyime' tuk'i'la, chi Simon.", "34": "<pb/>Xi'tzun ttzaq'we'n Jesus te: <pb/>—Luch, kxe'l nma'ne' teya, kb'el tewa'n oxmaja ja'lo qa ojtzqi'nqine' tu'na na'mxtoq toq' ek', chij.", "35": "<pb/>Xit-xjelu'n Jesus kye: <pb/>—Tej kyxi' nchq'o'ne' pakb'al, mixti' kypwaqe' ex kywaye' ex kyxajab'e', ¿ma ati jun ti'xti' min kanun kyeye'? chij. <pb/>Aye'tzunkye xikytzaq'we'n: <pb/>—Kanun tkyaqil, chechij.", "36": "<pb/>Xi'tzun tma'ntz kye: <pb/>—Atzunte' ja'lo, alkye ati tmedi, iq'intz tuk'i'l twa; ex alkyetzun mixti' tk'uẍtx'e'nb'il, k'ayinx ttxo'w tu'n tlq'onte jun.", "37": "Qu'n axxi'x kxe'l nma'ne' kyeye', ilti'j tu'n tjapunju' q'ma'n wi'je' toj Tu'jil kjalu: Ex okq'o'n kyxolju' b'inchal myab'a'n, chij. Tkyaqilju' tz'ib'a'n wi'je', ilti'j tu'n kyjapun, chi Jesus.", "38": "<pb/>Xi'tzun kyma'n te: <pb/>—Taye, ati kab'e' k'uẍtx'e'nb'il tzalu, chechij. <pb/>Xi'tzun ttzaq'we'n kye: <pb/>—Tenkuna'j, b'a'nte', chij.", "39": "<pb/>Etztzun Jesus, xi'tzuntz twi' witz Olib'o, kse'nju' ntb'incha'n; ex exilpe t-xnaq'tzb'en ti'j.", "40": "Tetzunj kypon, xitma'n kye: <pb/>—Che na'nqe' Dyose' tu'n lalun che kub' tz'aqe' toj joyb'ilkyi'je', chij.", "41": "<pb/>El lq'etzuntz kyi'j, qapelo te oxe' kyjaj, kub' mejetzuntz na'l Dyos.", "42": "Tma: Taye, qa tajb'ila, chin tkloma teju' yajb'il kuwxi'x lu; naq a myaju' wajb'ile', aju' tajb'ila tu'n tb'inchet, chij.", "43": "<pb/>Kub'tzun tyek'u'ntib' jun anjl tzaj tk'etz Dyos q'olte tipumal.", "44": "Intoq na'nxi'xtl Dyos Jesus toju' yajb'il kuw nik'a', inxi'xtoq tz'ujin, atzunju' ttz'uj nel tx'atj twitz tx'otx' naku'j chik'.", "45": "<pb/>Tetzunj tjawe' toju' tna'j Dyos, ul lq'e kyk'etzju' t-xnaq'tzb'en, intoq che wtan, matxi'toq che kub'aj tu'n b'is.", "46": "Xitma'n kye: <pb/>—¿Tiqu'n nche wtana'ye'? che we'qe'ktze' ex che na'nqe' Dyose', tu'n lalun che kub' tz'aqe' toj joyb'ilkyi'je'.", "47": "<pb/>Inxtoqtzun yolin Jesus tej kypon txqan xjal. Nejlitoq Judas kywitz, ju' ajuntoq kyxolju' kab'lajoj t-xnaq'tzb'en Jesus. Pon lq'e Judas ma'tzilte Jesus,", "48": "atzunte Jesus xitma'n te: <pb/>—Judas, ¿ma tu'n jun ma'tz ẍinxa' tk'a'yi'na ayine' Tk'wal Dyos? chij.", "49": "<pb/>Aye'tzu'n ate'toq tk'etz Jesus, tej kyka'yinteju' ntoq b'aj, xikyqani'n te: <pb/>—Taye, ¿maqo q'ojile' kyi'j tu'n k'uẍtx'e'nb'il? chechij.", "50": "<pb/>Juntzunkye ok k'ixb'sante tmajin kynejel pale, majx el ttx'e'mu'n t-ẍkyin toj tb'a'nq'ob'.", "51": "Xi'tzun tma'n Jesus te: <pb/>—Chetenku'j; tk'i'xtzu'n, chij. <pb/>Okttzyu'n t-ẍkyinju' tmajin kynejel pale, ex q'anet tu'n.", "52": "Xitma'ntzuntz kyeju' kynejel pale, kye ajb'el toj tja Dyos ex kye tijwnaq matxitoq che pon tzyulte, kjalu: <pb/>—¿Tiqu'ntzun ẍetzaja'kye' kyuk'i'l k'uẍtx'e'nb'il ex tze, kuxi'xtej jun nimaq eleq' qine'?", "53": "Tkyaqil q'ij matxi' chin tene' kyuk'i'le' toj tja Dyos, ex min ntzyete' kyu'ne'. Atzunte' ja'lo a kmuju' kyeye', a kmuju' te tipumal qlolj, chi Jesus kye.", "54": "<pb/>Tzyettzun Jesus kyu'n ex xikyiq'i'n tja kynejel pale. Lepchixtoq Luch najchaq ti'j.", "55": "<pb/>Kub' kyq'o'n q'aq' twipe'n, ex e'kub' qe ti'j; ex kub' qe Luch kyxol.", "56": "Tetzunj tok ka'yi'n tu'n jun majin qya, q'uqlitoq ti'ju' q'aq', kyej ka'yin ti'j ex tma: <pb/>—Ex atitoqte' xjal lu tuk'i'l, chij.", "57": "<pb/>Atzunte Luch kub' tewa'n, tma: <pb/>—Qya, min wojtzqi'nwe', chij.", "58": "<pb/>Yajxi'tzun ch'i'ntl, ok ka'yi'n tu'n juntl ex tma: <pb/>—Ex a junta kyuk'i'l, chij. <pb/>Xittzaq'we'n Luch te: <pb/>—Minti' q'aye, min wojtzqi'nwe', chij.", "59": "<pb/>Tojtzun jun kmujtl yajxi'tl, okten juntl q'malte: <pb/>—Axxi'x ajuntoq te' xjal lu tuk'i'l. Expena' aj Kaliley, chij.", "60": "<pb/>Xitma'n Luch te. <pb/>—Q'aye, min nkane toj nwitze' titi' ntma'na, chij. <pb/>Textzu'n kmuj lu, inxtoq yolin Luch, jaw oq' jun tmanek'.", "61": "Tzajtzun miltz'uj twitz Qajaw ex kyej ka'yin ti'j Luch, tzajtzun tna'n Luch qa matxitoq txitma'n Qajaw te kjalu: Chin kb'el tewa'n oxmaja ja'lo na'mxtoq toq' ek', chij.", "62": "Etztzun Luch atzu' ex kub' oq' b'a'nxi'x.", "63": "<pb/>Aye'tzu'n xjal ntoq che xq'uqinte Jesus, intoq che xmayin ti'j ex ntoq ok kyb'ju'n.", "64": "Eok kyjpu'n twitz, ex xikyqani'n te: <pb/>—¡Ponx tnab'la ti'j alkye nok b'junteya! chechij.", "65": "<pb/>Ex intoq che ilin te, nim ti'xti' eokten q'malte te.", "66": "<pb/>Tetzunj matxitoq jawu'l q'ij, b'aj kyb'u'yi'n kyib'ju' tijwnaq kyxol aj Juda, kynejel pale exqe' xnaq'tzal kawb'il, ex xikyiq'i'n Jesus twitzju' K'loj Tzyul Kawb'il. Atzuntzu' exjeluna' te kjalu:", "67": "<pb/>—Q'mantza qeye', ¿ma aya Krist? chechij. <pb/>Xittzaq'we'n kye kjalu: <pb/>—Qama txinma'ne' kyeye' qa ayine', lay chinx kyoksla'ne'.", "68": "Qatzun machin xjelune' kyeye', lay tzaj kytzaq'we'ne' weye'.", "69": "Oktzun xelqexte' ja'lo chin b'el qeye' toj tb'a'nq'ob' Dyos nimtipumal, ayine' Tk'wal Dyos, chij.", "70": "<pb/>Eoktentzuntz qanilte te kykyaqil: <pb/>—¿Ma atzuna Tk'wal Dyos? chechij. <pb/>Xittzaq'we'n Jesus kye: <pb/>—Aye'xe' matxi' che q'mante qa ayine', chij.", "71": "<pb/>Kymatzuntz kjalu: <pb/>—¿Ti'tzun nojqelana' juntl tziyal qe ja'lo? Matxi' qb'iku' toj ttzi, chechij."}