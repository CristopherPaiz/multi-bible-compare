{"1": "<pb/>Ex xitma'n Jesus ja'lu kye t-xnaq'tzb'en: Atitoq jun ichan q'inun atitoq jun tnuk'ul; pon q'unb'aj te qa naqtokju' tnuk'ul najsalteju' ati te.", "2": "Txoklitzun tu'n tajaw ex xitma'n te: ¿Se'n taq'witzunju' ntzaj q'ma'n weye' ti'ja? Q'ontza jun tqanil ti'ju' npwaqe' ex ti'xti' weye', qu'n lay tentla te nnuk'ule', chij.", "3": "Kub' tenju' nuk'ul ximal: ¿Titi' knb'incha'ye' ja'lo mixti'tl waq'une' tu'n wajawe'? Lay wipaye' tu'n waq'unanteye' tx'otx' ex ch'ixb'ilx tu'n nqanin nkotze'.", "4": "Matxi' tzul toj nnab'le' titi' knb'incha'ye', tu'ntzun ati alkye kk'molweye' toj tja ajnkyaje' mixti' waq'une', chij.", "5": "Eb'ajtxko'n xjal ati kyk'as te tajaw toj junjunali'n. Xitqani'n teju' pon nejtl: ¿Jte' tch'exa te wajawe'? chij.", "6": "Xittzaq'we'n te: jo'naq b'aril aseyt nch'exe' te, chij. Xitma'n nuk'ul te: Lu u'j jatz'ib'ana' tch'exa, qeku'ya ex tz'ib'anku'ya juntl naq te kab'naqlajoj, chij.", "7": "Xitqani'ntzuntz te juntel: ¿Yajtzunta jte' tch'exa te wajawe'?, chij. Xittzaq'we'n xjal te: Jo'naq mlon triy we' nch'ex te, chij. Ex xitma'n te: Lu u'j jatz'ib'ana' tch'exa; tz'ib'anku' juntla naq te kyajnaq mlon, chij.", "8": "Eltnik'ju' tajaw ti'ju' myab'a'n nuk'ul qa lwiyxi'x nximet tu'n se'n nche tb'incha'na' ti'xti'. Lwiyxi'xna' nximette' kyu'n xjal mya okslal toj kyaq'un titi' kxe'l kb'incha'n kyekwitzju' te' spik'unqe'.", "9": "<pb/>Kxe'l nma'ne' kyeye' nxnaq'tzb'en, tz'ajb'enju' q'inumal twitz tx'otx' kyu'ne' tu'n kknet kamiwe', tu'ntzun ajtkub'aju' q'inumal twitz tx'otx', ati jun k'molkyeye' toju' najb'il tejumajx.", "10": "<pb/>Alkye tnik'alti'j taq'un tib'aj ch'i'n, ex tnik'alti'j taq'un tib'aj nim; ex alkye mya tnik'alti'j tib'aj ch'i'n, layx tz'aq'unan toj tnik'alti'j tib'aj nim.", "11": "Qu'mtzun qa mya tnik'alkyi'je' tuk'i'lju' q'inumal mya q'uqli tk'u'jlalil te twitz tx'otx', ¿alkye kxe'l q'onte q'inumalxi'x toj kyq'ob'e'?", "12": "Qa mya tnik'alkyi'je' tuk'i'lju' mya kyeye', ¿alkye kxe'l q'onteju' kyeye' toj kq'ob'e'?", "13": "<pb/>Mix-a'lo' jun majin tu'n tb'ant tajb'en te kab'e' tajaw; qu'n junju' ktk'u'jla' atzun juntl k'elel tik'o'n, mujqa k'ajb'el teju' jun atzu'n juntl k'elel tik'o'n. Lay b'ent kyajb'ene' te Dyos ex te q'inumal.", "14": "<pb/>Kyb'itzun pariseyju' yol lu, eb'aj xmayin ti'j Jesus, qu'n tokxi'xtoq kk'u'j ti'j pwaq.", "15": "Xitma'n Jesus kye: Nok kq'o'n kyib'e' naku'j tnik'alkyi'je' kwitz xjal, extzun tojtzqi'nte Dyos kyanmiye'; qu'n aju' nimxi'x toklen toj kywitz txqan xjal, mixti'xte' toklen toj twitz Dyos.", "16": "<pb/>Atitoq tkawb'il Moyses ex tqanil kyu'n t-sanjelal Dyos tzmax sul Xwan jawsal a'. Atzun ja'lo tzajx ti'j Xwan, npakb'etju' tpakb'al b'a'n ti'j tkawb'il Dyos, ex kkyaqil xjal noktilil kyu'n tu'n kyokx toj.", "17": "<pb/>Naqch'i'n toka' tu'n tnaju' kya'j ex tx'otx', atzunte' kawb'il ilxi'xti'j tu'n tjapun, mixti' tu'n tel jun techtz'ib' ti'j, chi Jesus.", "18": "<pb/>Qama kub' tpa'ntib' jun ichan tuk'i'l t-xu'jil ex mamje tuk'i'l juntl qya, in ok te ajpajil; ex alkye mamje tuk'i'l jun qya kub'ni tpa'ntib' tuk'i'l tchmil, ex in ok te ajpajil.", "19": "<pb/>Atitoq jun ichan q'inun, tb'anil sed toq t-xb'alun ex tkyaqil q'ij nkub' tq'o'n tb'anil nimaqwan.", "20": "Ex atitoq jun prow Lasaro tb'i, nimtoq tx'a'k ti'jile ex intoq kub' qe twitz tx'otx' ttzi tja q'inun.", "21": "Tajb'iltoqju' prow lu tu'n twan ti'ju' tb'uchub' wab'j neltz'aq ti'j tmes q'inun; expe' nche oklq'e tx'yan leq'ulte ttx'a'k.", "22": "Tetzun tkyim Lasaro, xiq'i'n kyu'n anjl tu'n tkub' qe wal tk'etz Ab'raam. Ex kyimju' q'inun, ex ku'x mqu'n.", "23": "<pb/>Tetzunj intoq yajti q'inun toju' knajb'il kyimni, jaw ka'yin ex til atitoq Ab'raam najchaq, ex q'uqlitoq Lasaro tk'etz.", "24": "Jaw ẍch'intzuntz: ¡Taye Ab'raam, q'aq'antz tk'u'ja wi'je'! Chq'onxa Lasaro tu'n tku'x tak'sa'n twitq'ob' toj a' ex tu'n ttzaj ak'salte twi' waq'e', qu'n inxi'x chin yajtiye' toju' q'aq' lu, chij.", "25": "Atzunte Ab'raam xittzaq'we'n te: Na'ntza nky'ajul, maten ti'xti' teya toju' tchwinqlala, atzunte Lasaro toj yajb'il xtena'. Atzu'n ja'lo maq'uqb'anjtz tk'u'j, atzunta toj yajb'il.", "26": "Expe' ati jun nin xaq qxol kyuk'i'le'; qa kyab'ilju' ate'qe' tzalu tu'n kyik'x na'tz, lay b'ent kyik'x, exqe' ate' na'tz lay b'ent kyik'tz tzala, chi Ab'raam te.", "27": "<pb/>Xi'tzun tma'n q'inun te Ab'raam: Okna' kxe'l nkub'sa'ne' teya, taye Ab'raam, chq'onx ch'i'na Lasaro q'malte kyeju' toj tja nmane',", "28": "jwe' witz'ine' ate', tu'ntzun kyb'inte, laytzun che ultz toju' yajb'il lu, chij.", "29": "Atzunte Ab'raam xitma'n te: Ate'nakye' tuj Moyses ex kyuj t-sanjelal Dyos kyuk'i'l: ¡che kyb'inku'! chij.", "30": "Xittzaq'we'n q'inun: Taye Ab'raam, laynate' okxju' lu; atzunte' qama jaw anq'in jun kyimni ex makub' tyek'u'ntib' kywitz, k'anjetzti'j kyanmi, chij.", "31": "Atzunte Ab'raam xitma'n te: Qa min xikyb'i'n tuj Moyses ex kyuj t-sanjelal Dyos, ex layx che okslan maskye majaw anq'in jun kyimni, chi Ab'raam, chi Jesus."}