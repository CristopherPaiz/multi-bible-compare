{"1": "<pb/>Nimqe' xjal matxi' tz'ok tilil kyu'n tu'n tkub' ktz'ib'a'n tqanil tkyaqilju' oje tb'incha Dyos qxole',", "2": "se'nx kyej q'ma'n qeye' kyu'nku' eka'yinte ttzajlen qe, ex kk'am kyoklen tu'n kpakb'ante.", "3": "Ikxwe', qman Teopl, matxi' b'aj njyo'ne' tqanil b'a'nxi'x tkyaqil ttzajlen qex, ex b'a'n sela' toj nwitze' tu'n kxintz'ib'a'ne' ti'xti' lu toj ttxolilti'j teya,", "4": "tu'n totzqintexi'xa ax ti'ju' matxi'xnaq'tza'n teya, chij.", "5": "<pb/>Najlitoq jun pale toju' tq'ijlalil intoq kawin nimaqkawil Erodes toj ktx'otx' aj Juda, Sakariy tb'i, ajuntoq kxolju' tk'loj Ab'iy. Sab'el tb'i t-xu'jil, tyajajil Aaron.", "6": "Tnik'altoq kyi'j kkab'il twitz Dyos ex intoq che knima'n tchaq'b'il ex tkawb'il Qman Dyos, mixti'xtoq jun kyil.", "7": "Mixtoqtzunti'x kk'wal, qu'n mixtoqti'x nalin Sab'el; expe' matxitoq che tijin kkab'il.", "8": "<pb/>Tojtzun jun q'ij aye'toq tk'loj pale Sakariy e'ok b'inchal kyaq'un twitz Dyos,", "9": "atzu' pon tz'aqa' ti'j Sakariy tu'n tokx toju' ja xjan toj tja Qman Dyos tz'e'ysal sturak, kse'nxtoq nb'inchet kxolju' pale.", "10": "Tetzunj intoq tz'e'ysetju' sturak, tkyaqilju' tnam intoq che na'n Dyos twipe'n.", "11": "O'kx tkub' tyek'u'ntib' jun tanjl Dyos twitz Sakariy, wa'ltoq toj tb'a'nq'ob' q'olb'eb'l tz'e'ysb'il sturak.", "12": "Tetzunj tka'yinte Sakariyju' anjl, jawsak'puj ex majx b'aj xob'.", "13": "Atzunte' anjl tzaj tma'n te: <pb/>—Sakariy, lalun xob'a, qu'n matxi' tzaj tb'i'n Dyos tna'j Dyosa, ex k'itz'jel jun tk'wala tuk'i'l Sab'el t-xu'jila, Xwan tb'i k'okyel tq'o'na.", "14": "Okxi'x ktzalajela ti'j, ex nim xjal che tzalajel ajtitz'ji,", "15": "qu'n ktenb'el toklenju' tk'wala twitz Qman Dyos. Lay k'wan b'in ex q'e'n, ex knojel tu'n Xewb'aj Xjan ttzajlenx na'mxtoq titz'ji.", "16": "Nim xjal toju' nintnam Israel k'anjetz kyi'j tuk'i'l Qman Dyos tu'n.", "17": "Kb'el neju' Xwan lu twitz Qajaw, ax tipumalju' ex toklen se'n Eliy t-sanjelal Dyos, tu'n tb'ant kten manb'aj kyuk'i'l kk'wal exqe' pi's tu'n tb'ant kyniman te Dyos. Iktzu'n kb'entela' kten xjal tu'n, tu'n kyk'monte Qajaw, chi anjl.", "18": "<pb/>Xi'tzun tqani'n Sakariy teju' anjl: <pb/>—¿Se'n taq'wi tu'n tqe nk'u'je' qa ax ja'lu? Matxi'na' qo tijinqe' tuk'i'l nxu'jile', chij.", "19": "<pb/>Tzaj ttzaq'we'n anjl te: <pb/>—Ayinwe' Kab'ryel, nchin ajb'ene' te Dyos; ate saj chq'onweye' yolil tuk'i'la ex q'malteju' b'a'n tqanil lu.", "20": "Atzu'n ja'lo, minajun xxitoksla'na xinma'ne' teya, kjela me; lay b'ent tyolina tzmax ajtpon tq'ijlalil tu'n tjapun ja'lu, chi anjl.", "21": "<pb/>Aye'tzu'n xjal intoq che ayon twipe'n ti'j Sakariy ex intoq che xjelun kxolx tiqu'n min q'o'n tu'n tetztoq Sakariy toju' ja xjan.", "22": "Tetzunj tetz, mixti'xtoq nb'ent tyolin kye; eltzun knik'tz qa ati matxitoq tz'ok tka'yi'n toju' ja xjan, qu'n intoq yolin kye tuk'i'l tq'ob'; kukxtzun tena'ju', mixti'x b'ent tyolin.", "23": "<pb/>Tetzunj tjapunju' taq'un, anj Sakariy tja.", "24": "Tb'ajlenxi'tzun ja'lu, kyej Sab'el ju' t-xu'jil ch'onwi', ex mixti'x etz toju' tja, intoq ximan:", "25": "Matb'incha Qman Dyos ja'lu weye' ja'lo, tu'n lalun chin el ik'o'ntle' kyu'n xjal, chij.", "26": "<pb/>Tojtzun tqaqi'n xjaw, tzaj tchq'o'n Dyos tanjl, Kab'ryel tb'i, tojun tnam Nasaret tb'i toj Kaliley,", "27": "janajla'toq jun txin Mariy tb'i; qpojtoq, b'entnitoq ti'j tu'n tmje tuk'i'l jun ichan Jse tb'i, tyajajil nimaqkawil Dab'i.", "28": "Okxju' anjl jatoq ta'ya' txin, ex xitma'n te: <pb/>—¡Nxi' nq'olb'e'na, nim t-xtalb'il Dyos saj tq'o'n teya! Atite Qman Dyos tuk'i'la, chi anjl.", "29": "<pb/>Jawsak'puj Mariy kyu'n yol lu, ex ntoq ximan titi' tz'elpuna' q'olb'e'n lu.", "30": "Xi'tzun tma'n anjl te: <pb/>—Mariy, lalun xob'a, matxi' k'iwlanjtza tu'n Dyos.", "31": "Kjela ch'onwi' ja'lo: ktzajel q'o'n jun tala ex Jesus tb'i k'okyel tq'o'na.", "32": "Nim toklen, k'okyel q'o'n tb'i Tk'wal Dyos te toj kya'j, ex k'okyel q'o'n te Nimaqkawil tu'n Qman Dyos, kse'n Dab'i ojtxi' tyajilb'en,", "33": "tu'n tkawin kukxju' kyib'aj tyajajil Jakob'. Lay b'aj ttxa'nju' tkawb'il.", "34": "<pb/>Xi'tzun tqani'n Mariy te anjl: <pb/>—¿Se'n taq'witzun ajtb'ent ja'lu, na'mxna' nmjewe' tuk'i'l jun ichan? chij.", "35": "<pb/>Tzaj ttzaq'we'n anjl te: <pb/>—Tzulju' Xewb'aj Xjan tuk'i'la, ex ktenb'el tipumal Qman Dyos nim toklen tib'aja kse'nju' muj. Qu'mtzun k'okyel tb'iju' Ne'ẍ k'itz'jel te Xjan ex Tk'wal Dyos.", "36": "Ex tzul q'o'n jun tal Sab'el ju' twitze'la qu'npetzun matxi' tijwnaqix; aju' nq'manjtz qa layxtoq che ul tal, mab'ent qaq xjaw ch'onwi'tel.", "37": "Mixti' jun ti'xti' laywit b'ent tu'nte Dyos, chi anjl te Mariy.", "38": "<pb/>Tmatzun Mariy: <pb/>—K'ayi'n majin qinwe' te Dyos; tb'inchaxwit Dyos wi'je' se'n xtmaya, chij. <pb/>Xi'tzun anjltzu'.", "39": "<pb/>Xi'tzun Mariy ojqel tojun tnam kwi' witz toj tx'otx' Juda toju' tq'ijlalil lu,", "40": "okx toj tja Sakariy ex xitq'olb'e'n Sab'el.", "41": "Tetzunj t-xitb'i'n Sab'el q'olb'eb'lte tu'n Mariy, jaw xlik'punju' k'wal toj tk'u'j Sab'el, ex noj Sab'el tu'n Xewb'aj Xjan.", "42": "Jaw tma'ntzuntz kuw: <pb/>—¡K'i'wla'nxi'xta tu'n Qman Dyos kyekwitz kkyaqil qya, ex matxi' ky'i'wlanjtzju' tala!", "43": "¿Ti'xi'xtzunwe' woklen tu'n sula xb'etzalweye', aya ttxu wajawe'?", "44": "Naqxi'x nxinb'i'ne' ẍintzaj tq'olb'e'na, majaw xlik'punju' wale' tu'n ttzalajb'il toj nk'u'je'.", "45": "¡K'i'wla'nta tu'n xi'toksla'na qa che japumelju' xb'ajtzaj tma'n Qman Dyos teya! chi Sab'el.", "46": "<pb/>Xitzun ttzaq'we'n Mariy: <pb/><t>Njaw nnimsa'ne' Qman Dyos nim toklen,</t>", "47": "<t>ex nchin tzalaje' ti'j Dyos Klol weye'.</t>", "48": "<t>Qu'n machin tzajtka'yi'ne' Qman Dyos, ayine' tal tmajin lq'o'n,</t> <t>ex kxe'l qex ja'lo, kq'manjtzel qa k'iwla'n qine';</t>", "49": "<t>qu'n nim matxi' tb'inchaju' Nimtipumal weye'.</t> <t>¡Xjanju' tb'i!</t>", "50": "<t>Inlaqtk'u'j Qman Dyos kukxju'</t> <t>kyi'ju' nche nimante.</t>", "51": "<t>Matb'incha taq'un tu'n tipumal:</t> <t>makub' t-xitu'n kximju' nkynima'kyib',</t>", "52": "<t>matz'el tiq'i'n kyoklenju' nimaqkawil</t> <t>ex matz'ok tq'o'n kyoklenju' me's.</t>", "53": "<t>Matzaj tq'o'n ti'xti' kyeju' mixti' kwa</t> <t>aye'tzu'n q'inun mixti'xte xitq'o'n kye.</t>", "54": "<t>Matz'onin ti'ju' tnam Israel, ju' tmajin</t> <t>majx na'n tu'n nlaqtk'u'j ti'j.</t>", "55": "<t>Axtziya'nju' tu'n kye ojtxi' qyajilb'en,</t> <t>te Ab'raam ex kye tyajajil, chi Mariy.</t>", "56": "<pb/>Kyejten oxe' xjaw Mariy tk'etz Sab'el, yajxi'tzuntl anjti'j tja.", "57": "<pb/>Tetzunj tpon tq'ijlalil tu'n titz'ji tal Sab'el, q'aju' tal itz'ji.", "58": "Eponju' najlqe' nqayin tk'etz exqe' twitze'l q'olb'elte, etzalaj tuk'i'l tej kb'inte matxitoq tzaj q'aq'an tk'u'j Dyos ti'j.", "59": "Tojtzun wajxaq q'ij xikyiq'i'nju' ne'ẍ tu'n tok techel ti'j tchib'jil, ex kyajb'iltoq tu'n tok kq'o'n tb'i Sakariy ju' tman te tb'i.", "60": "Xi'tzun tma'n ttxu: <pb/>—Lay, Xwan te'tb'i k'okyel, chij.", "61": "<pb/>Xi'tzun ktzaq'we'n te: <pb/>—Mixna' a'lo'te jun iktb'iju' kxol toj tjaya, chechij.", "62": "<pb/>Xikqani'ntzuntz tuk'i'l kyq'ob' te tmanju' k'wal, tu'n kb'inte ti'toq tb'iju' k'wal tu'n tok.", "63": "Tqanitzun tman k'wal jun tz'lan tu'n tkub' ttz'ib'a'n, kub' ttz'ib'a'ntzuntz: Xwan te'tb'i, chij. Ex kkyaqil eb'jaw lab'ti.", "64": "Axtzun kmuju' yolin jumajtl Sakariy, aq'witzuntz ajwalilte tb'i Qman Dyos.", "65": "Kkyaqiltzu'n najlqe' nqayin tk'etz tzaj xob'il kyi'j, ex intoq yolinjtzju' b'aj lu kyoj kkyaqilju' b'us toj Juda.", "66": "Kkyaqilju' nche b'inte intoq che ximan ti'j kjalu: ¿Ti'tzulo k'okyela' k'wal lu? chechij. Qu'n axxi'x intoq tyek'u'n Qman Dyos tipumal ti'ju' k'wal lu.", "67": "<pb/>Noj Sakariy tmanju' k'wal tu'n Xewb'aj Xjan, ex tmaju' tpakb'alil kjalu:", "68": "<pb/><t>¡Nimanjtzxwit Qman Dyos janche ajb'ena' aj Israel,</t> <t>qu'n matzul kolpilteju' ttanam.!</t>", "69": "<t>Matxi' tzaj tchq'o'n jun klolqe nimtipumal,</t> <t>jun tyajajil Dab'i tmajin.</t>", "70": "<t>Ate tzaj ttziya'n Dyosju' ojtxi'</t> <t>kye t-sanjelal tu'n kmante tqanil:</t>", "71": "<t>qa qotkla' toj kq'ob' qajq'oj</t> <t>ex kye kkyaqilju' nche el ik'onqe,</t>", "72": "<t>qatoq ktzajel q'aq'an tk'u'j kyi'ju' ojtxi' qyajilb'en</t> <t>ex tu'n ttzaj tna'nju' yol kyajni b'antti'j tu'n.</t>", "73": "<t>A yol ja'lu tzajni ttziya'n Dyos</t> <t>te Ab'raam ojtxi' qyajilb'en</t> <t>qa ktzajeltoq tq'o'n anb'il qe</t>", "74": "<t>tu'n qanq'in mixti'tl qxob'el,</t> <t>tzaqpi'nqo'tl kye qajq'oj,</t> <t>tu'n qajb'en te Dyos</t>", "75": "<t>tu'n qok xjan ex tnik'alqi'j</t> <t>twitz Dyos toj tkyaqilju' qchwinqlal</t>", "76": "<t>Atzunta nky'ajul,</t> <t>k'okyel tb'iya te t-sanjelal Dyos nim toklen,</t> <t>qu'n kb'el neja twitz Qajaw</t> <t>b'inchalte ktenju' tb'e,</t>", "77": "<t>tu'n txitq'o'na tqanil teju' ttanam</t> <t>qa kb'el tnajsa'n Dyos kyil</t> <t>ex che kletel tu'n.</t>", "78": "<t>Qu'n inxi'x laqj tk'u'j Qman Dyos qi'j,</t> <t>matzaj tqoptz'a'n jun spik'un toj kya'j qib'aj,</t>", "79": "<t>tu'n ttzaj tq'o'n spik'un</t> <t>kyeju' najlqe' tojxi'x qxopin</t> <t>ex tu'n qxitiq'i'n toju' b'e te nak'b'il, chi Sakariy.</t>", "80": "<pb/>Intoqtzun ch'iyju' k'wal ex in oktnab'l, ex atzu' anq'ina' toj chq'ajlaj tzmax tpon q'ij tu'n tyek'u'ntetib' kye aj Israel."}