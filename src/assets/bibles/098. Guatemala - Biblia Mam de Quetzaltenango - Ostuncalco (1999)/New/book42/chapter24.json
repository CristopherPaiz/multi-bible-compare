{"1": "<pb/>Tojtzun tnejel q'ij te sman exi'tl ttziju' muqb'il b'a'n prim, xikyiq'i'n k'ok'sb'il nab'e'ntl kyu'n.", "2": "Tetzunj kypon, mixtoq ti'tlte' ab'j tjpelju' muqb'il jakyeja' q'o'n;", "3": "Eokxtzuntz toj, ex mixti'toqte' t-xmilal Qajaw Jesus.", "4": "Majxtzun eku' tzpetl tu'n tpaj, naqtzun mikynab'en tej tok ka'yi'n kab'e' ichan wa'lqe' kyk'etz, tok kyxb'alun inxi'x che qoptz'aj.", "5": "Tu'ntzu'n kyxob'el, eb'ajkub' meje majx ku'pun kyplaj twitz tx'otx'; aye'tzunkye' ichan kyma kye: <pb/>—¿Tiqu'n nkyjyo'na'ye' itz' kyxol kyimni?", "6": "Mixti'te' tzalu, matxi' jaw anq'intlte'. Kyna'ntze' xitma'n kyeye' tej atixtoq Kaliley:", "7": "qa atoq Tk'wal Dyos atitoq tu'n txiq'o'n toj kyq'ob' aj il, qa oktoq kjawil q'o'n twitz krus exqa kjawiltoq anq'in toj toxi'n q'ij, chechi anjl.", "8": "<pb/>B'ajtzajtzun kyna'n tyol Jesus,", "9": "tetzunj tanjtzkyi'j ttzi muqb'il, xikyma'n kyeju' junlajoj (11) chq'o'nqe' ex kye txqantl.", "10": "Aye' Mariy aj Makdala, Xwana, Mariy ttxu Santyay exqe' txqantl qya e'pon q'inte tqanil.", "11": "Aye'tzun chq'o'nqe' min xikyoksla'n, qu'n kma qa naqtoq nok toj kywitz.", "12": "<pb/>Atzunte Luch xi' ojqel ttzi muqb'il; tetzunj tka'yinte tojxi', oqe'kxtoqkye' xb'alun ate'. Anjtzun ti'jtz tuja, inxi'xtoq lab'ti ti'ju' b'aj.", "13": "<pb/>Ax q'ij ja'lu xi'toq kyxi' kab'e' xnaq'tzb'en tojun tnam Emaus tb'i, ch'inxmi oxe' ajlab' ta' tk'etz Jerusalen.", "14": "Intoq che b'et-xi' nche yolin ti'j tkyaqilju' matxitoq b'aj.", "15": "Intoq che yolin ex nche wulj, pon lq'e Jesus kyk'etz ex xib'et kyuk'i'l.", "16": "Maskyetoq nok kyka'yi'n, atitoq maqb'il ti'j kywitz tu'n lalun tz'el kynik' te alkyetoq.", "17": "Xitqani'n Jesus kye: <pb/>—¿Ti'tzun nkyoli'ne' toj b'e? chij. <pb/>Ekub'tzun we' intoq che b'isun,", "18": "atzun junkye, Kleopas tb'i, xittzaq'we'n kjalu: <pb/>—¿Ma o'kxku'loya xten toj Jerusalen min b'i'n tu'na titi' matxi' b'aj kyoju' q'ij lu? chij.", "19": "<pb/>Xi'tzun tqani'n kye: <pb/>—¿Ti'tzun xb'aj? chij. <pb/>Xikyma'ntzuntz te kjalu: <pb/>—Aju' xb'aj ti'j Jesus aj Nasaret, juntoq t-sanjelal Dyos nimtipumal tu'n kyb'ant ti'xti' tu'n ex tu'n tyolin twitz Dyos ex kywitz tkyaqilju' tnam;", "20": "extzun makyej b'entti'j kyu'n kynejel pale ex kyu'n tzyul kawb'il qxol tu'n tkub' b'yet ex majaw kyq'o'n twitz krus.", "21": "Q'uqlitoq qqk'u'je' qa atoq ktzaqpilteju' nintnam Israel. Matxitzun b'aj oxe' q'ij tb'ajlen ja'lu.", "22": "Ma'pe' qo sak'punjtze' kyu'n junjun qya ate' qxole', ext'anj ttzi jul b'a'n prim,", "23": "mixtzunti' xkyitlju' t-xmilal, matza'njkyi'j kyja. Ex nkyma'n qama kub' kyek'u'n kyib' junjun anjl kywitz ex matzaj kyma'n kye qa itz' Jesus.", "24": "Ext'anjtzun junjun quk'i'le' yajxi'tl ttzi jul ex ikx xkyilju' se'n matxitoq kymaju' qya, atzunte' Jesus mixti'toq, chechij te Jesus.", "25": "Xitzun tma'n Jesus kye: <pb/>—¡Mixti'xpelo nkane toj kywitze' ex yajxi'x nxikyoksla'ne' kymaju' t-sanjelal Dyos!", "26": "¿Ma myatzun ilti'j tu'n tyajtiju' Krist kyoju' ti'xti' lu na'mtoq tjaw ajwali'n? chij.", "27": "<pb/>Oktentzuntz chik'b'alte tkyaqil jatz'ib'ana' ti'j, tzyet-x kyoj tuj Moyses ex kyojile kyuj t-sanjelal Dyos.", "28": "<pb/>Tetzunj kypon toju' tnam ja exa', tb'incha Jesus ku'wtloj xi't-xi' najchaq ch'i'ntl.", "29": "Aye'tzunkye tej kka'yinte ljontoq tb'e Jesus xikyma'n te: <pb/>—Kutkyeja qk'etze', qu'n matxi' qo'qex. Xi' qok yupj, chechij. <pb/>Kyejxtzun Jesus kyuk'i'l.", "30": "Tetzunj q'uqliqe'toq ti'j mes, jaw ttzyu'n wab'j, ex tej txitq'o'n chjonte te Dyos, kub' taq'pu'n ex xitq'o'n kye.", "31": "Atzun kmuju' tjqet kywitz ex elkynik' ti'j Jesus; atzunte Jesus kub'naj kywitz.", "32": "Kymatzuntz kyxolx: <pb/>—¡Qu'npena'tzunlo majxtoq nqna'n jun tzalajb'il toj qanmi tej ntoq yolin qe toj b'e ex intoq tzaj tchik'b'a'nju' ntma'n toj Tu'jil! chechij.", "33": "<pb/>Lwiyxi'xtzun anjtlkyi'j Jerusalen, b'u'yi'ntoq kyib'ju' junlajoj (11) chq'o'nqe' kyuk'i'lju' kyuk'i'l tej kypon,", "34": "ex kyma kye: <pb/>—Axxi'x matxi' jaw anq'intlte Qajaw, makub' tyek'u'ntib' twitz Simon, chechij.", "35": "<pb/>Xi'tzun kytx'olb'a'nju' b'ajkye toj b'e kykab'il, ex se'n ela' kynik' te Jesus tej tkub' taq'pu'n wab'j.", "36": "<pb/>Inxtoqtzun che yolin ti'ju' lu, tej tkub' tyek'u'ntib' Jesus kyxol ex exitq'olb'e'n, tma: <pb/>—Che tenxwite' toj nak'b'il, chij.", "37": "<pb/>Majx eb'ajxob', toj kynab'l qa jun xewb'aj nkyka'yi'n.", "38": "Atzunte Jesus xitma'n kye: <pb/>—¿Tiqu'n nche xob'a'ye'? ¿Tiqu'ntzun atiya' jawje'n toj kyanmiye'?", "39": "Kyka'yinqe'tze' nqane' ex nq'ob'e'. Ayinxweju'ye'. Chin kymkonke' ex chin kyka'yinke': mixti'te jun xewb'aj tchib'jil ex tb'aqil, kse'nwe' nchin ok kyka'yi'ne' lu, chij.", "40": "<pb/>Tej tb'aj tma'n ja'lu, eb'ajxtyek'u'n tq'ob' exqe' tqan.", "41": "Aye'tzunkye mixtoqti' nb'ent txi' kyoksla'n tu'nju' ntoq che tzalaj ex nche xob', xitqani'n Jesus kye: <pb/>—¿Ma ati ch'i'n qwa tzalu? chij.", "42": "<pb/>Xi'tzun kyq'o'n jun piẍ kyiẍ k'a'si'n te,", "43": "Xittzyu'n ex xitwan kywitzku'.", "44": "Ex xitma'n kye: <pb/>—Ate matxi' b'aju' wi'je' aju' oje txinma'ne' kyeye' tej atinqinx toqe' kyxole': atitoq tu'n tjapun tkyaqilju' tz'ib'a'n wi'je' toj tkawb'il Moyses, kyoju' kyuj t-sanjelal Dyos ex kyoju' b'itz.", "45": "<pb/>Tb'inchatzuntz tu'n telkynik' ti'ju' ntma'n toj Tu'jil,", "46": "ex xitma'n kye: <pb/>—Tz'ib'a'nte' toj Tu'jil qa atitoq tu'n tkyim Krist, ex tu'n tjaw anq'in toj toxi'n q'ij,", "47": "ex toj tb'i kxela' q'ma'n tqanil kyoj kykyaqil nimaqtnam tu'n tanjtzti'j kyanmi xjal, tu'n tkub' tnajsa'n Dyos kyil. Ktzyetelx toj Jerusalen,", "48": "ati tu'n tb'ajx kytziya'ne' lu.", "49": "Ex ktzajel nq'o'ne' ttziya' Nmane' kyib'aje'. Che tenkj tzunkye' tzalu toju' nintnam Jerusalen, tzmaxi'j ajkyk'monteye' ipumalj tzul te toj kya'j, chi Jesus kye.", "50": "<pb/>Exi'tzun tiq'i'n Jesus t-xnaq'tzb'en ti'jxi' nintnam, tzmax kpon B'etanya, ejawtzun tiq'i'n Jesus tq'ob' twitz kya'j ex e'kub' tk'i'wla'n.", "51": "Tetzunj intoq che tk'i'wla'n, o'kx tel lq'e kyk'etz ex xiq'i'n toj kya'j.", "52": "Kyb'ajlenxi'tzun k'ulun te, anjkyi'j toj Jerusalen inxi'xtoq che tzalaj.", "53": "Ex jachq'altoq ate' toj tja Dyos, intoq jawkyajwali'n Qman Dyos."}