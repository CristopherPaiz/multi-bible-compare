{"1": "<pb/>Tojtzun jun q'ij intoq q'on Jesus xnaq'tzb'il kye xjal toju' tja Dyos ex intoq tq'o'n b'a'n tpakb'alil, eponju' kynejel pale exqe' xnaq'tzal kawb'il, kyuk'i'lju' tijwnaq,", "2": "ex xikyma'n te Jesus: <pb/>—¿Alkye xiq'onte toklena tu'n tb'inchanteju'ya lu? chechij.", "3": "<pb/>Xi'tzun ttzaq'we'n Jesus kye: <pb/>—Ikxwe' kxe'l nqani'n jun nxjele' kyeye'. Kytzaq'wentze':", "4": "¿Alkye tzaj chq'onte Xwan jawsal a', ma a Dyos mujqa aye' xjal? chij.", "5": "<pb/>E'aq'witzuntz wuljel kyxolx: Qama txiqtzaq'we'n qa a Dyos tzaj chq'onte, oktma': ¿Tiqu'ntzun min eokslane' te? chilo.", "6": "Ex lay b'ent t-xiqma'n qa aye' xjal, qu'n jaku' qokub' kyb'yo'n xjal toj ab'j, qu'n kykyaqil xjal oksla'n kyu'n qa jun t-sanjelal Dyos toqju' Xwan, chechij.", "7": "Xikytzaq'we'ntzuntz qa min b'i'n kyu'n alkye tzaj chq'onte Xwan jawsal a'.", "8": "Xi'tzun ttzaq'we'n Jesus kye: <pb/>—Ex lay txinma'nwe' kyeye' alkye tzaj q'onte woklene' tu'n nb'inchanteye' lu, chij.", "9": "<pb/>Aq'witzun Jesus yolil kye xjal, xitma'n techlal lu: Jun xjal b'ajx tawa'n tawal, xitq'o'ntzuntz majin kye junjun aq'unal ex xi' toj jun tb'e najchaq.", "10": "Tetzunj tpon tq'ijlalil, tzaj tchq'o'n jun tmajin qanilteju' twitz awal ati tu'n txikyq'o'n aq'unal teju' tajaw; aye'tzu'n aq'unal eokten b'yolte ex anj kychq'o'nti'j mixti'te xikyq'o'n te.", "11": "Tzajtzun tchq'o'n tajaw juntl tmajin; ex ikx b'aj kyili'n, b'aj kyb'yo'n ex anj kychq'o'nti'j mixti'te xikyq'o'n te.", "12": "Tzajx tchq'o'n juntl, ex ikx b'aj kyk'ixb'sa'n aq'unal tx'otx' ex exkyjwo'n ti'jxi' awal.", "13": "<pb/>Tmatzun tajaw tx'otx'tz: ¿Titi' knse'ye'? Kxe'l nchq'o'ne' nk'wale' k'u'jla'nxi'x wu'ne'; qajlo che nimal te, chij.", "14": "Tetzunj kyka'yinte aq'unal tx'otx', kyma kyxolx: Ate' lu kk'molte etzb'il; qb'yoku', tu'ntzun tkyaju' tx'otx' qe, chechij.", "15": "Etz kyiq'i'ntzuntz ti'jxi' awal ex kub' kyb'yo'n. <pb/>¿Ti'tzunkye' nkyxima'n, ti'tzuloti' ktb'incha' tajaw awal?", "16": "Tzulku' ex che kb'el tb'yo'n aq'unal na'j, ex kxe'l tq'o'n tqan awal kye txqantl xjal, chi Jesus. <pb/>Tetzunj kyb'inte ja'lu, kyma: <pb/>—¡Miwtjun xtaj Dyos tu'n tjapun kju'na'j! chechij.", "17": "<pb/>Atzunte Jesus xika'yin kyi'j ex tma: <pb/>—¿Ti'tzu'n tz'elpuna' ntma'n kyoju' Tu'jil kjalu?: <pb/><t>Aju' ab'j selkyik'o'n b'inchal ja</t> <t>matxi' tz'ok te ab'j nimxi'x toklen.</t>", "18": "<pb/>Alkyexku' makub' tz'aq tib'aju' ab'j lu, majx kb'el b'uchj; qatzun makub' tz'aqju' ab'j tib'aj jun xjal, majx kb'el quqix tjaq', chi Jesus.", "19": "<pb/>Kyajb'iltoqju' kynejel pale exqe' xnaq'tzal kawb'il tu'n ttzyet Jesus kyu'n texju' kmuj lu, qu'n elkynik' ti'j qa kyi'jtoq nyolina' techlal lu. Exob'tzun kye xjal.", "20": "<pb/>Epon kychq'o'n junjun nenul toj ewaj, naku'j ichan tnik'alkyi'j, naqxwitlo tu'n tel yal jun til Jesus kyu'n toju' tyol, tu'n t-xikyiq'i'n toj tq'ob'ju' kawil aj Rom.", "21": "Xikyqani'n xjal lu te Jesus: <pb/>—Xnaq'tzal, b'i'n qu'ne' tojxi'x tu'me'lju' intma'na ex nb'ajx t-xnaq'tza'na, ex mya nt-xnaq'tza'na kyajb'il xjal. Axxi'x a nt-xnaq'tza'na tb'eyil Dyos.", "22": "¿Ma b'a'n tu'n qchjonteye' chojb'il te ninimaqkawil aj Rom mujqa mya? chechij.", "23": "<pb/>Eltzun tnik' Jesus ti'ju' kyxim myab'a'n, xitma'n kye:", "24": "<pb/>—Kyek'untze' jun pwaq weye'. ¿Alqilb'ilal tok ti'j ex alqb'i tz'ib'a'n ti'j? chij. <pb/>Xikytzaq'we'n te: <pb/>—Tilb'ilal ex tb'i ninimaqkawil, chechij.", "25": "<pb/>Xi'tzun tma'n Jesus kye: <pb/>—Kyq'onxe' te ninimaqkawil aju' tex ninimaqkawil, ex kyq'onxe' te Dyos aju' te Dyos, chij.", "26": "<pb/>Ex mixti'xte jun til Jesus elyal kyu'n toju' b'aj tma'n kye xjal tu'nwt ttzyet kyu'n, eb'jaw lab'ti ti'ju' tzaq'web'l tu'n ex mixti'tlte kyma.", "27": "<pb/>Yajxi'tzuntl e'pon junjun sadusey tk'etz Jesus. A nkyma'n Saduseyju' qa lay che jaw anq'in kyimni; qu'mtzun xikyma'n jun b'aj kjalu:", "28": "<pb/>—Xnaq'tzal, kyej ttz'ib'a'n Moyses qama kyim jun ichan mjeb'ni tuk'i'l t-xu'jil ex min xten jun tk'wal tuk'i'l, ati tu'n tmje itz'inb'aj tuk'i'l t-xu'jil qtzan ttzik tu'ntzun tten tk'wal tuk'i'l te tk'wal qtzan ttzik.", "29": "Atitzun jumaj ate'toq wuq ichan kyitz'inkyib', mjeju' tnejel kytzik, ex kyim mixti'x kyej tk'wal.", "30": "Mjeju' tkab' k'walb'aj tuk'i'l t-xu'jil qtzan ttzik, ex kyim mixti'x kyej tk'wal,", "31": "ex mjeju' toxi'n tuk'i'l t-xu'jil qtzan kytzik, ex ikx b'ajkye txqantlju', kykyaqilxtzu'n wuq ichan eb'aj kyim mixti'x ekyej kyk'wal.", "32": "Yajxi'tzuntl kyimju' qya.", "33": "Ajtzun kyjaw anq'in, ¿alqxu'jil xi'xtzun k'okyela' qya lu, extzunqa ale'xju' wuq ichan emje tuk'i'l? chechij.", "34": "<pb/>Xittzaq'we'n Jesus kye: <pb/>—Inche mjekye ichan kyuk'i'l qya toju' chwinqlal ja'lo;", "35": "aye'tzunkye' b'a'n toj twitz Dyos tu'n kytzalaj toju' chwinqlal tzul, ajkyjaw anq'in, b'a'ntzun ichan mo qya, mixti' tu'n kymjetl,", "36": "qu'n lay che kyimtl. Ikyche okyela' kse'nqe' anjl, ex che okyel te tk'wal Dyos tu'nju' mache jaw anq'in.", "37": "Expe' aku' Moyses, ja ntma'na' tej intoq k'ent q'aq' ti'ju' ch'i'x k'ul, intyek'u'n qe qa nche jaw anq'in kyimni. Atzu' ntma'na' qa a Qman Dyos ja k'uluna' Ab'raam, Isaak ex Jakob'.", "38": "¡Ex mya Dyos kye kyimni, kye itz'qe', tu'n kykyaqil itz'qe' te!", "39": "<pb/>Xikyma'n junjun xnaq'tzal kawb'il te: <pb/>—B'a'nxi'x chik'b'ab'ente tu'na Xnaq'tzal, chechij.", "40": "<pb/>Ex min eoktentl xjelul te.", "41": "<pb/>Xi'tzun tqani'n Jesus kye: <pb/>—¿Tiqu'ntzun nq'manjtz qa tyajajil Dab'iju' Krist?", "42": "A pena' Dab'i q'mante kyoju' tu'jil b'itz, kjalu: <pb/><t>Intma'n Qman Dyos te Wajawe':</t> <t>Qeku'ya toj nb'anq'ob'e',</t>", "43": "<t>Tzmax ajkykub' nq'o'ne' tajq'oja</t> <t>kyjaq' tqana, chij.</t>", "44": "<pb/>¿Se'n taq'witzun ktzulela' Krist ti'j tyajajil Dab'i, extzun ax Dab'i inq'mante qa Tajaw? chij.", "45": "<pb/>Kykyaqilju' xjal intoq che b'in, ex xitma'n Jesus kye t-xnaq'tzb'en:", "46": "B'a'nqe'xe' kyeju' xnaq'tzal kawb'il, axi'x kyajb'ilju' tu'n kyb'et tuk'i'l kyxb'alun ku'j, ex kyajb'il tu'n kyq'olb'en xjal kye tuk'i'l ninb'il kyoj xky'ichb'e. Nche kyjyo'n q'uqb'il te oklenj kyoj ja te k'u'lb'il ex etb'anil q'uqb'il kyoj wan;", "47": "ex nche elkyiq'i'n kyjaju' qya kyimni kychmil, tu'ntzun lalun tz'el kynik'tzil inxi'x che na'n Dyos nimtoj. Nimxi'x tz'e'ysb'il kywitz tzul, chi Jesus."}