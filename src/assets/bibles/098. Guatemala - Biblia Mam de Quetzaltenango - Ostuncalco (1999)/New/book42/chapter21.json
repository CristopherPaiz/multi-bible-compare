{"1": "<pb/>Intoq ka'yin Jesus kyi'ju' q'inun nku'x kyq'o'n pwaq toju' tkb'el oyaj,", "2": "ex til jun qya prow kyimni tchmil intoq ku'x tq'o'n kab'e' tal pwaq q'ank'uxb'il.", "3": "Tmatzuntz: <pb/>—Axxi'x kxe'l nma'ne' kyeye', aju' qya prow kyimni tchmil lu nimxi'x xkub' tq'o'n kyekywitz kykyaqil;", "4": "kykyaqilxju' xjal nkub' kyq'o'n kyoyaj aju' min nb'aj kyu'n, atzunte' qya lu, toju' tprowil, makub' tq'o'n tkyaqilju' ati te tu'n tanq'in, chij.", "5": "<pb/>Intoq che yolin junjun ti'ju' tja Dyos, tu'nju' xa'wanqeku'xi'xju' ab'j ti'j exqe' oyaj e'pon q'o'n wiqb'ilte. Tma Jesus ti'j:", "6": "<pb/>—Tzul tq'ijlalil lay kyejten jun ab'j tib'aj juntl ab'j ti'ju' nkyka'yine' lu. Tkyaqil kb'el xitj, chij.", "7": "<pb/>Xi'tzun kyqani'n t-xnaq'tzb'en te: <pb/>—Xnaq'tzal, ¿jtojtzun japun ja'lu? ¿Ti'tzun techlal qa xi'kyul kanunju' ti'xti' lu? chechij.", "8": "<pb/>Xi'tzun ttzaq'we'n Jesus kjalu: B'a'nqe'xe' naq che kub' sb'u'ne'. Qu'n che ul txqan k'okyel kyq'o'n kyib' naku'xwitloj ayine'. Okkyma': Ayine' Krist, ex Matxi' tzulkanun tq'ijlalil, chechij. Lalun che'x lpeye' kyi'j.", "9": "Ex ajkyb'inteye' tqanil q'oj ex ch'exb'eb'l, lalun che xob'e', ati tu'n tik'te' lu nejtl; na'mxtoqtzun tjapunte' b'ajsb'il q'ij, chij.", "10": "<pb/>Xitljo'n tq'umji: Kq'ojil jun nintnam ti'j juntl ex kq'ojil tnam ti'j juntl.", "11": "Tzul kyejnajnab' kuw, ex we'yaj ex yab'il toj chukchaq najb'il, ex che q'ancha'lixel ti'xti' xob'ajilx twitz kya'j ex nimaq techlal.", "12": "<pb/>Na'mxtoqtzun kyik' ja'lu, k'okyel kyq'ob' xjal kyi'je' ex kjyonjtzel toj kyq'ije' kyu'n. Chexe'l q'i'ne' toj xjel kyoj ja te k'u'lb'il, che okyex q'o'ne' toj kars ex che pomel q'i'ne' kywitz nimaqkawil ex kywitz kawil tu'npaje'.", "13": "Ikytzu'n ktenb'el anb'il kyeye' tu'n kytziyane' wi'je'.", "14": "Kyq'onku'ye' toj kyanmiye' tu'n lalun che ximanaje' nejtl titi' kxe'l kyma'ne',", "15": "qu'n kxe'l nq'o'nwe' yol tuk'i'l nim nab'l kyeye', layx b'ent kytzaq'wet kyu'n kyajq'oje'.", "16": "Aye'kupe' kymane', kytzike' mo kyitz'ine', kywitze'le' mo kamiwe', che xe'lq'onkyeye' toj kyq'ob' xjal. Che kb'el b'yo'n junjunkye' kyu'n,", "17": "ex che elel ik'o'ne' kyu'n kykyaqil xjal tu'npaje';", "18": "laytzun kub'naj junkye' t-xya'mal kywi'.", "19": "¡Che we'ku'ye' b'a'nxi'x, tu'n kyklete'!", "20": "<pb/>Ajkyka'yinteye' txoli'ntlti'j Jerusalen kyu'n xjal te q'oj, kanex toj kywitze' qama ponju' kmuj tu'n tkub' xitu'n.", "21": "Lwixtzun che b'ajx oqju' ate' toj Juda kyoj nimaq k'ul; exqe' ate' toj Jerusalen, lwix che etz oq toju' nintnam, exqetzu'n ate' toj kojb'il, lalun tz'anjtz kyi'j toju' nintnam.", "22": "Qu'n tq'ij tz'e'ysb'il witzb'ajte', tu'n kyjapun tkyaqilju' tz'ib'a'n kyoj Tu'jil.", "23": "¡Qab'anx kywitzju' qya ch'onwi'qe' mujqa ate' kyal nche ch'u'n toju' tq'ijlalil lu! Qu'n nim k'ixk'oj tzul ex tz'e'ysb'il witzb'aj kuwxi'x ti'ju' tnam lu.", "24": "Junjun che kb'el b'yo'n tu'n k'uẍtx'e'nb'il, aye'tzun txqantl che xe'lq'i'n toj kars kyoj kykyaqil nimaqtnam; ex kb'ajel txa'ju'n Jerusalen kyu'n xjal min nche niman te Dyos tzmax ajtjapun tq'ijlalil xiq'o'n kye.", "25": "<pb/>Che ul techlal ti'ju' q'ij, ti'ju' xjaw ex kyi'ju' che'w; ex kyupjel kyuk'i'lju' xjal twitz tx'otx' kyoju' nimaqtnam ex che b'ajel xob' tu'n tq'ojq'ojilju' ninnjab' ex ttolob' kuwxi'x.", "26": "Majx che b'elnumju' xjal tu'n xob'el ajtkub' kyxima'nju' tzul ti'ju' twitz tx'otx'; qu'n okpe' che yukchelju' ipumalj twitz kya'j.", "27": "Chin ka'yinjtzel tzuntze' ayine' Tk'wal Dyos ajntzaje' toju' muj tuk'i'l nim wipumale' ex wajwalile'.", "28": "Ajttzyet kyik'ju' ti'xti' lu, kykuwsam kyk'u'je' ex kywab'anktz ti'j kywi'ye', qu'n xi' tul kanun tzaqpib'l kyeye', chi Jesus.", "29": "<pb/>Ex kub' tq'o'n yek'b'il lu kye: Kyka'yinxpe'ye' tqan iw, mujqa alkyexju' juntl tze.", "30": "Ajkyka'yinteye' ajttzaj t-xul, inel kynik'e' qa xi' tetz jb'alil.", "31": "Ikxtzun tu'me'lju', ajkyka'yinteye' nche ik'ju' ti'xti' lu, kaneku' toj kywitze' xi' tul kanun tkawb'il Dyos.", "32": "<pb/>Axxi'x kxe'l nma'ne' kyeye', na'mxtoq kyb'ajkyimju' xjal ate' ja'lo ajtb'jik' tkyaqil ja'lu.", "33": "Che b'ajelkye' kya'j ex tx'otx', aye'tzunwe' nyol ilti'j che japumel.", "34": "<pb/>B'a'nqe'xe', lalun che okju' achb'il toj kyanmiye', ex tx'ujte'n ex lalun b'ajx kyk'u'je' toju' chwinqlal ja'lo, qu'n jaku' mikynab'ene' ajtulju' tq'ijlalil lu", "35": "kse'n jun xpatxab'. Qu'n tzul kyib'aj kykyaqilju' najlqe' twitz tx'otx'.", "36": "Kyb'incham kytene', che na'nqe' Dyose' tkyaqil kmuj, tu'ntzun ktzaqpaje' te tkyaqilju' ti'xti' che ik'el ex tu'n tb'ant kyyek'unte kyib'e' nwitze' ayine' Tk'wal Dyos, chi Jesus.", "37": "<pb/>Intoq q'on xnaq'tzb'il Jesus toju' tja Dyos te q'ijtl, atzu'n te qonik'an intoq kyejten twi' witz Olib'o tb'i.", "38": "Ex kykyaqil xjal b'a'nprimtoq nche'x toju' tja Dyos b'ilte xnaq'tzb'il ntq'o'n Jesus."}