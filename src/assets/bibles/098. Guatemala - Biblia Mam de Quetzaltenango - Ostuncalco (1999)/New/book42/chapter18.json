{"1": "<pb/>Xitma'n Jesus jun techlal kye tu'n txi' t-xnaq'tza'n qa ati tu'n kna'n Dyos kukxju' ex lay tz'anjtz tikk'u'j.", "2": "Xitma'n kye: Atitoq jun ajkawil tojun tnam mixti'x nxob' te Dyos ex mixti'x kyoklen xjal te.", "3": "Ex atitoq jun qya kyimni tchmil tojxju' tnam lu, atitoq q'oj ti'j, pon twitz ajkawil qanilte tu'n tb'inchanjtz tnik'alilti'j ti'ju' tajq'oj.", "4": "Mixtzunti'x xitb'i'n ajkawil tqanb'etzju' qya toj b'a'npun q'ij, yajxi'tzuntl kub' t-xima'n: Maskye min nchin xob'e' te Dyos ex mixti' kyoklen xjal weye',", "5": "kukxna' tul qya lu, oknkla'ye' tu'ntzun lalun tzultl, qu'n jaku' min wajb'iltle' tu'n tok nka'yi'ne' ajtutl, chij.", "6": "<pb/>Xitma'ntl Qajaw: A tma taq'wix ajkawil ja'lu.", "7": "Ja'lotzun, ¿Mlaytzun che tkol Dyosju' sk'o'nqe' tu'n, nche kub'san te q'ijtl ex q'onik'an? ¿ma yajtzunlo che tzajel ttzaq'we'n?", "8": "Lwiyxi'x che tzajel tklo'n. Ajtzun wule' ayine' Tk'wal Dyos, ¿Atixtoqtzunlo okslab'l twitz tx'otx'? chi Jesus.", "9": "<pb/>Xitma'n Jesus juntl techlal kye junjun, b'a'n kten toj kwitz tu'n nok kq'o'n kyib' qa tnik'alkyi'j, nche elkyik'o'n txqantl:", "10": "Exi' kab'e' ichan na'l Dyos toj tja Dyos: pariseyu' jun, atzu'n juntl jun peyul chojb'il te Rom.", "11": "Kub' we' parisey, na'n Dyos kjalu: Dyos, kxe'l nq'o'ne' chjonte teya qu'n mikxa'qine' se'nqe' txqantl, eleq' qe', b'inchal myab'a'n ex ajpajilqe', ex mikxa'qine' se'n peyul chojb'il te Rom lu.", "12": "Kamaj nchin mewayine' toj sman ex nxinq'o'ne' tlajoji'n tnej ti'j tkyaqilju' nkanb'a'ne', chij.", "13": "Atzunte' peyul chojb'il te Rom kyejten najchaqinin, mixpeti'x jaw ka'yin twitz kya'j, inpe' oktjuma'n ttzitk'u'j ex intoq tma'n: ¡Dyos, q'aq'antz tk'u'ja wi'je', aj ilqinwe'!, chij.", "14": "Kxe'l nma'ne' kyeye', apete' peyul chojb'il te Rom lu tnik'alte ti'j tej tanj tja, atzunte' parisey mya. Qu'n aju' ax njaw nimantetib', kb'el me'ssa'n; atzu'n nkub' tme'ssa'ntib', kjawil nima'n, chi Jesus.", "15": "<pb/>Ex eb'aj pon q'i'n tal k'wal tk'etz Jesus tu'n kyok tmko'n; tetzunj tok kyka'yi'n t-xnaq'tzb'en, e'okten myolkyeju' nche tzaj q'inkye k'wal.", "16": "Exi'tzun ttxko'n Jesus ex xitma'n kye: <pb/>—Chetzajku' k'walj nk'etze', lalun che oktene' myolkye, qu'n ate' tkawb'il Dyos kyeju' nche ok se'nqe' tal k'wal.", "17": "Axxi'x kxe'l nma'ne' kyeye', alkye min xtk'amu' tkawb'il Dyos kse'n jun tal k'wal, lay tz'ok toj, chi Jesus.", "18": "<pb/>Xit-xjelu'n junju' nejenel te Jesus kjalu: <pb/>—B'a'n Xnaq'tzal, ¿titi' tu'n nb'inchanteye' tu'n nkanb'anteye' chwinqlal tejumajx? chij.", "19": "<pb/>Xi'tzun ttzaq'we'n Jesus te: <pb/>—¿Tiqu'n nchin oka' tq'o'na te b'a'n? Mix-a'lo'te b'a'n, o'kxte Dyos b'a'n.", "20": "Tojtzqi'ntlqe'tl teju'ya chaq'b'il: Lalun tz'ajpajina, lalun b'yonxjala, lalun tz'alq'ana, lalun tziyana toj chajyolil, ex nimanktza tmana ex ttxuya, chi Jesus.", "21": "<pb/>Xitzun tma'n ichan te: <pb/>—Tkyaqil ja'lu nche japun wu'ne' ntzajlenxe' toj nku'xumale', chij.", "22": "<pb/>Tej tb'inte Jesus ja'lu, xittzaq'we'n: <pb/>—Atix juntl ti'xti' tu'n tb'inchanteya: k'ayinxa tkyaqilju' ati teya ex q'onxa kye prow. Ktenb'eltzun tq'inumaltza toj kya'j. Kuttzaj tzuntza ex lpeka wi'je', chij.", "23": "<pb/>Tetzunj tb'inte ichan ja'lu, jaw b'isun b'a'nxi'x, qu'n nimaq q'inuntoq.", "24": "Tej tka'yinte Jesus ikju'na'j, tma: <pb/>—¡Ch'uẍ tu'n kyokju' q'inun toj tkawb'il Dyos!", "25": "Lwiyxi'x jaku' tz'ex jun chej kamey toj t-xopajil jun b'aq, kyetwitz jun q'inun tu'n tok toj tkawb'il Dyos, chij.", "26": "<pb/>Aye'tzu'n eb'inte xikyqani'n te: <pb/>—¿Alkyetzun kb'antel tklet? chechij.", "27": "<pb/>Xittzaq'we'n Jesus kye: <pb/>—Aju' layx b'ent toj kywitz xjal kb'entel tu'n Dyos, chij.", "28": "<pb/>Xitma'n Luch te: <pb/>—Taye, mab'ajkyaj qq'o'nqe' tkyaqil ti'xti' qeye' ex maqo oklpeye' ti'ja, chij.", "29": "<pb/>Xittzaq'we'n kye: <pb/>—Axxi'x, alkyexku' makyej tq'o'n tja, t-xu'jil, ttzik mo titz'in, tman mo tk'wal, naq tu'n tpaju' tkawb'il Dyos,", "30": "nimxi'xtl oktk'ma' toju' tchwinqlal ja'lo, ex ktk'ma' chwinqlal tejumajx toju' chwinqlal tzul.", "31": "<pb/>Exittxko'n Jesus kab'lajoj t-xnaq'tzb'en oqe'kxkye ex xitma'n kye: Maqo'x ja'lo Jerusalen, jakjapumela' tkyaqilju' tz'ib'a'n kyu'n t-sanjelal Dyos wi'je' ayine' Tk'wal Dyos.", "32": "Chin xel q'o'ne' toj kyq'ob' najchaq xjal, ex che xmayil wi'je', chin okyel kyili'ne' ex k'okyel kytzub'a'n wi'je'.", "33": "Chin b'ajel kyjuma'ne' ex chin b'el kyb'yo'ne'; tojtzun toxi'n q'ij chin jawil anq'ine', chij.", "34": "<pb/>Mixti'x kane ja'lu toj kywitz, ex mixtoqti' b'i'n kyu'n titi' tz'elpuna', qu'n mixtoqti'x tu'me'l tu'n tkane toj kywitz.", "35": "<pb/>Tej atitltoq Jesus nqayin Jeriko, atitoq jun moẍ q'uqli ttzi b'e ex intoq mon,", "36": "tej tb'inte nimtoq xjal nche ik', xitqani'n ti'toqju' nb'aj.", "37": "Xikyma'n xjal te qa atoq Jesus aj Nasaret ljo'n tik' atzu',", "38": "xi'tzun ẍch'in te: <pb/>—¡Jesus, Tk'wal Dab'i, q'aq'antz tk'u'ja wi'je'! chij.", "39": "<pb/>Aye'tzu'n xjal nejlqe' intoq xikymyo'n tu'ntoq lalun ẍch'in, atzunte jaw ẍch'inxi'xtl: <pb/>—¡Tk'wal Dab'i, q'aq'antz tk'u'ja wi'je'! chij.", "40": "<pb/>Atzunte Jesus kub' we' ex xitma'n tu'n ttzaj q'i'n tk'etz. Tetzunj atitltoq nqaku' tk'etz, xitqani'n Jesus te:", "41": "<pb/>¿Titi' tajb'ila tu'n nb'inchanteye' ti'ja? chij. <pb/>Xittzaq'we'n moẍ te: <pb/>Taye, wajb'ile' tu'n nka'yine', chij.", "42": "<pb/>Xi'tzun tma'n Jesus te: <pb/>—¡Ka'yina! tu'n tokslab'la xq'aneta'ya, chij.", "43": "<pb/>Textzu'n kmoj lu ka'yinju' moẍ, ex xilpe ti'j Jesus intoq jaw tajwali'n Dyos. Ex kykyaqilju' xjal e'lonteju' lu, intoq jawkyajwali'n Dyos."}