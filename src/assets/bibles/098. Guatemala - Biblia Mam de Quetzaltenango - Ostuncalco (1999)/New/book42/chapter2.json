{"1": "<pb/>Etz jun chaq'b'il toju' tq'ijlalil lu tu'n ninimaqkawil Akust, tu'n tjaw jun kyajlal kkyaqil xjal.", "2": "Jawju' tnejel kyajlal xjal lu tej atoq Kyirin kawil toj Sirya.", "3": "Kkyaqil xjal atitoq tu'n kxi' tz'ib'al kyb'i tojilex ktanam.", "4": "<pb/>Qu'mtzun, etz Jse toju' tnam Nasaret, toj tx'otx' Kaliley ex xi' B'elen, toj tx'otx' Juda, ja itz'ja' nimaqkawil Dab'i, qu'n tyajajil Dab'i toqu' Jse.", "5": "Xi' atzu' tz'ib'al tb'i, tuk'i'l Mariy ju' t-xu'jil, ch'onwi'toq.", "6": "Tetzunj ate'toq B'elen, pon q'ij tu'n titz'ji tal Mariy.", "7": "Atzuntzu' itz'ja' tnejel tal, kub' tb'altz'i'n toju' tan ex kub' tkuẍb'a'n toj twab'l chej, qu'n min knet jatu'n kkyeja' tojun ja.", "8": "<pb/>Ate'toqtzun jte' k'ik'lel nqayin tk'etz B'elen, intoq che xq'uqin kyrit qonik'an toj kojb'il.", "9": "Naqx minab'en tkub' tyek'u'ntib' jun tanjl Qman Dyos kwitz, ex tzaj qoptz'aju' tajwalil Dyos kyi'jile; majxtzun eb'ajxob'.", "10": "Tzajtzun tma'n anjl kye: Lalun che xob'e', qu'n matzaj wiq'i'ne' jun tb'anilxi'x tqanil kyeye', kkyaqil xjal che tzalajel tu'n:", "11": "Matxi' tz'itz'ji jun klolkyeye ja'lo toju' ttanam Dab'i, aju' Krist, ju' Qajaw.", "12": "A techelju' kyeye', kknetelju' ne'ẍ kyu'ne' b'altz'i'n toj tan ex kuẍli tojun twab'l chej, chiju' anjl.", "13": "<pb/>Textzu'n kmoj lu kub' kyek'u'n kyib' txqantl anjl eb'ajtzaj toj kya'j tk'etzju' anjl ntoq yolin, intoq jawkyajwali'n Qman Dyos kjalu:", "14": "<pb/><t>¡Ajwalinjtzxwit Qman Dyos te toj kya'j!</t> <t>¡Tenxwit nak'b'il kyeju' xjal twitz tx'otx' sajlaq tk'u'j Dyos kyi'j! chechij.</t>", "15": "<pb/>Tetzunj tanjkyi'ju' anjl toj kya'j, e'aq'wiju' k'ik'lel q'malte kxolilex: <pb/>—Qo'qe'ye' B'elen ka'yilte xb'aj lu, aj saj tma'n Qman Dyos tqanil qe, chechij.", "16": "<pb/>Ojqeltzun kb'ajx ex knet Mariy ex Jse kyu'n, tuk'i'lju' ne'ẍ kuẍli toj twab'l chej.", "17": "Tej klonte, e'okten q'malteju' tma anjl kye ti'ju' ne'ẍ,", "18": "ex kkyaqilju' eb'inte eb'jaw lab'ti ti'ju' b'aj kma'n k'ik'lel.", "19": "Majx kyej tenju' lu toj tanmi Mariy, intoq ximan ti'j.", "20": "Anjtzun kyi'ju' k'ik'lel, intoq jawkynima'n Qman Dyos ex njaw kyajwali'n tu'n tkyaqilju' matxitoq kb'i ex matxitoq kyil, tkyaqil ikb'aju' kse'nx tzaj q'ma'n kye.", "21": "<pb/>Te wajxaq q'iju' ne'ẍ tej tokq'o'n techel ti'j tchib'jil, ex Jesus tb'i okq'o'n, axju' tb'i ojetoq tma anjl te Mariy na'mxtoq tok ch'onwi'.", "22": "<pb/>Tetzunj tjapun tq'ijlalil tu'n kẍtilsante kyib' se'nx ntma'n toj tkawb'il Moyses, xikyiq'i'n ne'ẍ Jesus Jerusalen tu'n txi'q'et te Qman Dyos.", "23": "Kyb'incha ja'lu qu'n iktz'ib'a'n toj tkawb'il Qman Dyos kjalu: Tkyaqil tnejel k'wal q'a kxel q'et te Dyos, chij.", "24": "Exi'tzun q'olteju' chojb'il q'ma'n toj tkawb'il Qman Dyos: kab'e' xlak'uk' mujqa kab'e' tal paloms.", "25": "<pb/>Najlitoq jun ichan Simeon tb'i toj Jerusalen toju' tq'ijlalil lu. Tnik'altoqti'j ex nniman te Dyos, intoq ayon tu'n ttzaqpetju' tnam Israel. Atitoqju' Xewb'aj Xjan tuk'i'l Simeon,", "26": "ex ojetoq tzaj yek'u'n te qa tzmaxi' kkyimel ajxi' tlonte twitz Krist.", "27": "Xi'tzun Simeon toj tja Dyos, atitoq Xewb'aj Xjan tuk'i'l; ex tej txiq'i'n ne'ẍ Jesus kyu'n tman, tu'n tjapunju' ntma'n toj kawb'il,", "28": "jaw tchle'n Simeonju' ne'ẍ ex jaw tajwali'n Qman Dyos, kjalu:", "29": "<pb/><t>Matxi' japunju' tziya'ntl tu'na ja'lo, Nman Dyos:</t> <t>b'a'n tu'n nkyime' ja'lo, mixti'tl nb'ise'.</t>", "30": "<t>Qu'n matxi' wile' kolb'il</t>", "31": "<t>ju' matxi' tzyet tb'inchanteya</t> <t>kywitzku' kkyaqil tnam,</t>", "32": "<t>aju' spik'un ktxaqul kye nimaqtnam</t> <t>ex k'okyel te tajwalilju' tnam Israel, chi Simeon.</t>", "33": "<pb/>Majx e'jaw lab'tiju' tman ex ttxu Jesus tej t-xikb'i'nju' tma Simeon ti'ju' ne'ẍ.", "34": "E'kub' tk'i'wla'n Simeon, ex xitma'n te Mariy ttxu Jesus kjalu: <pb/>—Q'o'ntlte' k'wal lu tu'n kyjaw tz'aq mujqa tu'n kjawe' nim xjal toj Israel tu'n. K'okyel te jun techel nim xjal che elel ik'onte,", "35": "tu'ntzun kq'ancha'lin kyxim nim xjal. Tkyaqiltzun ja'lu k'okyel kse'n jun k'uẍtx'e'nb'il teya, kk'ixb'el tanmiya tu'n, chi Simeon.", "36": "<pb/>Ex atitoq jun qya atzu' Ana tb'i t-sanjel Dyos, tmyal Penwel, kxol tnej tyajajil Aser. Tijwnaqxi'xtoq. Tzmaxtoq txin tej tmje, ex najan wuq ab'q'i tuk'i'l tchmil;", "37": "matxitoqtzun b'ent kyajnaq kyaje' (84) ab'q'i tkyimlen tchmil, nanq'in tjunal. Majxtoq ati toj tja Dyos, intoq ajb'en te Dyos q'ijtl ex qonik'an, toj mewayi'n ex na'j Dyos.", "38": "Ex pon Ana tojxju' kmuj lu, aq'wi q'ol chjonte te Dyos ex okten yolil ti'ju' ne'ẍ Jesus kye kkyaqilju' ntoq che ayon tu'n ttzaqpet Jerusalen.", "39": "<pb/>Tetzunj kb'inchante tkyaqilju' ntma'n toj tkawb'il Qman Dyos, anjtlkyi'j toj Kaliley, tojku' ktanam Nasaret.", "40": "Intoq ch'iyju' k'wal ex intoq okxi'x tipumal, atixi'xtoq tnab'l ex atitoq t-xtalb'il Dyos tib'aj.", "41": "<pb/>Intoqtzun che'xju' tman Jesus tkyaqil ab'q'i Jerusalen ik'salte tq'ij Tzaqpib'l.", "42": "Ex tej tel kab'lajoj ab'q'i Jesus, exi' kkyaqil Jerusalen, kse'nx nkb'incha'n toju' ninq'ij lu.", "43": "Tetzunj tb'aju' ninq'ij lu, tej kb'aj anj kyja, kyejten k'wal Jesus Jerusalen, ex min kyilju' tman tej tkyej.", "44": "Toj knab'l qa ajuntoq Jesus nb'et kyxol xjal, jun q'ij eb'et; tetzunj tb'aj kjyo'n kyxol kwitze'l ex kyxolilex ojtzqi'nqe' kyu'n,", "45": "mixti'x knet kyu'n. Anjtzun kyi'jtz Jerusalen jyolte.", "46": "<pb/>Tb'ajlenxi'tzun oxe' q'ij tknet kyu'n toj tja Dyos, q'uqlitoq kxolju' xnaq'tzal kawb'il, intoq b'in kye ex nxjelun kye.", "47": "Intoq che lab'ti kkyaqilju' nche b'in te tu'nju' k'atztwi' ex kyi'ju' ttzaq'web'l.", "48": "Ejawtzun sak'puju' tman ti'j tej t-xikyka'yi'n; xi'tzun tma'n ttxu te kjalu: <pb/>—Wal, ¿Tiqu'n xtb'inchaju'ya lu qeye'? Lu tmana ex ayine' nxi'x qojyone' nqob'isune' ti'ja, chij.", "49": "<pb/>Xi'tzun ttzaq'we'n Jesus kye: <pb/>—¿Tiqu'n nchin kjyo'na'ye'? ¿Ma mitzun jun b'i'n kyu'ne' qa ati tu'n ntene' toj taq'un Nmane'? chij kye.", "50": "<pb/>Mixtzunti'x ekane ti'ju' xitma'n kye.", "51": "<pb/>Anjtzun ti'jtz kyuk'i'l Nasaret, axtzuntzu' anq'ina', intoq niman kye toj tkyaqil. Majxtzun e'kyajten tkyaqil ja'lu toj tanmi ttxu.", "52": "Intoq ch'iy Jesus ex intoq tenxi'x tnab'l, ex b'a'n ela' twitz Dyos ex kwitz xjal."}