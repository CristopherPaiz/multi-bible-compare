{"1": "<pb/>Nojnitoq Jesus tu'n Xewb'aj Xjan, anjtz ttzi nin a' Jordan, ex xiq'i'n tu'n Xewb'aj toj chq'ajlaj.", "2": "Ten kab'naq q'ij atzu', ex ok toj joyb'ilti'j tu'n tajaw il. Mixti'x wan toju' tq'ijlalil lu, tzajtzun we'yaj ti'j.", "3": "Xi'tzun tma'n tajaw il te: <pb/>—Qa tk'wal Dyos xi'xa, q'manxa kye ab'j lu tu'n kjaw b'ent te wab'j, chij.", "4": "<pb/>Xi'tzun ttzaq'we'n Jesus te: <pb/>—Intma'nte' toj Tu'jil kjalu: Myanaq o'kx tu'n wab'j k'anq'ila'te xjal, chij.", "5": "<pb/>Xi'tzun q'i'n Jesus tu'n tajaw il, ex tojun kmujx eb'ajxtyek'u'n kkyaqilju' tnam twitz tx'otx' te Jesus,", "6": "xitma'n te: <pb/>—Kxe'l nq'o'ne' tkyaqil kyipumal ex kyoklenju' tnam lu teya. Qu'n tzajni q'o'n weye', ex kxe'l nq'o'ne' ja wajb'ila'ye' tu'n txinq'o'ne'.", "7": "Tkyaqil kxe'l nq'o'ne' teya qama kub' mejeya exqa mak'uluna weye', chij te Jesus.", "8": "<pb/>Xittzaq'we'n Jesus te kjalu: <pb/>—Intma'nte' toj Tu'jil kjalu: K'uluna teku' Dyos Manb'aj janajb'ena'ya, ex o'kxtzu' tz'ajb'ena'ya te, chij.", "9": "<pb/>Xiq'i'ntzuntz toju' nintnam Jerusalen tu'n tajaw il, jaxtiq'i'n tib'aj tja Dyos janajchaqxi'x tokxa', ex xitma'n te: <pb/>—Qa axxi'x Tk'wal Dyosa, xonku'x tib'a tzalu;", "10": "qu'n ina' tma'n toj Tu'jil kjalu: <pb/><t>Che tzajel tchq'o'nte Dyos tanjl</t> <t>tu'n txi' ka'yi'na ex tu'n tklonjtza kyu'n.</t>", "11": "<t>Kjawil tzyu'na kyu'n,</t> <t>tu'n lalun tokpaj tqana ti'j jun ab'j, chij.</t>", "12": "<pb/>Xittzaq'we'n Jesus te kjalu: <pb/>—Ex intma'n toj Tu'jil: lalun tz'ok tq'o'na Dyos Manb'aj janajb'ena'ya toj joyb'ilti'j, chij.", "13": "<pb/>Tetzunj min knet juntl tu'me'l tu'n tajaw il tu'n tkub' tz'aq Jesus tu'n, eltpa'n jte' q'ij tib' ti'j.", "14": "<pb/>Anjtzun ti'j Jesus Kaliley, nojni tu'n Xewb'aj Xjan, ex intoq q'manjtz tqanil ti'j toj tkyaqilju' tx'otx' ti'jile.", "15": "Intoq q'on xnaq'tzb'il kyoj ja te k'u'lb'il jachaq npona', ex kkyaqil xjal nche lab'ti ti'j.", "16": "<pb/>Pon Jesus toju' tnam Nasaret jach'iya'. Okx toju' ja te k'u'lb'il toj q'ij te ojlab'l, kse'nxtoq ntb'incha'n, ex jawe' ẍch'ilte Tu'jil tyol Dyos.", "17": "Xiq'o'n anb'il te tu'n tjaw t-ẍch'i'n toju' tuj Isayiy t-sanjelal Dyos, ex tej t-xitjqo'n, knet tu'n ja ntma'na' kjalu:", "18": "<pb/><t>Atiju' Xewb'aj te Qman Dyos wib'aje',</t> <t>tu'nju' machin t-xjansaye'</t> <t>tu'n txinma'ne' tpakb'al b'a'n kyeju' prow;</t> <t>machin tzaj tchq'o'ne' q'malte tqanil tzaqpib'l kyeju' jpu'nqe'</t> <t>jqolte kwitzju' moẍqe';</t> <t>ex tzaqpil kyeju' jtz'o'nqe'.</t>", "19": "<t>tu'n t-xinpakb'a'ne' tq'ijlalil xtalb'il tzul tu'n Dyos, chij.</t>", "20": "<pb/>Kub'tzun tjpu'n Jesus u'j, xitq'o'n teju' nonin toju' ja te k'u'lb'il, ex kub' qe. Kkyaqilu' ate'toq intoq che ka'yink ti'j Jesus.", "21": "Aq'witzuntz q'malte kye kjalu: <pb/>—Matxi' japunju' xkb'iye' ja'lo toj tyol Dyos, chij.", "22": "<pb/>Kkyaqil intoq che yolin b'a'n ti'j Jesus ex intoq che lab'ti kyi'ju' ti'xti' tb'anilxi'x ntoq che tma'n. Intoq che xjelun kxolx kjalu: <pb/>—¿Ma myatzun tk'wal Jse ja'lu? chechij.", "23": "<pb/>Xittzaq'we'n Jesus kye kjalu: <pb/>—Okpetzunlo ktzajel kma'ne' yol weye' kjalu: Q'anal, q'anam tib'a tib'xtib'a. Expelo ktzajel kyma'ne': B'inchamtzuna tzalu tojx ttanama, kse'nx oje qb'iye' b'aj tb'incha'na toj tnam Kaparnawum, chechiloye', chij.", "24": "<pb/>Ex xitljo'n tmante kjalu: <pb/>—Axxi'x kxe'l nma'ne' kyeye', mixti' jun t-sanjelal Dyos b'a'nwt nk'monjtza' tojx ttanam.", "25": "Axxi'x nimtoq te qya kyimni kychmil kyxol aj Israel tej tten Eliy t-sanjelal Dyos, tej min kub' jb'al toj oxe' ab'q'i tk'i' nik'jan, ex tzaj nin we'yaj toj tkyaqilju' tx'otx';", "26": "extzun min xichq'o'n Eliy tja junju' qya kyimni kychmil kyxol aj Israel, xi' xa' chq'o'na' tja jun qya kyimni tchmil aj Sarepta, nqayin tk'etz nintnam Sidon.", "27": "Ex ikx nimtoq xjal yab'qe' tu'n xlemtx'a'k kxol aj Israel tej tten Elisey t-sanjelal Dyos, extzun mix-a'lo' junkye q'anet, ate Naaman aj Sirya q'anet, chi Jesus.", "28": "<pb/>Kkyaqiltzu'n ate'toq toju' ja te k'u'lb'il, tzaj ktx'u'jil b'a'nxi'x tej kyb'inte ja'lu.", "29": "Eb'jawe'tzuntz, exkyiq'i'n Jesus ti'jxi' tnam, xikyiq'i'n twi' xaq jatokxa'toqju' tnam tu'n tex kxon.", "30": "Atzunte Jesus elb'et kxol, xi'tzuntz.", "31": "<pb/>Xi' Jesus Kaparnawum, jun tnam toj Kaliley, intoq q'on xnaq'tzb'il kye xjal kyoju' q'ij te ojlab'l.", "32": "Intoq che lab'ti xjal ti'j tu'nju' xnaq'tzb'il ntoq tq'o'n, qu'n intoq yolin kye tuk'i'l oklenj.", "33": "<pb/>Atitoq jun ichan tzyu'n tu'n tajaw il toju' ja te k'u'lb'il, jawẍch'in kuw:", "34": "<pb/>—¡Qo tenku' qeju'ye'! ¿Tiqu'n saja'ya yekulqeye', Jesus aj Nasaret? ¿Mamatzaja b'yolqeye'? Wojtzqi'n na'ta, ex b'i'n wu'ne' aya Xjan te Dyos, chij.", "35": "<pb/>Xi'tzun ttzaq'we'n Jesus teju' tajaw il lu, kjalu: <pb/>—¡Kuttziya ex tzaqpinkja ichan lu! chij. <pb/>Kub'tzun xonju' ichan twitz tx'otx' tu'n tajaw il kwitz kkyaqil, kyej ttzaqpi'ntzuntz, mixti'te k'ixb'j tu'n.", "36": "Kkyaqil xjal eb'ajxob' ex ntoq kma'n kyxolilex: <pb/>—¿Se'ntzulo ttenju' yol lu? Nche ex tchq'o'n ichan lu tajaw il tuk'i'l ipumalj ex oklenj, ¡ex nche ex! chechij.", "37": "<pb/>Ex kub' puqli tyolji Jesus toj tkyaqilju' tx'otx'.", "38": "<pb/>Tej tetz Jesus toju' ja te k'u'lb'il, xi' tja Simon. Yab'toqju' qya, tji Simon tu'n nim kyaq, ex ekub'san te Jesus ti'j.", "39": "Kub' tzipe Jesus ex xitmyo'nju' kyaq, ex elju' kyeqti'j. Jawe'tzuntz ex aq'wi b'inchalte kwa.", "40": "<pb/>Tetzunj tex q'ij, kkyaqilju' ati kyab' te chukchaq yab'il eb'aj tzaj kyiq'i'n tk'etz Jesus; kub'tzun tq'o'n tq'ob' kyib'aj te junjunal, ex eq'anet tu'n.", "41": "Ex nim yab' e'kyaj tzaqpi'n tu'n tajaw il, intoq jawkma'n kuw: <pb/>—¡Aya Tk'wal Dyos! chechij. <pb/>Atzunte Jesus intoq che'x tmyo'n tajaw il ex mintjo'n tu'n kyolin, qu'n ojtzqi'ntoq kyu'n qa a Krist.", "42": "<pb/>Tetzunj qsqix, ex Jesus ti'jxi' nintnam tojun tenb'el tjunalx. Aye'tzu'n xjal ejyon ti'j, ex e'pon tk'etz ja ta'toq. Intoq kub' kmyo'n tu'n lalun txi',", "43": "atzunte Jesus ntoq xitma'n kye: <pb/>—Ex ikx ati tu'n t-xinpakb'a'ne' tpakb'al b'a'n kye txqantl tnam, qu'n a ẍintzaja' chq'o'nju'ye', chij.", "44": "<pb/>Iktzu'n intoq xi' Jesus q'malteju' tpakb'al b'a'n kyoj ja te k'u'lb'il toju' ktx'otx' aj Juda."}