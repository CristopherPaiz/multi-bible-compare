{"1": "<pb/>Tetzunj tb'aj yolin Jesus kye xjal, xi' toj Kaparnawum.", "2": "Najlitoqtzun jun knejel xjal te q'oj aj Rom atzu', atitoq jun tmajin k'u'jla'nxi'xtoq tu'n, yab'toq ex ch'inxtoq tkyim.", "3": "Tetzunj tb'inte nejenel tqanil ti'j Jesus, exi' tchq'o'n junjun tijwnaq aj Juda kub'sal twitz Jesus tu'n tpon q'analte tmajin.", "4": "Epontzun tk'etz Jesus ex ekub'sanxi'x twitz kjalu: <pb/>—B'a'nte' tu'n t-xitoni'na nejenel lu,", "5": "qu'n intk'u'jla'n qtanam ex axte jaw b'inchante ja te k'u'lb'il qe, chechij.", "6": "<pb/>Xi'tzun Jesus kyuk'i'l, tetzunj kpon nqayin tk'etzju' tja, exi' tchq'o'n nejenel jte' amiw q'malte te Jesus kjalu: Taye, lalun tyajutib'a, qu'n myab'a'n qinwe' tu'n toktza toju' njaye';", "7": "qu'mtzun mixpeti'x ẍinxe' ayinku'ye' jyolteya. O'kxte' q'manxa tu'n tq'anetju' nmajine'.", "8": "Qu'n ikxwe' atinqine' tjaq' kychaq'b'il nimaq kyoklen, ex ate' xjal tjaq' nchaq'b'ile'. Ajt-xinma'ne' te junkye tu'n txi', inxi'; ex ajt-xi nma'ne' te juntl tu'n ttzaj, intzaj; ex ajt-xinma'ne' te nmajine' tu'n txitb'incha'n jun ti'xti', nxitb'incha'n, chij.", "9": "<pb/>Majx kyej lab'ti Jesus tej tb'inte ja'lu, xika'yin kye xjal lepchqe'ktoq ti'j, tma: <pb/>—Axxi'x b'ajxpe' tz'oka'yala'we' nim okslab'l wu'n kxol aj Israel kse'nte ichan lu, chij.", "10": "<pb/>Tetzunj tanjkyi'ju' exi' tchq'o'n nejenel tuja matxitoq q'anette' majin.", "11": "<pb/>Yajxi'tzuntl xi' Jesus tojun tnam Nayin tb'i. Lepchqe'ktoq t-xnaq'tzb'en ti'j kyuk'i'l txqan xjal.", "12": "Tetzunj tpon nqayin tk'etzju' tnam, til xi'toq kxi' xjal mqulte jun kyimni, o'kxku'toq tal jun qya kyimni tchmil. Nim xjal toju' tnam lepchqe'ktoq ti'j.", "13": "Tetzunj tka'yinte Qajaw, tzaj q'aq'an tk'u'j ti'j ex xitma'n te: <pb/>—Lalun tz'oq'a, chij.", "14": "<pb/>Xilq'etzuntz ex okttzyu'n iq'b'ilte kyimni, e'kub'tzun we'ju' q'ilte kyimni. Xitma'n Jesus teju' kyimni: <pb/>—Kxe'l nma'ne' teya q'a, ¡We'k'tza! chij.", "15": "<pb/>Jawtzun we'ju' matxitoq kyim ex aq'wi yolil, xi'tzun q'o'n tu'n Jesus teju' ttxu.", "16": "Tetzunj kka'yinte xjal ja'lu, kkyaqil tzaj xob'el kyi'j ex e'aq'wi ajwalilte tb'i Dyos, kma: <pb/>—Jun t-sanjelal Dyoste' nim toklen matxi' tzul qxol, chechij. <pb/>Ex intoq kyma'n: <pb/>—Matxi' tzul Qman Dyos onilteju' ttanam.", "17": "<pb/>Ex kub' puqli tyoljiju' matxitoq tb'incha Jesus toj tkyaqil tx'otx' Juda ex kyoju' tx'otx' ti'jile.", "18": "<pb/>Tb'i Xwan tkyaqilju' ti'xti' lu, qu'n b'ajx kma'n t-xnaq'tzb'en te. E'tzajtzun ttxko'n kab'e' kyxol", "19": "ex exi' tchq'o'n tk'etz Qajaw, qanilte te qa axxi'x atoqte ati tu'n tul mujqa tu'n tkub' kyo'n juntl.", "20": "Epontzun lq'eju' chq'o'nqe'toq tu'n Xwan tk'etz Jesus ex xikma'n te: <pb/>—Maqotzaj chq'o'ne' tu'n Xwan Jawsal a' qanilte teya qa aju'ya ati tulel, mujqa ati tu'n tkub' qyo'n juntle', chechij.", "21": "<pb/>Textzu'n kmuj lu etq'a'na' Jesus nim xjal te yab'il ex te yajb'ilkye, ex kye tajaw il, ex jqet kwitz txqan moẍ tu'n.", "22": "Xittzaq'we'ntzuntz kye: <pb/>—Kutanj kyi'je' ex kmanxe' te Xwan aju' matxi' kyile' ex matxi' kb'iye'. Kmanxe te qa njqet kywitzju' moẍ, nche b'etju' kox, nche ẍtilsetju' ati xlemtx'a'k kyi'j, njqet kẍkyinju' t-ẍkyinqe', nche jaw anq'intlju' kyimni ex nxiq'metju' tpakb'al b'a'n kyeju' prow.", "23": "¡K'i'wla'nxi'xte' q'uqli tk'u'j kukxju' wi'je'! chi Jesus.", "24": "<pb/>Tetzunj tanjkyi'ju' e'tzaj tchq'o'n Xwan, aq'wi Jesus q'malte kye xjal ti'ju' Xwan, tma: ¿Titi'kye' eb'je'x ka'yilte toj chq'ajlaj? ¿ma jun ajlaj nxyijunjtz tu'n kyq'iq'?", "25": "Qatzun mya, ¿Ti'tzu'n eb'je'tze' ka'yilte? ¿mo ikse'n jun ichan tb'anil xb'alun ti'j tok? Kanli kywitze' aye'kye' tb'anil kyxb'alun tok ex inxi'x che achin, toj kyja nimaqkawil ta'qe'.", "26": "¿Ti'tzu'n eb'je'tz tzuntze' ka'yilte? ¿Jun t-sanjel Dyos? Ikxi'xju', expe' nimxi'x toklen twitz t-sanjel Dyos.", "27": "Ti'j te Xwanju' nyolina' toj tu'jil kjalu: <pb/><t>Matxi' nnejb'a'ne' nsanjelale' twitza,</t> <t>tu'n tb'inchanteju' tb'eya, chij.</t>", "28": "<pb/>Kxe'l nma'ne' kyeye', qa mixa'lo'xi' juntl kxol kkyaqil nimxi'xwit toklen kyetwitz Xwan; atzunte' naq ch'i'nxi'x toklen toj tkawb'il Dyos nimxi'x toklen kyetwitz Xwan.", "29": "<pb/>Kkyaqilju' eb'inte Xwan, exqepe' peyul chojb'il te Rom, b'jaw a' kwi' tu'n, ikytzu'n japunju' tajb'il Dyos kyu'n;", "30": "aye'tzu'n parisey exqe' xnaq'tzal kawb'il elkik'o'nju' tb'is tk'u'j Dyos kyi'j, min kyaj tu'n tjaw a' kwi' tu'n Xwan.", "31": "<pb/>¿Se'nqetzunju' xjal toju' tq'ijlalil ja'lo? ¿Se'n kyu'me'l?", "32": "Ikqe' se'nqe' k'wal nche kub' qe ẍchal jate'qe' nim xjal ex nxikyẍch'in kye kyuk'i'l kjalu: Ochinb'ane', aye'tzunkye' mixti'x eb'ixane'; ob'itzan b'itze' te b'is, ex mixti'x e'oq'e', chechij.", "33": "Qu'n ulju' Xwan jawsal a', min nwan wab'j ex min nk'wan b'in, kmaye' qa tajaw il ati toj.", "34": "Ex ma chinule' ayine' Tk'wal Dyos, nchin wane' ex nchin k'wane', ex nkma'ne' qa ya'l chin wane' ex ya'l chin k'wane', wamiw wib'e' kyuk'i'l xjal aj il ex kyuk'i'l peyul chojb'il te Rom.", "35": "Atzunte' tnab'l Dyos nq'ancha'lin tu'nju' ntb'incha'n.", "36": "<pb/>Txokli Jesus tu'n jun parisey wal, ex xi' Jesus tja. Q'uqlitoqtzun ti'j mes.", "37": "Atitoq jun qya, aj il, najlitoq tojxju' tnam lu, tb'i qa matxitoq pon Jesus wal tjaju' parisey, pon q'i'ntoq jun lmet tu'n, nojni tu'n k'ok'sb'il.", "38": "Intoq oq', pon lq'e t-xe tqan Jesus ex eb'aj ak' tqan Jesus tu'n ta'l twitz, oktentzuntz tzqijsalkye tu'n t-xya'mal twi', b'aj tma'tzi'n ex oktq'o'n k'ok'sb'il kyi'j.", "39": "Tetzunj tka'yinte parisey ja'lu, aju' txkonte Jesus, kub' t-xima'n kjalu: Naqwit t-sanjelalxi'x Dyosju' ichan lu, ma'wtlo tz'el tnik' ti'j se'nju' xjal nok mkonte, chij.", "40": "Xi'tzun tma'n Jesus teju' parisey: <pb/>—Simon, ati jun nyole' teya, chij. <pb/>Xi'tzun ttzaq'we'n parisey te: <pb/>—Q'mantza Xnaq'tzal, chij.", "41": "<pb/>Xi'tzun tma'n Jesus te: <pb/>—Ate' kab'e' xjal ati kk'as te jun q'ol pwaq ch'ex. Aju' jun junk'al jo'naq (500) pwaq tk'as, atzu'n juntl kab'naqlajoj (50);", "42": "mixtoqtzunti'x nb'ant tchjet kyu'n, kub' najsa'n kyk'as tu'nju' q'onte kych'ex kkab'il. Q'mantz tzuna ja'lo, ¿Alkyetzulo ktk'u'jla'xi'xtl kxol? chij.", "43": "<pb/>Xi'tzun ttzaq'we'n Simon: <pb/>—Qapelo aju' xjal nimxi'x tk'as kub' tnajsa'n, chij. <pb/>Xi'tzun tma'n Jesus te: <pb/>Tu'me'l tu'na, chij.", "44": "<pb/>Xi'tzun ka'yin Jesus ti'ju' qya, ex xitma'n te Simon kjalu: <pb/>—¿Ma ntka'yi'na qya lu? Machin oktze' toj tjaya ex min saj tq'o'na a' tx'ajb'ilkye nqane'; atzunte' qya lu macheb'aj ttxjo'n nqane' tu'n ta'l twitz ex mab'aj t-sun tu'n t-xya'mal twi'.", "45": "Min ẍintzaj tq'olb'e'na tu'n jun ma'tz, atzunte' qya lu, atxi'x woktzlene' tuja, kukx kyok tma'tzi'n nqanju'ye'.", "46": "Ex min xjax tq'o'na k'ok'sb'il toj nwi'ye', atzunte' qya lu matz'ok tq'o'n k'ok'sb'il kyi'ju' nqane'.", "47": "Qu'mtzun kxe'l nma'ne' teya, matxi' che najsetju' txqan til, qu'n ma'xi'x tyek'u' tk'u'jlalil; atzunte' xjal naqch'i'n til xkub'najset, naqch'i'n tk'u'jlalil ntyek'u'n.", "48": "<pb/>Xitma'ntzuntz teju' qya: <pb/>—Matxi' che kub'najsetju' tila, chij.", "49": "<pb/>Aye'tzun txqantl txokyenj ate'toq atzu', e'aq'wi xjelul kxolx kjalu: <pb/>—¿Alkyetzu'n xjal lu, inpe' che kub' tnajsa'nju' il? chechij.", "50": "<pb/>Atzunte Jesus xitma'ntl teju' qya: <pb/>—Matxi' kleta tu'nju' tokslab'la wi'je'; kutanja toj tzalajb'il, chij."}