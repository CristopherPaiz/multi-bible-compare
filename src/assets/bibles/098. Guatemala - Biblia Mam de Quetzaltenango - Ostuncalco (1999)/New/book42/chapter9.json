{"1": "<pb/>Etb'u'yi Jesus kab'lajoj t-xnaq'tzb'en, ex xitq'o'n kyipumal ex kyoklen tu'n kyex kxla'ja'n tkyaqil ch'ix tajaw il ex tu'n kq'anan kye yab'.", "2": "Exi' tchq'o'n q'malte tqanil tkawb'il Dyos ex q'analkye yab'.", "3": "Xitma'n kye: <pb/>—Mixti'te tu'n t-xikyiq'i'ne' toj kb'eye': lalun txi' kyine' tze, ch'u'ẍ, wab'j, pwaq mo xb'alun te kych'ixpub'le'.", "4": "Alqjaxku' mache okxa'ye', axtzun che tenkja'ye' tzmax ajkyik'e' toju' najb'il.", "5": "Qatzun mixti'x ẍek'amliye' tojun tnam, kukyik' b'ete' ex kychtomile' quq ti'j kqane', te yek'b'il kye qa myab'a'n qe'.", "6": "<pb/>Eb'je'xtzuntz, eb'ajx kyoj kkyaqil kojb'il, intoq xikma'n tpakb'al b'a'n ex nche q'anan.", "7": "<pb/>Tb'i nimaqkawil Erodes tkyaqilju' ntoq b'aj; ex mixtoqti'x nkane toj twitz, qu'n junjun intoq kma'n qa a Xwan matxitoq jaw anq'in,", "8": "junjuntl nkma'n qa matxitoq tzul Eliy, junjuntl ntoq kma'n qa jun kxolju' ojtxi' t-sanjelal Dyos.", "9": "Atzunte Erodes tma: <pb/>—Ayinku'ye' inq'mante tu'n tel q'i'n twi' Xwan. ¿Alkyetzun xjal lu, inxi'x yolinjtz txqan ti'xti' ti'j? chij. <pb/>Qu'mtzun tajb'iltoq Erodes tu'n tok tka'yi'n Jesus.", "10": "<pb/>Tetzunj tanjtzkyi'ju' exichq'o'n, b'ajx kma'n te Jesus jni'xju' b'ajb'ent kyu'n. Exi' tiq'i'ntzuntz kjunalx, exi' tiq'i'n tojun tnam B'etzayda tb'i.", "11": "Tetzunj kb'inte xjal, exilpe kyi'j, ex etk'am Jesus, okten q'malte tkawb'il Dyos kye ex etq'a'naju' yab'.", "12": "<pb/>Tetzunj tok qale, e'pon lq'eju' kab'lajoj xnaq'tzb'en tk'etz Jesus ex xikma'n te: <pb/>—Q'manxa kye xjal tu'n kyanj ojlal ex tu'n kxi' jyol kwa kyoj kojb'il ex najb'il nqayin, mixti'xte wab'j tzalu, chechij.", "13": "<pb/>Xi'tzun tma'n Jesus kye: <pb/>—Kq'onxkye' kwa, chij. <pb/>Xi'tzun ktzaq'we'n te: <pb/>—Naqna' jwe' wab'j ati qk'etzqe' ex kab'e' kyiẍ, o'kxtzun qa maqo'xe' lq'olte kwa kkyaqilju' xjal lu, chechij.", "14": "<pb/>Kab'lajk'al lajnaqlo (5,000) ichan. Atzunte Jesus xitma'n kye t-xnaq'tzb'en: <pb/>—Kmanxe' tu'n kkub' qe toj tneji'n te kab'naqlajoj chaq, chij.", "15": "<pb/>Xi'tzun kb'i'n ex eb'ajkub' qe kkyaqil kyu'n.", "16": "Jawtzun ttzyu'n Jesus jwe' wab'j exju' kab'e' kyiẍ, ex jaw ka'yin twitz kya'j, xitqani'n k'i'wb'il tib'aj, kub' taq'pu'n ex xitq'o'n kye t-xnaq'tzb'en tu'n t-xiksipa'n kye xjal.", "17": "Eb'ajwan kye xjal ex eb'aj noj, ex jaw kyb'u'yi'ntlju' min b'aj, kab'lajoj chi'l b'ant.", "18": "<pb/>Jun q'ij intoq na'n Dyos Jesus tjunal, ex ate'toqju' t-xnaq'tzb'en tuk'i'l, xitqani'n kye: <pb/>—¿Alkye qine' toj kwitz xjal? chij.", "19": "<pb/>Xi'tzun ktzaq'we'n: <pb/>Ate' junjun nkma'n qa aya Xwan jawsal a', junjuntl nkma'n qa aya jun ojtxi' t-sanjelal Dyos majaw anq'in, chechij.", "20": "<pb/>—Yajtzunkye', ¿Alkye qine' toj kywitze'? chi Jesus xitqani'n kye. <pb/>Xi'tzun ttzaq'we'n Luch te: <pb/>—Ateju'ya Krist chq'o'n tu'n Dyos, chij.", "21": "<pb/>Atzunte Jesus xi'xi'x tab'tzi'n kye tu'n lalun txi' kyoli'n.", "22": "Ex xitma'n kye: <pb/>—Chin yajtele' nimxi'x ayine' Tk'wal Dyos ex chin elelkyik'o'ne' tijwnaq, e'kynejel pale exqe' xnaq'tzal kawb'il. Chin b'el kyb'yo'ne', tojtzun toxi'n q'ij chin jawil anq'intle', chij.", "23": "<pb/>Yajxi'tzuntl xitma'n kye kykyaqil: <pb/>—Qa ati jun tajb'il tu'n tok te nxnaq'tzb'ene', lalun tb'inchaju' tajb'il, iqanktz tkurus junjun q'ij ex lpek wi'je'.", "24": "Qu'n alkyete o'kx tajb'il tu'n tklontetib' twitz tx'otx', lay tkanb'a tchwinqlal; alkyetzunte matz'ok lpe wi'je' maskye makub'yo'n tu'npaje', kkletel.", "25": "¿Titi' k'ajb'ela' teju' xjal qama tkanb'a tkyaqil twitz tx'otx', extzun qama tzpet mujqa matxi' toj kamik?", "26": "Alkye makub' ch'ixwi wi'je' ex ti'ju' nyole', ex chin b'el ch'ixwiye' ti'j ajwule' toj wajwalile' ex toj tajwalil Nmane' kyuk'i'lju' tanjl.", "27": "Axxi'x kxe'l nma'ne' kyeye', ate' junjun xjal ate' tzalu k'okyel kyka'yi'n tkawb'il Dyos na'mxtoq kykyim.", "28": "<pb/>Tb'ajlenxi' wajxaq q'ij tb'ajlen tma'n Jesus ja'lu, jawx Jesus na'l Dyos twi' jun witz, lepchqe'k Luch, Santyay ex Xwan ti'j.", "29": "Intoqtzun na'n Dyos, ch'ixpuju' ka'yin, ex b'entju' t-xb'alun saqxi'x ex nqoptz'aj;", "30": "ex kub' kyek'u'n kyib' kab'e' ichan nche yolin tuk'i'l. Aye'toq Moyses ex Eliy,", "31": "intoq qoptz'aj jun spik'un tb'anilxi'x kyi'jile ex ntoq che yolin ti'ju' tik'el Jesus twitz tx'otx', qa Jerusalen kkyimela'.", "32": "Maskye atitoq txqankye Luch kywatl, min ektan, kyilju' tajwalil Jesus exqe' kab'e' ichan ate'toq tk'etz.", "33": "Tetzunj xi'toq tel kypa'n kyib'ju' ichan tk'etz Jesus, xitma'n Luch te Jesus: <pb/>—Xnaq'tzal, ¡b'a'nte' tu'n qten tzalu! Che jawil qb'incha'ne' oxe' pach: jun teya, juntl te Moyses ex juntl te Eliy, chij. <pb/>Naqtzun eltma'nte' Luch, mixtoqti' nkane toj twitz titi' nxitma'n.", "34": "Intoqtzun yolin, o'kx tkub' jupe' muj kyib'aj, ex eb'ajxob' tkub' jupe' muj kyib'aj.", "35": "Tzajtzun jun tq'ojq'ojel wi'yj toju' muj, tma: Ate Nk'walju'ye' lu, sk'o'n wu'ne': kyb'inku'ye' tyol, chij.", "36": "<pb/>Tetzunj kyb'i'nte tq'ojq'ojel wi'yj lu, kyejten Jesus tjunal. Aye'tzunkye kub' kyewa'nju' lu ex mix-a'lo'qe xa'kyma'na'ju' kyil lu.", "37": "<pb/>Tetzun juntl q'ij tej kku'tz twi' witz, nim xjal eb'je'tz k'lulte Jesus.", "38": "Atzun jun ichan kxolju' xjal jawtma'n kuw kjalu: <pb/>—Xnaq'tzal, b'inchama xtalb'il, ka'yink pech'i'na nk'wale', qu'n o'kxku' jun nk'walju'ye';", "39": "intzyet tu'n jun tajaw il, njaw ẍch'in ex nkub' tz'aq, ex nb'je'tz woqot toj ttzi tu'n. Nb'aj tyaju'n ex min nkyaj ttzaqpi'n.", "40": "Matxi' chin kub'sane' kywitzju' t-xnaq'tzb'ena tu'n tex kyxla'ja'n tajaw il lu, ex min nb'ent tex kyu'n, chij.", "41": "<pb/>Xi'tzun ttzaq'we'n Jesus te: <pb/>—¡Xjal mixti' kyokslab'le' ex myab'a'n qe'ye'! ¿Ma kukxtzun weju'ye' nten kyuk'i'le' tu'n tik'x wu'ne' kyxole'? Q'intza tk'wala tzalu, chij.", "42": "<pb/>Tetzunj xi'toq tul lq'eju' q'a, kub' xon twitz tx'otx' tu'n tajaw il ex tzaj tq'o'n juntl tak ti'j; atzunte Jesus xi'tmyo'n tajaw il, q'anetju' ku'xun tu'n ex xitq'o'n teju' tman.", "43": "Kykyaqilju' xjal e'jaw lab'ti tu'nju' nimxi'x toklen Dyos. <pb/>Intoqtzun che lab'ti kykyaqil ti'ju' ntoq tb'incha'n Jesus, xitma'n Jesus kye t-xnaq'tzb'en:", "44": "<pb/>—Kyb'intzpeye' kxe'l nma'ne' kyeye' ex lalun tzik'tna'l kyu'ne': chin xel q'o'ne' ayine' Tk'wal Dyos toj kyq'ob' xjal, chij.", "45": "<pb/>Aye'tzunkye min kane toj kywitz, na'mxtoqna' tjqet kynab'l tu'n tkane toj kywitz; expe' ntoq che xob' tu'n t-xi'kyqani'n teku' Jesus tu'n txi' tchik'b'a'n kye.", "46": "<pb/>E'aq'witzun xnaq'tzb'entz wuljel alkyetoqju' nimxi'x toklen kxol.", "47": "Tetzunj teltnik' Jesus ti'ju' ntoq kyxima'n, tzaj ttxko'n jun k'wal, kub' tq'o'n tk'etz", "48": "ex xitma'n kye: <pb/>—Alkye mak'monteju' k'wal lu toj nb'iye', ayine' nchin tk'mo'n; ex aju' ma k'mon weye', ex intk'mo'nju' saj chq'onweye'. Qu'mtzun aju' mixti'x toklen kyxole', atzunte nimxi'x toklenju', chi Jesus.", "49": "<pb/>Xitma'n Xwan te kjalu: <pb/>—Xnaq'tzal, ati jun xjal xqile' ntoq che ex t-xla'ja'n tajaw il toj kyanmi xjal toj tb'iya; ma'tzun txi' qmyo'ne' qu'n min nb'et quk'i'l, chij.", "50": "<pb/>Xi'tzun ttzaq'we'n Jesus te: <pb/>—Lalun txi'kymyo'ne', qu'n ate' min nq'ojin qi'j, quk'i'lte', chij.", "51": "<pb/>Tetzunj xi'toq tulkanun tu'n txi' Jesus toj kya'j, twab'a' tib' tu'n txi' Jerusalen.", "52": "Exi' tnejb'a'n sanjelal tu'n kyxi' jyolte jatu'n tkyaja' wtan tojun kojb'il toj Samarya;", "53": "aye'tzu'n aj Samarya mixti'x kyk'am, qu'n elkynik' ti'j qa xi'toq txi' Jerusalen.", "54": "Tetzunj kyka'yinte t-xnaq'tzb'en, aye' Santyay ex Xwan, xikyma'n te Jesus: <pb/>—Taye, ¿Ma tajb'ila tu'n txiqma'ne' tu'n tku'tz q'aq' toj kya'j, tu'n kyb'aj tz'e'y tu'n? chechij.", "55": "<pb/>Anjtzun miltz'uj twitz Jesus kyi'j ex eb'aj ttzak'u'n: <pb/>—Min kanlikye' kywitz ja ntzaja' kyxime' lu, chij.", "56": "Qu'n min ẍinulwe' b'yolkye xjal, ayine' Tk'wal Dyos, klol kye ẍinula'we', chij. <pb/>Exi'tzuntz tojuntl kojb'il.", "57": "<pb/>Ljo'ntoqtzun kyb'e, xitma'n jun ichan te Jesus: <pb/>—Taye, wajb'ilwe' tu'n nxilpe ti'ja jaxjaku' matxa'ya, chij.", "58": "<pb/>Xi'tzun ttzaq'we'n Jesus te: <pb/>—Ati kye chuẍ kyjul ex ati kye pich' kyja; ayintzunwe' Tk'wal Dyos qine', mixti' jatu'n nkyaja' txaleye', chij.", "59": "<pb/>Xitma'n Jesus te juntl: <pb/>—Lpetza wi'je', chij. <pb/>Atzunte xittzaq'we'n: <pb/>—Taye, q'ontza anb'il tu'n nmqunteye' nmane' nejtl, chij.", "60": "<pb/>Xittzaq'we'n Jesus te: <pb/>—Q'onkjta kye kyimni tu'n tku'x kymqu'n kykyimni; lwix kutxi'ta ex pakb'anxa tkawb'il Dyos, chij.", "61": "<pb/>Atzun juntl xitma'n te Jesus: <pb/>—Taye, wajb'ilwe' tu'n nxi' tuk'i'la, naq o'kx q'ontz anb'ila weye' nejtl tu'n nxi'ye' q'olb'elkyeju' toj njaye', chij.", "62": "<pb/>Xi'tzun ttzaq'we'n Jesus te: <pb/>—Jun xjal nkjon extzun nka'yinxtl ti'jxi', lay b'ent tajb'en toj tkawb'il Dyos, chij."}