{"1": "<pb/>Qu'mtzun, atixku' anb'il qe tu'n qok toju' ojb'il tzajni ttziya'n Dyos, ati tu'n txi' qka'yi'n qib', qu'n jaku' ati junqe min b'ent tokx toju' ojb'il kub'ni tb'incha'n Dyos.", "2": "Qu'n matxi' tzaj pakb'a'n tpakb'al b'a'n qe, kse'n xipakb'a'n kye xjal ojtxi'; aye'tzunkye mixti'x ajb'en kye, qu'n kyb'i extzun min xikyoksla'n.", "3": "Ayo'tzunqe oje qo' okslan te, qo'qe' okyex toju' ojb'il b'incha'n tu'n Dyos, kse'nju' oje tma: <pb/><t>Qu'mtzun oje tzaj nq'oje kyi'j</t> <t>ex oje txinma'ne' kye qa lay che okx toju' ojb'il b'incha'n wu'ne' Dyos, chi Dyos.</t> <pb/>Tma Dyos ja'lu, maskye ojetoq b'aj b'entju' taq'un, atxi'x tej tb'ent tkyaqil twitz tx'otx';", "4": "qu'n ati jun tnej toj Tu'jil tyol Dyos nyolin ti'ju' twuqi'n q'ij ex intma'n kjalu: <pb/><t>Ojlante Dyos tej tb'entju' taq'un toj twuqi'n q'ij, chij.</t>", "5": "<pb/>Ex intma'n jumajtl toju' Tu'jil tyol Dyos: <pb/><t>Lay che okxkye' toju' ojb'il b'incha'n wu'ne', chij.</t>", "6": "<pb/>Aye'ju' e' b'inte tpakb'al b'a'n nejku' min ẍe'okx toju' ojb'il tu'n tpaj min xikynima'n Dyos. Atzunte tzajni ttziya'n Dyos atixte' kyeju' junjuntl na'mx kyokx.", "7": "Qu'mtzun matzaj tq'o'n Dyos jun q'ijtl anb'il, aju' tq'ijlalil ja'lo, ex matzaj tma'n qe kse'n tma ojtxi' kye' aj Israel tu'nel Dab'i kjalu: <pb/><t>Qama kyb'iye' ntma'n Dyos ja'lo,</t> <t>lalun kub' kych'uẍsa'n kyanmiye', chij.</t>", "8": "<pb/>Qu'n naqwit xitq'o'n Joswe ojb'il kye aj Israel, mixti'wtlo yolin ti'j juntl tq'ijlalil.", "9": "Qu'mtzun atix jun q'ijtl anb'il kyeju' ttanam Dyos tu'n kyokx toju' ojb'il kub' tb'incha'n Dyos;", "10": "alkyete matz'okx toju' ojb'il b'incha'n tu'n Dyos, k'ojlaltzuntz toju' taq'un, ikse'nte Dyos ojlan tej tb'aj b'entju' taq'un.", "11": "Qq'onktzun tilil tu'n qokx toju' ojb'il b'incha'n tu'n Dyos, tu'n mix-a'lo' tz'ok kse'nqe'ju' min xikyoksla'n tyol Dyos.", "12": "<pb/>Qu'n itz'te' tyol Dyos ex ati tipumal. Tzayunxi'xte' twitzte kyetwitz jun k'uẍtx'e'nb'il jqu'n twitzte toj kykab'il plaj, majx in okpun tojxi' qanmi ex tzmax toj kyaqamil qb'aqil; inb'aj tka'yi'n tkyaqilju' qxim ex tb'is qk'u'j.", "13": "Mixti'x jun tb'inchb'aj Dyos kb'entel tewin twitz, qu'n tkyaqil ti'xti' q'ancha'lile' twitz Dyos, ja kxe'la' qchik'b'a'n tkyaqilju' qb'inchb'en.", "14": "<pb/>Ate Jesus, Tk'wal Dyos, Kynejel pale nimxi'x toklen qe oje pon kanun toj kya'j. Qu'mtzun ati tu'n qwab'anteqib' toj qokslab'l ti'j.", "15": "Qu'n aju' kynejel pale qe intzaj q'aq'an tk'u'j qi'j tu'n tpaj mixti' qipumal, qu'n ikx okte toj joyb'ilti'j tu'n tajaw il kse'nx nqo' ik'a'; naqtzun ate mixti' b'inchan il.", "16": "Qoqe' lq'extzun tk'etz Dyos qek qk'u'j tu'n qpon kanun twitzju' tq'uqb'il jata' t-xtalb'il, tu'ntzun qtzajtq'o'n t-xtalb'il qe toju' tq'ijlalil inxi'x ojqelan toj qchwinqlal."}