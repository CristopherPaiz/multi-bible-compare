{"1": "<pb/>Ate nimxi'x toklenju' toj tkyaqilju' nxiqma'ne' kyeye', aju' tu'n ati jun tnejel qpale nimaqxi'x toklen, xi'q'uqla' ja'lo toj tb'a'nq'ob' Dyos toj kya'j,", "2": "ex in najb'en toju' ja xjanxi'x, aju' ja xjan axxi'x lu aku' Dyos b'inchante, mya'ye' xjal.", "3": "<pb/>Kykyaqil kynejel pale nxiq'o'n kyoklen tu'n tkub' kyq'o'n oyaj ex chojb'il te Dyos, qu'mtzun ikxte Qajaw Jesukrist ati tu'n tkub' tq'o'n jun oyaj twitz Dyos.", "4": "Naqwit atite' Qajaw Jesukrist twitz tx'otx', mixti'x petlo sok te pale, qu'n ate'tlkye pale twitz tx'otx' nche kub' q'onte oyaj chqo'nqe' toj tkawb'il Moyses.", "5": "Tkyaqiltzunte' nkyb'incha'n pale lu twitz tx'otx' toju' kyajb'eb'l te Dyos, noqx jun techlal ex noq jun t-xlekumalju' ati toj kya'j, qu'n tej tb'inchante Moyses ja xjan, tzaj tma'n Dyos te kjalu: B'inkuya b'a'nxi'x ex b'ichanxa kse'nxju' oje txinma'ne' teya twi' witz, chi Dyos te.", "6": "Atzunte' tnejel qpale, matxi' tk'am jun nimaq toklen te pale tb'anilxi'x, ate ntzaj chik'b'ante yol kyejni b'entti'j tu'n Dyos tb'anilxi'x, tb'anilxi'xju' ntzaj ttziya'n qe kyetwitzju' tnejel.", "7": "<pb/>Naqwit okju' tnejel yol kyejni b'entti'j tu'n Dyos tzinunxi'x ti'j, myawtlo ilti'j tu'n tb'entti'j juntl tkab' yol.", "8": "Tka'yitzunte Dyos ati kypaltilju' xjal, tmatzuntz kjalu: <pb/><t>Tzul tq'ijlalil —chi Qajaw—</t> <t>kjel b'entti'j jun ak'a'j yol wu'ne' kyuk'i'l aj Israel ex aj Juda.</t>", "9": "<t>Mikxa'tl te yol lu kse'n kyej b'entti'j wu'ne' kyuk'i'lju' ojtxi' kyajilb'ene',</t> <t>tej chab'axi'x eb'je'tz nxko'ne'</t> <t>tu'n kyetz wiq'ine' toju' tx'otx' Ejipt;</t> <t>Aye'tzunkye min xjapunju' yol kyu'n,</t> <t>qu'mtzun mache kyej nleb'a'ne', —chi Qman Dyos—.</t>", "10": "<t>Ate' ak'a'j yol kjel b'entti'j wu'ne' kyuk'i'l aj Israel</t> <t>toju' tq'ijlalil tzul,</t> <t>aja'lu, —chi Qman Dyos:—</t> <t>Kche kb'el nq'o'ne' nkawb'ile' toj kynab'l</t> <t>ex che kjel ntz'ib'a'ne' toj kyanmi.</t> <t>Ayine' chin nokyel te Kydyos</t> <t>aye'tzunkye che okyel te ntaname'.</t>", "11": "<t>Min nojqelantl tu'n tq'on xnaq'tzb'il jun te juntel,</t> <t>jun kyxjalil mujqa kywitze'l</t> <t>tu'n telkynik' wi'je' ayine' Dyos,</t> <t>qu'n kykyaqil k'elelkynik' weye',</t> <t>k'elelkynik'ju' b'o's exqe' nimaq.</t>", "12": "<t>Kb'el najsa'ne' kyb'inchb'aj myab'a'n</t> <t>ex lay che tzaj nna'ntle' kyil, chi Dyos.</t>", "13": "<pb/>Tu'ntzunju' nyolin Dyos ti'j juntl ak'a'j yol tu'n tkyej b'entti'j quk'i'l, intchik'b'a'n qa ojtxi'tlju' tnejel yol kyejni b'entti'j, mixti'tl tajb'en ex in nojqelan tu'n tkub' naj."}