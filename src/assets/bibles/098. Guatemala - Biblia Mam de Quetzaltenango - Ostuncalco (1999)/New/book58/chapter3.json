{"1": "<pb/>Qu'mtzun e'ntzik ex e'witz'in, aye'ye' oje che txokliye' tu'n Dyos tu'n kyokye' teku'xi'x, che ximanqe'ye' ti'ju' Jesukrist, Chq'o'n ex Kynejel pale nimaq toklen toj qokslab'l.", "2": "Qu'n oktq'o'n Dyos toklen Jesus nimxi'x, kse'n jun kynejel pale, ex tkyaqilju' tyol Dyos japunxi'x tu'n, kse'nte Moyses japunxi'x tkyaqil tu'n kyxolju' ttanam Dyos.", "3": "Atzunte Dyos oktq'o'n toklen Jesus nimxi'x kyetwitz Moyses, ikse'n jun b'inchal ja, nimxi'x toklen kyetwitzju' ja nb'ent tu'n.", "4": "Qu'n tkyaqil ja ati jun b'inchalte; ikxtzunte Dyosju' ate b'inchante tkyaqilju' ati.", "5": "Ajb'ente Moyses te Dyos, japun tu'n toj tkyaqil tajb'eb'l kyxol ttanam Dyos, ex ttziyaju' oktoq tma' Dyos yajxi'tl.", "6": "Atzunte Krist K'walb'ajte, japunxi'x tu'n kyxolju' ttanam Dyos, ayo' qa q'uqli qk'u'j ti'j kukxju', exqa kukxju' nqo' ayon ti'j toj tzalajb'il.", "7": "<pb/>Qu'mtzun kse'n intma'n Xewb'aj Xjan toju' Tu'jil tyol Dyos kjalu: <pb/><t>Qama kyb'iju'ye' intma'n Dyos ja'lo,</t>", "8": "<t>Lalun kub' kych'uẍsa'n kyanmiye' kse'n kyb'incha aj Israel tej tok kyq'o'n ttx'u'jil Dyos</t> <t>ex okkyq'o'n Dyos toj joyb'ilti'j toj chq'ajlaj.</t>", "9": "<t>Qu'n tma Dyos kjalu: Atzu' noka'ye' toj joyb'ilwi'je' kyu'n ojtxi' kyajilb'ene',</t> <t>extzun matxi'toq tz'ok kyka'yi'n nb'inchb'ene' toju' kab'naq ab'q'i.</t>", "10": "<t>Qu'mtzun tzaj ntx'u'jile' kyi'j,</t> <t>ex nmaye': Kukx kytenjuye' chukjni kynab'le',</t> <t>ex min kyajb'ile' tu'n kyoklpeye' wi'je', nchije'.</t>", "11": "<t>Qu'mtzun tzaja' nq'oje kyi'j ex nmaye' kye qa lay che okx toju' tx'otx' te ojb'il wu'ne', chi Dyos.</t>", "12": "<pb/>Qu'mtzun, kyka'yinx kyib'e' e'ntzik ex e'witz'in tu'n lalun tz'el kypa'n kyib'e' ti'ju' Dyos itz'; qu'n jaku' tu'n tpaj kyanmiye' myab'a'n mintz'oka' qe kyk'u'je' ti'j Dyos.", "13": "Kyq'uqb'am pe'kye' kyk'u'j kyxolilexe' atl junjun q'ij, atixku' anb'il tu'n kyb'inchanteye', tu'ntzun lalun kub' sb'u'n junkye' tu'n il ex tu'n lalun che okye' pi's twitz Dyos.", "14": "Qu'n atiqe qoklen tuk'i'l Jesukrist, qa kukx qtenju' wa'lqoxi'x toj qokslab'l exqa q'uqlokxi'x qk'u'j ti'j kse'nxju' tnejel.", "15": "<pb/>Qu'mtzun intma'n toj Tu'jil kjalu: <pb/><t>Qama kyb'iju'ye' intma'n Dyos ja'lo,</t> <t>lalun kub' kych'uẍsa'n kyanmiye' kse'nqe' aj Israel okkyq'o'n ttx'u'jil Dyos, chij.</t>", "16": "<pb/>¿Alkyeqe'tzu'n eb'inte tyol Dyos ojtxi', ex e'okten q'olte ttx'u'jil Dyos? Kykyaqilju' eb'je'tz tiq'i'n Moyses toj Ejipt.", "17": "¿Ex alkyeqetzu'n tzaj ttx'u'jil Dyos kyi'j toju' kab'naq ab'q'i? Aye'ju' eb'inchan il ex axtzu' e'kyaja' kyim toj chq'ajlaj.", "18": "¿Ex alkyetzun xa'ya' tma'n Dyos qa lay che okx toju' tx'otx' te ojb'il tu'n Dyos? Kyeju' min xikynima'n tyol Dyos.", "19": "Atzuntzu' nka'yina', qa min e'okxju' aj Israel toju' tx'otx' jatoq tu'n kyojlana' tu'n Dyos, tu'n tpaj min xikyoksla'n tyol Dyos."}