{"1": "<pb/>Kyk'u'jlam kyib'e' kukxju' kyxolilexe', qu'n kyitz'imile kyib'e'.", "2": "Ex lalun tzik'tna'l kyu'ne' tu'n kyoke b'a'n xjal kyeju' nche pon kyjaye', ate junjun mixti' kynab'en ti'j, qa ekyejten anjl wtal kya.", "3": "<pb/>Q'aq'anx kyk'u'je' kyi'ju' jpu'nqe', nakuxwitloj aye'x junkye' jpu'nqeye' kyuk'i'l, ex q'aq'anx kyk'u'je' kyi'ju' nche yajlanjtz, ku'xwitloj aye'x junkye' ate' toj yajtib'il.", "4": "<pb/>Kyq'onke' toklen mjeb'le'n kykyaqile' ex che tenkuye' b'a'n toju' kymjeb'le'ne'; qu'n kche okyelju' ajpajil toj xjel tu'n Dyos, ex ikqe'kxju' pa'l mjeb'le'n.", "5": "<pb/>Lalun che jamjone' ti'j pwaq; che tzalajxe' ti'ju' ati kyeye', qu'n oje tma Dyos kjalu: Layx kyej ntzaqpi'na ex lay kyej nq'o'na tjunila, chij.", "6": "Qu'mtzun b'a'n tu'n qmante ja'lu tu'n tkyaqil qk'u'j: <pb/><t>Ate Qman Dyos onilweye'; mixti' tu'n nxob'e'.</t> <t>¿Tixixti' kb'antel tb'incha jun xjal wi'je'?</t>", "7": "<pb/>Kyna'ntze' alkyeqe' nejenel e'ten kyxole' ex alkyeqe' e'xnaq'tzante tyol Dyos kyeye'; che ximane' ti'ju' kyaq'unb'en ex kse'n xjapuna' b'aju' kychwinqlal, ex tenx kyokslab'le' kse'nkye.", "8": "<pb/>Axte Qajaw Jesukrist te' ewi, ja'lo ex tejumajx.", "9": "Lalun txikyq'o'n kyib'e' toj chukchaq xnaq'tzb'il junxi'tl mujqa taq'wix. Ate' b'a'nju' tu'n tkuwix qanmi tu'n t-xtalb'il Qman Dyos, kyetwitz tu'n kyxi' lpeye' kyi'ju' kawb'il kyib'aj chukchaq t-xilel wab'j tu'n txi' qwan; qu'n mixti'xkye' lu kyajb'en kye xjal.", "10": "<pb/>Ati junqe qq'olb'eb'l, aju' lay b'ent kywan ti'j, aye' inx che ajb'en toju' ojtxi' ja xjan.", "11": "Qu'n ate' kynejel pale ojtxi' in okx kyi'nju' kychk'el alu'mj toju' xjan ja, te chojb'il kyil xjal, aye'tzu'n kyxmilal alu'mj lu nche kub' pati'n ti'jxi'ju' kyxmuj.", "12": "Qu'mtzun ikxte Jesus axtzu' kyima' ti'jxiju' tnam, tu'n kypon lq'e xjal tk'etz Dyos tu'nelju' tchk'el.", "13": "Ikxtzunqeju' qoqe' ex ti'jxi' tnam tuk'i'l Jesus, ex tzik'xku' qu'n tkyaqilju' sik'xtu'n Jesus.", "14": "Qu'n mixti' junqe qtanam tejumajx tzalu twitz tx'otx', tzma in qo jyon ti'j qtanam tzul yek'u'n.", "15": "Qu'mtzun qajwalinktz tb'i Qman Dyos kukxju' tu'nel Qajaw Jesukrist. Qu'n qa nqo ajwalin tb'i Qman Dyos, inxi' qq'o'n jun oyaj te tu'n qtzi. ¡Qajwalinktz tb'i Qman Dyos!", "16": "Lalun tzik'tna'l kyu'ne' tu'n kyb'inchanteye' b'a'n ex tu'n kyoninte kyi'j junjuntl; qu'n atzunte oyaju' intzalaj Dyos ti'j.", "17": "<pb/>Kynimanqexe' kynejele' ex kyb'inxe' kykawb'il, qu'n aye' nche xq'uqinju' kyi'je', ex ojtzqi'n kyu'n qa che okyele' toj xjel tu'n Qman Dyos. Qu'mtzun che b'inqeye' kye tu'ntzun tb'entju' kyaq'un toj tzalajb'il ex mya toj b'is, qatzun min, lay kykanb'aye' jun b'a'n.", "18": "<pb/>Che' na'nqe' Dyose' qi'je', qu'n q'uqli qk'u'je' qa b'a'nju' nqb'incha'ne', qu'n qajb'ile' tu'n qb'inchanteye' b'a'n toj tkyaqil.", "19": "Ex inxi'x xinqanine' kyeye' tu'n kyna'n Dyose' wi'je', tu'n tq'onte anb'il tu'n npon jumajtle' lwiy kk'etze'.", "20": "<pb/>Aju' Dyos ntzaj q'onte nak'b'il, jaw anq'in Qajaw Jesukrist tu'n kyxol kyimni, aju' nimaq k'ik'lel kyi'j rit, ex tu'nju' tchk'el xkyaja' qexi'x tk'u'jlalilju' yol kyej b'entti'j tejumajx tu'n Dyos,", "21": "axwittzun Qman Dyos q'onte kynab'le' tu'n kyel b'a'ne' toj tkyaqil, tu'n kyb'inchanteye' tajb'il; ex ax Dyos kq'olte qipumal tu'n qb'inchante tkyaqilju' tajb'il, tu'nel Jesukrist. ¡Nimanjtzxwit tb'i Jesukrist toj tkyaqil tab'q'iyil! Ikxwitju'.", "22": "<pb/>E' ntzik ex witz'in, nchin kub'sane' kywitze' tu'n tkub' kyb'i'njuye' yol lu, qu'n ati tajb'en kyeye' tu'n tok kynab'le', ex mya nim yol xxintz'ib'a'ne' kyeye'.", "23": "Ex wajb'ile' tu'n kyb'inteye' qa matxi' tz'etz tzaqpi'n qitz'in Timotey toj kars, qa lwiy sul tzalu, kxe'l wiq'i'ne' wuk'i'le' ajnxi'ye' ka'yilkyeye'.", "24": "<pb/>Che kyq'olb'enxe' kykyaqil kynejele' ex kkyaqilju' qtzik ex qitz'in toj okslab'l. Ex nche'x q'olb'ene' kyu'nju' okslal toj Italya.", "25": "<pb/>Tenxwit t-xtalb'il Dyos kyuk'i'le' kykyaqile'. Ikxwitju'."}