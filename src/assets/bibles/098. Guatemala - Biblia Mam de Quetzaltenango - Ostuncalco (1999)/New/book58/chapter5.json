{"1": "<pb/>Kykyaqilju' kynejel pale, inche jaw sk'o'n kyxol xjal ex in okq'o'n kyoklen tu'n kyyolin kyi'j xjal twitz Dyos, ex tu'n tkub' kyq'o'n oyaj ex chojb'il tu'n tchjet kyil xjal.", "2": "Intzaj q'aq'an tk'u'ju' kynejel pale lu kyi'ju' mixti' b'a'n kyu'n ex kyi'ju' nche eltxalpuj ti'j Dyos, qu'n ikxnate mixti'xi'x tipumal;", "3": "tu'ntzun tpaju' mixti'xi'x tipumal, ilti'j tu'n txitq'o'n chojb'ilte til ex chojb'ilte kyilju' tnam.", "4": "Mix-a'lox jun xjal kb'entil t-sk'ontetib' tib'xtib' tu'n tok te nejenel, qu'n aku'te Dyos ntzaj txkonte ex aku' nokq'onte toklen kse'nte Aaron.", "5": "Qu'mtzun ikxte Kristju' mya' tu'nxtib' oka' te Nejenel, aku'te Dyos okq'onte toklen, qu'n a Dyos q'mante te kjalu: <pb/><t>Ateju'ya nk'wale';</t> <t>matxi' txi' nq'o'ne' tchwinqlala ja'lo, chi Dyos.</t>", "6": "<pb/>Ex xitma'n Dyos te toj jun tnejtl Tu'jil kjalu: <pb/><t>Aya pale te jumajx,</t> <t>ikx toklena kse'n toklen Melkisedek, chij.</t>", "7": "<pb/>Tej tten Jesukrist twitz tx'otx', na'n Dyos tuk'i'l tkyaqil tipumal expe' majx oq' twitz Dyos inxi'xtoq kub'san tu'n tklonjtz toju' kamik; tzajtzun ttzaq'we'n Dyos tkub'sb'il tu'nju' atixi'x tchiylal Dyos te.", "8": "Tu'npetzu'n aku'te Krist Tk'wal Dyos, b'ent tnimet Dyos tu'n toj tkyaqilju' yajb'il ik'xtu'n;", "9": "Tetzunj tjapun tzqet tkyaqil tu'n, oktzuntz te b'inchal kolb'il tejumajx kye kykyaqilju' nche okslan te,", "10": "ex oktq'o'n Dyos te Kynejel pale kse'n toklen Melkisedek.", "11": "<pb/>Nimte' tu'n qyolin ti'j ja'lu, naqtzun aju' ch'uẍ tu'n tb'ajx nchik'b'ane' kyeye', qu'n mya lwiy nkane toj kywitze'.", "12": "Ayepe'wtlokye' nche q'o'n xnaq'tzb'il ja'lo tu'nju' ojtxi' okslalqeye'; atzunte' ape' kyajb'iljuye' tu'n kyxi' xnaq'tzet jumajtle' kyi'ju' tal tnejel xnaq'tzb'il ti'j tyol Dyos. Matxi' che okye' naku'j ne'ẍ o'kx kyajb'il kych'uye', atzu'n wab'j kuw min nxi' kyu'ne'.", "13": "Aye'tzu'n inx che ch'u'n ikqe'ju' kse'n jun ne'ẍ, min nelkynik' ti'ju' xnaq'tzb'il tnik'alxi'xti'j.", "14": "Aye'tzunkye' xjal matxi' che ch'iy a kywaju' wab'j kuw, aye'ju' inel kynik' ti'ju' b'a'n ex ti'ju' myab'a'n, qu'n matxi' tzik' kywitz ti'j nim ti'xti'."}