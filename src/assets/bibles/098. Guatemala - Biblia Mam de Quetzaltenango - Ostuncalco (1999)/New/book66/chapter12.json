{"1": "<pb/>Tzaj yek'u'n jun nin techlal toj kya'j: jun qya ktxu'nti'j tu'n q'ij naku'j t-xb'alun, atitoqu' xjaw tjaq' tqan ex tokx jun tkoron toj twi' ate'k kab'lajoj che'w ti'j.", "2": "Ch'onwi' toqju' qya, ex intoq ẍch'in tu'n tk'ixk'ojal wnaq ti'j, intoq yajti tu'n xi'titz'ji tal.", "3": "<pb/>Ex yek'unjtz juntl techlal toj kya'j: jun nin txkup kyeqti'j, wakxkan tb'i, ate'toq wuq twi', lajoj tuk'a ex tokx jun tkoron tojunjun twi'.", "4": "Majx e'tzaj tjto'n tje txkup jun toxi'n aq'punju' che'w twitz kya'j, ex eb'ajkb'u'l t-xon twitz tx'otx'. Kub' we' txkup lu twitzju' qya xi'toq titz'ji tal, tu'ntoq txi' tch'yo'n talu' qya naqa sitz'ji.", "5": "Itz'jitzun talju' qya, q'a, ju' ati tu'n tkawin kyib'aj kykyaqil nimaqtnam tuk'i'l tb'aston k'uxb'il. Eltzun q'i'n tal te ex xiq'i'n twitz Dyos ex twitzju' tq'uqb'il;", "6": "xi'tzun oqu' qya toj chq'ajlaj, jatoq tu'n ttena' tu'n Dyos ex tu'n twan atzu' toj oxk'al oxnaq (1,260) q'ij.", "7": "Yajxi'tzuntl tzaj jun q'oj toj kya'j: q'ojin Myel kynejel anjl kyuk'i'lju' tanjl, ti'ju' txkup wakxkan. Q'ojin wakxkan exqe' tanjl,", "8": "mixtzunti'x e'kanb'an, ex min xiq'o'ntl anb'il kye tu'n kyten toj kya'j.", "9": "Qu'mtzun majx etzxonju' nin txkup wakxkan, aju' ojtxi' kan tok tb'i Tajaw il ex Ajq'oj ti'j Dyos, ex nsb'un kyi'j kykyaqil xjal. Eb'ajku'tz xon kyuk'i'lxi' tanjl tzmax twitz tx'otx'.", "10": "<pb/>Xi'tzun nb'i'ne' jun tq'ojq'ojel towi'yj kuw toj kya'j, intoq kyma'n: <pb/><t>Matxi' tzulju' kolb'il,</t> <t>ex tipumal ex tkawb'il Qman Dyos,</t> <t>ex tkawb'il Krist chq'o'n tu'n,</t> <t>qu'n matxi' tz'etz xonju' b'ajsal</t> <t>intoq poqonkye okslal q'ijtl ex qonik'an</t> <t>twitz Qman Dyos.</t>", "11": "<t>Makub'ti'j kyu'n qtzik e'qitz'in</t> <t>tu'n tchk'el Qpoj Tman rit elqojli</t> <t>ex tu'n tpakb'al b'a'n xikypakb'a'n;</t> <t>min e'xob' tu'n tel kychwinqlal,</t> <t>kyaq'kyib' tu'n kykyim.</t>", "12": "<t>¡Che tzalajxtzune' kya'j,</t> <t>ex aye'ye' najlqe'ye' toj kya'j!</t> <t>¡Qab'anxtzunkye' kywitz najlqe'ye' twitz tx'otx' ex toj ninnjab',</t> <t>qu'n matxi' ku'punju' tajaw il q'ojil kyi'je',</t> <t>intx'u'jin qu'n kanli twitz qa naqch'i'nxtl toj tq'ij!, chij.</t>", "13": "<pb/>Tetzunj matxitoq ku'tz xon wakxkan twitz tx'otx', okten ljolte tojtq'ijju' qya matxitoq tz'itz'ji tal.", "14": "Atzunte' qya e'okq'o'n kab'e' t-xik' nimaq kse'n t-xik' t'iw, tu'n tb'ent t-xilik'k'in jatu'n ttena' toj chq'ajlaj, najchaq ti'ju' wakxkan, jatu'n t-xiq'o'na' twa toju' oxe' ab'q'i tk'i' nik'jan.", "15": "Jawtzun t-xa'n txkup wakxkan a', tu'n tjaw jun nin a' tu'nt-xi tiqa'nju' qya;", "16": "onintzu'n tx'otx' ti'ju' qya, qu'n xik'ab'chaj ex xinaju' a' jaw t-xa'n wakxkan toj.", "17": "Tu'ntzunju' ojexi'x q'ojin wakxkan ti'ju' qya, xi'tzuntz q'ojil kyi'ju' txqantl tyajajilu' qya, kyi'ju' nche nimante tchaq'b'il Dyos ex lepchiqe' ti'ju' t-xnaq'tzb'il Jesus.", "18": "Ex kub'tq'o'ntib' wakxkan ttzi ninnjab'."}