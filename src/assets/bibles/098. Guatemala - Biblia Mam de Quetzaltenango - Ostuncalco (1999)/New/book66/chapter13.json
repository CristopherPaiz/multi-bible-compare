{"1": "<pb/>Wile' jun nin txkup jatz toj ninnjab', wuq twi' ex lajoj tuk'a. Tokxtoq jun koron toj twi' junjun tuk'a, ex ate'ktoq tb'i xmayb'i'lte Dyos kyi'ju' twi'.", "2": "Ikytoq nintxkupju' wile' kse'n leopa'rt; ikyqe'toq tqan kse'n tqan oso, atzu'n ttzi kse'n ttzi b'alun. Xitq'o'n wakxkan tipumal ex tq'uqb'ilju' txkup lu tu'n tkawin, ex nim toklen.", "3": "Wile' jun twi'ju' txkup lu, naku'j k'ixb'ni te kyimle'n; atzu'n k'ixb'ni lu q'anet, kykyaqiltzu'n xjal eb'jaw lab'ti ex eb'jo'k lpe ti'ju' txkup lu.", "4": "E'k'ulun te wakxkan qu'n xitq'o'n toklen txkup, ex ek'ulun teju' txkup, intoq kyma'n kjalu: ¿Alxi'xkye juntl kse'n txkup lu, ex alkye kb'antel tq'ojin tuk'i'l? chechij.", "5": "<pb/>Ex xiq'o'n anb'il teju' txkup lu tu'n tmante tyol te ninb'iltib' ex te xmayb'il ti'j Dyos, ex xiq'o'n toklen tu'n tkawin kab'naq kab'e' xjaw.", "6": "Yolintzuntz ti'j Dyos, tma txqan xmayb'il ti'j Dyos, ti'ju' tja xjan ex kyi'ju' ate' toj kya'j.", "7": "Xiq'o'n anb'il te tu'n tq'ojin ti'ju' xjan tnam, tzmax ajtkub'kyi'j tu'n; ex xiq'o'n toklen tu'n tkawin kyib'aj kykyaqil xjal chukchaq kyyajil, chukchaq kytanam, chukchaq kyyol, ex chukchaq nimaqtnamqe'.", "8": "Che k'ulul kykyaqil xjal najlqe' twitz tx'otx' teju' txkup lu, aye' min tku'x kyb'i ttzajlen qex twitz tx'otx' toju' tuj Qpoj Tman rit te chwinqlal.", "9": "<pb/><t>Alkye ati t-ẍkyin, b'inxju' yol lu:</t>", "10": "<t>Aye' ati tu'n kyxi' toj kars,</t> <t>che xe'lq'i'n toj kars;</t> <t>aye'tzu'n ati tu'n kyb'aj tu'n k'uẍtx'e'nb'il</t> <t>che kb'el b'yo'n tu'n k'uẍtx'e'nb'il.</t> <pb/>Atzuntzu' kq'ancha'lixela' kyipumal ex kyokslab'lju' xjan ttanam Dyos.", "11": "<pb/>Yajxi'tzuntl wile' juntl txkup, intoq jatz toju' tx'otx'. Ate'toq kab'e' tuk'a kse'n tuk'a qpoj tman rit, extzun intoq yolin kse'n jun wakxkan.", "12": "Xini q'o'n toklen tu'n tnejel txkup, ex eb'jo'k tchq'o'n tx'otx' exqe' najlqe' twitz tu'n kyk'ulun teju' tnejel txkup, ju' ojetoq q'anet tk'ixb'len te kyimle'n.", "13": "Ex e'tb'incha nimaq techlal eb'a'nq'ob'aj. Inpe' tzajt-xon q'aq' twitz kya'j nkb'u'l twitz tx'otx', kywitzku' xjal.", "14": "Kyu'ntzu'n techlal nxiq'o'n anb'il te tu'n tb'inchante twitzju' tnejel txkup, e'kub' t-sb'u'n xjal najlqe' twitz tx'otx' ex xitma'n kye tu'n kyb'inchante jun tilb'ilalju' txkup itz'x maskye ojetoq k'ixb'sanjtz tu'n k'uẍtx'e'nb'il.", "15": "Ex xiq'o'n tipumalju' tkab' txkup tu'n tq'onte tchwinqlalju' tilb'ilal tnejel txkup, tu'n tyolinju' tilb'ilal lu ex tu'n tmante tu'n kykub' b'yo'n kykyaqilju' min nche k'ulun te.", "16": "Expe' tb'incha tu'ntzun kykyaqil xjal, nim kyoklen ex ch'i'n kyoklen, q'inun ex prow, tzaqpi'nqe' ex lq'o'n majin, tu'n tok kyechel toj kyb'anq'ob' mujqa kyplaj.", "17": "Ex mix-a'lo'te kb'entel tloq'on ex tu'n tk'ayin, qa mixti' tok techel mujqa tb'iju' txkup ti'j, mujqa tajlalju' tb'i.", "18": "<pb/>In nojqelan nab'l teju' lu; alkye makane toj twitz, ximanx tnab'lju' tajlal txkup lu, qu'n tajlalx tb'i xjalte'. Aju' tajlal lu junk'al oxlajnaq qaq (666)."}