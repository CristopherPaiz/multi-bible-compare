{"1": "<pb/>Tz'ib'anxa teju' anjl kyxol okslal aj Epeso kyjalu: Intma'nju' ate' wuq che'w toj tb'a'nq'ob' ex nb'et kyxolju' wuq kykb'el kantil q'anpwaqqe', kjalu:", "2": "Wojtzqi'ne' tkyaqilju' ntb'incha'na; wojtzqi'ne' nxi'x aq'unana nim ex ljo'n tu'na, ex wojtzqi'ne' min nche tk'mo'na b'inchal taq'wix. Ex wojtzqi'ne' matxi' tzik'twitza kyi'ju' nok kyq'o'n kyib' te apostl extzun mya apostlqe', matz'el tnik'a kyi'j chalyolqe'.", "3": "Matxi' tz'ok tilil tu'na ex matxi' yajtiya tu'n npaje', ex min nsiktiya.", "4": "Naqtzun o'kxju' ati jun tila nwitze': mixti'tlju' tk'u'jlalila atitoq tnejel.", "5": "Qu'mtzun na'ntza jaxkub'a tz'aqa, kutanjtz ti'j tanmiya ex b'inchamtla ntoq tb'incha'na tnejel. Qatzun min, chin ule' ti'ja ex k'elel wiq'i'ne' kykb'el tkantila jata'ya.", "6": "Ajun b'a'n ntb'incha'na, in nel tik'u'na kyb'inchb'aju' nikolayit, ikxwe' nel wik'u'ne'.", "7": "¡Alkyete ati t-ẍkyin, b'imju' ntma'n Xewb'aj Xjan kye okslal! Alkyete makub'ti'j tu'n, kxe'l nq'o'ne' anb'il te tu'n twan ti'ju' tze te chwinqlal ati toj tnajb'il Dyos, chiku'ya, chij.", "8": "<pb/>Tz'ib'anxa te anjl ati kyxol okslal aj Esmirna kjalu: Intma'nju' T-xetnejel ex te B'ajsb'il, aju' kyim ex jaw anq'in, kjalu:", "9": "Wojtzqi'ne' yajb'il ex prowil nik'xtu'na, q'inun tzunta. Ex kanli nwitze' myab'a'n kyyolju' nok kyq'o'n kyib' te aj Juda ti'ja, extzun jun k'loj ajb'elqe' te tajaw il.", "10": "Lalun xob'a teju' tzul ti'ja, qu'n che okyex jpu'n junjunkye' tu'n tajaw il, tu'n kyokye' kykyaqile' toj joyb'ilkyi'je'; ex che yajtel lajoj q'ije'. Qama tz'okqe kyk'u'je' wi'je' tzmax ajkykyime', kxe'l nq'o'ne' kykanb'ab'le' aju' chwinqlal tejumajx.", "11": "¡Alkyete ati t-ẍkyin, b'imju' ntma'n Xewb'aj Xjan kye okslal! Alkyetzunte makub'ti'j tu'n lay yajtitl tu'n tkab' kamik, chiku'ya, chij.", "12": "<pb/>Tz'ib'anxa te anjl kyxol okslal aj Perkamo kjalu: Intma'n q'i'n tk'uẍtx'e'nb'il ch'ut te kab'e' plaj twitzte, kjalu:", "13": "Kanli nwitze' najliya toju' tnam jata' tq'uqb'il tajaw il; ex luya q'uqli tk'u'ja wi'je'. Min nkub' tewa'na tokslab'la wi'je', tk'i'xpe'wt tej tkub' b'yo'n Antipas tziyalxi'x wi'je' toju' nintnam lu janajla' tajaw il.", "14": "Naq o'kx junjun tilju'ya nwitze': ate' junjun kyxole' min nkyej kykoli'n t-xnaq'tzb'il B'alaam, ju' q'onte tnab'l B'alak tu'n kyxitq'o'n aj Israel toj il tej kyok tchq'o'n tu'n t-xikywan wab'j kub'ni q'o'n kywitz witzleb' ex tu'n tel kypa'n kyib' ti'j Dyos.", "15": "Ex ate' junjun kyxole' min nkyej kykoli'n kyxnaq'tzb'il nikolayit.", "16": "Qu'mtzun kutanjtz ti'j tanmiya; qatzun min, lwiyxi'x chin ule' ti'ja, ex chin q'ojile' kyi'je' tuk'i'l k'uẍtx'e'nb'il netz toj ntziye'.", "17": "¡Alkyete ati t-ẍkyin, b'imju' ntma'n Xewb'aj Xjan kye okslal! Alkyete makub'ti'j tu'n, kxe'l nq'o'ne' twa ti'ju' wab'j e'wa'n te toj kya'j; ex kxel nq'o'ne' jun saq ab'j te, jatz'ib'a'nka' jun ak'a'j b'iyj mix-a'lo' ojtzqilte, o'kx ojtzqilteju' mak'monte, chiku'ya, chij.", "18": "<pb/>Tz'ib'anxa te anjl ati kyxol okslal aj Tyatira kjalu: Luju' Tk'wal Dyos, ikyqe' twitzju' kse'n tqantaq' q'aq' ex ikyqe' tqan kse'n q'ank'uxb'il ẍtilsa'n, intma'n kjalu:", "19": "Wojtzqi'ne' tkyaqilju' ntb'incha'na; kanli nwitze' ati tk'u'jlalila, ati tokslab'la, nnajb'ena ex ljo'n tu'na, nxi'x aq'unana ja'lo kyetwitz tnejel.", "20": "Naq o'kx tiljuya weye': nxitq'o'na anb'il te' qya Jesab'el, nok tq'o'ntib' te t-sanjelal Dyos, extzun nche t-sb'u'n nmajine' tu'n t-xnaq'tzb'il, nche oktchq'o'n tu'n kyb'inchan ajpaji'n ex tu'n t-xikywan wab'j kub'ni q'o'n kywitz witzleb'.", "21": "Matxi' txinq'o'ne' anb'il te tu'n tanjtzti'j tanmi; mixtzunti'x nanjtzti'j tanmi ex min nkyajtq'o'n ajpaji'n.", "22": "Qu'mtzun ktzajel nq'o'ne' yab'il ti'ju' qya lu, ex che kb'el nb'yo'ne' nche k'monte t-xnaq'tzb'il ex nelkypa'n kyib' ti'j Dyos. Qatzun ma tz'antzti'j kyamni ex ma kyanjsa kyib' tuk'i'l Dyos, lay kub' ntz'e'ysa'ne' kywitz. Ikytzu'n k'elela' kynik' kykyaqil okslal qa wojtzqi'ne' kynab'l ex toj kyanmi, ex kxe'l nq'o'ne' tu'me'l t-xel kye kse'nxju kyb'inchb'aj.", "23": "", "24": "Aye'tzunkye' najlqe'ye' toj tnam Tyatira, aye'ye' min ljo'n xnaq'tzb'il lu kyu'ne' ex min nche xnaq'tzane' ti'ju' t-xnaq'tzb'il tajaw il, ju' nkyma'n junjun qa nim nab'l tajb'il, lay kub' nq'on juntl iqtze' kyib'aje'.", "25": "Naq o'kx kytzyume' atitl kyeye' tzmax ajwule'.", "26": "Alkyete makub'ti'j tu'n ex ntb'incha'n wajb'ile' tzmax ajtjapun mankb'il q'ij, kxe'l nq'o'ne' toklen kyib'aj nimaqtnam,", "27": "kse'nte Nmane' matzaj tq'o'n woklene'; kkawil kyib'aj nimaqtnam tuk'i'l k'uxb'il b'aston, ex che b'elttxiju'n kse'n tx'otx' k'wil.", "28": "Ex kxe'l nq'o'ne' sqixun che'w te.", "29": "¡Alkyete ati t-ẍkyin, b'imju' ntma'n Xewb'aj Xjan kye okslal! chiku'ya, chij."}