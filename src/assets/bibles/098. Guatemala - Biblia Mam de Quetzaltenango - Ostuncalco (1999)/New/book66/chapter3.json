{"1": "<pb/>Tz'ib'anxa te anjl ati kyxol okslal aj Sardes, kjalu: Luju' ate' wuq t-xew Dyos tuk'i'l ex wuq che'w toj tq'ob' kjalu: kanli nwitze' tkyaqilju' ntb'incha'na, ex b'i'n wu'ne' nq'umli qa itz'a, extzun kyimniya.", "2": "Na'ntztib'a ex b'incham qexi'xtla ti'xti' nche tb'incha'na b'a'n naqch'inxtl kykyaj naj tu'na, matxi' wile' mya toj ttzinunalqe' nche tb'incha'na twitz Nmane' Dyos.", "3": "Na'ntza xnaq'tzb'il oje tk'ama; b'inchama ex kutanjtz ti'ja tuk'i'l Dyos. Qatzun min, naqx myanim ajwule' ti'ja kse'n jun eleq'.", "4": "Ate'tzun junjun kyxole' toj Sardes b'ajx kytz'ilsaya' kyxb'alun; che tenb'el wuk'i'le' oksa'n kyxb'alun saq, qu'n b'a'n kychwinqlal.", "5": "Alqetzunte ma kanb'an, saq t-xb'alun k'okyel, ex lay jatz nxitu'ne' tb'i toju' u'j te chwinqlal, kxe'l nma'ne' tb'i twitz Nmane' ex kywitzju' tanjl.", "6": "¡Alqe ati t-ẍkyin, b'inxju' ntma'n Xewb'aj Xjan kye okslal! chiku'ya, chij.", "7": "<pb/>Tz'ib'anxa te anjl ati kyxol okslal aj Piladelpya kjalu: Luju' xjan ex axxi'x, aju' ati tal tja nimaqkawil Dab'i toj tq'ob', ajtjqonte ttzija, mix-a'lo'tlte kb'antel tjpunte, ex ajtjpunte, mix-a'lo'tlte kb'antel tjqonte, intma'n kjalu:", "8": "Wojtzqi'ne' tkyaqilju' ntb'incha'na; matxi' njaqe' ttzija teya, mix-a'lo' kb'antel tjpunte, tu'npetzu'n naqch'i'n tipumala, njapun nyole' tu'na ex min nkub' tewa'na qa okslala wi'je'.", "9": "Knb'incha'ye' tu'n kykub' mejeju' nche ajb'en te tajaw il twitza, in okkyq'o'n kyib' te aj Juda extzun chalyol qe', tu'n telkynik' qa k'u'jla'na wu'ne'.", "10": "Tu'nju' nche tb'incha'na nchaq'b'ile' ex matxi' tzik'xtu'na, knkla'ya toju' tq'ijlalil tzul ajkyok kykyaqil xjal toj joyb'ilkyi'j wu'ne', tu'n telkynik'tzil kykyaqilju' najlqe' twitz tx'otx'.", "11": "Chin ule' lwiy, tzyumju'ya atitl teya, tu'ntzun mix-a'lo' k'elel q'inteju' oyaj teya.", "12": "Aye' makub'ti'j kyu'n, che okyel nq'o'ne' te tqan ja toj tja nmane' Dyos, ex layx che etztl atzu'; k'okyel ntz'ib'a'ne' tb'i Dyos ex tb'i ninttanam Dyos kyi'j, aju' t-ak'a'j Jerusalen Dyos ktzajel toj kya'j; ex k'okyel ntz'ib'a'ne' nb'iye' ak'a'j kyi'j.", "13": "¡Alkye ati t-ẍkyin, b'inxju' ntma'n Xewb'aj Xjan kye okslal! chiku'ya, chij.", "14": "<pb/>Tz'ib'anxa teju' anjl kyxol okslal aj Laodisya kjalu: Aju' tziyalku'xi'x ex ax yolin, ex ti'j tzajna' qe tkyaqilju' tb'incha Dyos t-xetnejel, intma'n kjalu:", "15": "B'i'n wu'ne' tkyaqilju' nkyb'incha'ne'. Kanli nwitze' mya che'w qe'ye' ex mya moq'moj qe'ye'. ¡Maswitlo b'a'n che'w qe'ye' mujqa moq'moj!", "16": "Sq'ulin qena'kye', mya che'w ex mya moq'moj qe'ye', qu'mtzun che jawil nxa'ne'.", "17": "Inkyma'ne' qa q'inun qe'ye', b'a'n ta'qe'ye' ex mixti'tl nojqelan kyeye'; kuchitzun qa min nelkynik'e' qa b'isb'ajilx ta'qe'ye', qab'anx kywitze', prowqe'ye', moẍqe'ye' ex ẍb'iqlqe'ye'.", "18": "Qu'mtzun kxe'l nq'o'n kynab'le' tu'n kylq'onteye' q'anpwaq ẍtilsa'n toj q'aq' weye', tu'ntzun kyq'inumaxe' axxi'x; ex tu'n kylq'onteye' saq xb'alun weye' te kutxb'ilkyeye' ex kylq'ome' q'a'nb'il kywitze' tu'n kyka'yine'.", "19": "Inche nwuli'ne' kykyaqilju' k'u'jla'nqe' wu'ne' ex nche ntzak'u'ne'. Qu'mtzun kyq'onk tilile' ex kutanjtz kyi'je' tuk'i'l Dyos.", "20": "Luqine' nchin txokon ttzija; alkye matz'etz b'inweye' ex matjaqu' tja, chin okyixe' toj tja ex chin wale' junx tuk'i'l.", "21": "Kxe'l nq'o'ne' kyoklenju' makub'ti'j tkyaqil kyu'n, tu'n kykub' qe nk'etze' toj nkawb'ile', kse'nwe' matxi' kub'ti'j wu'ne' ex q'uqli qine' tk'etz Nmane' toju' tkawb'il.", "22": "¡Alkye ati t-ẍkyin, b'inxju' ntma'n Xewb'aj Xjan kye okslal! chiku'ya, chij."}