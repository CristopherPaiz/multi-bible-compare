{"1": "<pb/>Tb'ajlenxi'tzun q'ma'n ja'lu, xinka'yi'ne' ex wile' jun ttzija jqo'n toj kya'j; ex tzaj yolinju' ojetoq yolin weye' nejtl, aju' ikytoq tq'ojq'ojel twi' kse'n tq'ojq'ojel chun, tma kjalu: Kutjatza tzalu, che kxe'l nyek'u'ne' ti'xti' teya ati tu'n kyik' yajxi'tl, chij.", "2": "<pb/>Textzu'n kmoj lu ulju' tipumal Xewb'aj Xjan wib'aje', ex wile' jun q'uqb'il tkub' toj kya'j, ati jun wnaq q'uqli tib'aj.", "3": "Ikytoq tka'yinkju' kse'n jaspe ex kse'n kyeq ab'j, ex atitoq jun qe'nkan intoq qoptz'aj kse'n txa'x ab'j ti'jileju' q'uqb'il;", "4": "ex e'wile' junaqkyaje'tl q'a'jtz ti'jileju' q'uqb'il, q'uqlqe'toq junaq kyaje' tijwnaq kyib'aj: toktoq kyxb'alun saq ex tokx kykoron q'anpwaq toj kywi'.", "5": "Intoq che etz xloq'lokya'j, e'tq'ojq'ojel towi'yj ex q'ankyaq ti'ju' q'uqb'il; ex intoq che k'ant wuq tqantaq' q'aq' twitzju' q'uqb'il, aye' wuq t-xew Dyos.", "6": "Ex atitoq jun naku'j ninnjab' twitzju' q'uqb'il, ẍtilun naku'j lispej. <pb/>Ate'toq kyaje' itz'qe' jata' q'uqb'il ex ti'jile toj nky'ajchaq, ate'toq txqan kywitz kywitzxi' ex kytze'lkyi'j.", "7": "Ikytoq ka'yin tnejelju kse'n b'alun, atzu'n tkab' ikytoq kse'n jun tman wakx, atzu'n toxi'n ikytoqju' kse'n xjal, atzu'n tkyaji'n ikytoq kse'n jun t'iw.", "8": "Teyile junjunju' kyaje' lu ate'toq qaq t-xik' ate'toq kywitz kyi'jile ex kyojxi'. Majxtoq ljo'n kymante q'ijtl ex qonik'an kjalu: <pb/><t>¡Xjan, xjan, xjante' Qajaw,</t> <t>Dyos nimtipumal,</t> <t>aju' ati ojtxi', ati ja'lo ex tzul! chechij.</t>", "9": "<pb/>Atl junjun maj ajkyq'on ninb'ilju' itz'qe' lu ex ajkyq'on chjonte teju' q'uqli tib'aju' q'uqb'il, teju' itz' toj tkyaqil tab'q'iyil,", "10": "intoq che kub'mejeju' junaq kyaje' tijwnaq twitz ex inche k'ulun te, intoq b'ajkub' kyq'o'n kykoron twitzju' q'uqb'il ex inkyma'n:", "11": "<pb/><t>Qman Dyos nim toklena,</t> <t>tu'n tajwalita, tu'n tnimeta ex tu'n tk'monteya ipumalj,</t> <t>qu'n aya b'inchante tkyaqilju' ati;</t> <t>tu'n tb'istk'u'ja e'tb'inchaya ex ate', chechij.</t>"}