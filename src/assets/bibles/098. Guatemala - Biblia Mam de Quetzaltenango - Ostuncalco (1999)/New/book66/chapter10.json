{"1": "<pb/>Wile' juntl anjl nimtipumal, xi'toq tku'tz toj kya'j toj jun toli'n muj; atitoq jun qe'nkan tib'aj twi', intoq qoptz'aju' twitz kse'n q'ij exqe' tqan naku'j kab'e' tnej tqantaq' q'aq'.", "2": "Tzyu'n jun tal tolin u'j tu'n, jqo'n, ex kub' twab'a'n tqan te tb'anq'ob' tib'aj ninnjab', atzu'n te tnayaj tib'aj tx'otx'.", "3": "Jaw ẍch'intzuntz kuw, naku'j b'alun ntzanun; ex tej tjaw ẍch'in, naku'j wuq q'ankyaq e'jaw tinun.", "4": "Kyb'ajlenxi'tzun yolinju' wuq q'ankyaq, ikytoq tku'x ntz'ib'a'ne' kyma; nb'iye' jun tzaj yolin toj kya'j, tma weye': K'u'nku'ya xkymaju' wuq q'ankyaq toj tanmiya, lalun ku'x ttz'ib'a'na, chij.", "5": "<pb/>Atzu'n anjl wa'ltoq tib'aju' ninnjab' ex tib'aju' tx'otx', jaw tq'o'n tb'anqob' twitz kya'j", "6": "ex tma toj tb'iju' itz' tejumajx, aju' b'inchante kya'j, tx'otx', ninnjab' ex tkyaqilju' ti'jxti' ati kyoj. Tma: Mixti'tlte anb'il,", "7": "naqa xponkmoj tu'n txi' tq'ajtza'n twuqi'n anjl tchun, kjapumelju' echa'ntl toj ewaj tu'n Dyos, kse'nx tma kyeku' tmajin ex t-sanjelal, chij.", "8": "<pb/>Atzunj xinb'i'ne' ttzaj yolin toj kya'j, tzaj yolin jumajtl weye', tma kjalu: Kutxi'ya q'elteju' tolin u'j jq'o'n toj tq'ob'ju' anjl wa'l tib'aj ninnjab' ex tib'aj tx'otx', chij.", "9": "Nxi'tzune' tke'tzju' anjl ex xinqani'ne' tal tolin u'j te, tzaj ttzaq'we'ntzuntz kjalu: Q'inxa ex wanxa. Chi' k'okyela' toj ttziya naku'j ta'lkab', ajtzun tku'pun toj tk'u'ja kjawil tx'amix, chij.", "10": "<pb/>Elwiq'i'ne' tal tolin u'j teju' anjl, ex xinwane'; chi'toqte' toj ntziye' naku'j ta'lkab', tetzunj tb'aj wu'ne', jaw tx'amix toj nk'u'je'.", "11": "Tzaj tma'ntzuntz weye' kjalu: Ati tu'n txitma'na ak'a'j tpakb'alil tyol Dyos kyi'j txqan tnam, kyi'j nimaqtnam, kyi'j xjal chukchaq kyol ex kyi'j nimaqkawil, chij."}