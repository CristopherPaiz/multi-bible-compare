{"1": "<pb/>Wile' juntl nin techlal toj kya'j ex xob'ajilx: wuq anjl kyuk'i'l b'ajsb'il wuq k'ixk'oj, kyuk'i'ltzun njapuna' b'aj ttx'u'jil Dyos.", "2": "<pb/>Ex wile' naku'j ninnjab' ẍtilun smo'n tk'i q'aq'; wa'lqe'toqu' ojetoq kub'ti'ju' txkup ex tilb'ilal kyu'n, tk'i'xi' tajlal tb'i, ttzi ninnjab' lu, tuk'i'l kychinab' arpa xinitq'o'n Dyos kye.", "3": "Ex intoq xikyb'itza'n tb'itz Moyses, tmajin Dyos, ex tb'itz Qpoj Tman rit. Intoq kyma'n kjalu: <pb/><t>Nim toklen ex te lab'te'nxi'xju' matxi' tb'inchaya,</t> <t>aya Nman Dyos, nimtipumala;</t> <t>tzinunqe'xi'x ex ax qexi'xju' tb'eya,</t> <t>aya Nimaqkawil kyib'aj nimaqtnam.</t>", "4": "<t>¿Alkye lay xob' teya Nman Dyos?</t> <t>¿Alkye lay jaw ajwalinteya?</t> <t>O'kxna'ta xjan;</t> <t>kykyaqil nimaqtnam che b'ju'l ex che k'ulul teya,</t> <t>qu'n matxi' tz'el kynik' qa tnik'alxi'x ti'ja, chechij.</t>", "5": "<pb/>Tb'ajlenxi'tzun ja'lu, xinka'yine' ex wile' jqetu' ja xjan toj kya'j, ex tjaju' yol kyejni b'entti'j.", "6": "Eb'je'tzju' wuq anjl q'elte wuq yajb'il. Toktoq kyxb'alun tb'anil sed chub'i'ntwitz nqoptz'aj, ex toktoq jitz'b'il kyk'u'j q'anpwaq japumni ttzikyk'u'j.", "7": "Juntzun kyxolju' kyaje' itz'qe' xitq'o'n jun k'wab'l q'anpwaq nojni tu'n ttx'u'jil Dyos itz' toj tkyaqil tab'q'iyil, teyile junjunju' wuq anjl.", "8": "Ex noju' ja xjan tu'n sib' ntzaj ti'ju' tajwalil Dyos ex tipumal, ex mix-a'lo'x jun tu'n tb'ant tokx toj tzmax ajkyb'ajik'ju' wuq yajb'il q'i'ntoq kyu'n wuq anjl."}