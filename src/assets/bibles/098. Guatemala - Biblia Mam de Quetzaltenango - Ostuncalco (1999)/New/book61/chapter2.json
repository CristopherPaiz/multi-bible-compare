{"1": "<pb/>Ikx b'aju' ojtxi', ate' xjal chalyolqe' okkyq'o'n kyib' te t-sanjelal Dyos kyxol aj Israel; ikyxtzu'n ja'lo ate' chalyol k'okyel kyq'o'nkyib' te xnaq'tzal kyxole'. Che q'ol xnaq'tzb'il mya ax ex xob'ajilx kyeye', ex lay tzajkyna'ntl Qajaw Jesukrist kolpinkye; aye'x che tzajel q'inte jun xitb'il naqx myanim ajtultz'aq kyib'aj.", "2": "Nim che kxe'l lpe kyi'j toju' kyachb'il taq'wixi'x, ex tu'n kypaj che yolil xjal myab'a'n ti'ju' b'e ax.", "3": "Tu'ntzu'n kyjamjoni'n xnaq'tzal lu, che b'lol pwaq kyi'je' ajkyq'on xnaq'tzb'il mya ax; tu'ntpajtzun ja'lu, ojtxi'tl b'antni kyten tu'n kyxi' toj tz'e'ysb'il witzb'aj.", "4": "<pb/>Min kub' tnajsa'n Dyos kyilju' anjl eb'inchan il, eb'ajx t-xon toj q'aq' ex e'kyaj tq'o'n toj qlolj, xwaku'nqe' toj xpatx'i'n k'uxb'il tzmax ajkyok toj xjel.", "5": "Ex min kub' tnajsa'n Dyos kyilju' xjal ojtxi', tzaj tq'o'n q'eqjab' kyib'aju' b'inchal myab'a'n, o'kx Noe kyuk'i'l wuqtl xjal e'tkol, ju' pakb'an tu'n kyanq'in xjal toj ttzinunal.", "6": "Ex kub' ttz'e'ysa'n Dyos kywitzu' nimaqtnam Sodom ex Komor, e'kub' ttz'e'ysa'n tzmax kykub' tza'jix, tu'n kyok te yek'b'il ti'ju' tzul kyi'ju' b'inchal taq'wix.", "7": "Atzu'n Lot, jun ichan tnik'alti'j, min kub' ttz'e'ysa'n, qu'n inxi'xtoq b'isun tu'n tpaj kyachb'ilju' b'inchal taq'wix.", "8": "Najli toqju' ichan tnik'alti'j kyoju' nimaqtnam lu, inxi'xtoq yajti tu'n tpaj ajtka'yinte ex ajtb'inte kyb'inchb'aju' xjal myab'a'n tkyaqil q'ij.", "9": "<pb/>Qu'mtzun nche tklo'nte Qman Dyos okslalqe'xi'x te ajkyok toj joyb'ilkyi'j, ex kttz'e'ysa' kywitzju' b'inchal taq'wix toj tq'ijlalil ajkyok toj xjel.", "10": "Aye'xi'xpe' ljo'n kyanq'in toj achb'il myab'a'n ex nelkyik'o'n tkawb'il Qajaw, kb'el ttz'e'ysa'n Dyos kywitz. Taq'wix xjalqe' chalyol xnaq'tzal lu ex pi'sqe', min nche xob' nche wulin kyi'ju' nim kyoklen toj kya'j;", "11": "aye'tzunkye' anjl, maskye nimxi'x kyipumal ex nimaq kyoklen, min nok kyq'o'n kyib' wulil kyi'ju' oklenj lu toj tb'i Qajaw.", "12": "<pb/>Ikyqe' xjalju'na'j kse'nqe' txkup: mixti'x kynab'l, naq nche anq'in, nche itz'ji tu'n kytzyunjtz ex tu'n kykub'yo'n. Nche yolin myab'a'n kyi'ju' min nche kane toj kywitz; ikyxtzun che kyimela' kse'nqe' txkup,", "13": "che yajtel kse'nx e'yajta' txqantl kyu'n. Nxi'x che tzalaj toj kywitz tu'nju' q'o'nkyib' tu'n kyachun junjun q'ij. ¡Ch'ixb'ajil qe'x ex junxi'qeku' ajkyten kyuk'i'le' kyoj junjun wan, nche tzalaj toj kyxja'jayi'n tuk'i'l sb'ub'l!", "14": "<pb/>Majx tokkywitz kyi'j qya ex npon kyk'u'j kyi'j; majx ljo'n kyb'inchan il. Nche kysb'u'nju' min q'uqlixi'x kyk'u'j ti'j Krist; kyexi'x kyjyonteju' kyajb'il; b'entnitlti'j tu'n kyxi' toj naje'n.", "15": "Tzpetniqe', qu'n mache eltxalpuj ti'ju' b'e tzinun. Xi' lepcha'qe' ti'ju' yek'b'il tu'n B'alaam ju' sanjelal, tk'wal B'osor, t-xima tu'n tb'inchate myab'a'n tu'n tkanb'an pwaq", "16": "ex tzak'unjtz tu'n tpaj til: jun xhej b'ur min nyolin, yolin kse'n jun xjal ex min taj tu'n t-xitljo'n t-xnakyilju' sanjelal.", "17": "<pb/>Ikyqe'kye xnaq'tzal na'j kse'nqe' xoch mixti' a' kyoj, kse'nqe' muj niqinje tu'n kyq'iq'; che xe'lq'o'n toj tz'e'ysb'il witzb'aj toj qlolj qxopinxi'x tejumajx.", "18": "Xa'wankuxi'x che yolin naqx tu'n kyjaw latb'i xjal kyi'j, nche okkychq'o'n ak'a'j okslal, tzqeku' telkypa'n kyib' ti'ju' b'e taq'wix, tu'n kyxi' kyiq'i'n tojxu' kyachb'il ex tajb'il kychib'jil.", "19": "Nxikyma'n kye tu'n kytzaqpet, extzun aye'ku'kye jtz'o'nqe' kse'n lq'o'n majin toj taq'wixil; qu'n kykyaqil xjal lq'o'n majin teju' makub'santeti'j.", "20": "Aye'kye' matxi' tz'el kynik' te Qajaw ex Klolqe Jesukrist, ex mache tzaqpet teju' myab'a'n twitz tx'otx', qama kychukutl kyib' kyoju' ti'xti' lu ex makub'kyi'j, che kxe'lxi'xtl toj il kyetwitz tnejel.", "21": "Miẍpe'wtlo ti'x sel kynik' teju' b'a'n b'e nejtl, kyetwitz telenxi' kynik' ti'j, yajxi'xtl sel kypa'n kyib' ti'ju' xjan chaq'b'il kyk'am.", "22": "Kyi'jtzun xjapuna' jun q'umb'en ax kjalu: Nanjtlti'ju' tx'yan leq'ulte t-xab', chij, ex juntl ntma'n kjalu: Aju' b'och tzmaxb'aj txjet ti'j, nxi'tl lmultib' toj xo'l, chij."}