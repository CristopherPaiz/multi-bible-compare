{"1": "<pb/>E'ntzik ex e'witz'in, a tkab' u'j ja'lu nxi' ntz'ib'a'ne' kyeye'. Matxinq'o'n kynab'le' kyoju' kab'e' wuje', qu'n wajb'ile' tu'n kyximane' b'a'n.", "2": "Kyna'ntze' tpakb'al b'a'n kymaju' t-sanjelal Dyos ojtxi'; exju' tchaq'b'il Qajaw ex Klolqe Jesukrist, b'ajx kyxnaq'tza'n apostl kyeye'.", "3": "<pb/>Axi'xpe' tz'elx kynik'yju'ye' ti'j: che ul xjal toj b'ajsb'il tq'ijlalil o'kx k'okyela'ten kywitz ti'ju' kyachb'il ex twi' xmayilqe'", "4": "okkyxjelu' kjalu: ¿Ti'tzu'n xb'aj ti'ju' tziya'ntl qa tzul jumajtl Krist? Oje che b'ajkyimkye' qchman, ex kukx ttente twitz tx'otx'ju' atxi'x tkub'len b'incha'n tx'otx', chechi.", "5": "Min kyajb'ilju' xjal lu tu'n telkynik' ti'j, qa kub' tb'incha'n Dyos kya'j ex tx'otx' naq tu'n tyol atxi'x ojtxi', eltpa'n tx'otx' ti'ju' a'.", "6": "Ex b'ajkub' xitj twitz tx'otx' toju' tq'ijlalil tej ttzaj q'eqjab'.", "7": "Aye'tzu'n kya'j ex tx'otx' ate' ja'lo klo'nqe' tu'n kyxi' toj q'aq' tu'nx tchaq'b'il Dyos. Che b'ajeltz'e'y tu'n q'aq' lu toj tq'ijlalil ajkyok kykyaqil toj xjel ex ajkyxi' b'inchal myab'a'n toj naje'n.", "8": "<pb/>Expe' lan tzik'tna'l kyu'ne' e'ntzik ex e'witz'in, aju' jun q'ij naku'j kab'k'al lajnaq (1,000) ab'q'i, ex aju' kab'k'al lajnaq (1,000) ab'q'i naku'j jun q'ij te Qajaw.", "9": "Mya yajxi'xwit njapunte Dyos tyol, kse'n nkyxima'n junjun, atite Qajaw tpasens kyi'je', min tajb'il tu'n tnaj jun kyxole', a tajb'ilju' tu'n tanjtzti'j kyanmi kykyaqil.", "10": "<pb/>Ajtzun tulte Qajaw, naqx myanim ajtul kse'n ajtul jun eleq'. Che b'eltzun naj kya'jtz tu'n jun tq'ojq'ojel xob'ajilx, tkyaqilju' ati twitz kya'j che b'elxitj tu'n q'aq', extzu'n tx'tox' tuk'i'l tkyaqil kyb'inchb'aj xjal twitz, che b'ajel tu'n q'aq'.", "11": "<pb/>Kna' che b'elb'aj tkyaqil tu'n q'aq', ¡se'n taq'witzun lay che anq'inkye' b'a'n, ex tu'n tel kypa'n kyib'e' ti'ju' myab'a'n!", "12": "Che ayonqe'ye' ti'ju' q'ij ajkyok kykyaqil xjal toj xjel tu'n Dyos, ex kyq'onk tilile'. Che b'ajel xitju' kya'j tu'n q'aq' toju' q'ij lu, ex kykyaqilju' che'w che kb'el yulj tu'n q'aq';", "13": "ayo'tzunqe nqo ayon ti'ju' ak'a'j kya'j ex ak'a'j tx'otx' tziya'ntl tu'n Dyos, atzuntzu' kb'antela'te' tnik'alti'j ex b'a'n.", "14": "<pb/>Qu'mtzun e'ntzik ex e'witz'in, b'ankx nche ayone' tu'n kyulju' ti'xti' lu, kyq'onk tilile' tu'n kytene' b'a'n twitz Dyos, mixti' kytz'ilile' ex kyile'.", "15": "Kyna'ku'ye' tu'nju' kye qilwi tu'n Dyos, ati tpasens qi'j qu'n a tajb'ilju' tu'n qklet. Ex oje b'ajx ttz'ib'a'n qitz'in Pawl kyeye' ti'ju' lu, kse'nx tnab'l tzajni tq'o'n Dyos.", "16": "Oje b'ajx tma'n kyeye' ti'ju' lu kyoj kykyaqilju' tuj, naq aju' ati junjun yol ch'uẍ tu'n telqnik' kyi'j kyoju' tuj, qu'mtzun min nel kynik'ju' mixti' kyojtzqib'l exqe' mya wa'lqe'xi'x toj kyokslab'l, junxi'tl chik'b'ab'ente kyu'n, ikx nkyb'incha'nju' kyi'ju' txqantl Xjan Tu'jil, tu'ntzunju' che kxe'l toj naje'n.", "17": "<pb/>Qu'mtzun e'ntzik ex e'witz'in, loq' b'i'ntl ja'lu kyu'ne', kyka'yinx kyib'e', tu'n lalun che sb'unjtze' kyu'n b'inchal myab'a'n ex tu'n kywe'ye' b'a'nxi'x toj kyokslab'le'.", "18": "Che ch'iyxkye' toju' ojtzqib'l ti'j Qajaw ex Klolqe Jesukrist ex che ch'iyxe' toju' tk'u'jlalil. ¡Awt Qajaw jaw ajwalet ja'lo ex te kukxju'! Ikxwitju'."}