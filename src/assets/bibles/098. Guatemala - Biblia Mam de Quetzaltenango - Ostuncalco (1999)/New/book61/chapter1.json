{"1": "<pb/>Ayine' Simon Luch, tmajin Jesukrist qine' ex apostl qine' te, nche'x nq'olb'e'ne' matxi' ten kyokslab'l tb'anilxi'x kse'nqe', qu'n tnik'alti'j Qman Dyos ex Klolqe Jesukrist.", "2": "Tenxwit xtalb'il ex nak'b'il kyxole' tu'n kyojtzqib'le' ti'j Qman Dyos ex ti'j Qajaw Jesukrist.", "3": "<pb/>Matzaj tq'o'n Dyos tu'n tipumal tkyaqilju' nojqelan qe tu'n qanq'in ex tu'n qniman te, tej selqnik' te Jesukrist, ex maqo ttxok tu'nju' toklen ex taq'unb'en tb'anilxi'x.", "4": "Mache tzaj ttziya'n ti'xti' lu qe, nimaq kyoklen ex twi' wi'yal qexi'x, tu'ntzun kyetze' toju' myab'a'n kse'n kyajb'il xjal twitz tx'otx' ex tu'n kyoke' kse'n tajb'il Dyos.", "5": "Qu'mtzun mya o'kx tu'n tten kyokslab'le', ati tu'n kyanq'ine' b'a'n; ex mya ok'x tu'n kyanq'ine' b'a'n, ati tu'n kyokye' k'atz;", "6": "mya ok'x tu'n kyoke' k'atz, ati tu'n kyjk'unte kyib'e'; mya ok'x tu'n kyjk'unte kyib'e', ati tu'n tten kypasense'; mya o'kx tu'n tten kypasense', ati tu'n kyq'onte kychwinqlale' te Dyos;", "7": "mya o'kx tu'n kyq'onte kychwinqlale' te Dyos, ati tu'n kyoke' kyitz'inxi'x kyib'e'; mya o'kix tu'n kyoke' kyitz'inxi'x kyib'e', ati tu'n tten kyk'u'jlalile'.", "8": "<pb/>Qa nkyb'incha'ne' tkyaqil ja'lu, ex nche ch'iye' toj, ati twitzlalil kychwinqlale' ex q'ancha'l matze'l kynik'e' ti'j Qajaw Jesukrist.", "9": "Atzunju' min ntb'incha'n, iky toka' kse'n moẍ mujqa kse'n min nka'yinxi'x; min na'ntl tu'n qa ẍtilset tu'n Qajaw kyoju' til ojtxi'.", "10": "Qu'mtzun e'ntzik ex e'witz'in, loq' mache txkonjtze' ex mache sk'onjtze' tu'n Dyos, kyq'onk tilile' tu'n kykuwixxi'xe' toj, laytzun che kub' tz'aqtze'.", "11": "Ikytzu'n kq'onjtzela' anb'il kyeye' tu'n kyokxe' toju' tkawb'il Qajaw ex Klolqe Jesukrist tejumajx.", "12": "<pb/>Qumtzun kxel nna'ne' kyeye' kukxju' tkyaqil ja'lu, expe' qa b'i'ntl kyu'ne' ex ljo'n kyu'ne' toju' ax oje txi' xnaq'tza'n kyeye'.", "13": "Qa itz'qinxe', a wajb'eb'lju'ye' tu'n kyxi' ntzak'u'ne' kyu'nju' nab'l lu.", "14": "Matxi' tzaj tma'n Qajaw Jesukrist weye' qa naqjte' qi'jtl tu'n wik'e' twitz tx'otx';", "15": "oktzun k'okyeltilil wu'ne' tu'ntzun ttzaj kyna'ne' tkyaqil ja'lu nkyimlenxi'ye'.", "16": "<pb/>Mya la'j te' oje b'ajx qxnaq'tza'ne' kyeye' ti'ju' tipumal Qajaw Jesukrist exju' tulel tkamaji'n, qilku'qe' Qajaw kyu'nku' qwitze'.", "17": "Qile' tej tjaw nima'n ex tokq'o'n tajwalil tu'n Qman Dyos, tej ttzaj yolin Dyos ti'ju' tu'me'l tb'anilxi'x kjalu: Ate Nk'wal ja'ye' lu k'u'jla'n wu'ne', inxi'x chin tzalaje' ti'j, chij.", "18": "Ayo'ku'ye' ob'inte tq'ojq'ojel wi'yj lu tzaj yolin toj kya'j, qu'n ato'toqe' tuk'i'l Qajaw twi' xjan witz.", "19": "<pb/>Tu'ntzunju' lu, inqexi'x tk'ujlalilju' b'aj kypakb'a'n t-sanjelal Dyos, kyb'inku'ye' b'ajkyma'n lu b'a'nxi'x. Iky tpakb'al ja'lu kse'n jun kantil nk'ant toj qlolj tzmax ajqsqix ex ajtul qoptz'aju' t-spik'umal sqixun che'w toj kyanmiye'.", "20": "Tnejelxi'x Kanex toj kywitze': Aju' tyol Dyos tz'ib'a'n toj Tu'jil kyu'n t-sanjelal, lay b'ent pjet qu'n kse'nxwitqe qnab'l,", "21": "qu'n min e'yolin kye' t-sanjelal Dyos kyu'nxkyib'; e'wnaq qekye' e'yolin kse'nx tzaj tma'n Dyos kye, q'i'nqe'toq tu'n Xewb'aj Xjan."}