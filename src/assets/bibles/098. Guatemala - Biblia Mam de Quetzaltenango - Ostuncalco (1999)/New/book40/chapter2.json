{"1": "<pb/>Tej titz'ji Jesus toj tnam B'elen toj ttx'otx' Judey, atoq nimaqkawil Erodes inkawin. E'pon junjun ajnab'lil te tjawetzq'ij toj Jerusalen,", "2": "ex xikyqani'n tpakb'alil kjalu: <pb/>—¿Ja tu'me'l ta'ju' nimaqkawil sitz'j kye aj Juda? Qu'n maqile' che'w xjawu'l ex maqotzaje' k'ulul te, chechij.", "3": "<pb/>Majx jaw xob'ju' nimaqkawil Erodes tej tb'inteju' lu, kyuk'i'lxi' najlqe' toj Jerusalen.", "4": "Tchaq'tzun nimaqkawil tu'n kytxket kykyaqilju' kynejel pale exqe' xnaq'tzal kawb'il, ex xitqani'n kye jatu'me'l k'itz'jela'ju' Krist.", "5": "Xi'tzun kytzaq'we'n te: <pb/>—Atzu' toj B'elen toj ttx'otx' Judey, qu'n ikju' tz'ib'a'n tu'n t-sanjelal Qman Dyos kjalu:", "6": "<pb/><t>Atzunta B'elen, toj tx'otx' Juda,</t> <t>mya tal b'o'sta</t> <t>kyxolju' nimaqtnam toju' tx'otx' lu;</t> <t>qu'n toja k'eletza' jun kawil</t> <t>kẍaqlulteju' ntaname' Israel, chiju' tz'ib'a'n, chechij.</t>", "7": "<pb/>E'tzajtzun ttxko'n Erodes ajnab'lil toj ewaj, ex tb'i kye alkyexi'x q'ij tkub' tyek'u'ntib'ju' che'w.", "8": "Lwiyxi'xtzun exi' tchq'o'nju' ajnab'lil B'elen, ex xitma'n kye: <pb/>—Kukxi'ye' atzu', ex che xjelune' tiju' k'wal sitz'j: ajtzun tel yal kyu'ne', ktzajel kyma'ne' weye'; tu'n nxi' ch'inwe' k'ulul te, chij.", "9": "<pb/>Tetzunj kyb'inte ajnab'lil tyolju' nimaqkawil exi'tzuntz. Atzunju' che'w kyil tjatz, xikyka'yi'n nejlitoq kywitz, ex tzmaxtzu' we'ya' tib'aju' najb'il jatoq ta'ju' ne'ẍ.", "10": "Majx etzalaju' ajnab'lil b'a'nxi'x tej kyka'yintelju' che'w.", "11": "Eb'jo'kxtzuntz tuja, kyilju' ne'ẍ tuk'i'l Mariy aju' ttxu, e'kub' mejetzuntz ex ek'ulun teju' ne'ẍ. Jatztzun kyiq'i'n q'anpwaq, sturak ex mir toju' tkb'el ex kyaj kyoyi'n te.", "12": "Tzajtzun q'ma'n kyeju' ajnab'lil toj kywitzik' tu'n Qman Dyos tu'n lalun tz'anjtlkyi'j tk'etz Erodes, anjtzunkyi'j toj kytx'otx' toj juntl b'e.", "13": "<pb/>Kyanjlenxi'tzun ajnab'lil, kub' tyek'u'ntib' jun tanjl Qman Dyos twitz Jse toj twitz'ik' ex tma te: We'ktza iq'inxju'ya ne'ẍ tuk'i'lju' ttxu, ex kutoqa kyuk'i'l toj Ejipt. Axtzu' tenku'ya tzmax ajnmanteye' teya, qu'n tajb'il Erodes tu'n tkub' tb'yo'nju' ne'ẍ, chij.", "14": "<pb/>Textzunju' qonik'an lu, exi' tiq'i'n Jse ne'ẍ exju' ttxu toj Ejipt.", "15": "Axtzuntzu' e'kub'a' ten tzmax tkyim Erodes. B'aj ju' lu tu'n tjapunju' kyejni q'ma'n tu'n Qman Dyos tu'nelju' t-sanjelal kjalu: Toj Ejipt tzaja' ntxko'ne' nk'wale', chij.", "16": "<pb/>Tetzunj tka'yinte Erodes qa ma'toq kub' sb'u'n kyu'nju' ajnab'lil, tzaj txqan ttx'u'jil, tchaq'tzuntz tu'n kykub' b'yo'n kykyaqilju' k'wal na'mtoq kyel kab'e' ab'q'i toj B'elen exqe' najb'il ti'jile, qu'n ma'toq txi' t-xima'n tq'ijlalil tej tq'manjtz te kyu'nju' ajnab'lil.", "17": "Iktzu'n japuna' q'ma'ntoqtl tu'n Jeremiy t-sanjelal kjalu:", "18": "<pb/><t>B'injtz tq'ojq'ojel wi'yj toj Rama,</t> <t>oq'e'n ex uxi'n.</t> <t>Atoq Rakyel intoq oq' kyi'ju' tal</t> <t>ex mixtoqti' ntjo'n tu'n tq'uqb'qnjtz tk'u'j,</t> <t>qu'n ma'toq che kyimju' tal, chiju' tz'ib'a'n.</t>", "19": "<pb/>Tkyimlenxi'tzun Erodes, kub' tyek'u'ntib' jun tanjl Qman Dyos toj twitzik' Jse, toj Ejipt, ex tzajtma'n te kjalu:", "20": "We'ktza, iq'inxju'ya ne'ẍ exju' ttxu, ex kutanjti'ja Israel, qu'n matxi' che kyimju' kyajb'iltoq tu'n tkub' kyb'yo'nju' ne'ẍ, chij.", "21": "<pb/>Jawtzun we' Jse ex xitiq'i'n k'wal exju' ttxu toj Israel.", "22": "Tetzunj tb'inte qa atltoq Arkelao tk'wal Erodes intoq kawin toj Juda, tzaj xob'il ti'j tu'n t-xi' atzu'; matxi'toqtzun tzaj q'ma'n te toj witzik' tu'n Qman Dyos, xi'tzuntz toju' tx'otx' Kaliley.", "23": "Tetzunj tpon, kub' najan toju' tx'otx' Nasaret. B'aj tkyaqil ja'lu tu'n tjapunju' q'ma'ntl tu'n t-sanjelal Qman Dyos: qa k'okyel q'o'n tb'i Jesus aj Nasaren."}