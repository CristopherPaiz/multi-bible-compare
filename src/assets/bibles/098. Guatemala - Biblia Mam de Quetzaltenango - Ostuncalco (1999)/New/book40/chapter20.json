{"1": "<pb/>Ikyte tkawb'il Dyos toj kya'j kse'n jun tajaw awal ub'a, ex jyol tmajen te prim, tu'n kyxilun twitz ub'a.", "2": "Yolin kyuk'i'lju' tmajen tu'n t-xitchjo'n te jun kyq'ij, ex exi' tchq'o'ntzuntz aq'unal toju' tqan t-ub'a.", "3": "Tetzunj ttzaj b'eljoj te prim ex jumajtlu' tajaw aq'untl jyol tmajen, ex e'okyal jte'tl xjal tu'n kyxolju' xjal naq teqe' mixti'toq nche' aq'unan.", "4": "Ex xitma'n kye: Ex ikxkye' kukyxi'ye' aq'unal toj waq'une', atzun nchjonxe' twi' kyk'u'je', chij. Aye'tzunju' xjal ku chechij, exi' aq'unal toj taq'un.", "5": "Etztzun jumajtlu' tajaw aq'untl jyol tmajen tej ttzaj wanq'ij, ex tej ttzaj oxe' te qale, ex ikx tb'inchaju' se'nxju' nejtl.", "6": "Xi' jumajtl ja teqe' xjal minti' nche' aq'unan tej ttzaj jwe' te qale, ex eb'jo'k yal junjuntl tu'n mixtoqti' nche' aq'unan. Ex xitqani'n kye: ¿Titiqu'n naq nex kyq'ije' tzalu ex minti' nche aq'unane'? chij.", "7": "Aye'tzunkye' xjal xikytzaq'we'n te kjalu: Mix-a'loxna' jun ntzaj q'mante qaq'une', chechij. Xi'tzun tma'nju' tajaw aq'untl kye: Kuxna' kyxi'ye' aq'unal toj waq'une' ex kxe'l nchjo'nwe' twi' kyk'u'je', chij.", "8": "<pb/>Tetzunj qok yupj, xitma'nju' tajaw aq'untl teju' nejenel ti'j aq'untl kjalu: Txkonqetza majen ex chjonxa twi' kyk'u'j, nejxi'x chjonxa twi' kyk'u'ju' ẍe' ul mankb'il, atzun mankb'ilxi' q'onxa twi' kyk'u'ju' ẍe' ul nejtl, chij.", "9": "Aye'tzunju' xjal tzyet kyaq'unan tej ttzaj jwe' te qale, e'pon ex xichjo'n twi' kyk'u'j te jun q'ij.", "10": "Tetzunj tpon kanun tu'n kyponju' xjal aye'ju' tzyet kyaq'unan nejtl, kub' kyxima'n qa nimkye twi' kyk'u'j kxe'l q'o'n; kuchaqa axte' twi' kyk'u'ju' xichjo'n kse'nkye' e'pon aq'unal yajxi'tl.", "11": "Tetzunj kyk'monte twi' kyk'u'j, e'aq'witzuntz wulil ti'ju' tajaw aq'untl,", "12": "ex xikyma'n te: Aye'ju' ẍe' b'ju'l yajxi'tl naq jun kmuj ẍe' aq'unan, extzun kyinx twi' kyk'u'ju' xxitq'o'na se'nqe', extzun mab'ajqe' q'ij qu'n ex matzik'x tq'ob' q'ij kuwxi'x qu'ne', chechij.", "13": "Atzunte' tajaw aq'untl xittzaq'we'n te jun majen: Aya wamiw, mixti'we' myab'a'n nb'incha'n teya. ¿Ma mitzunjunti' xb'ent ti'j qu'n tu'n tchjetju' twi' tk'u'ja te jun q'ij?", "14": "K'monxju'ya twi' tk'u'ja ex kutxi'ya. Wajb'ilwe' tu'n txi' nq'o'n kyinxju' se'n twi' tk'u'ja teju' sul mankb'il,", "15": "qu'n ayinwe' chin q'malte titi' knb'incha'ye' tiju' npwaqe'. ¿Mujqa ntx'a'lti'j tk'u'ja wi'je' tu'n b'a'n xjal qine'? chij.", "16": "<pb/>Qu'mtzun aye'ju' ate' mankb'il ja'lo che okyel nejtl; aye'tzunju' ate' te tnejel ja'lo che okyel mankb'il, chi Jesus.", "17": "<pb/>Tetzunj xi'toq tjax Jesus tu'n tjapun toju' tnam Jerusalen, eltpa'n tib' kyuk'ilju' kab'lajoj t-xnaq'tzb'en ex xitma'n kye:", "18": "<pb/>—Kyb'intzpe'ye', maqo'x Jerusalen, ja kxe'la' q'o'n Tk'wal ichan toj kyq'ob'ju' kynejel pale exqe' xnaq'tzal ti'j kawb'il tu'n tkub' kyb'yo'n", "19": "kxe'l kyq'o'n toj kyq'ob'ju' xjal te junxi'tl tnam tu'n tb'aj kxmayi'n, tu'n tb'aj kk'ixb'sa'n ex kjawil kq'o'n twitz krus; tb'ajlenxi'tzun oxe' q'ij tku'xlen mqu'n kjawil anq'in jumajtl kxol kyimni, chi Jesus.", "20": "<pb/>Pontzun lq'e t-xu'jil Seb'edey, kyuk'i'lju' tal aye' Santyay ex Xwan tk'etz Jesus ex e'kub' meje twitz tu'n t-xi' kyqani'n jun xtalb'il te.", "21": "Xi'tzun tqani'n Jesus te: <pb/>—¿Titi' tajb'ila? chij. <pb/>Atzunte qya xitma'n te: <pb/>—Q'ontza kyoklenju' kab'e' wale' lu tu'n kykub' qe tk'etza toju' tkawb'ila, jun toj tb'a'nq'ob'a atzun juntl toj tnayaja, chij.", "22": "<pb/>Atzunte' Jesus xittzaq'we'n te: <pb/>—Mixti' nkanekye' toj knab'l aju' ntzaj kqani'ne' weye'. ¿Ma jakutzun txi' kk'wa'ne' jun k'wab'j k'a kxe'l nk'wa'ne'? chij. <pb/>Aye'tzunkye xikytzaq'we'n: <pb/>—Jaku' txi' qk'wa'nqe', chechij.", "23": "<pb/>Xi'tzun ttzaq'we'ntl Jesus kye: <pb/>—Oklo kxe'l kyk'wa'ne' k'wab'j k'a se'nwe', atzunju' tu'n kykub' qeye' toj nb'a'nq'ob'e' mujqa toj nnayaje' myayinwe' chin q'malte, o'kxte' Nmane' Dyos otzqilte alkye kxe'la' tq'o'nju' oklenj lu, chi Jesus.", "24": "<pb/>Aye'tzunju' lajojtl t-xnaq'tzb'en tej kb'inteju' lu, tzaj ktx'u'jil kyi'ju' kab'e' kyuk'i'l kyitz'inkyib'.", "25": "E'tzajtzun txko'n tu'n Jesus, ex xitma'n kye: <pb/>—Ojtzqi'nkye' kyu'n, aye'ju' nche' kawin majx nok kyq'o'n kyib' te tajaw tnam, aye'tzunju' nimaq kyoklen majx nche kub' kyajunju' xjal tu'nju' kykawb'il.", "26": "Atzunkye' kyxol mikxa'te' kb'ajelju'. Ape' kyb'incha'juye', qa ati jun tajb'il tu'n tok te nimaq toklen, ati tu'n tajb'en kyeju' txqantl;", "27": "atzunju' tajb'il tu'n tok te nejenel kyxole', atzunte k'okyelju' te kymajene'.", "28": "Kse'nwe' ayine' Tk'wal wnaq min ẍin ule' tu'n kyajb'en xjal weye', ayin pe'we' ẍin nul ajb'el kye xjal ex tu'n nq'onte nchwinqlale' te kolb'il kye txqan xjal, chi Jesus kye.", "29": "<pb/>Txqan xjal eb'jo'k lpe ti'j Jesus tej tetz toj Jeriko kyuk'i'lju' t-xnaq'tzb'en.", "30": "Ate'toq kab'e' xjal moẍ q'uqlqe'toq ttzi b'e, tetzunj kb'inte qa xi'toq tik' Jesus atzu', e'jaw ẍch'in ex kyma: <pb/>—¡Taye, aya Tk'wal Dab'i, q'aq'antz tk'u'ja qi'je', chechij!", "31": "<pb/>Aye'tzunju' xjal eb'jo'kten myolkye ex xikyma'n kye tu'n lalun che ẍch'in, aye'tzunkye' moẍ e'jaw ẍch'inxi'xtl kuw kjalu: <pb/>—¡Taye, aya tk'wal Dab'i, q'aq'antz tk'u'ja qi'je', chechij!", "32": "<pb/>Atzunte Jesus kub' we', e'tzaj ttxko'nju' moẍ ex xitqani'n kye: <pb/>—¿Titi' kyajb'ile' tu'n nb'inchateye' kyeye'? chij.", "33": "<pb/>Aye'tzunju' moẍ xikytzaq'we'n te: <pb/>—Taye, qajb'ile' tu'n tjqetju' qwitze' ex tu'n qka'yine', chechij.", "34": "<pb/>Tzajtzun q'aq'antk'u'j Jesus kyi'j, ok tmko'n kywitz. Textzu'n kmuj tok mko'n kywitz, b'aj jqet kywitz ex e'ka'yin, ex majx exi'lpe ti'j Jesus."}