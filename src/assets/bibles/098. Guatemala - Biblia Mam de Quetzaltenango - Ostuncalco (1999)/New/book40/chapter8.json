{"1": "<pb/>Tetzunj tku'tz Jesus twi' witz, nim xjal eb'jo'k lpe ti'j.", "2": "Textzunju' kmuj lu ulju' jun xjal xlemtx'a'k ti'j tk'etz Jesus, kub' meje twitz ex xitma'n te: <pb/>—Taye, qa tajb'ila chin tq'anama toju' yab'il lu, chij.", "3": "<pb/>Kub'tzun tq'o'n Jesus tq'ob' tib'aju' xjal ex tma: <pb/>—Wajb'ile'. ¡Kb'anixela ja'loxi'x! chij. <pb/>Textzunju' kmuj lu, q'anitju' xjal teju' tyab'il.", "4": "Xi'tzun tma'n Jesus te: <pb/>—B'intzpe'ya, lalun txi' tyolina; naq o'kx kutxi'ya twitzju' pale, ex q'inxa toyaja se'nxju' ntma'n tkawb'il Moyses, tu'ntzun tok ka'yina kyu'n xjal qa matxi' q'anita, chi Jesus.", "5": "<pb/>Tetzunj tokx Jesus toju' tnam Kaparnawum, ul lq'eju' jun nejenel aj Rom kub'sal twitz.", "6": "Ex xitma'n te: <pb/>—Taye, yab'ju' nmajine' ex axtzu' ta' ja, inxi'x yajti, ex majx matxi' kyej tzeyix, mixjun nyukchi, chij.", "7": "<pb/>Xi'tzun ttzaq'we'n Jesus te: <pb/>—Machinxe' q'anilteju' tmajena, chij.", "8": "Atzunju' nejenel xittzaq'we'n te Jesus: <pb/>—Taye, mya b'a'nqine' tu'n tokxa toj njaye'; naq o'kx q'ontzju'ya chaq'b'il, ex kb'entilju' nmajine'.", "9": "<pb/>Qu'n ikxwe' atinqine' tjaq' tkawb'il juntl, ex ate'tl xjal te q'oj tjaq' nkawb'ile'. Ajtzun txi' nma'ne' te jun tu'n txi', inxi', exqa matxi' nma'ne' te juntl tu'n ttzaj, ex intzaj; exqa matxi' nchq'one' nmajine' b'inchal jun ti'xti', inxi' tb'incha'n, chij te Jesus.", "10": "<pb/>Majx jaw lab'ti Jesus tej tb'inte tyolju' xjal lu, ex xitma'ntzuntz kyeju' lepchqe'k ti'j: <pb/>—Axxi'x b'ajx tz'ela yal jun xjal toj Israel wu'ne' tuk'i'l txqan tokslab'l se'nju' ichan lu.", "11": "Ex kxe'l nma'ne' kyeye' qa txqan xjal che ul te tjawetzq'ij ex te tkub'ix q'ij, ex che kb'el qe wal kyuk'i'l Ab'raam, Isaak ex Jakob' toj tkawb'il Qman Dyos.", "12": "Aye'tzunju' che tenb'iltoq toj tkawb'il Dyos, che elex q'o'n toj qlolj, ja che oq'ela ex okxi'x kjach'ub'tel t-xe kwitzte, chi Jesus.", "13": "<pb/>Xi'tzun tma'n Jesus teju' nejenel: <pb/>—Kutanj ti'ja tjaya, ex kb'entelte' tmajena se'nxju' tokslab'la, chij. <pb/>Textzunju' kmuj lu q'anetju' tmajen.", "14": "<pb/>Xi' Jesus tja Luch, ex til qa yab'toqju' qya tji Luch tu'n kyeq ex kuẍlitoq.", "15": "Oktzun tmko'n Jesusju' tq'ob' ex majx elju' kyeq ti'j, jawtzun we'ju' qya ex xitq'o'n kywa.", "16": "<pb/>Tetzunj qok yupj e'pon q'i'n txqan yab' twitz Jesus tzyu'nqe' tu'n tajaw il; eb'je'lju' tajaw il kyi'ju' xjal naq tu'n junx tyol Jesus, ex eq'anit kkyaqilju' yab' tu'n.", "17": "Tkyaqil ja'lu b'aj, tu'n tjapunju' kyej ttziya'n t-sanjelal Dyos Isayiy kjalu: Ate elq'inte yab'il ex k'ixk'oj qi'j, chiju' tz'ib'a'n.", "18": "<pb/>Tetzunj tka'yinte Jesus txqan xjal ti'jile, tchaq' tu'n kyik'x jlajxi' njab' kyuk'ilju' t-xnaq'tzb'en.", "19": "Pontzun lq'eju' jun xjal xnaq'tzal ti'j kawb'il, ex xitma'n te Jesus: <pb/>—Xnaq'tzal, wajb'ile' tu'n nxi' lpeye' ti'ja jaxjaku' matxa'ya, chij te Jesus.", "20": "<pb/>Atzunte Jesus xittzaq'we'n te: <pb/>—Ati kye saqb'in kyjul, ex atikye' pich' kpaqb'il, atzunte tk'wal Dyos mixpeti'x jatu'n tkub'a txale ch'i'n, chij.", "21": "<pb/>Atzun juntl t-xnaq'tzb'en xitma'n te: <pb/>—Taye, q'ontza anb'il weye' tu'n nxi'ye' mqulteju' nmane' nejtl, chin xe'l lpetzuntze' ti'ja, chij.", "22": "<pb/>Atzunte Jesus xittzaq'we'n te: <pb/>—Lpekta wi'je', ex q'onkjta kyeju' kyimni tu'n tku'x kymqu'nju' kykyimni, chij Jesus.", "23": "<pb/>E'jaxtzun Jesus toju' b'ark kyuk'i'lju' t-xnaq'tzb'en.", "24": "Tzajtzun jun nin kyq'iq' kuwx'ix tib'aju' njab' ex majx njapuntoqju' ttolob' toju' b'ark. Atzunte Jesus intoq wtan toju' b'ark.", "25": "Okxtzun k'asu'n kyu'nju' t-xnaq'tzb'en, ex xikyma'n te: <pb/>—¡Taye, qo' tkloma! ¡Xi' qxi' mulq'aj toju' njab'! chechij.", "26": "<pb/>Atzunte Jesus xittzaq'we'n kye: <pb/>—¿Titiqu'n nche' xob'aye'? ¡Jatzunta'ju' kyokslab'le'! chij kye. <pb/>Jawtzun we' Jesus ex xitmyo'nju' kyq'iq' exju' a' ex majxkub' nak'e tkyaqil.", "27": "Eb'jawtzun lab'tiju' t-xnaq'tzb'en ex kyma: <pb/>—¿Titi'tzunlo toklenju' xjal lu? qu'n inxi' b'i'n kyu'nju' kyq'iq' exju' njab' chechij.", "28": "<pb/>Tetzunj tpon Jesus jlajxi' njab' toju' tx'otx' Kadara tb'i, eb'jo'k yal kab'e' xjal twitz etzniqe' toj muqb'il, tzyu'nqetoq tu'n tajaw il. Inxi'xtoq che tx'u'jin ex mix-a'loxtoq tu'n tb'ent tik' toju' b'e jate'qe';", "29": "intoq che ẍch'in ex intoq kyma'n: <pb/>—¿Titiqu'n nqo' tzaja' tik'le'na Jesus, tk'wal Dyos? ¿Ma'tzun tzulnaja yajulqeye' extzun na'm tponte' tq'ijlalil? chechij.", "30": "<pb/>Ate'toqtzun txqan b'och nche wan nqaku' kk'etz,", "31": "ekub'sanju' tajaw il twitz Jesus kjalu: <pb/>—Qama qo etz tiq'ina kyoju' xjal lu, q'ontza anb'il qeye' tu'n qokxe' kyoju' b'och ate'qe' nqaku' tzalu, chechij.", "32": "<pb/>Xi'tzun tma'n Jesus kye: <pb/>—Kuxna' kxi'ye', chij. <pb/>Eb'je'tztzun tajaw il kyoju' xjal ex eb'jo'kx kyoju' b'och; textzunju' kmuj lu, kkyaqilju' b'och eb'jaw lipan ex majx eb'je'x tz'aq twi' xaq tu'n kkupon tz'aq toj a' ex majx e'kyim.", "33": "<pb/>Aye'tzunju' nche' xq'uqinkyeju' b'och, e'kub' oq, tetzunj kpon toju' tnam eb'jo'kten tx'olb'alte tkyaqilju' b'aj kyi'ju' b'och ex kyi'ju' tzyunqe' tu'n tajaw il.", "34": "Kykyaqiltzunju' najlqe' toju' tnam eb'je'tz ka'yilte Jesus, tetzunj kpon lq'e tk'etz ekub'san twitz tu'n lalun kyejten toju' kytanam."}