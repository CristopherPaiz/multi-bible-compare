{"1": "<pb/>Aye'tzunju' parisey exqe'ju' sadusey e'pon tk'etz Jesus, ex kyqani tu'n tb'inchante Jesus jun b'a'nq'ob'aj ktzajel toj kya'j, tu'ntzun telkynik' ti'j qa a Dyos tzaj chq'onte, kb'inchaju' lu naqxwit tu'n tkub' tz'aq Jesus kyu'n tojun til.", "2": "<pb/>Atzunte Jesus xittzaq'we'n kye: Aye'kye' ajkyka'yinteye' qa kyeq t-xe kya'j ajtex q'ij inkyma'ne': lay tzaj jb'al najchi'j, chechije';", "3": "qatzun ati muj exqa kyeq t-xe kya'j ajtjawu'l q'ij, ex inkyma'ne': Tzul jb'al ja'lo chechije'. Qanatzun in kaneju' techlal inxi' kyka'yine' twitz kya'j toj kwitze' ¿Se'n taq'witzun min nkaneju' techlal toju' tq'ijlalil lu toj kywitze'?", "4": "B'inchal taq'wix qekye' wiq xjal ja'lo ex matz'el kypa'n kyib' ti'j Dyos, inkyqani'n tu'n tb'inchet jun b'a'nq'ob'aj kywitz; lay kub' nb'incha'ntlwe' kywitz, o'kxte techlalju' kye ti'j Jonas ju' t-sanjelal Dyos, chi Jesus. <pb/>Tetzunj tb'aj tma'n Jesus ja'lu, e'kyaj tq'o'n xjal ex xi'tzuntz.", "5": "<pb/>Tetzunj kyik'x Jesus kyuk'ilju' t-xnaq'tzb'en jlajxi' njab', tzaj kyna'n qa mixti' kywa iq'i'n.", "6": "Xi'tzun tma'n Jesus kye kjalu: <pb/>Kyb'intzpe'ye', b'a'nqexe' ex kxq'uqim kyib'e' teju' ttx'amal wab'j najb'en kyu'n parisey ex kyu'n sadusey, chij kye.", "7": "<pb/>Aye'tzunju' t-xnaq'tzb'en Jesus intoq che yolin kyxolilex ti'ju' tyol Jesus ex intoq kyma'n: <pb/>—¡Aloju' tu'n mixti' saj qiq'i'n qwa! chechij.", "8": "<pb/>Atzunte Jesus pon toj tnab'l titi'toq in kyolinju' t-xnaq'tzb'en ex xitma'ntzuntz kye: <pb/>—¿Titiqu'n in kma'naye' qa mixti' kwaye'? ¡Naq ch'i'nju' kyokslab'le' ati!", "9": "¿Ma na'mx tkaneju' nyole' toj knab'le', ma minti' na'n kyu'ne' ti'ju' jwe' wab'j kub' nsipa'ne' kxolju' kab'lajk'al lajnaq (4,000) xjal, ex jte' chi'l kyejten minti' b'aj?", "10": "¿Ex ma minti' na'n kyu'ne' ti'ju' wuq wab'j kub' nsipa'ne' kyxolju' lajk'al xjal, ex jte' chi'l kyejten minti' b'aj?", "11": "¿Se'n taq'wi min xkaneju' nyole' toj kynab'le', myanatzu' nchin yolinawe' tiju' kywaye' min na'n saj? kyxq'uqimkye' kyib' teju' ttx'amal kyu'n parisey ex sadusey, chij kye.", "12": "<pb/>Kanetzuntz toj kywitzju' t-xnaq'tzb'en qa myatzu' yolina Jesus tu'n kykxq'uqinte kyib' teju' ttx'amal wab'j, xi' yolina'te Jesus tiju' kyxnaq'tzb'il parisey ex sadusey.", "13": "<pb/>Tetzunj tpon Jesus toju' tx'otx' Sesarey te Pilipo, xitqani'n kye t-xnaq'tzb'en ex tma: <pb/>—¿Alkyeju' Tk'wal ichan ma chiqe' xjal, ti'nkyma'n wi'je'?, chij.", "14": "<pb/>Xi'tzun kytzaq'we'n t-xnaq'tzb'en te: <pb/>—Ate' junjun nkyma'n qa aya Xwan Jawsal a'; junjuntl nkyma'n qa aya Eliy, junjuntl inq'mante qa aya Jeremiy mujqa jun t-sanjelal Dyos ten ojtxi', chechij.", "15": "<pb/>—Yajtzunkye', ¿alkyeqine' mache' chije'? chi Jesus xitqani'n kye.", "16": "<pb/>Xi'tzun ttzaq'we'n Simon Luch te kjalu: <pb/>—Ateju'ya Krist, aj tk'wal Dyos itz' tejumajx, chij.", "17": "<pb/>Xi'tzun tma'n Jesus te kjalu: <pb/>—K'i'wlanxi'xta Simon, tk'wal Jonas, qu'n aju' xkane toj tnab'la, mya' jun xjal saj q'mante teya, makane toj twitza qu'n aku' Nmane' toj kya'j saj yek'unte teya.", "18": "Ayintzunwe' kxe'l nma'ne' teya qa aya Luch, ex tib'ajtzunju' pik lu, kjawila' nb'incha'njuye' nglesiye'; ex lay kub'ti'j tu'n tajaw kamik.", "19": "Che kxe'l nq'o'ne' talju' kawb'il te toj kya'j teya; atzunju' kb'el tk'lona twitz tx'otx', ex ikx kb'el k'lo'n toj kya'j, ex atzunju' k'elel tpoq'i'na twitz tx'otx', ex ikx k'elel poq'i'n toj kya'j, chi Jesus.", "20": "<pb/>Xi'tzun tab'tzi'n Jesus kyeju' t-xnaq'tzb'en tu'n lalun txi' kma'n kye xjal qa ate Krist.", "21": "<pb/>Atxi'xtzunj tzyet tyolin Jesus kyeju' t-xnaq'tzb'en qa ilt'ij tu'n tanjti'j Jerusalen, exqa kyajtel toj kq'ob'ju' tijwnaq ati kyoklen toj kawb'il, knejel pale exqetzunju' xnaq'tzal ti'j kawb'il. Ex xitma'n qa kb'eltoq b'yo'n kyu'nju' xjal lu, extzunqa kjawil anq'in toj toxi'n q'ij.", "22": "Xi'tzun iq'i'n Jesus tu'n Luch tu'n kyolin o'qekxkye, oktzun ten Luch myolte Jesus, ex xitma'n te: <pb/>—¡Taye, naqwit tzaj q'aq'an tk'u'j Dyos ti'ja! ¡Tu'n mlalun tzik' tkyaqilju' lu ti'ja! chij.", "23": "<pb/>Xi'tzun ka'yin Jesus toj twitz Luch ex xitma'n te: <pb/>—¡Pa'mil tib'a wi'je' Tajaw il, qu'n naq toka te jun takpuje'n weye'! Min nkaneta toj twitz kse'nte Dyos t-xim, axteju'ya tnab'l kse'n kyxim xjal, chij.", "24": "<pb/>Xi'tzun tma'n Jesus kyeju' t-xnaq'tzb'en kjalu: <pb/>—Qa ati jun xjal tajb'il tu'n tok te nxnaq'tzb'ene', jk'unku' tib' tib'xtib', iqinktzju' tkurus ex lpek wi'je'.", "25": "Qu'n alkyete' tajb'il tu'n tkletju' tchwinqlal te twitz tx'otx', lay tkanb'aju' tchwinqlal tk'etz Dyos; alkyetzunte matz'el tchwinqlal naqx tu'n npaje', atzunte ktkanb'a tchwinqlalju' tk'etz Qman Dyos.", "26": "¿Ti' k'ajb'ela' te jun xjal qama tkanb'a' tkyaqilju' ati twitz tx'otx', extzun qama naju' tanmi? ¿Mujqa jte' jaku' b'ent tchjonte jun xjal tu'n tlq'etju' tchwinqlal?", "27": "Qu'n ate' Tk'wal ichan tzul jumajtl tuk'i'l tqoptz'ajel nmane' ex kyuk'i'lju' anjl, ex atzuntzu' kxe'la nq'o'ne' tu'me'l t-xel kyeju' xjal se'nxju' kb'inchb'en.", "28": "Axxi'x kxe'l nma'ne' kyeye' qa ati junjunkye' ate' tzalu layx che kyim qa na'mxtoq tok kka'yinju' tk'wal ichan ajtul kawil, chi Jesus kkye."}