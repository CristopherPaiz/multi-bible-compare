{"1": "<pb/>Tb'ajlenxitzun ja'lu, ik'x Jesus jlajxi' njab' ex pon kanun toju' ttanam.", "2": "Ultzun q'i'n jun xjal k'oljni tk'etz, kuẍli twitz kuẍb'il; tetzunj tka'yinte Jesus kyokslab'lju' e'tzaj q'inte, xitma'n teju' yab' kjalu: <pb/>—Kuwxa nk'wal, qu'n matxi' che najsetju' tila, chij te.", "3": "<pb/>Ate'toqtzun junjun xnaq'tzal kawb'il lwiyxi'x kub' kyxima'n ex kyma: In xmayinte' xjal lu ti'j Qman Dyos, chechij.", "4": "Eltzun tnik' Jesus tiju' kyxim, xitqani'n kye: <pb/>—¿Tiqu'n myab'a'nju' kyxime' wi'je'?", "5": "¿Alkyetzu'n yol b'a'nxi'x tu'n txi' q'met: Matxi' kub'najsetju' tila, mujqa: We'ktza ex b'eta?", "6": "Kxe'l nyek'une' kyeye' tu'n telkynik'e' ti'j qa ayine' tk'wal Dyos ati woklene' twitz tx'otx' tu'n tkub' nnajsa'ne' il, chij. <pb/>Xi'tzun tma'ntz teju' k'oljni: <pb/>—We'ktza, iq'inktza tkuẍb'ila ex txi'ya tjaya, chi Jesus.", "7": "<pb/>Jawtzun we'ju' k'oljni ex xi'tzuntz tja.", "8": "Tetzunj klonte xjalju' lu, majx e'jaw lab'ti ex jaw kniman tb'i Qman Dyos tu'nju' oklenj tzaj tq'o'n kye xjal twitz tx'otx'.", "9": "<pb/>Tik'lenxi'tzun Jesus toju' ja lu, til jun ichan Matey tb'i, q'uqlitoq ja npeyinjtzaju' pwaq chojb'il te Rom. Xi'tzun tma'n Jesus te: <pb/>—Lpeka wi'je', chij. <pb/>Jawtzun we' Matey ex oklpe ti'j Jesus.", "10": "<pb/>Tetzunj intoq wan Jesus toj tja Matey, nimju' nche peyun pwaq, ex junjuntl xjal aj ilqe' e'pon ex e'kub' qe ti'j mes tuk'i'l Jesus exqe'ju' t-xnaq'tzb'en.", "11": "Tetzunj kka'yinte pariseyju' lu, xikyqani'n kyeju' t-xnaq'tzb'en: <pb/>—¿Titiqu'n in wana' kyxnaq'tzale' kyuk'i'lju' peyul pwaq exqe'ju' aj il? chechij.", "12": "<pb/>Tb'itzun Jesus kyol parisey ex xitma'n kye: <pb/>—Aye'ju' b'a'nqe' ex mya yab'qe' mixti' tajb'enju' q'anil kye, atzu' ta'te' tajb'en kyeju' yab'qe'.", "13": "Kuxkxi'ye' ex tz'elx knik'e' tiju' yol lu: Awajb'ilju'ye' tu'n ttzaj laqj kyk'u'je' kyi'ju' xjal, ex myate' tu'n tkub' kq'o'ne' chojb'il. Qu'n minti' ẍin nulwe' txkolkyeju' tnik'alkyi'j, aye'we' aj il ẍin nul txkolkye, chi Jesus.", "14": "<pb/>Eb'jultzun lq'eju' t-xnaq'tzb'en Xwan jawsal a' tk'etz Jesus ex xikyqani'n te: <pb/>—In qo mewayinqe' nim exqe'ju' parisey, ¿Yajtzunta titiqu'n min nche mewayinju' t-xnaq'tzb'ena? chechij.", "15": "<pb/>Xi'tzun ttzaq'wente' Jesus kye: <pb/>—¿Ma oktzun che b'isulju' txko'nqe' toj jun mjeb'le'n, extzunqa atiju' chmilb'aj kyuk'i'l? Oktzun pomel jun tq'ijlalil ajt-xi' q'inju' chmilb'aj, tzmaxi'tzun che mewayilju'.", "16": "<pb/>Mix-alo' jun xjal najb'en t-xk'ojb'il ak'a'j te jun xb'alun ttx'anqa'n, qu'n aju' xk'ojb'il ak'a'j nok k'olpaj ex nxi' laqju' ttx'anqa'n tu'n, expe' majx kxe'l laqjxi'xju' xb'alun ttx'anqa'n.", "17": "Ex mix-a'lo' jun xjal nku'x tq'o'nju' ak'a'j b'in tojun tz'u'n ajb'emnitl, qu'n nex laqju' tz'u'n ex nche nkub' txa'jl kkab'il tu'n ak'a'j b'in. Qu'mtzun ati tu'n tku'x q'etju' ak'a'j b'in toju' ak'a'j tz'u'n, tu'ntzun lalun che kub' txa'jl kkab'il, chi Jesus.", "18": "<pb/>Akxtoqtzun nxi' tma'n Jesus ja'lu kye, ul jun xjal knejel aj Juda, kub' meje twitz Jesus ex xitma'n te: <pb/>—Tzmayinku' tkyimlenju' nmyale'; qama tb'inchaya xtalb'il tu'n ttzaja ka'yilte exqa makub' tq'o'na tq'ob'a tib'aj, kjawil anq'in jumajtl, chij.", "19": "<pb/>Jawtzun we' Jesus, kyuk'i'lju' t-xnaq'tzb'en ex exi' tjaju' xjal lu.", "20": "Atitoqtzun jun qya yab' tu'nju' ttx'ajin ma'toq b'aj kab'lajoj ab'q'i, pon lq'e tk'etz Jesus ex xittzyunju' ttxa'n tpinpa't.", "21": "Qu'n kub' t-xima'n: Yaqinpete' qama txi' ntzyu'ne' ttxa'n tpinpa't, majx chin q'anitele' tu'n, chij.", "22": "Anjtztzun miltz'uj ti'j Jesus, xika'yin teju' qya ex xitma'n te: <pb/>—Kuwxa, nmyal, noqtu'n tokslab'la matxi' q'aneta, chij. <pb/>Textzunju' kmuj lu q'anetju' qya.", "23": "<pb/>Tetzunj tpon Jesus tjaju' knejel aj Juda, ex tej tka'yinte qa matoq b'ent ktenju' xuxil tib'aju' kyimni ex naqxtoq tu'n kxi'tl mqulte nche' oq' b'a'nxi'x,", "24": "xitma'n kye: <pb/>—Kukyexe' pe'n, qu'n aju' txin lu mya kyimnite', noq in wtante', chi Jesus. <pb/>Atzunkye' xjal naq e'jaw tze'n ti'j Jesus,", "25": "tetzunj kb'je'tz t-xla'ja'n xjal twi' pe'n, okxtzun Jesus tuja ex jaw ttzyu'n tq'ob'ju' txin ex jawe'tzuntz.", "26": "Kub' puqli tyolinjtzu' b'aj lu toju' tx'otx' atzu'.", "27": "<pb/>Tetzunj tetz Jesus toju' najb'il lu, exi' lpe kab'e' xjal moẍ ti'j intoq che ẍch'in kjalu: <pb/>—¡Q'aq'antz tk'u'ja qi'je' tk'wal Dab'i! chechij.", "28": "<pb/>Tetzunj tpon Jesus tojun ja, e'pon lq'eju' moẍ tk'etz, ex xitqani'n Jesus kye: <pb/>—¿Ma nkyoksla'ne' qa kb'entelju' lu wu'ne'? Chij. <pb/>—Iku' Taye inxi' qoksla'nqe' chechij.", "29": "<pb/>Tzajtzun Jesus ok tmko'nju' tb'aq' kywitz, ex xitma'n kye: <pb/>—Kche q'anetele' tu'nju' ma qe kyk'u'j wi'je', chij.", "30": "<pb/>Textzu'n kmuj lu jqetju' kywitz. Xi'tzun tab'tzi'nxi'x Jesus kye kjalu: <pb/>—Lalun txi' kyoline' lu kye xjal, chij.", "31": "<pb/>Tetzunj kyb'aj anj, b'ajx kyoli'n ex kub' puqli tyolinjtz Jesus toju' najb'il lu.", "32": "<pb/>Tetzunj xi'toq kyanju' moẍ, tzaj kyi'n xjal jun me twitz Jesus ex tzyu'ntoq tu'n tajaw il.", "33": "Tetzunj telju' tajaw il tiju' xjal tu'n Jesus, b'ent tyolin. Eb'jawtzun lab'tiju' xjal ex kyma: <pb/>—¡B'ajx qila'te' b'a'nq'ob'aj lu toj Israel! chechij.", "34": "<pb/>Aye'tzunkye' parisey intoq kyma'n: <pb/>—Axju' nejenel kye tajaw il nq'onte tipumal tu'n kyex t-ljo'nju' tajaw il, chechij.", "35": "<pb/>Intoqtzun b'et Jesus kyoj kykyaqilju' tnam ex kojb'il, intoq xnaq'tzanxi' kyoju' ja te k'u'lb'il. Intoq tpakb'a'nju' tqanil b'a'n tiju' tkawb'il Qman Dyos ex nche q'anitju' xjal tu'n te chukchaq yab'il ex k'ixk'oj.", "36": "Tetzunj tka'yinte Jesus txqan xjal, tzaj q'aq'an tk'u'j kyi'j, qu'n matxi'toq che sikt ex matxi'toq che kub' yajt, nakuj ritqe' mixti' k'ik'lel kyi'j.", "37": "Xitma'ntzuntz kyeju' t-xnaq'tzb'en kjalu: <pb/>—Axxi'x, nimte' twitz awal tu'n tjaw b'uyit, naqtzun aju' ch'i'nqeju' aq'unal.", "38": "Qu'mtzun, kyqaninxe' teju' tajaw awal tu'n ttzaj tq'o'n txqantlju' aq'unal tu'ntzun tjaw b'u'yitju' twitz awal, chi Jesus kye."}