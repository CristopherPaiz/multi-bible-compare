{"1": "<pb/>Ex aq'wi jumajtl Jesus yolil kye xjal tuk'i'l techlal ex tma:", "2": "<pb/>Iky tkawb'il Dyos te toj kya'j kse'n jun nimaqkawil tb'incha jun ninwan tej tmjeju' tk'wal.", "3": "Eb'ajx tchq'o'nju' tmajen q'ol txokb'il kyeju' ttxokin, aye'tzunju' ttxokin mixjun e'pon toju' mjeb'le'n.", "4": "Exi' tchq'o'n jumajtlu' tmajen txkolkyeju' ttxokin ex xitma'n kye: Kmanxe' kye xjal txko'nqe'tl tu'n kyten toju' mjeb'le'n qa matxi' b'entju' wab'j. Qu'n mache kub' nb'yo'ne' nwakyixe' ex walu'ne' q'u'sqe', ex lu matxi' b'ajb'ent tkyaqil; kuktzaje' toju' ninwan kb'ajel toju' mjeb'le'n, chechiku'ye', chi nimaqkawil kyeju' tmajen.", "5": "Aye'tzunju' xjal txko'nqe' mixti' kyej tu'n ktzaj. Jun kxolju' xjal lu xi' aq'unal toju' ttx'otx', atzun juntl xi' xk'aẍlel,", "6": "aye'tzun junjuntl b'ajkub' ktzyu'nju' tmajen nimaqkawil, eb'aj kwuli'n ex majx e'kub' kb'yo'n.", "7": "Tzajtzun ttx'u'jilju' nimaqkawil tu'n tpaju' lu ex tchaq' kyeju' t-xjal te q'oj tu'n kxi' b'yolkyeju' xjal e'kub' b'yonkyeju' tmajen ex tu'n tkub' kpatunju' ktanam.", "8": "Xitma'ntzuntz kyeju' tmajen: Matxi' b'entte' ninwan te mjeb'le'n, ex aye'ju' xjal ẍe'x txket, myab'a'n qe'.", "9": "Qu'mtzun kukyxi'ye' kyoj xky'ichb'e, che kytxkontze' kykyaqilju' xjal mache okyal kyu'ne' toju' ninwan, chij.", "10": "Exi'tzunju' majen kyoj xk'ichb'e ex e'tzaj kb'u'yinju' xjal kkyaqil, b'a'nqe' ex myab'a'n qe'; ex majx noju' ja kyu'nju' xjal lu ja okaju' mjeb'le'n.", "11": "<pb/>Tetzunj tokxju' nimaqkawil ka'yilkyeju' ttxokin, xitka'yin jun xjal mixtoqti' tokju' t-xb'alun tex mjeb'le'n.", "12": "Xi'tzun tma'n te: Amiw, ¿Se'n taq'wi soktza tzalu, extzun minti' tokju' t-xb'aluna tex mjeb'le'n? chij. Atzunju' xjal mixti' xittzaq'we'n te.", "13": "Xi'tzun tma'n nimaqkawil kyeju' intoq che sipan wab'j ti'j mes: Kk'lonkuye' tqan ex tq'ob' ex kxomixe' toj qlolj twi' pe'n, jata'ju' oq'e'n ex jach'ub'te'n t-xe witzteyj, chij.", "14": "Qu'n txqanju' xjal txko'nqe', ex naq jte' nche' jaw sk'o'n kyxol, chi Jesus b'aj tma'n kye.", "15": "<pb/>Tb'ajlenxi'tzun ja'lu, eb'aj yolin parisey kyxolilex se'n tu'me'l tu'n tkub'a' tz'aq Jesus kyu'n tojun til, naqx tu'n tyol ajt-xitma'n kye.", "16": "Exi'tzun kychq'o'n kyxnaq'tzb'en kyuk'i'lju' t-xjal Erodes qanilte te Jesus kjalu: <pb/>—Xnaq'tzal, b'i'n qe'qu'n qa axju' ntma'na ex ntq'o'na xnaq'tzb'il se'n tu'me'l tu'n qb'et twitz Qman Dyos, ex min nxob'a' kywitz xjal, qu'n min nxitb'i'nteya nkyma'n alchaqxkyeku' xjal, chechij.", "17": "Q'mantza qeye', titi' nt-xima'na ti'j ja'lu: ¿Ma b'a'n tu'n t-xiqchjo'ne' chojb'il teju' ninimaqkawil aj Rom, mujqa mya? chechij te Jesus.", "18": "<pb/>Atzunte Jesus eltnik' qa mya'toq b'a'nju' kxim, xitma'n kye: <pb/>—Xmletz' xjal, ¿Titiqu'n in kyjyonaye' tu'me'l wi'je' tu'n nkub' tz'aqe' toj il?", "19": "Kyik'intz chaqe' pwaq weye' aju' nxiq'et te chojb'il, chij. <pb/>Xi'tzun kye'k'u'n jun pwaq te,", "20": "ex xitqani'n Jesus kye: <pb/>—¿Al qilb'ilal tok twitzju' pwaq lu ex alqb'i tz'ib'a'nk twitz? Chij.", "21": "<pb/>Aye'tzunkye xikytzaq'we'n te: <pb/>—Tilb'ilal ninimaqkawil ex tb'i tok ti'j, chechij. <pb/>Xi'tzun tma'n Jesustz kye: <pb/>—Qanatzun tilb'ilal ninimqkawil, kyq'onxe' te ninimaqkawil aju' te ninnimaqkawil, ex kyq'onxe' te Dyos aju' te Dyos, chi Jesus kye.", "22": "<pb/>Tetzunj kyb'inteju' yol lu, majx e'jaw lab'ti; kyejtzun kyq'o'n Jesus axtzu', exi'tzuntz tojun plajtel.", "23": "<pb/>Tojxtzunju' q'ij lu eponju' sadusey tk'etz Jesus, aye' inkyma'n qa lay che jaw anq'in kyimni, qu'mtzun xikyma'n ja'lu te Jesus:", "24": "<pb/>Ati jun yol tma Moyses, Xnaq'tzal, qa ati jun xjal makyim extzun mixti' tk'wal xkyej, ati tu'n tkyeju' t-xu'jil teju' titz'in tu'ntzun tul tk'wal tuk'i'l tu'n kyok te tk'walju' qtzan ttzik.", "25": "Atitzun jun b'aj tzalu qxole' jumaj, ate'toq wuq xjal kyitz'in kyib'. Aju' tnejel k'walb'aj mje, ex kyim. Tu'ntzunju' mixti' tk'wal kyej, kyeju' t-xu'jil teju' titz'in.", "26": "Ex ikx b'aj tiju' tkab' k'wa'lb'aj, ex ikxju' toxi'n, ex ikx b'aj kyi'j kwuqil, eb'aj kyim.", "27": "kyb'ajlenxi'tzun kyim kykyaqil, ikx kyimju' qya.", "28": "Qatzun ikju', qa che jawil anq'intlju' kyimni, ¿Alkyetzun jun kxolju' wuq ichan k'okyel te tchmilju' qya, qu'n mjena' kyuk'i'l kkyaqil? chechij te Jesus.", "29": "<pb/>Atzunte Jesus xittzaq'we'n kye ex tma: <pb/>—¡Matxi' che kub' tzpete', tu'n tpaju' minti' nkaneju' tu'jil tyol Dyos toj knab'le' ex minti' nelkynik'e' tiju' tipumal Dyos!", "30": "Qu'n ate' toj tq'ijlalil ajkyjaw anq'intlju' kyimni, mlay che mjetlkye' xjal, qu'n che okyel kse'nqe' anjl tqe' toj kya'j.", "31": "Atzun ti'ju' tu'n kjaw anq'in kyimni, ¿Ma b'ajxtzun jawa' kẍch'i'ne' aju' tma Dyos kyeye':", "32": "Ayinwe' Kydyos Ab'raam, Isaak ex Jakob'? ¡Ex mya' jun Dyos kye kyimni, qu'n ate Dyos kyeju' itz'qe'! chi Jesus.", "33": "<pb/>Tetzunj kyb'inte xjal b'aj tma'n Jesus, ojexi'x che lab'ti ti'ju' xnaq'tzb'il tu'n.", "34": "<pb/>Aye'tzunju' parisey tej kb'inte qa majx kyej jpet ktziju' sadusey tu'n Jesus, b'aj kb'u'yi'n kyib',", "35": "Atzun jun kxol xnaq'tzal ti'j kawb'il, oktq'o'n Jesus toj joyb'ilti'j, ex xitqani'n te:", "36": "<pb/>—Xnaq'tzal, ¿Alkyeju' chaq'b'il nimxi'x toklen toju' kawb'il? chij.", "37": "<pb/>Atzunte Jesus xittzaq'we'n te: <pb/>—K'u'jlama Qman Dyos tu'n tkyaqil tanmiya, tu'n tkyaqil tk'u'ja ex tu'n tkyaqil tnab'la.", "38": "Atzun chaq'b'ilju' lu nimxi'x toklen ex a tnejel chaq'b'ilju'.", "39": "Ex ati jun tkab' chaq'b'il, ax tnab'lju' se'nju' tnejel; aj ntma'n kjalu: K'u'jlama alkyexku' xjal se'nxju' aya ntk'u'jla'n tib'a.", "40": "Kyojtzu'n kab'e' chaq'b'il lu, ta'ya' ttxu kawb'il ex ttxu xnaq'tzb'il kyu'n t-sanjelal Dyos, chi Jesus.", "41": "<pb/>B'u'yinxtoq kyib'ju' parisey,", "42": "xitqani'n Jesus kye: <pb/>—¿Titi'kye' nkma'n ti'ju' Krist? ¿Al qk'waltzulo? chi Jesus kye. <pb/>Aye'tzunkye xikytzaq'we'n te: <pb/>—Tk'wal Dab'ite' Krist, chechij.", "43": "<pb/>Atzunte Jesus xitma'n kye: <pb/>—¿Se'n taq'witzun tma Dab'i ti'j toj Xewb'aj Xjan qa aju' Krist Tajaw? Qu'n chi Dab'i kjalu:", "44": "<pb/><t>Xitma'n Qman Dyos teju' Wajawe' kjalu:</t> <t>Qekuya toj nb'a'nq'ob'e',</t> <t>tzmaxi'j ajkykub' nq'o'ne' tajq'oja</t> <t>tjaq' tqana, chij.</t>", "45": "<pb/>¿Se'n taq'witzun nkyma'ne' qa tk'wal Dab'iju' Krist, extzun axju' Dab'i nok q'onte te Tajaw? chi Jesus.", "46": "<pb/>Mixtzun a'lo'x jun b'ent ttzaq'wente jun yol te Jesus, ex atxixtzunj mix-a'lox juntl okten b'inchal txqantl xjel te Jesus."}