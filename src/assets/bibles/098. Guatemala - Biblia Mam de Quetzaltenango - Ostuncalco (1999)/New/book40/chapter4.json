{"1": "<pb/>Xi'tzun q'i'n Jesus tu'n Xewb'aj Xjan toj chq'ajlaj, tu'n tok toj joyb'ilti'j tu'n tajaw il.", "2": "<pb/>B'ajtzun kab'naq q'ij ex qonik'an tu'n Jesus mixti' wan, tzajtzun we'yajtz ti'j.", "3": "Pontzun lq'eju' tajaw il tk'etz tu'n toktq'o'n toj joyb'ilti'j, ex xitma'n te: <pb/>—Qa tk'walxi'x Dyosa, q'manxa kyeju' ab'j lu, tu'n kyjaw b'ent te wab'j, chij.", "4": "<pb/>Atzunte' Jesus xitma'n te: <pb/>—Tz'ib'ante' toj tyol Qman Dyos kjalu: mya o'kx tu'n wab'j nanq'inate xjal, ex nanq'inte xjal tu'n tyol Qman Dyos, chij, chi Jesus.", "5": "<pb/>Xi'tzun q'i'n Jesus tu'n tajaw il toju' xjan nintnam Jerusalen, ex jaxtq'o'n tzmax tununju' tja Qman Dyos,", "6": "Xitma'ntzuntz te: <pb/>—Qa tk'walxi'x Dyosa, xonku'x tib'a twitz tx'otx', qu'n china' tyol Dyos kjalu: <pb/><t>Che ul tchq'o'nte Dyos tanjl xq'uqilteya,</t> <t>Kb'el tzyu'n tq'ob'a kyu'n,</t> <t>tu'n lalun k'ixb'i tqana ti'j ab'j, chij, chi tajaw il.</t>", "7": "<pb/>Xi'tzun ttzaq'we'ntl Jesus te: <pb/>—Exna' chite' toj tu'jil kjalu: Lalun tz'ok tq'o'na Dyos toj joyb'ilti'j, chij, chi Jesus.", "8": "<pb/>Xi'tzun q'i'n jumajtlu' Jesus tu'n tajaw il twi' jun witz niminxi'x twe', ex xityek'u'n tkyaqilju' tnam twitz tx'otx' te ex tu'nju' nimaqxi'x kyoklen.", "9": "Xitma'ntzuntz te Jesus: <pb/>—Kxe'l nq'o'ne' tkyaqilju' lu teya qama k'uluna nwitze' exqa machin tzajtna'na, chij.", "10": "<pb/>Atzunte Jesus xitma'n te: <pb/>—Kuxtxi'ya, tajaw il, qu'n tz'ib'ante' toj tu'jil tyol Qman Dyos kjalu: K'uluna o'kxtzu' twitz Qman Dyos ex o'kx tz'ajb'ena'ya te. Chi Jesus.", "11": "<pb/>Eltzun tpa'ntib' tajaw il ti'j Jesus ex eb'julju' anjl tu'n kyajb'en te.", "12": "<pb/>Tetzunj tb'inte Jesus qa ojetoq tz'okx jpu'n Xwan jawsal a', xi' toju' tx'otx' Kaliley.", "13": "Ex min kyajten toj Nasaret, xi' xa'ya'tl najal Kaparnawum, ttziju' njab' toj kytx'otx' aj Sab'ulon ex aj Neptali.", "14": "B'aj tkyaqil ja'lu tu'n tjapunju' ojetoq tma Isayiy t-sanjelal Dyos ja ntma'na' kjalu:", "15": "<pb/><t>Aju' kytx'otx' aj Sab'ulon ex aj Neptali,</t> <t>jlaju' nin a' Jordan,</t> <t>ttzi ninnjab':</t> <t>Aju' tx'otx' Kaliley tb'i, ja najlqe' xjal mya aj Judaqe'.</t>", "16": "<t>Aju' tnam ati toj qxopin</t> <t>matilju' jun nin spik'un;</t> <t>matxi' tzul qoptz'aju' spik'un</t> <t>kyib'aju' najlqe' toju' tewun kamik, chiju' tz'ib'a'n.</t>", "17": "<pb/>Atzuntzu' tzaja' qen tpakb'ab'l Jesus intoq tma'n: Kutanjtzti'j kyanmiye', qu'n matxi' tzul kanunju' kawb'il te toj kya'j, chij.", "18": "<pb/>Tetzunj intoq b'et Jesus ttziju' Njab' toj Kaliley, etil kab'e' xjal kyitz'inkyib': a junju' Simon ax tb'iju' Luch, atzu'n juntl Leẍ. Intoq ku'x kyq'o'nju' pa tzyub'l kyiẍ toj a', qu'n kyiẍilqe'.", "19": "Atzunte Jesus xitma'n kye: <pb/>—Che lpetze' wi'je', kxe'l nyek'une' kyeye' se'n tu'n kyula' xjal kyu'ne' wuk'i'le', mlay che oktle' tzyul kyiẍ, chij.", "20": "<pb/>Textzu'n kmuj lu kyej kyq'o'n tzyub'l kyiẍ ex exi' lpe ti'j Jesus.", "21": "<pb/>Tetzunj t-xi' lq'e ch'i'ntl Jesus etil kab'e'tl xjal kyitz'inkyib': aye' Jakob' ex Xwan tk'wal Seb'edey, ate'toq toju' b'ark tuk'i'l kyman intoq che xk'ojin ti'ju' pa te tzyub'l kyiẍ. Exi' txko'n tu'n Jesus,", "22": "Kyajtzun kytzaqpi'nju' kyman exju' b'ark texju' kmuj lu, ex exi' lpe ti'j Jesus.", "23": "<pb/>Intoq tb'eti'n Jesus toj tkyaqilju' tx'otx' Kaliley, intoq q'on xnaq'tzb'il kyoju' ja te kyk'u'lb'il aj Juda. Intoq pakb'an tiju' tpakb'alil b'a'n tiju' tkawb'il Qman Dyos ex intoq che q'anetju' xjal tu'n toj chukchaq yab'il.", "24": "Kub' puqli tyolinjtzu' Jesus toj tkyaqil tx'otx' Sirya ex intoq che tzaj q'i'n xjal tok taq'wixil kyi'j, yab'il, k'ixk'oj exqe' tzyu'nqe' tu'n tajaw il, exqe' intzaj tak kyi'j exqe' k'oljniqe'. Ex intoq che q'anet tu'n Jesus.", "25": "<pb/>Txqan xjal eb'jik'lpe ti'j Jesus, e'aj Kaliley, e'kyoj tnam toj Dekapolis, aj Jerusalen, aj Juda ex kyoju' tx'otx' tu'me'l tjawetzq'ij te Jordan."}