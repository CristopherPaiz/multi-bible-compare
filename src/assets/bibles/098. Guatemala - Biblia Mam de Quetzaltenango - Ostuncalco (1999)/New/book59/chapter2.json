{"1": "<pb/>E'ntzik ex e'witz'in, matxi' che okslane' te Qajaw Jesukrist, lalun junjunwt xjal kye tilwi kyu'ne' atzun junjuntl ik'o'nwt kyu'ne'.", "2": "Qawt matz'okx jun xjal q'inun toj chmab'lkyib'e', tok t-xmilq'ob' q'anpwaq ex tb'anil t-xb'alun, ex ma'wt tz'okx jun prow ttx'anqa'nqe'tl t-xb'alun,", "3": "chab'axi'xwittzun nokx kyiq'i'ne' q'inun ex nxikyma'ne' te: Qeku'ya tzalu, lu jun b'a'n q'uqb'il lu, chechiwte' te, atzunte' prow: we'ku'ta na'tz, mujqa qeku'ya twitz tx'otx', chechiwte' te,", "4": "myatzun junelni kyilwi xjaltz kyu'ne' kyxole' ex nche yoline' tuk'i'l kynab'le' myab'a'n.", "5": "<pb/>E'ntzik ex e'witz'in, kyb'inkupe'ye': Mache jaw t-sk'o'n Dyos prowqe' twitz tx'otx', tu'n kyok q'inun toj kyokslab'l ex tu'n kyetzante kawb'il ttziya Dyos tu'n ttzaj tq'o'n kyeju' nche k'u'jlante;", "6": "aye'tzunkye' nche elkyik'o'ne' prow. ¿Mamyaqetzu'n q'inun nche alq'an kyi'je', ex nche'x q'inkyeye' kywitz tzyul kawb'il?", "7": "¿Mamyaqetzu'n q'inun nche xmayin ti'ju' tb'i Qajaw tzaj na'n kyib'aje'?", "8": "<pb/>B'a'n nkyb'incha'ne' qama japun tkawb'il Dyos nimxi'x toklen kyu'ne' kse'nx ntma'n toj tu'jil kjalu: K'u'jlama twnaqila kse'nxta ntk'u'jla'n tib'a, chij.", "9": "Qatzun mya junile kyilwi xjal kyu'ne', nche b'inchan ile', ex nche ik'e' tib'aj tkawb'il Dyos.", "10": "Qama japun tkyaqilju' kawb'il tu'n jun xjal, naqtzun tu'n juntl chaq'b'il min xjapun tu'n, ati til kyi'j kykyaqil chaq'b'il toju' kawb'il.", "11": "Qu'n axte Dyos q'mante kjalu: Lalun tz'ajpajina, chij, ex tma: lalun b'yon xjala, chij. Qu'mtzun qa min sajpajin jun xjal, extzun ma b'yon xjal, matxi' tzik' tib'aj kawb'il.", "12": "Che yolinqe'ye' toj tu'me'l ex kyb'inchame' b'a'n, qu'n che okyele' toj xjel kse'nx ntma'n kawb'il nq'onte tzaqpib'l.", "13": "Aye'kye' min nlaqj kyk'u'j kyi'j txqantl, lay tzaj laqj kyk'u'jlalil ajtul tz'e'ysb'il witzb'aj, aye'tzunkye' nlaqkyk'u'j kyi'j txqantl, che kanb'al toju' q'ij ajkyok toj xjel.", "14": "<pb/>E'ntzik ex e'witz'in, ¿titi' tajb'en qa ati jun ntma'n qa ati tokslab'l, extzun min ntb'incha'n b'a'n? ¿Ma oktzun kletel o'kx tu'n tokslab'l?", "15": "Qatzun ati jun qtzik mo qitz'in, mo qanab', mixti' t-xb'alun ex mixti' twa te junjun q'ij;", "16": "txi'wtzun tma'n junkye' te kjalu: B'a'nwt che'xa'ye'; kyktxum kyib'e' ex kywanxe' tkyaqilju' kyajb'ile', qa chi, extzun min nxitq'o'nju' nojqelan te. ¿Titi' k'ajb'ela' tyol teju' ati nnojqelan te?", "17": "Ikytzun qokslab'lju': qa mixti' taq'unb'en b'a'n, kyimni.", "18": "<pb/>Jaku' tma jun: Ati tokslab'la, atzunwe' ati waq'unb'ene'. Yek'uma tokslab'la mitzajxa' taq'unb'en; atzunwe' kxel nyek'u'ne' wokslab'le' tuk'i'l waq'unb'ene' b'a'n, chilo.", "19": "Intoksla'na qa jun Dyos ati, b'a'n ntb'incha'na ikyju'; naqtzun aju' ikyqe'x tajaw il nkyoksla'n qa jun Dyos, ex nche lu'lun tu'n kyxob'el twitz.", "20": "Tz'elx tnik'a ti'j, maskye ati tokslab'la ex q'uqli tk'u'ja ti'j Dyos, extzun min ntb'incha'na b'a'n, mixti'x tajb'en.", "21": "Tk'am Dyos ojtxi' qyajilb'en Ab'raam, ku'xwitloj tnik'alti'j tu'nju' tb'incha, tej tkub' tq'o'n Isaak ju' tk'wal te chojb'il.", "22": "Q'ancha'l tokslab'l Ab'raam tu'nju' tb'incha, ex tu'nju' tb'incha tzqeta' tokslab'l.", "23": "Ikytzu'n japuna' tyol Dyos ntma'n: Okslan Ab'raam te Dyos, qu'mtzun k'meta' tu'n Dyos ku'xwitloj tnik'alti'j, chij. Ikytzu'n ok Ab'raam te tamiw Dyos.", "24": "<pb/>Tz'elxtzun kynik'e' ti'j, mya o'kx tu'n maqo okslan nqo k'meta' tu'n Dyos, ex ikx tu'n nqb'incha'n b'a'n.", "25": "Ikx Raab', ju' qya q'o'ntoq tib' toj ajpajil; k'met tu'n Dyos ku'xwitloj tnik'alti'j, qu'n e'tk'amju' sanjelal toj tja ex e'etz tchq'o'n toj juntl b'e.", "26": "Ikytzu'n, kse'n jun xjal mixti'tl tanmi, kyimnitl, ikytzun okslab'lju' qa mixti'xte ntb'incha'n b'a'n, kyimni."}