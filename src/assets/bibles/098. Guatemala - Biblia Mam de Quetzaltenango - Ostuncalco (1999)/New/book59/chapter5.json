{"1": "<pb/>¡Kyb'intzju'ye' lu, aye'ye' q'inun! ¡Che oq'e' ex che uxine' tu'n tpaju' xitb'il tzul kyi'je'!", "2": "Che q'ayjel kyq'inumale'; che b'ajel wan tb'anil kyxb'alune' tu'n pok'.", "3": "Che b'ajel plutin kyq'anpwaqe' ex kysaqpwaqe', atzunju' plut lu in techla'n kyi'je', che b'ajele' naku'j tu'n q'aq'. Mab'aj kychmo'ne' txqan kyq'inumale' toju' tq'ijlalil lu, extzun a mankb'il q'iju'.", "4": "Kpeyul kyi'je' tu'nju' min kychoje twikyk'u'j kymajine' e'aq'unante kyawale'; matxi' tb'i Qajaw tq'ojq'ojel kywi' majin lu.", "5": "Tb'anilxi'x matxi' che anq'ina'ye' twitz tx'otx' ex mache achune', ma'xi'x kyk'a'cha kyib'e' kse'nqe' alu'mj nb'je'tz kywitz tu'n kykub' b'yet.", "6": "E'xikypoqo'ne' xjal mixti' kyil ex e'kub' kyb'yo'ne', min nb'ent kyklonte kyib'.", "7": "<pb/>E'ntzik ex e'witz'in, che ayonqe'ye' tzmax ajtul Qajaw. Kse'n aq'unal toj kojb'il ntayo'n ajtjaw tchmo'n tb'anil twitz tawal, intayo'n ajtetz jb'alil ex ajtanjti'j jb'alil.", "8": "Ikxtzunkyeju'ye' tenku' kypasense' ex kykuwsam kyib'e', qu'n matxi' tzul lq'e tq'ijlalil tu'n tul Qajaw.", "9": "<pb/>E'ntzik ex e'witz'in, lalun che yoline' myab'a'n ti'j juntl, tu'n lalun che okye' toj xjel; qu'n lute Ajkawil ati ttzija.", "10": "E'ntzik ex e'witz'in, kyknome' kyi'ju' t-sanjelal Dyos e'yolin toj tb'i Qajaw ojtxi', ten kypasens ex ik'xkyu'n toj yajb'il.", "11": "Ky'i'wla'nqexi'x, qu'n e'kuwan ex ik'xkyu'n toju' yajb'il. B'i'ntl kyu'ne' tkyaqilju' yajb'il ik'xtu'n Job', exju' xtalb'il tb'incha Dyos te yajxi'tl, qu'n nxi'x laqjte Dyos tk'u'j ex nq'aq'an tk'u'j qi'j.", "12": "<pb/>A ilxi'xti'ju' e'ntzik ex e'witz'in, lalun tzaj kytxko'ne' kya'j mo tx'otx', mo juntl ti'xti', ajkymante jun kyole', qa ikyju', ex ikyju'; qatzun mikxa'ju', ex mikxa'ju', tu'ntzun lalun che'x q'o'ne' tu'n Dyos toj tz'e'ysb'il witzb'aj.", "13": "<pb/>Qa ati jun kyxole' nb'isun, q'onkutib' toj na'j Dyos. Qa ati jun ntzalaj, ajwalim tb'i Dyos kyu'n b'itz.", "14": "Qa ati jun yab', txkon qe'mju' tijwnaq kyxol okslal, tu'n kyna'n Dyos ti'j ex tu'n tok kysun aseyt ti'j toj tb'i Qajaw.", "15": "Qa q'uqli kyk'u'j ti'j Dyos ajkyna'n Dyos, kq'anetelju' yab', ate Qajaw kjawil wab'ante; qatzun ati il ojetoq tb'incha, kb'el najsa'n til tu'n Dyos.", "16": "Qu'mtzun kypa'nktz kyile' kyxolilexe', ex che na'nqe Dyose' kyi'je' kyxolilexe' tu'n kyq'anete'. Nimte' nb'ant tu'n tna'j Dyos okslal tnik'alti'j.", "17": "Ikytoqte Eliy t-sanjelal Dyos kse'n ayo', tetzunj tna'n Dyos q'uqlixi'x tk'u'j ti'j Dyos tu'n lalun tzaj jb'al, oxe' ab'q'i tk'i' nik'jan min tzaj jb'al.", "18": "Tetzun tna'n jumajtl Dyos, tzajtzun jb'altz ex jaw tawalju' tx'otx'.", "19": "<pb/>E'ntzik ex e'witz'in, qa ati jun kyxole' matz'el txalpuj ti'ju' ax, exqa matz'anjtz anjsa'nti'j tu'n juntl okslal,", "20": "tz'elx kynik'e' ti'j qa alkyexku' matz'anjtz anjsante ti'j jun aj il toju' tb'e myab'a'n, kkletel aj il tu'n te kamik ex tkanb'a' tu'n kykub' tnajsa'n Dyos txqan tilju' aj il."}