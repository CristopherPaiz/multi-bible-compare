{"1": "<pb/>Ayine' Santyay, tmajin Dyos ex tmajin Qajaw Jesukrist qine', nche'x nq'olb'e'ne' kab'lajoj tnej tyajajil Israel najliqe' toj tkyaqil twitz tx'otx'.", "2": "<pb/>E'ntzik ex e'witz'in, che tzalajxe' qama che oke' toj chukchaq joyb'ilkyi'je'.", "3": "Kanlitl kywitze' qama jyonjtz kyi'je' toj kyokslab'le', ntenxi'xtl kyipumale' tu'n tik'xju' yajb'il kyu'ne'.", "4": "Naq o'kx kyq'onk tilile' tu'n tten kypasense', tu'n tten kynab'le' ex tu'n kyoke' tnik'alkyi'je', tz'aqli qe'ye' toj kyokslab'le'.", "5": "<pb/>Qati junkye' mixti' tnab'l, qaninx te Dyos, ate Dyos ktzajel q'onte; min nkub' txk'a'yu'nte Dyos kye kykyaqil xjal ex min ntzaj tpeju'ntl qplaj.", "6": "Naq o'kx qani'nx tuk'i'l tokslab'l, lalun jawje tk'u'j, qu'n aju' njawje tk'u'j iky nela' kse'n ttolob' ninnjab' nxi' iqa'n tojun plaj ex tojun plajtl tu'n kyq'iq'.", "7": "Atzunju' xjal iky tokslab'lju' kse'n ttolob' ninnjab', lalun tma qa ktk'ma'ju' ntqani'n te Qajaw,", "8": "qu'n aju' xjal junxi' t-xim ja'lo ex junxi'tl nt-xima'n najchi'j, naqx nmiltz'nje.", "9": "<pb/>Qa ati jun okslal ch'i'n toklen kyxole' ati tu'n ttzalaj tu'nju' ati toklen twitz Dyos;", "10": "qatzun ati jun q'inun, ati tu'n ttzalaj qama kub' me'ssa'n tu'n Dyos. Qu'n ikyte q'inun kse'n tb'echal k'ul naq ch'i'ntoj nten.", "11": "Ajtkub' tz'e'y twitz tx'otx' tu'n q'ij, nche kub' tzqiju' k'ul, nkub' tz'aqu' tb'echil ex nkub'aj. Ikytzun q'inunju' nkub' b'aj tk'ixi' tq'inumal.", "12": "<pb/>Ky'i'wla'nte' xjal in ik'xtu'n toj joyb'ilti'j, qu'n qama tzik'xtu'n, ktkanb'a' chwinqlal, aju' koron tziya'ntl tu'n Dyos kyeju' nche k'u'jlante.", "13": "Qa ati jun majyonjtzti'j tu'n tb'inchante taq'wix, lalun t-xima qa a Dyos njyonteti'j tnab'l, qu'n lay b'ent tokte Dyos toj joyb'ilti'j ex min ntjyo'nti'j jun xjal tu'n tb'inchante myab'a'n.", "14": "Tu'nxte' npon tk'u'j xjal ti'ju' myab'a'n noka' toj joyb'ilti'j, naku'j nxmoxonjtz ex nsb'et tu'n tb'inchante myab'a'n.", "15": "Tu'ntzu'n tajb'il tchib'jil nb'inchan il, ajtzun tch'iyju' til, ntzajtzun kamiktz.", "16": "<pb/>E'ntzik ex e'witz'in, lalun kyaq' sb'u' kyib'e':", "17": "tkyaqilte' b'a'n ex ttzinunalxi'x a Dyos ntzaj q'onte qe, aku' Dyos b'inchankye che'w twitz kya'j. Axte Dyos ati kukxju', min ntch'exb'e'nte Dyos tnab'l ex mikxa' kse'n leku'n.", "18": "Tu'ntzu'n a tajb'il Dyosju' tu'n qok te tk'wal, matzaj tq'o'n qchwinqlal ak'a'j tu'nelju' tpakb'al b'a'n axxi'x, tu'ntzun qok tnejel okslal kyxolju' ak'a'j tch'isb'en.", "19": "<pb/>E'ntzik ex e'witz'in, kyb'inku'ye' kxe'l nma'ne' kyeye': kykyaqile' lwiyxi'x kyb'inku'ye' yol; lalun che jawnaj yoline' ex lalun che jawnaj kyaqb'iye'.", "20": "Qu'n aju' xjal nq'ojin lay b'ant tb'inchante tajb'il Dyos.", "21": "Kyq'onkje' tkyaqil myab'a'n matxi' chmet twitz tx'otx', ex kyk'mome' tyol Dyos toj me'sb'il matxi' pakb'et kyxole'; qu'n ati tipumal tyol Dyos lu tu'n kyklete'.", "22": "<pb/>Kyb'inchanxe' ntma'n tyol Dyos, mya naqx tu'n tik' kyb'i'ye'; qatzun min, aye'xe' nkub' kysb'u'n kyib'e'.", "23": "Alkyete naq nik'tb'i' tyol Dyos ex min ntb'incha'n, ikyte' kse'n xjal nok tka'yi'n twitz toj lispej:", "24": "nok tka'yi'ntib', ajtzun tik'b'et, lwiyxi'x nik'tna'l tu'n se'ntoqju' twitz.", "25": "Atzunte' nkub' tb'i'n tkawb'il Dyos te tzaqpib'l tnik'alxi'xti'j ex nxitb'incha'n, mya naqnik' tb'i', k'i'wla'n toj tkyaqilju' ntb'incha'n.", "26": "<pb/>Qa ati jun okslalxi'x toj twitz extzun min ntjk'u'n taq', naqx nt-sb'u'ntib' ex mixti'x tajb'en tokslab'l.", "27": "Ate okslab'lju' b'a'n ex ·∫çtilun twitz Qman Dyos aju': tu'n kyonet meb'a exqe' qya kyimni kychmil toju' yajb'il nik'xkyu'n, ex tu'n lalun qtz'ilsatlqib' toju' il twitz tx'otx'."}