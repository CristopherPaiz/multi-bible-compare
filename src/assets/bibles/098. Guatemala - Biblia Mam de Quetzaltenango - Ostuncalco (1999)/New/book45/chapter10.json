{"1": "<pb/>Ayeqeye' witz'in ex ntzik, axxi'x wajb'ilju'ye' toj wanmiye' ex nxi' nqanine' toj nna'j Dyose' tu'n kkletju' aj Israel.", "2": "Qu'n matxi' tz'el nnik'e' kye qa kyajb'il tu'n kyajb'en te Dyos; naq aju' mixti' nkane' toj kwitz.", "3": "Qu'n minti' nelkynik' se'n tu'n qoka' tnik'alqi'j tu'n Dyos, noqx noktilil kyu'n kyib'xkyib' tu'n kyok te tnik'alti'j; ex mixti' nkyaq' kyib' tu'n kb'inchante tajb'il Dyos.", "4": "Qu'n aju' tkawb'il Moyses atzu' njapun b'aja' tej tul Krist, ex o'kx che k'metela' xjal tu'n Dyos qa nche okslan te Krist.", "5": "<pb/>Qu'n kyej ttz'ib'a'n Moyses toju' Tu'jil se'n tu'n kk'amliya xjal tu'n Dyos kjalu: Aju' xjal qama japunju' kawb'il tu'n ok k'anq'il tu'nxju' kawb'il.", "6": "Atzun ti'ju' tu'me'l tu'n qk'met tu'n Dyos naq tu'n kyokslab'l intma'n kjalu: Lalun kub' t-ximana: ¿Alkye jun kjawix toj kya'j? —tu'ntzun tku'tz Qajaw Jesukrist—;", "7": "mujqa ¿Alkye jun kb'elix toju' knajb'il kyimni?— tu'n tjatz anq'inju' Jesukrist tu'n kxol kyimni.", "8": "¿Titi'tzunju' ntma'n?: Aju' tyol Dyos nqaku' ta' tk'etza, toj ttziya ex toj tanmiya. Atzunju' yol lu aj nxi' qpakb'a'n nyolin ti'j okslab'l.", "9": "Qama tchik'b'aya tu'nku' ttziya qa a Jesukrist Qajaw, exqa ma tokslaya toj tanmiya qa tu'n Dyos jatza' anq'in kxol kyimni, kkleteltzuntziya.", "10": "Qu'n qama qoksla tu'n tkyaqil qanmi qo k'amleltzuntz tu'n Dyos exqa ma qchik'b'a tu'n qtzi qa a Jesus Qajaw qo kleteltzuntz.", "11": "<pb/>Qu'n intma'n toj Tu'jil tyol Dyos kjalu: Lay che kub' ch'ixwiju' matz'ok qe kk'u'j ti'j.", "12": "Junelniqe' xjal toj twitz Dyos, b'a'ntzun qa aj Juda mujqa mya; qu'n axte Dyosju' kye kykyaqil xjal ex intzaj tq'o'n k'i'wb'il nimxi'x kyeju' nche kub'san twitz.", "13": "Qu'n aja'lu aj in ntma'n: Kkyaqilju' nche kub'san te Dyos, kb'elti'ju' kolb'il kyu'n.", "14": "¿Se'n taq'witzun tu'n kkub'san twitz extzunqa na'mx kyokslan te? ¿Ex se'n che okslala' te extzunqa na'm kb'inteju' tyol? ¿Ex se'n taq'wi tu'n kb'inte tyol Dyos qa mix-a'lox jun nxi' pakb'ante kye?", "15": "¿Ex se'n taq'wi tu'n txi' kpakb'a'n tyol Dyos kye qa mya chq'o'nqe'? Iku' se'n intma'nju' Tu'jil: ¡Majx tb'alnilxi'x kyulenju' xjal nche tzaj q'inte b'a'n tpakb'al!", "16": "<pb/>Naqtzun aju' mya kkyaqil nxi' kb'i'nju' tpakb'al b'a'n. Ikse'n intma'n Isayiy kjalu: Taye, ¿alxi'xkye sokslan tu'nju' qpakb'ab'le'?", "17": "Iktzu'n, tu'nju' pakb'ab'l in qb'i'n nqo okslana', ex atzunju' pakb'ab'l in qb'i'n aju' tyol Krist.", "18": "<pb/>Atzun nchiwe': ¿Ma na'mxtzunlo kb'inteju' pakb'ab'l lu? ¡Matxina' kb'ikye'! Qu'n ina' tma'nju' Tu'jil kjalu: <pb/><t>Aju' tq'ojq'ojel kwi'ju' pakb'al matxi' b'injtz toj tkyaqil twitz tx'otx',</t> <t>ex matxi' che ponju' kyol tzmax ttxa'nxi' tx'otx'.</t>", "19": "<pb/>Ex nxi' nma'n jumajtle': ¿Ma na'mxtzunlo telkynik'ju' aj Israel ti'j? Matxi' kanete' toj kwitz, qu'n tnejelxi'x intma'nju' kyejni ttz'ib'a'n Moyses toj Tu'jil kjalu: <pb/><t>Knb'incha'ye' kyi'j aj Israel tu'n kjaw xky'aqlan</t> <t>ti'j jun tnam nakuj mya tnam toj kwitz;</t> <t>knb'incha'ye' tu'n ttzaj ktx'u'jil ti'j jun tnam</t> <t>mixti'x nkyaj tu'n tkane toj kwitz.</t>", "20": "<pb/>Yajxitzuntel tmate Isayiy kjalu: <pb/><t>Aye'ju' mixti'toq nche' jyon wi'je', matxi' chin elyale' kyu'n;</t> <t>ex matxi' nyek'un wib'e' kyeju' mixti'toq nche' qanlaqj wi'je'.</t>", "21": "<pb/>Atzunju' tz'ib'a'n tu'n Isayiy toj Tu'jil kyi'j aj Israel intma'n kjalu: Tkyaqil q'ij nchin txokone' te jun tnam min nokslan ex pi's, chiju' tz'ib'a'n tu'n Isayiy."}