{"1": "<pb/>Aju' in nma'ne' axte' qu'n okslalqine' te Qajaw Jesukrist, mixti' njaw nchane'. Qu'n aju' Xewb'aj Xjan inq'mante toj wanmiye' qa axju' nma'ne':", "2": "q'achq'al nch'yon wanmiye' ex nim nb'ise' intzaj,", "3": "expe' jaku' waq'we' wib' tu'n tkub' tz'e'ysa'n nwitz ex tu'n wel pa'n tij Jesukrist, naqwit jaku' b'ent kykletju' nwnaqile' jun xnyajile' kyuk'i'l.", "4": "Qu'n aj Israelqe' ex mache jaw sk'o'n tu'n kyok te tk'wal Dyos. Aku' Dyos ten kxol tuk'i'l t-spik'umal, b'aj kyej b'entti'j tyol Dyos kyuk'i'l, xitq'o'nju' tkawb'il Moyses kye, xiq'ma'n kye se'n tu'n kb'ichante toj k'u'lb'il ex b'ajx tziya'n txqan ti'xti' kye.", "5": "K'walb'ajqe' kyeju' ojtxi' qyajilb'en; ex kyi'j tzaja' tyajajil Jesukrist tej tok te xjal, aju' Dyos tib'aj tkyaqil, nimanxwitju' tb'i kukxju'. Ikxwitju'.", "6": "<pb/>Ex mixti' nxi' nma'ne' qa mixti'wt xjapunju' tzajni ttziya'n Dyos kye aj Israel; ate' tu'n tpaj mya kkyaqilju' kyajilb'en ẍe'ok te aj Israel.", "7": "Ex mya kkyaqilju' tyajilb'en Ab'raam ẍe'ok te tk'wal, qu'n ate Dyos q'mante te Ab'raam kjalu: O'qekxju' tk'wal Isaak che okyel te tyajila.", "8": "A ntma'nju' qa lay qo ok te tk'wal Dyos naqx tu'n qa tzajni qyajil ti'j Ab'raam; o'kxqekye' che okyelju' te tk'wal Dyos ayeju' njapun tzajni ttziya'n Dyos kyu'n.", "9": "Qu'n aja'lu tzaj ttziya'n Dyos te Ab'raam: Chin ule' toj jun ab'q'itl ex ajtzun wule' ma'toq tz'itz'ji tal Sara chi Dyos te Ab'raam.", "10": "<pb/>Expe' mya o'kx ja'lu. Qu'n aye'ju' kab'e' tal Reb'eka yuẍqe' tk'walju' qyajilb'en Isaak,", "11": "tej na'mxtoq kyitz'ji, expe' na'mxtoq t-xikyb'incha'n b'a'n mujqa taq'wix tzajtma'n Dyos te Reb'eka: Aju' tzikb'aj k'okyel te tmajen itz'inb'aj, chij. Ex ikx intma'nju' Tu'jil kjalu: Nk'u'jlaye' Jakob' ex el wik'u'ne' Esawu, chij. Tu'ntzun ja'lu ntyek'u'na' Dyos qa ate njaw sk'onkye'ju' xjal se'nxju' tajb'il, myate' tu'nju' kb'inchb'en.", "12": "", "13": "", "14": "<pb/>¿Ma oktzun kxe'l qma'n qa mya tnik'alti'j Dyos tu'n ja'lu? ¡Mikxa'te'!", "15": "Qu'n tmate Dyos te Moyses: Qa wajb'ile' tu'n ttzaj q'aq'an nk'u'je' ti'j jun xjal ok ktzajel q'aq'an, exqa wajb'ile' tu'n ttzaj laqj nk'u'je' ti'j jun xjal ok kxe'l nb'incha'ne'.", "16": "Qu'mtzun minti' njaw sk'o'nte xjal tu'n Dyos tu'nju' tajb'il mujqa tu'nju' in tipumali'n tib', naq o'kx tu'nju' ntzaj q'aq'an tk'u'j Dyos ti'j.", "17": "Qu'n xitma'n Dyos teju' nimaqkawil toj Ejipt toju' Tu'jil kjalu: Matz'ok nq'o'na te nimaqkawil naqx tu'n txi' nyek'une' wipumale' teya tu'nju' knb'incha'ye' tuk'ila ex tu'n wok ojtzqi'ne' kyu'n xjal te tkyaqil twitz tx'otx'.", "18": "Qu'mtzun ate Dyos ntzaj q'aq'an tk'u'j ti'j alkyexku' xjal, ex ikx inkub' tch'uẍsa'n tanmiju' alkyexku' xjal.", "19": "<pb/>Ex ktzajel tma'na weye': Qanatzun ikju' se'n ntma'na, ¿titiquntzun intma'na Dyos qa aju' ichan ti'j tpaj extzunqa mix-a'lo' kmyolteju' tajb'il?", "20": "Yajtzunta ichan ¿titi'ta toklen tu'n toktena xjelul te Dyos? ¿Ma jaku'tzulo txi' tma'nju' tx'otx' k'wil teju' xkub' b'inchante: Titiqu'n ẍin kub'a' tb'incha'na kjalu chiwt?", "21": "Qu'mtzun aju' b'inchal k'wil ati toklen tu'n tb'inchante xoq'l se'nxku' tajb'il, ex tu'nxju' xoq'l jaku' b'enta jun k'wil tu'n xa'wanku' mujqa jun k'wil se'nxju' txqantl.", "22": "<pb/>Tajb'ilte Dyos tu'n tq'o'nte techlal ti'ju' tipumal ex tu'n tyek'u'nte tz'e'ysb'il witzb'aj, extzun minti' tb'incha, qu'n atixi'x tpasensi kyi'ju' xjal atitoq tu'n kxi' toj tz'e'ysb'il witzb'aj.", "23": "Ik'x kyilju' xjal tu'n Dyos naqx tu'n tyek'u'nte tajwalil tb'anilxi'x qe, qu'n matzaj q'aq'an tk'u'j qi'j ex matxi' qo jaw t-sk'o'n tu'n qten junx tuk'i'l.", "24": "Qu'mtzun matxi' qo txokl tu'n Dyos, ate' junjun kxol aj Juda ex junjuntl mya aj Judaqe'.", "25": "Iku' se'n ntma'n toju' u'j kyej ttz'ib'a'n Osey kjalu: <pb/><t>Aye'ju' xjal myataq ntanamqe'ye', ok che okyel nq'o'ne' te ntaname';</t> <t>ex aye'ju' myataq k'u'jlanqe' wu'ne', kche ntxka'ye' ex che nk'u'jlaye'.</t>", "26": "<t>Ex axtzu' toju' najb'il ja xa'ya' qma'n kye: Ayekye' mya ntanamqe'ye'</t> <t>atzun ja'lo ok che okyel q'o'n te tk'wal Dyos aj itz', chiju' u'j te Osey.</t>", "27": "<pb/>Atzunte Isayiy yolin kyi'ju' aj Israel kjalu: Maskye txqan kb'etju' aj Israel ikse'n tz'awun ttzi ninnjab', naq jte'te' che kletel,", "28": "qu'n ate Qman Dyos kjapumelte' tyol toj tkyaqil twitz tx'otx'.", "29": "Ik se'nxtlju' tma Isayiy nejku': <pb/><t>Naqwit mixti' kyej klo'nju' qyajajil tu'n Dyos nimtipumal,</t> <t>matxiwtlo qob'aj se'nkye te Sodom ex komor.</t>", "30": "<pb/>¿Titi'tzun kqma' tu'n ja'lu? Qa aye'ju' xjal mixti' nche ximan tu'n kyok te tnik'alti'j, matxi' che ok te tnik'alti'j tu'n Dyos naqx tu'nju' kyokslab'l.", "31": "Aye'tzunju' aj Israel lepchqe'ktaq ti'ju' jun kawb'il tu'n kyok te tnik'alkyi'j, layx b'ent kklet tu'n Dyos.", "32": "¿Tiquntzun? Qu'n aju' toj knab'l qa atzu' che kletela' tu'n Dyos tu'nju' kb'inchb'aj, mya tu'nju' kyokslab'l. Qu'mtzun ẍe' jawa' tz'aq tiju' ab'j te trakpuje'n", "33": "aju' intma'n toj Tu'jil kjalu: <pb/><t>Kb'el nq'o'ne' jun ab'j toju' tnam Syon,</t> <t>jun ab'j tu'n kjaw trakpuj xjal ti'j;</t> <t>alkyetzunte matz'ok qe tk'u'j ti'j laytzun kub' ch'ixwitzu'.</t>"}