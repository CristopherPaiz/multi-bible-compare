{"1": "<pb/>Aye'tzunju' okslal majenqe' ati tu'n kyokslan kyeju' tajaw aq'untl, tu'ntzun lalun che yolin xjal myab'a'n ti'j Dyos ex ti'ju' xnaq'tzb'il.", "2": "Qatzun aye'ju' tajaw aq'untl okslalqe', lalun kximaju' majen qa mixti' tu'n kyokslan naq tu'nju' kyitz'inkyib' toj okslab'l. Ape' kb'inchaju', ati tu'n kyajb'en b'a'nxi'x, qu'n okslalqekye' janche ajb'ena' ex nkyk'u'jla'nkyib' kyuk'i'l. <pb/>Atzun xnaq'tzanxjuya lu kye ex q'onxa knab'l:", "3": "Qa ati jun xjal nq'o'n junxi'tl xnaq'tzb'il ex myaju' se'nju' xnaq'tzb'il tu'n Qajaw Jesukrist, exqa mya junx tnab'l tuk'ilju' qokslab'l,", "4": "jun xjalte' naq njaw tnima'ntib' extzun mixti'xte b'a'n tu'n. Ate xjal lu ati tyab' twi'; qu'n a tajb'ilju' tu'n tq'ojin ex tu'n twulin kyi'ju' yol, ex tu'n tpajtzun ja'lu ntzaja' tx'a'lti'j kk'u'j xjal, inche yasun, ex nche' ximan myab'a'n kyi'j txqantl", "5": "ex nche' wulin kukxju' qu'n tzpetjni knab'l ex minti' ojtzqi'nju' axx kyu'n, ex in kxima'n qa aju' okslab'l najb'en kye tu'n kq'inumax.", "6": "B'ayte' iknatzunju' ate' okslab'l ti'j Dyos jun q'inumalte', qa nqo' tzalaj ti'ju' ati qe.", "7": "Qu'n mixti'xte sul qi'n twitzju' tx'otx' lu ex mixti'xte' k'anjel qi'n;", "8": "naqa ati qwa ex qi'j, yaqintzunte', qu'mtzun ati tu'n qten toj tzalajb'il.", "9": "Aye'tzunkye' kyajb'il tu'n kjaw q'inumax lwiy nche kub' tz'aq toj t-xpatxab' tajaw il, ex majx nche'x b'inchal txqan ti'xti' mixti'x tajb'en ex nche' k'ixb'i xjal tu'n, ex majx nche' mulq'aj xjal tu'n tejumajx toj xitb'il ex naje'n.", "10": "Qu'n tkyaqilju' taq'wixil atzu' ntzaja' ti'ju' tq'aq'al pwaq; ex ate' junjun matxi' che eltxalpuj ti'ju' kyokslab'l tu'n tpaj inxi'x nkyk'u'jla'nju' pwaq, ex tu'nxju' knab'l nche' yajtiya' toj nim k'ixk'oj.", "11": "<pb/>Atzunta aya najb'ena te Dyos kutoqa te tkyaqil ja'lu. Q'onk tilila tu'n toka tnik'alxi'xti'j, ex nimana te Dyos, tenx tokslab'la, tenx tk'ujlalila, tenx tpasensiya ex tz'okxa me's.", "12": "Tz'okx tilil tu'na toj tokslab'la se'n jun xjal te q'oj, tu'ntzun tkub'ti'j myab'a'n tu'na; ex lalun ttzaqpiya chwinqlal tejumajx, qu'n a xtxokla'ya tu'n Dyos ex oje tchik'b'aya tokslab'la kywitz b'a'npun tziyal.", "13": "Atzun ja'lo twitzku' Dyos aju' nq'onte kychwinqlal kkyaqil ti'xti', ex twitzku' Jesukrist aj taq' jun tziyb'il b'a'nxi'x twitz Pons pilat kxe'l wab'tzina' teya tu'n", "14": "txi' toksla'na matxi' b'ajx nma'ne' teya, tu'ntzun mix-a'lo' jun xjal kpoqolteya toj il, b'inchama tkyaqil ja'lu akxku' nul Qajaw Jesukrist.", "15": "Ajtzun tjapunju' tq'ijlalil, ktzajel yek'un Jesukrist tu'n Dyos, qu'n ate in kawin kyib'aj tkyaqil, ate Dyos Nimaqkawil kyib'aj kykyaqil nimaqkawil ex ate nimxi'x toklen kyib'aj kykyaqilju' nimaq kyoklen.", "16": "Qu'n o'kxte Dyos milo kkyimela', ex atzu' najla' toju' spik'un aj lay b'ent qpon lq'e tk'etz. Mix-a'lox jun ichan oje tz'ilwente ex mix-a'lox jun k'okyel ka'yinte. Â¡O'kxwittzun Dyos nimanjtz ex tu'n tten tipumal tejumajx! Ikxwitju'.", "17": "<pb/>Q'manxa kyeju' q'inun toju' tq'ijlalil ja'lo tu'n lalun jaw knima'nkyib' ex tu'n lalun tz'okqe kk'u'j ti'ju' kq'inumal, qu'n ate q'inumal mya q'uqlite tk'u'jlalil. Ate' b'a'nju' tu'n kb'inchante aju' tu'n tokqe kk'u'j ti'j Dyos, ntzaj q'onte tkyaqil ti'xti' qe ex ntzaj tq'o'n nimxi'x tu'n qtzalaj ti'j.", "18": "Q'manxa kye tu'n kb'inchanteju' b'a'n, tu'n kq'inumax toju' b'a'n aq'untl ex tu'n kyaq'punteju' ati kye ex tu'n kq'onte se'nxju' tb'is kk'u'j.", "19": "Iktzu'n ktenb'ila' kq'inumal mi b'ajel toju' juntl chwinqlal tuk'i'l Dyos ex q'uqlitzun kk'u'jtzu' ti'ju' chwinqlal te jumajx.", "20": "<pb/>Aya Timotey, ka'yinxa taq'una matxi' tzaj q'o'n teya tu'n Dyos. Lalun txi' tb'ina kyol xjal mixti' tchiylal Dyos kye, qu'n aju' kyol mixti'x tajb'en, ex pa'mil tib'a kyi'ju' inkyma'n qa nim kyojtzqib'l extzun mixti' b'a'n kyu'n;", "21": "qu'n ate' junjun matxi' txi' kb'i'n, ex matxi' che eltxalpuj ti'ju' kyokslab'l. <pb/>Awttzun Dyos k'iwlankyeye'. Ikxwitju'."}