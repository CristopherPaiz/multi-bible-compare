{"1": "<pb/>Atitoq jun parisey Nikodemo tb'i, nimtoq toklen kxolju' aj Juda.", "2": "Pon tk'etz Jesus te qonik'an q'olb'elte ex xitqani'n te: <pb/>—Xnaq'tzal, b'i'n qe'qu'n qa a Dyos saj chq'onteya tu'n t-xnaq'tzana kye xjal, qu'n aye' b'a'nq'ob'aj nche' b'ent tu'na layx b'ent tu'n jun xjal qa mixti' Dyos tuk'i'l, chij.", "3": "<pb/>Atzunte Jesus xitma'n te: <pb/>—Axxi'x kxe'l nma'n teya qa jun xjal mixti' sitz'ji tkamaji'n, layx tilju' tkawb'il Dyos.", "4": "<pb/>Atzunte Nikodemo xitqani'n te kjalu: <pb/>—¿Se'n taq'witzun kb'entel titz'ji jun xjal matxitoq tijin? ¿Ma jakutzun tz'ok iqa'n jumajtl twi' tu'n ttxu, tu'n titz'ji tkamaji'n? chij.", "5": "<pb/>Xi'tzun ttzaq'we'n Jesus te: <pb/>—Axxi'x kxe'l nma'n teya qa alkyete minti' xjatz anq'in toj a' ex toj Xewb'aj, layx b'ent tokx toju' tkawb'il Dyos.", "6": "Alkyeju' itz'ji tijwnaq, wnaqxte'; ex aju' itz'jni ti'j Xewb'aj te Dyos, ex Xewb'aj.", "7": "Lalun jaw lab'tiya tu'nju' xinma'ne' teya: Ilxi'xti'j tu'n kyitz'jiye' tkamaji'n.", "8": "Jaqchku' njub'inate' kyq'iq' nxi' tb'ina, naqtzun a mixti'x b'i'n tu'na ja ntzaja' ex ja kpomila'. Ikxqetzun xjalju' nche' jaw anq'in toj Xewb'aj te Dyos, chi Jesus te.", "9": "<pb/>Atzunte Nikodemo xitqani'n jumajtl te ex tma: <pb/>—¿Se'n taq'witzun ajtb'ent ja'lu?", "10": "<pb/>Xi'tzun ttzaq'we'ntl Jesus te: <pb/>—¿Aya xnaq'tzal kye aj Israel, ma minti' nkaneju' lu toj twitza?", "11": "Axxi'x kxe'l nma'ne' teya qa aqe' b'i'n qu'n atzunqe' nqyoli'n, ex aqe' nqtziya'n aju' oje qile'; aye'tzunkye' mixti' nxi' kyoksla'ne' nxi' qma'n kyeye'.", "12": "Qa mixti' nxi' kyoksla'ne' nxi' nma'n kyeye' tiju' ti'xti' te twitz tx'otx', ¿Se'n taq'witzun ajt-xi' kyoksla'ne' ti'xti' toj kya'j?", "13": "<pb/>Mix-a'lox jun oje japun toj kya'j, naq o'kx ayine' Tk'wal Dyos ntzaj chq'o'ne' tu'n nkutze' toj kya'j.", "14": "Iku' se'nte Moyses jawtiq'i'n jun tilb'ilal kan toj chq'ajlaj tib'aj jun tze, ex ikxtzunwe' ayine' Tk'wal Dyos ilti'j tu'n njax q'o'ne' twitz krus,", "15": "tu'ntzun lalun che naj kkyaqilju' che okslal weye' ex tu'n tten jun kychwinqlal tejumajx.", "16": "<pb/>Qu'n tu'nju' tk'u'jlalil Dyos nimxi'x kyi'ju' xjal, machin tzaj tchq'o'ne' ayine' o'kxku' jun tk'wal, tu'ntzun lalun che naj kkyaqilju' che okslal weye', naq o'kx tu'n tten kychwinqlal tejumajx.", "17": "Qu'n minti' ẍin tzaj chq'o'ne' ayine' Tk'wal Dyos tu'n kxi' nq'o'ne' xjal toj tz'e'ysb'il witzb'aj, naq o'kx machin tzajchq'o'ne' tu'n kkletju' xjal wu'ne'.", "18": "<pb/>Alkyete matz'okslan weye' ayine' Tk'wal Dyos, lay txi' toj tz'e'ysb'il witzb'aj; atzunju' minti' tajb'il tu'n tokslan weye' kxe'l toj tz'e'ysb'il witzb'aj noqx tu'nju' minti' nokslan weye' ayine' Tk'wal Dyos.", "19": "Aye'ju' minti' nchinx kyoksla'ne', ok che xe'l toj tz'e'ysb'il witzb'aj, qu'n tej tulju' spik'un minti' etzalaj ti'j, a kyajb'ilu' tu'n kten toj qlolj tu'n tpaju' kb'inchb'aj myab'a'n.", "20": "Qu'n kkyaqilju' nche b'inchan taq'wix nel kyik'o'nju' spik'un, ex min kyajb'il tu'n kyul lq'e tk'etzju' spik'un, tu'ntzun lalun q'ancha'lixju' kb'inchb'aj myab'a'n.", "21": "Aye'tzunju' xjal nche b'et toju' axxi'x, nche oklq'e tk'etzju' spik'un tu'ntzun tq'ancha'lix qa nkb'incha'n se'nxju' tajb'il Dyos, chi Jesus b'aj tma'n kye.", "22": "<pb/>Tb'ajlenxi'tzun ja'lu, xi' Jesus kyuk'ilju' t-xnaq'tzb'en toju' tx'otx' te Judey, ex axtzu' e'kub' tena' jte' q'ij intoq jawxi' a' kwi' xjal tu'n.", "23": "Ex ikxte Xwan intoq jaw a' kywi' xjal tu'n tojun tnej tx'otx' Enon tb'i, nqayin tk'etzju' tnam Salim, qu'n nimtoqju' a' ati atzu'; intoqtzun che ponju' xjal atzu' tu'n tjaw a' kwi'.", "24": "B'aj ja'lu tej na'mxtoq tokx jpu'n Xwan toj kars.", "25": "<pb/>Aye'tzunju' t-xnaq'tzb'en Xwan tzaj jun yol kxol te wuljtib'il kyuk'i'l junjunju' aj Juda tib'aju' ẍtilsab'l,", "26": "ex epontzun tk'etz Xwan ex xikyma'n te: <pb/>—Xnaq'tzal, aju' oje ten tuk'ila jlajxi' a' Jordan, aju' tzajni tma'na qeye', lu in jawsan a' kwi' xjal ex kkyaqil xjal nche oklpe ti'j, chechij.", "27": "<pb/>Atzunte Xwan xitma'n kye: <pb/>—Lay ten jun oklenj te xjal qa mya Dyos ntzaj q'onte te.", "28": "Kyb'iniye' b'a'nxi'x tej txi' nma'n kyeye' qa myayine' Krist, naq o'kx xinma'nju'ye' kyeye' qama chin tzajchq'o'ne' tu'n nkub'neje' twitz.", "29": "Tojun mjeb'le'n, aju' ati t-xu'jil atzunte chmilb'aju'; ex atzunju' tamiw wa'lok tk'etz nb'ink kye, ntzalaj ajt-xi' tb'i'n nyolinju' chmilb'aj. Ikxtzunwejuye' nchin tzalaje' nimxi'x tu'n ja'lu.", "30": "Ilti'j tu'n tch'iyte toju' toklen, atzunwe' woklen atl junjun q'ij xi' tkub'aj.", "31": "<pb/>Aju' ntzaj toj kya'j ati toklen kyib'aj kkyaqil. Atzunju' twitz tx'otx' tex twitz tx'otx', ex nyolin ti'jxju' te twitz tx'otx'. Atzunte' ntzaj toj kya'j ati toklen kyib'aj kkyaqil xjal,", "32": "ex a ntzaj tchik'b'a'nju' oje til ex oje tb'i; extzun mixti'xte' nxi' b'inte.", "33": "Qatzun ati jun matz'okslan te, nttziya'ntzuntz qa axte' Dyos tyol;", "34": "Qu'n aju' saj chq'o'n tu'n Dyos, nyolin ti'ju' tyol Dyos, qu'n aku' Dyos nku' q'onte nim Xewb'aj Xjan toj.", "35": "Intk'u'jla'nte Dyos Manb'aj Tk'wal, ex matxi' txi' tq'o'n toklen tib'aj tkyaqilju' ti'xti'.", "36": "Alkye matz'okslan teju' Tk'wal Dyos, ati tchwinqlal tejumajx; alkyetzunte' min nokslan teju' K'wa'lb'aj, lay ten tchwinqlal tejumajx, ate tzul q'o'n te aju' tz'e'ysb'il witzb'aj nimxi'x tu'n Dyos."}