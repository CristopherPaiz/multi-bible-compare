{"1": "<pb/>Ayinwe' axxi'x tqan lob'j ub'a, ex ate nmane' naq'unan ex nxq'uqin ti'j.", "2": "Qa minti' ntq'o'n twitzju' jun nq'ob'e', nel ttx'e'mi'n nmane', qatzun nwitzan, exqa ati ch'i'n tzqij ti'j neltiq'i'n tu'ntzun tq'onte txqantl twitz.", "3": "Aye'tzunkye' matxi' che b'ajẍtilsetkye' tu'nju' yol matxi' b'ajx nma'ne' kyeye'.", "4": "Lalun tz'el kypa'n kyib'e' wi'je', ex lay tz'el npa'nwe'wib' kyi'je'. Iku' se'n jun tq'ob' ub'a lay witzan qa pa'ntib' ti'ju' tqan; ikxtzunkyeju'ye' lay che witzane' kyu'nx kyib'e' qa pa'n kyib'e' wi'je'.", "5": "<pb/>Ayinwe' tqan lob'j ub'a, aye'tzunkye' tq'ob'. Atzunju' ati wuk'i'le' ex atinqine' tuk'i'l, ktq'a' txqan twitz; qu'n qama tz'el kypa'n kyib'e' wi'je' mixti'x kb'entil kyu'ne'.", "6": "Alkye mixti' mujb'a'ntib' kukxju' wuk'i'le', k'elix xon ex kb'el tzqij se'nju' tq'ob' tze njaw sk'o'n ex nkub' tz'e'ysa'n.", "7": "<pb/>Qama che tene' kukx wuk'i'le', exqa ma japunju' nyole' kyu'ne', kqaninxe' tkyaqilju' kyajb'ile' ex ktzajel q'o'n kyeye'.", "8": "Qatzun mache witzane' b'a'nxi'x exqa makyek'uye' qa nxnaq'tzb'en qe'xixe', atzuntzu' kjawila' nimsa'n tb'i Nmane'.", "9": "Iku' se'nte Nmane' nchin tk'u'jla'ne' ikxtzunwejuye' nche nk'u'jla'ne'; lalun tz'el kypa'n kyib'e' tiju' nk'u'jlalile'.", "10": "Qama japunju' nchaq'b'ile' kyu'ne', kukx ttentzun nk'u'jlaljuye' kyi'je', ikx se'nwe' mache japun tchaq'b'il Nmane' wu'ne', qu'mtzun kukx tten tk'u'jlajilju' wi'je'.", "11": "<pb/>Matxi' nma'n ja'lu kyeye' tu'ntzun ktzalaje' junx wuk'i'le' ex tu'n ktzalaje' b'a'nxi'x.", "12": "Awe' nchaq'b'il ja'lu: Kk'u'jlam kyib'e' jun te juntl iku' se'nwe' mache nk'u'jlaye'.", "13": "Aju' tk'u'jlalil nimxi'x tu'n tten te jun xjal, aju' qama taq'tib' tu'n tkyim naq tu'n kkletju' tamiw.", "14": "Aye'kye' wamiwe', qama kb'inchaye' aju' kxe'l nma'n kyeye'.", "15": "Lay che oknq'o'ne' te majen, qu'n ate majen mixti' b'i'n tu'n titi' ntb'incha'nju' tajaw aq'untl. K'okyel nq'o'ne' kb'iye' te wamiwe', qu'n matxi' b'ajx nma'ne' kyeye' aju' tzaj tma'n Nmane' weye'.", "16": "Mya'yekye' ẍe jaw sk'onweye', ayinwe' ẍin jaw sk'on kyeye' ex oje txi' wab'tzi'ne' kyeye' tu'n kxi'ye' ex tu'n kyoke' se'n jun tq'ob' tze ntq'o'n txqan twitz. Tu'ntzun ttzaj tq'o'n Nmane' kyeye' tkyaqilju' kxe'l kqani'ne' te toj nb'iye'.", "17": "Atzun chaq'b'il ja'lu kxe'l nma'ne' kyeye': tu'n kyk'u'jlante kyib'e' jun te juntl.", "18": "<pb/>Qa ntx'a'lti'j kyk'u'j xjal kyi'je', kanex toj kywitze' qa wi'je' nej ntx'a'la' ti'j kyk'u'j.", "19": "Naqwit te twitz tx'otx'qeye', inwtlo che k'u'jlanjtze' kyu'n kse'n nkyk'u'jla'n kyib' kyxolilex twitz tx'otx'. Ayinwe' ẍin jaw sk'on kyeye' kyxolju' xjal te twitz tx'otx', qu'mtzun ntx'a'la' ti'j kyk'u'j xjal kyi'je', qu'n mya'na' te twitz tx'otx'qetle'.", "20": "Kyna'ntze' yol xinma'ne' kyeye': Mix-a'lox jun majen nimxi'x toklen kyetwitzju' tajaw aq'untl. Qama ljonjtz toj nq'ije' kyu'n xjal ex ikxtzunkye' kljonjtzel toj kyq'ije'; exqa makub' kyb'i'nju' nyole' ex ikxkye' kb'el b'i'n kyole' kyu'n.", "21": "Tkyaqil ja'lu k'okyel b'incha'n kyeye' naqx tu'n npaje', qu'n mixti'na' kyojtzqi'nju' saj chq'onweye'.", "22": "<pb/>Naqwit minti' ẍin nule' ex naqwit minti' ẍin yoline' kyuk'i'l mixti'wtlo kyil. Atzun ja'lo mlay b'ent kmante qa mixti'wt kyil.", "23": "Qu'mtzun alkyeju' ntx'a'lti'j tk'u'j wi'je', ex ikx ntx'a'lti'j tk'u'j ti'j Nmane'.", "24": "Naqwit minti' xnb'inchaye' ti'xti' kxol aju' mix-a'lox juntl nb'inchante, mixti'wtlo kyil; atzunte' matxi' kyilju' ti'xti' lu, extzun inx tx'a'lti'j kk'u'j wi'je' ex ti'j Nmane'.", "25": "Intzun b'aj tkyaqil ja'lu naqx tu'n tjapunju' yol tz'ib'a'n toju' kkawb'il aj ntma'n kjalu: Matzaj tx'a'lti'j kk'u'j wi'je' extzun mixti'we' wil kye, chiju' tz'ib'a'n.", "26": "<pb/>Ex ktzajel nchq'onwe' Xewb'aj Xjan klolkyeye' ktzajel tk'etz Nmane' ex kxe'l tyek'u'nju' axxi'x kyeye', ate k'okyel tziyal wi'je'.", "27": "Ex aye'x junkye' che okyel tziyal wi'je', qu'n mana' che tene' wuk'i'le' tej ttzaj qen nejku'."}