{"1": "<pb/>Ch'inxtloqtzun tul kanunju' tq'ij Tzaqpib'l, b'i'ntoqtl tu'n Jesus qa ma'toq pon kanunju' kmuj tu'n tkyej tq'o'nju' twitz tx'otx' ex tu'n txi' tk'etz Manb'aj Dyos. Ate intoq che tk'u'jla'nju' eb'jo'k lpe ti'j ex kukxju' nche tk'u'jla'n nimxi'x.", "2": "<pb/>Atzun tajaw il ojetoq tz'okx tq'o'ntib' toj tanmiju' Judas, tk'wal Simon Iskaryot tu'n tkub' t-sb'u'n Jesus. B'i'ntoqtzuntl tu'n Jesus qa atzu' tzajna' tk'etz Dyos, qa k'anjeltl ti'j tk'etz Dyos exqa a Manb'aj tzaj q'onte toklen; tetzunj intoq che wan, jawe' Jesus ti'j mes, eltiq'i'n t-xb'alun ex oktk'lo'n jun sub'l q'ob'aj tk'u'j.", "3": "", "4": "", "5": "Ku'x tq'o'n a' tojun tk'b'el ex aq'witzuntz txjolte ti'j kqanu' t-xnaq'tzb'en ex aku' okten sulte tu'nju' xb'alun oktk'lo'n tk'u'j.", "6": "<pb/>Atzunte Luch xitma'n te Jesus tej teltoq ttxjo'n ti'j tqan kjalu: <pb/>—Taye, ¿Ma atzunta k'elel txjonte ti'j nqane'?", "7": "<pb/>Atzunte Jesus xittzaq'we'n te: <pb/>—Aju' nb'incha'ne' ja'lo mixti' nkane' toj twitza, yajxi'tzuntl kkaneb'il toj twitza.", "8": "<pb/>Ex xitma'ntl Luch te: <pb/>—¡Layx waje' tu'n tel ttxjo'na ti'j nqane'! <pb/>Atzunte Jesus xittzaq'we'n te: <pb/>—Qa minti' sel ntxjo'ne', layx tz'oka wuk'i'le', chi Jesus te.", "9": "<pb/>Atzunju' Simon Luch xitma'n te: <pb/>—¡Qanatzun iku' Taye, laluna' tz'el ttxjo'na o'kxju' nqane', txjomila nq'ob'e' exju' nwi'ye'!", "10": "<pb/>Atzunte Jesus xittzaq'we'n te: <pb/>—Alkyeju' akxtoq tb'aj ichin, minti' nojqelan tu'n tel txjet tkyaqil t-xmilal, naq o'kxju' tqan nojqelan tu'n ttxjet, qu'n ẍnu'lna' t-xmilal. Ex aye'kye' ẍnulqekye', maskye mya kkyaqile'.", "11": "<pb/>Tma ja'lu: Mya ẍnu'lqeye' kkyaqile', chij, qu'n b'i'ntlna' tu'n alkye kjawiltoq miltz'uj ti'j.", "12": "<pb/>Tetzunj tb'aj ttxjo'n Jesus ti'j kyqan t-xnaq'tzb'en, oktq'o'n jumajtlu' tpinpa't, kub' qe jumajtlti'j mes ex xitma'n kye: <pb/>—¿Ma nkane toj kwitze' aju' xnb'inchaye'?", "13": "Aye'kye' nchin nok kq'o'ne' te Taye ex Xnaq'tzal, ex tu'me'lte' kyu'ne', qu'n ayinwejuye'.", "14": "Ayinwe' Xnaq'tzal ex Taye kyeye', matz'el ntxjo'nwe' ti'j kqane', ikxtzunkye' ati tu'n tel ktxjo'n ti'j kqane' jun te juntl.", "15": "Matxi' kub' nq'o'ne' jun yekb'il kwitze', tu'ntzun txi' kb'incha'ne' ikxju' se'nxju' xnb'inchaye'.", "16": "Axxi'x kxe'l nma'n kyeye' qa mixti'x jun majen nimxi'x toklen kyetwitzju' tajaw aq'untl, ex mixti'x jun tzajni chq'o'n nimxi'x toklen kyetwitzju' ntzaj chq'onte.", "17": "Qa nkane ja'lu toj knab'le' ex nkub' kyaq'unane', che b'elk'i'wlane' b'a'nxi'x.", "18": "<pb/>Minti' nchin yoline' kyi'je' kkyaqile'; kanliwe' nwitz alkyeqeju' ẍe jawnsk'o'ne'. Ex ilti'j tu'n tjapunju' ntma'n toju' Tu'jil tyol Qman Dyos kjalu: Aju' nwan wuk'i'le' junx atzun k'okyel miltz'uju' te ajq'oj wi'je'.", "19": "Nxi' nma'npune' kyeye' na'mxku' tjapun, tu'ntzun nxi' kyoksla'ne' qa ayine' Tk'wal Dyos naqa xb'aj tkyaqil ja'lu.", "20": "Axxi'x kxe'l nma'n kyeye' alkye jun mak'monteju' kxe'l nchq'o'ne', ayine' nchin tmk'o'n; ex alkyetzunju' machin tmk'o'ye' a Nmane' in tmk'o'n.", "21": "<pb/>Tb'ajlenxi'tzun tma'n Jesus ja'lu, majx exch'yon toj tk'u'j ex tmatzuntzu': <pb/>—Axxi'x kxe'l nma'n kyeye' qa junkye' kxe'l q'onweye' toj kq'ob' xjal.", "22": "<pb/>Aye'tzunju' t-xnaq'tzb'en e'jaw ka'ylaj toj kwitz, ex mixti' elkynik' ti'j alqi'jtaq nyolina' Jesus.", "23": "Atzunju' jun xnaq'tzb'en k'u'jlanxi'x tu'n Jesus, q'uqloktoq ttx'u'k tej intoq che wan,", "24": "atzunte Simon Luch xitma'n teju' xnaq'tzb'en lu tu'n tq'ob' tu'n txi' tqani'n te Jesus alqi'jtaq nyolina'.", "25": "Xi'tzun lq'eju' xnaq'tzb'en lu tk'etz Jesus ex xitqani'n te: <pb/>—Taye, ¿alkyetzun?", "26": "<pb/>Atzunte Jesus xittzaq'we'n te: <pb/>—Kb'elix nnub'ine' jun piẍ wab'j, altzunqe kxe'la' nq'o'ne' atzunju'. <pb/>Ku'xtzun tnub'i'n Jesusju' wab'j ex xitq'o'n te Judas tk'wal Simon Iskaryot.", "27": "Textzunju' kmuj tej txi' twan Judasju' wab'j, okxju' tajaw il toj tanmi. Ex xiq'ma'ntzuntz te tu'n Jesus: <pb/>—Aju' ati tu'n tb'inchanteya, wix txi' tb'incha'na.", "28": "<pb/>Mix-a'lox jun kxolju' q'uqlqe'ktoq ti'j mes kane toj kwitz tiqu'n xa'ya' q'ma'n te ikju'.", "29": "Qu'n atoqtzun Judas iq'ilte tk'b'el pwaq te oyaj, ate' junjun kub' kxima'n qa atitoq jun ti'xti' tu'n ttzaj tlq'o'n toju' ninq'ij mujqa tu'n txi' tq'o'n jte' pwaq kyeju' prow.", "30": "<pb/>Tetzunj tb'aj twan Judas wab'j, etztzuntz ojqel. Ex matxitoq qo' ok yupj.", "31": "<pb/>Tetzunj ma'toq tz'etzju' Judas, tma Jesus kjalu: <pb/>—Ja'lotzun kjawil nimsa'n nb'iye' ayine' Tk'wal Dyos, ex wu'nele' kjawila' nimsa'n Dyos.", "32": "Qatzun ma jaw nnimsa'ne' tb'i Qman Dyos ayine' Tk'wal Dyos, ex ikxte Dyos chin jawil tnima'ne'; ex ktb'incha lwiyxi'x.", "33": "Aye'ye' nk'wal, naq jun kmujtl tu'n ntene' kyuk'ile'. Aye'kye' che jyole' wi'je', kse'nxju xinma'ne' kye aj Juda ikxtzun kxe'l nma'nju'ye' kyeye': Lay b'ent kxi'ye' ja chin xe'laye'.", "34": "Kjel nq'o'ne' jun ak'a'j chaq'b'il kyeye': Kk'u'jlam kyib'e' jun te juntl. Iku' se'nwe' nche nk'u'jla'ne', ikxtzunkye' kyk'u'jlam kyib'e' kxolilexe'.", "35": "Qama kyk'u'jla kyib'e' jun te juntl, kkyaqil xjal che okyel ka'yinte qa nxnaq'tz'b'enqe'ye'.", "36": "<pb/>Atzunte Simon Luch xitqani'n te Jesus: <pb/>—Taye, ¿jatzun kxe'la'ya? <pb/>—Ja chin xe'laye' lay b'ent tok lpeya wi'je' ja'lo chi Jesus xittzaq'we'n, ok k'okyel lpeya wi'je' yajxi'tel.", "37": "<pb/>Atzunte Luch xitma'n te: <pb/>—Taye, ¿Tiquntzun lay b'ent nxi' lpeye' ti'ja ja'lo? ¡Q'o'na'we' nchwinqlal tu'n nkyim tuk'i'la, chij!", "38": "<pb/>Atzunte Jesus xittzaq'we'n te: <pb/>—¿Ma axxi'x teya qa q'o'nju' tchwinqlala naqx tu'n npaje'? Qu'n axxi'x kxe'l nma'n teya qa na'mxtoq tjaw oq'ju' tmanek' ajnkub' tewa'n oxe' maja, chi Jesus te Luch."}