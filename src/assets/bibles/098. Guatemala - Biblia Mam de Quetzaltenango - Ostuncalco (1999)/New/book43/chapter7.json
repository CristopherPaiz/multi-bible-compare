{"1": "<pb/>Tb'ajlenxi'tzun ja'lu, intoq b'et Jesus toj tx'otx' Kaliley. Mixtoqti' tajb'il tu'n tten toj tx'otx' Judey, qu'n kyajb'iltoq aj Juda tu'n tkub' kb'yo'n.", "2": "Ex ch'inxtltoqtzun tulju' ninq'ij kyxolju' aj Juda, aju' ajkyjaw b'incha'n tal pach,", "3": "xikyma'nju' titz'in Jesus te: <pb/>—Lalun kyejtena tzalu; kuxtxi'ya toj tx'otx' Judey, tu'ntzun tok ka'yi'n taq'unb'ena kyu'nju' t-xnaq'tzb'ena atzu'.", "4": "Qana' qajb'ilte' tu'n tok ka'yi'n qaq'unb'en, mixti' tu'n tkub' qewa'n. Se'nta nche b'ent ti'xti' tu'na, kuxtxi'ya b'inchalte kywitz kykyaqilju' xjal, chechij te Jesus.", "5": "<pb/>Kymaju' titz'in Jesus ikyju', qu'n mixtoqjun nche okslan te.", "6": "Atzunte Jesus xitma'n kye: <pb/>—Na'mx tpon kanunwe' kmuj we, atzunkye' b'a'n tu'n kyb'ete' tkyaqil q'ij.", "7": "Aye'ju' xjal te twitz tx'otx' lay b'ent kyel ik'une' kyu'n, ayintzunwe' majx nchinel ik'une' kyu'n, qu'n inxi' nchik'b'a'ne' kye aju' kb'inchb'en myab'a'n.", "8": "Kukxi'kye' toju' ninq'ij; lay chinxwe', qu'n na'mx tjapun kmuj weye', chi Jesus kye.", "9": "<pb/>Tetzunj tb'aj tma'n ja'lu kye, axtzu' kyeja' ten Kaliley.", "10": "<pb/>Kxi'lenxi'tzun titz'in Jesus toju' ninq'ij, ex ikxte Jesus xi' toju' ninq'ij, expe' minti' xityek'u'ntib' naq toj ewaj kub'a' ten.", "11": "Intoq che jyonju' aj Juda ti'j toju' ninq'ij ex intoq kma'n: <pb/>—¿Jatzulo ta'ju' ichan lu?", "12": "<pb/>B'a'npun intoq che yolin ti'j Jesus kxolju' txqan xjal toj ninq'ij. Intoq kyma'n junjun: Majx b'a'nte' ichan lu, chechij; atzun junjunjtl nkyma'n: Mya b'a'nte' ichan lu; qu'n tok sb'ulkye xjal, chechij.", "13": "<pb/>Ex mixtoqti' nche yolinxi'xju' xjal chik'lixi'x ti'j Jesus, tu'n tpaj nche xob' kyeju' aj Juda.", "14": "<pb/>Tetzunj tok ninq'ij toj nik'jan, o'kx Jesus toju' tja Dyos ex aq'wi q'ol xnaq'tzb'il kye xjal.", "15": "Aye'tzunju' aj Juda inxi'xtoq che lab'ti ti'j ex intoq kma'n: <pb/>—¿Se'n taq'wi b'i'n txqan ti'xti' tu'n, extzun mixti' xtk'am xnaq'tzb'il tib'aj? chechi xjal.", "16": "<pb/>Atzunte Jesus xittzaq'we'n kye: <pb/>—Aju' xnaq'tzb'il nq'o'ne' mya wewe', tete' saj chq'onwejuye'.", "17": "Qa ati jun xjal tajb'il tu'n tb'inchanteju' tajb'il Dyos, k'elel tnik' ti'ju' nxnaq'tzb'ile' qa xi' ntzaja' tk'etz Dyos mujqa ayinxe' nchin jaw ximante.", "18": "Ate' xjal qa tajb'il tu'n tjaw nima'n, ti'jx nyolina'; atzunju' xjal a tajb'ilju' tu'n tjaw tnima'n Dyos saj chq'onte, atzunte xjalju' nyolin ax ex min nchan yol.", "19": "<pb/>¿Ma myatzun Moyses kyej q'onteju' kawb'il kyeye'? Extzun mix-a'lox junkye' njapunju' kawb'il lu tu'n. ¿Tiquntzun kyajb'ilaye' tu'n nkub' kb'yone'?", "20": "<pb/>Aye'tzunju' xjalxi' ktzaq'we'n te Jesus kjalu: <pb/>—¡Matz'ok tajaw il toj tanmiya! ¿Alkyetzun tajb'il tu'n tkub' b'yonteya? chechij.", "21": "<pb/>Atzunte Jesus xitma'n kye: <pb/>—Kkyaqilxe' nche jaw lab'tiye' tu'nju' jun tal ti'xti' nb'inchaye' toju' q'ij te ojlab'l.", "22": "Aye'tzunkye' q'ma'ntl kyeye' tu'n Moyses tu'n tok kyechele' ti'j ktz'a'lb'ile' (qumpe'tzun myatzu' tzaja' qe'nju' lu ti'j Moyses, atzu' tzajna' kyi'ju' ojtxi' kychmane'), aye'tzunkye' nok kyq'o'ne' kyechelju' ichan ti'j kytz'a'lb'il maskye toju' q'ij te ojlab'l.", "23": "Qatzun ati maj nkb'incha'njuye' lu toju' q'ij te ojlab'l, naq tu'n tjapunju' tkawb'il Moyses kyu'ne', ¿tiquntzun nche q'ojinaye' wi'je' tu'nju' kub' nq'a'nane' jun xjal toju' q'ij te ojlab'l?", "24": "Lalun che yoline' myab'a'n ti'j juntl naq tu'nju' nok kka'yine'. Che yolinqeye' ex che ximanqeye' tojxi'x tu'me'l, chi Jesus kyeju' xjal aj Juda.", "25": "<pb/>Aye'tzunju' junjun xjal najlqe' toj Jerusalen e'aq'wi xjelul ex intoq kma'n: <pb/>—¿Ma myatzun ichan ju'lu nche jyon xjal ti'j tu'n tkub' kb'yo'n?", "26": "Qu'n lu nyolin kwitz kkyaqil xjal, ex mix-a'loxte nxi' q'mante te. ¿Mujqa matxi' tz'elkynik'ju' kawil te qa axx, qa a Kristju' ati toklen tu'n Dyos?", "27": "extzun b'i'n qe'qu'n ja sajaju' ichan lu; atzunte ajtulju' Krist, mix-a'loxte' kb'ilte ja tzula'.", "28": "<pb/>Tetzunj tb'inte Jesusju' nkyma'n xjal ti'j tej intoq q'on xnaq'tzb'il toj tja Dyos, jawtma'n kuw kjalu: <pb/>—¡Axxte' se'n nkma'ne' qa ojtzqi'n nwitze' kyu'ne' ex ojtzqi'n kyu'ne' jaẍin tzaja'ye'! Extzun mixti' ẍin nule' wu'nx wib'e', qu'n machin tzajchq'o'ne' tu'nju' axx yolin ex aju' mixti' ojtzqi'n kyu'ne'.", "29": "Ojtzqi'nwe' wu'n qu'n tk'etz ẍin tzaja'ye', ex ate saj chq'onweye', chi Jesus.", "30": "<pb/>Kyajb'iltoqtzun xjal tu'n tkub' ktzyu'n Jesus; extzun mix-a'lox jun oktq'o'n tib' tzyulte qu'n na'mxtoq tponju' tq'ijlalil.", "31": "Nimtzun xjal e'okslan te, ex intoq kma'n: <pb/>—Naqa sulju' Krist, ¿ma kb'entel txqantl b'a'nq'ob'aj tu'n kyetwitzju' ichan lu? chechij.", "32": "<pb/>Kyb'i pariseyju' intoq kma'n xjal ti'j Jesus; aye'tzunkye exqe'ju' knejel pale exi' kychq'o'nju' junjun xjal xq'uqil tja Dyos tu'n tkub' ktzyu'n Jesus.", "33": "Atzunte Jesus xitma'n kye: <pb/>—Naq jte' q'ijxtl chin tenb'ile' kyuk'i'le', qu'n k'anjeltl wi'je' tk'etzju' saj chq'onweye'.", "34": "Oktzun che jyoltze' wi'je', ex lay chin nelyale' kyu'ne', qu'n layx b'ent kxi'ye' ja chin b'ela' tene'.", "35": "<pb/>Aye'tzunju' aj Juda e'aq'wi xjelul kxolilex ex intoq kma'n: <pb/>—¿Jatzulo kxe'la'ju' ichan lu, qa lay tz'okyal qu'n? ¿Ma alotzu' kxe'la kxolju' xjal sputi'n kyib' kyoju' najchaq tx'otx' ex ma atzu' kxnaq'tzala' kyeju' xjal min nche okslan te Dyos?.", "36": "¿Titi' tz'elpuna'ju' intma'n: okchin kyjya'ye' extzun lay chin knete' kyu'ne', qu'n lay che pone' ja chin tenb'ila'ye', chij qe?, chechi xjal aj Juda.", "37": "<pb/>Nimxi'x toklenju' mankb'il q'ij toju' ninq'ij. Tojtzunju' q'ij lu, kub' we' Jesus ex tma tuk'i'l tq'ojq'ojel twi' kuw kjalu: <pb/>—Qa ati jun xjal ati k'waj ti'j, kuttzaj nk'etze', ex alkye ma chinx toksla'ne' kxe'l nq'o'ne' tk'wa'. Se'n ntma'nju' Tu'jil tyol Dyos, kpoq'chajel nin a' itz' toj tanmiju' xjal qa matz'okslan.", "38": "", "39": "<pb/>Atzu' yolina Jesus tiju' Xewb'aj Xjan tej tmante ikju', ju atitoq tu'n kyk'monteju' nche okslan te Jesus, qu'n aju' Xewb'aj na'mxtoq tul, qu'n na'mxtoq tanj Jesus toj kya'j.", "40": "<pb/>Ate'toq junjun xjal kxolju' txqan xjal tej kb'inteju' yol lu kma: <pb/>—Axxi'x ate' ichan ja'lu t-sanjelal Dyos.", "41": "<pb/>Aye'tzun junjuntl intoq kma'n: <pb/>—Ate' Kristju' lu. <pb/>Ex aye'tzun junjuntel intoq kma'n: <pb/>—Myate', qu'n aju' Krist myatzu' kjawila' anq'in toju' tx'otx' Kaliley.", "42": "<pb/>Ina' tma'nte' toju' Tu'jil qa atzu' ktzajela' tyajajil Krist tiju' nimaqkawil Dab'i, exqa atzu' k'itz'jela' toju' tx'otx' te B'elen, aju' ttanam Dab'i.", "43": "<pb/>Tu'n tpajtzun kyol kma ti'j Jesus, kub' kypa'n kyib'ju' xjal.", "44": "Ate'toq junjun kyajb'iltoq tu'n tokx kjpu'n Jesus, ex mix-a'lox jun b'inchante.", "45": "<pb/>Tetzunj tanjtzkyi'ju' xq'uqil tja Dyos jatoq ta'qeju' parisey exqe'ju' knejel pale, xikyqani'n kye: <pb/>—¿Titiqu'n minti' saj kyi'ne'? chechij.", "46": "<pb/>Aye'tzunju' xq'uqil xikytzaq'we'n kye: <pb/>—¡Mix-a'lox jun xjal ojewt yolin se'nju' ichan lu!", "47": "<pb/>Aye'tzunju' parisey xikyma'n kye: <pb/>—¿Ma ikxkye' matxi' txi' kq'a sb'u'kyib'e'?", "48": "¿Ma matxitzun tz'okslan junqe' ayoye' parisey te mujqa jun kawil?", "49": "Aye'ju' xjal nche okslan te, aye'ju' mixti' ojtzqi'nju' kawb'il kyu'n, lasmix kwitz ex majxwit che naj, chechi parisey.", "50": "<pb/>Xi'tzun tma'n jun parisey Nikodemo tb'i kye aj ojetoq pon jumaj tk'etz Jesus kjalu:", "51": "<pb/>—Aju' ntma'nju' qkawb'il, mixti' tu'n tkub' tz'e'yset twitz jun xjal qa na'mxtoq qb'inteju' tyol exqa na'mxtoq qka'yinteju' tb'inchb'en.", "52": "<pb/>Aye'tzunju' parisey xikytzaq'we'n te Nikodemo: <pb/>—¿Ma ikx aj kalileyta? Jch'inktza toju' Tujil tyol Dyos ex atzu' k'elela' tnik'a ti'j qa layx tz'etz jun t-sanjelal Dyos toj Kaliley.", "53": "Tetzunj kmanteju' lu, b'aj kypa'n kyib' ex junjun xi' tja."}