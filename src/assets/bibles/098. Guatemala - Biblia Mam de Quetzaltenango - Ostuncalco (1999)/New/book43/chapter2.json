{"1": "<pb/>Tb'ajlenxi'tzun oxe' q'ij b'aj jun mjeb'le'n Kana jun tnam ati toj ttx'otx' Kaliley. Atitoqtzun ttxu Jesus atzu',", "2": "Ex ikx exi' txko'nju' Jesus kyuk'i'l t-xnaq'tzb'en toju' mjeb'le'n lu.", "3": "Kub'tzun b'aju' b'in toju' mjeb'le'n lu, ex atzunte ttxu Jesus xitma'n te Jesus kjalu: <pb/>—Matxi' kub'aju' kb'in xjal.", "4": "<pb/>Atzunte Jesus xittzaq'we'n te ttxu: <pb/>—Na, ¿Tiqu'n ntzaja' tma'nju'ya lu weye'? Qu'n na'mx tponwe' q'ij we.", "5": "<pb/>Atzunte ttxu Jesus xitma'n kyeju' nche' sipan: <pb/>—Kyb'inchame' tkyaqilju' kxe'l tma'n kyeye', chij.", "6": "<pb/>Ate'toqtzun qaq ẍoq' b'incha'nqe' te ab'j atzu' te tk'b'elju' a' najb'en kye aj Juda tx'ajb'ilkye se'nxju' ntma'nju' kawb'il. Tojtzun junjun ẍoq' intoq xib'aj kab'naqlajoj mujqa oxnaq lajoj litr a' toj.", "7": "Xi'tzun tma'n Jesus kyeju' nche sipan kjalu: <pb/>—Che knojsankuye' ẍoq' kkyaqil tu'n a'. <pb/>Aye'tzunju' nche sipan ku chechij, kub' knojsa'n b'a'nxi'x,", "8": "Xi'tzun tma'ntl Jesus kye: <pb/>—Ja'lo kyiq'inktze' ch'i'n ex kyiq'inxe' teju' in nuk'un toju' mjeb'le'n. <pb/>Ex iktzun kb'inchaju'.", "9": "Tetzunj txi' tnik'b'e'nju' in nuk'un toju' mjeb'le'n matxitoq jawb'entju' a' te b'in, extzun mixti'toq b'i'n kyu'n ja tzajaju' b'in; o'qekxju' sipal eb'inte, qu'n aye'na' ejatz q'inte a' toju' ẍoq'. Atzunju' in nuk'un toju' mjeb'le'n tzaj ttxko'nju' chmilb'aj", "10": "ex xitma'n te: <pb/>—Kkyaqil xjal nxi' ksipa'n tb'anilxi'x b'in nej, naqatzun xb'aj txqan kyu'nju' ktxokin, in nexkyq'o'ntlju' myaxi'x wi'yal. Atzunta makyej tklo'na b'in tb'anilxi'x yajxi'tl, b'a'nte' xtb'inchaya, chij te.", "11": "<pb/>Atzun tnejel b'a'nq'ob'aj lu tb'incha Jesus, toj tnam Kana toj tx'otx' Kaliley ja tyek'uya' toklen; atzuntzu' e' oksla'na' t-xnaq'tzb'en te.", "12": "<pb/>Tb'ajlenxi'tzun ja'lu, xi' Jesus toj tnam Kaparnawum, kyuk'i'lju' ttxu, titz'in exqe'ju' t-xnaq'tzb'en; ex atzu' e'kub'a' ten jte' q'ij.", "13": "<pb/>Tetzunj ch'inxtltoq tulkanun tq'ij tzaqpib'l kxolju' aj Juda, xi' Jesus toj tnam Jerusalen.", "14": "Okxtzun toj tja Dyos ex eb'jo'k yalju' xjal tu'n intoq che k'ayin wakx, rit ex paloms, ex til q'uqlqe'toqju' xjal nche ch'exb'en pwaq kye xjal.", "15": "Tetzunj tlonte Jesus, tzaj ti'n jun aqwil ex kub' tb'incha'n te asyal, oktentzuntz xla'jalkyeju' xjal nche k'ayin toj tja Dyos kyuk'ilxi'ju' kyrit ex kwakyix. Ex el tchto'n kpwaqju' nche ch'exb'en pwaq kye xjal ex majx jaw tpich'ku'nju' kmes.", "16": "Ex xitma'n kyeju' nche k'ayin paloms kjalu: <pb/>—¡Kyiq'imixjuye' kpalomse' tzalu! ¡Lalun tz'ok kq'o'ne' tja Dyos te jun k'wik!", "17": "<pb/>Aye'tzunju' t-xnaq'tzb'en tzaj kna'nju' yol tz'ib'a'n toj tu'jil tyol Dyos aj ntma'n: Nex ch'yo'n toj wanmiye' tu'nju' inxi'x nk'u'jla'nju'ye' tjaya, chiju' tz'ib'a'n.", "18": "<pb/>Aye'tzunju' aj Juda xikyqani'n te: <pb/>—¿Titi'tzun jun techlal kb'el tb'incha'na te yek'b'ilte qa ati toklena tu'n Dyos?", "19": "<pb/>Xi'tzun ttzaq'we'n Jesus kye: <pb/>—Kxitunkuye' tja Dyos lu, ex kjawil nb'incha'ne' toj oxe' q'ijx.", "20": "<pb/>Aye'tzunju' aj Juda xikyma'n te: <pb/>—Ate' tja Dyos lu b'enti toj kab'naq qaq ab'q'i, ¿Ma oktzun kb'entel tu'na toj oxe' q'ijx? chechij te Jesus.", "21": "<pb/>Atzunte Jesus atzu' nyolina'taq ti'ju' t-xmilal, tma qa aju' t-xmilal atzun tja Dyosu'.", "22": "Qu'mtzun tej tjaw anq'in kxol kyimni, ul julk'ajtzuntz toj kk'u'ju' t-xnaq'tzb'en qa ojetoq tmaju' yol lu; ex xi'tzun kyoksla'ntz aju' ntma'n toj Tu'jil tyol Dyos, ex ikxju' yol ojetoq tma Jesus.", "23": "<pb/>Tetzunj atixtoq Jesus toj tnam, toju' tq'ij tzaqpib'l, nim xjal e'okslan te naqx tu'nju' b'a'nq'ob'aj b'aj tb'incha'n.", "24": "Atzunte Jesus mixtoqti' nokqe tk'u'j kyi'j, qu'n ojtzqi'nqetoq tu'n kkyaqil.", "25": "Mitoqjun nojqelan tete' Jesus tu'n txi' q'ma'n jun ti'xti' te ti'j jun xjal, qu'n ojtzqi'ntoq kyanmiju' xjal kkyaqil tu'n."}