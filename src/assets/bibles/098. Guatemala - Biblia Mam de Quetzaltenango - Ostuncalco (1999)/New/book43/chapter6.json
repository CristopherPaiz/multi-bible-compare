{"1": "<pb/>Tb'ajlenxi'tzun ja'lu, xi' Jesus jlajxi'tl njab' te Kaliley, ex ax tb'iju' Tib'eryas.", "2": "Txqantoq xjal lepchqe'k ti'j, qu'n matxitoq tz'ok kka'yinju' b'a'nq'ob'aj tb'incha Jesus tu'nju' nche b'ent yab' tu'n.", "3": "Atzunte Jesus jax twi' jun witz, ex kub' qe kyuk'ilju' t-xnaq'tzb'en.", "4": "Ch'inxtltoqtzun tul kanunju' tq'ij tzaqpib'l, aju' niq'ij kye aj Juda.", "5": "Tetzun tka'yinte Jesus txqan xjal lepchqe'k ti'j, xitma'n te Pelip: <pb/>—¿Jatzun ktzajela' qlq'o'n kwaju' txqan xjal lu? chij.", "6": "<pb/>Xi'tzun tqani'n Jesus te Pelip naqx tu'n tb'inte ti'toq ktzajel ttzaq'we'n Lip, qu'n kanlitoq twitzte Jesus ti'toq ktb'incha'.", "7": "Atzunte Pelip xittzaq'we'n: <pb/>—Mlayxpe' kanun twi'tk'u'j jun xjal ma'toq tz'aq'unan lajnaq q'ij te twi' kwaju' txqan xjal lu, ex tu'n txi' q'et ch'i'naq teyile junjun.", "8": "Atzunju' Leẍ titz'in Simon Luch, juntl t-xnaq'tzb'en Jesus, xitma'n te Jesus:", "9": "<pb/>—Ati jun tal q'a tzalu iq'i'n jwe' wab'j seb'ad tu'n ex kab'e' kyiẍ; ¿Ma oktzun kkanil tal jte' wab'j lu kye txqan xjal? chi Leẍ.", "10": "<pb/>Atzunte Jesus xittzaq'we'n kye: <pb/>—Kmanxe' kye xjal kkyaqil tu'n kkub' qe. <pb/>Atitoqtzun txqan q'u'sin twi'ju' witz lu, ex eb'aj kub' qe. Kab'lajk'al lajnaqtoqlo (5,000) kb'aju' ichan ate' atzu'.", "11": "Ejawtzun ttzyu'n Jesusju' wab'j toj tq'ob' ex tb'ajlenxi' q'on chjonte te Dyos, xitq'o'n kye t-xnaq'tzb'en, aye'tzunju' t-xnaq'tzb'en b'ajx ksipa'n kxolju' txqan xjal. Ikxtzun tb'inchaju' kyi'ju' kyiẍ, ex eb'aj wanju' xjal b'a'nxi'x ti'j.", "12": "Tetzunj kb'aj wan kkyaqil, xitma'n Jesus kyeju' t-xnaq'tzb'en: <pb/>—Kyb'uyinktze' wab'j mixti' xb'aj tu'ntzun lalun kub' yajti.", "13": "<pb/>Jawtzun kb'uyi'n, ex noju' kab'lajoj chi'l tu'nju' wab'j kyejten.", "14": "Aye'tzunju' xjal tej kka'yinteju' b'a'nq'ob'aj tb'incha Jesus, kma kjalu: <pb/>—Axxi'x ate t-sanjelal Dyos ja'lu aj ati tulel, chechij.", "15": "<pb/>Eltzun tnik' Jesus kyi'j qa atitoq jun kxim ti'j, qu'n atoq kyajb'ilu' tu'n tok kq'o'n te kynimaqkawil, qu'mtzun ela' tpa'ntib' kyi'ju' xjal twi'ju' witz, tu'n tkub'ten tjunal.", "16": "<pb/>Tetzunj qok yupj, aye'ju' t-xnaq'tzb'en Jesus eku'x ttziju' njab',", "17": "ex ejax tojun b'ark ex e'ik'x tib'aj a' tu'ntzun kpon toju' tnam Kaparnawum. Ma'toqtzun qo ok yupj b'a'nxi'x ex na'mtoq tpon Jesus kk'etz.", "18": "Tetzunju' kmuj lu, tzaj jun kyq'iq' kuw ex majx jaw yukchiju' a' tu'n.", "19": "Matxitoqtzun kb'eti qajpelo jun ajlab' tk'i' nik'jan (6 km.), tej txi' kka'yi'n ch'inxtltoq tul Jesus kk'etz intoq b'et tib'aj a', ex majx e'jaw xob' te.", "20": "Atzunte Jesus xitma'n kye: <pb/>—¡Ayinwe', lalun che xob'e'! chij.", "21": "Aye'tzunkye kk'am tuk'i'l tzalajb'il toju' b'ark, ex e'pontzuntz junx toju' tx'otx' jatu'n kpona'.", "22": "<pb/>Tetzun juntl q'ij, tzaj kna'nju' xjal ekyejten jlajxi' njab' qa o'qekxju' t-xnaq'tzb'en Jesus e'okx tojun b'ark, qu'n o'kxku' jun b'arku' ati atzu', atzunte Jesus mixti' o'kx kyuk'i'l.", "23": "Ate'toqtzun junjuntl b'ark e'tzaj toju' nintnam Tib'eryas tb'i, ex e'ul ttziju' tx'otx' atzu' nqayin ja ojetoq che wana' xjal tej txi' tq'o'n Taye chjonte te Dyos.", "24": "Tetzunj kka'yinte xjal qa mixti'toq Jesus kyuk'ilju' t-xnaq'tzb'en atzu', ejaxtzuntz tojun b'ark ex exi' jyolte Jesus toju' tnam Kaparnawum.", "25": "<pb/>Tetzunj kypon jlajxi'tlju' njab', elyal Jesus kyu'n, ex xikqani'n te: <pb/>—Xnaq'tzal, ¿Jtoje tula tzalu? chechij.", "26": "<pb/>Atzunte Jesus xittzaq'we'n kye: <pb/>—Axxi'x kxe'l nma'n kyeye' qa nchin kjyo'ne' tu'n tpaju' ewane' b'a'nxi'x wu'ne', mya tu'nwit matxi' kaneju' b'a'nq'ob'aj nb'inchaye' toj kwitze'.", "27": "Lalun che aq'unane' tiju' wab'j ja'lo nb'aj, atzu' kq'onkakye' tilil ti'ju' wab'j minb'aj ex ntzaj tq'o'nju' chwinqlal tejumajx. Atzunte' wab'ju' kxe'l nq'o'ne' kyeye' ayine' Tk'wal Dyos, qu'n ate Dyos Manb'aj, atzunte saj q'onte woklenju'ye', chi Jesus kye.", "28": "<pb/>Aye'tzunju' xjalxi' kqani'n te: <pb/>—¿Titi' kb'ajil qeye' tu'n qb'inchanteye' aq'untl tajb'il Dyos tu'n txi' qb'incha'ne'?", "29": "<pb/>Atzunte Jesus xittzaq'we'n kye: <pb/>—O'kxte' Dyosju' tajb'il tu'n kyb'inchanteye', aju' tu'n kyokslane' weye' ayine' Tk'wal Dyos ẍintzaj chq'o'ne' tu'n.", "30": "<pb/>Xikyma'ntzun xjaltz te Jesus: <pb/>—¿Ti'tzun techlal nche tb'incha'na, tu'ntzun aj qka'yinteye' kxe'l qoksla'na? ¿Ti'ju' ntb'incha'na nimaq toklen?", "31": "Qu'n aye'ju' qyajilb'ene' ojtxi' tej kten toj chq'ajlaj tzaj q'o'nju' kwa, se'n ntma'n toju' Tu'jil kjalu: Tzaj q'o'n kwa te toj kya'j tu'n Dyos, chechij te Jesus.", "32": "<pb/>Atzunte Jesus xittzaq'we'n kye: <pb/>—Axxi'x kxe'l nma'n kyeye' qa myate Moyses tzaj q'onte kwaye' toj kya'j, ate Dyos Manb'aju' ntzaj q'onte wab'j, aku' ntzaj toj kya'j.", "33": "Qu'n aju' wab'j ntzaj tq'o'n Dyos, aju' oje ku'tz toj kya'j ex a wab'ju' nq'onte chwinqlal kye xjal, chi Jesus.", "34": "<pb/>Aye'tzunju' xjalxi' kma'n te: <pb/>—Taye, q'ontza wab'j qeye' lu kukxju'.", "35": "<pb/>Atzunte Jesus xitma'n kye: <pb/>—Ayinwejuye' wab'j tu'n tten kychwinqlale'. Alkye matzaj nk'etze' lay tzajtl we'yaj ti'j; ex alkye matz'okslan weye' lay tzajtl k'waj ti'j.", "36": "Aye'tzunkye' oje txi' nma'n kyeye', matxi' chin kyile' extzun mixti' nchinx kyoksla'ne'.", "37": "Kkyaqilju' nche tzaj tq'o'n Nmane' weye', nche ul nk'etze', ex mixti' nche elwik'o'ne'.", "38": "Qu'n minti' ẍin ku'tze' toj kya'j tu'n nb'inchanteye' wajb'ile', o'kx tu'n nb'inchanteye' tajb'il Nmane' Dyos saj chq'onweye'.", "39": "A tajb'il Nmane' saj chq'onweye', aju' tu'n lalun tzpet junju' saj tq'o'n weye', a tajb'ilju' tu'n kyjaw anq'in wu'ne' toj mankb'il q'ij.", "40": "Qu'n a tajb'il Nmanjuye' tu'n tten kychwinqlal kykyaqilju' xjal ẍe'ok ka'yinweye' ex ẍe'okslan weye' ayine' Tk'wal Dyos; ex che jawil anq'in wu'ne' toj mankb'il q'ij, chi Jesus kye.", "41": "<pb/>Aye'tzu'n xjal aj Juda e'aq'wi yolil kyxolilex ti'j Jesus tu'n tpaju' intoq tma'n: Ayinwe' wab'j xku'tz toj kya'j, chij.", "42": "Ex intoq kma'nju' aj Juda kjalu: <pb/>—¿Ma myatzun Jesusju' lu tk'wal Jse? naqx tak'ante', ojtzqi'na'qe' tma'n qu'n exju' ttxu. ¿Se'ntzun ntma'na' ja'lo qama ku'tz toj kya'j? chechij.", "43": "<pb/>Atzunte Jesus xittzaq'we'n kye: <pb/>—Lalun chin kub' kyoli'ne' kxolilexe'.", "44": "Qu'n mix-a'lox jun xjal tzul nk'etze' qa mya Nmane' ntzaj q'inte, aju' saj chq'onweye'; ex wu'ne' kjawil anq'ina toj mankb'il q'ij.", "45": "Kyej tz'ib'a'n jun yol kyoju' kyuj t-sanjelal Qman Dyos aj ntma'n kjalu: Ate Qman Dyos tzul q'onte xnaq'tzb'il kye kkyaqilju' xjal chiju' tz'ib'a'n. Qu'mtzun kkyaqilju' matxi' kb'i'n tyol Nmane', exqa makyb'incha se'nte, che ul wuk'i'le'.", "46": "<pb/>Mix-a'lo' jun ojewt tilju' Dyos Manb'aj; o'kxwe' oje wile' qu'n atzu' ẍin tzaja'ye' tk'etz.", "47": "Axxi'x kxe'l nma'n kyeye' qa alkyete matz'okslan, ati tchwinqlal tejumajx.", "48": "Ayinwe' wab'j te chwinqlal.", "49": "Ayekye' ojtxi' kyajilb'ene' mache wan ti'ju' mana toj chq'ajlaj, extzun mache kyim;", "50": "ayintzunwe' nchin yoline' ti'ju' wab'j aju' nku'tz toj kya'j; alkyete matxi' wante, lay kyim.", "51": "Ayinwejuye' wab'j itz' ku'tz toj kya'j; alkyete matxi' wante, ktenb'il tchwinqlal tejumajx. Atzunju' wab'j lu kxe'l nq'o'ne' kyeye' aju' nchib'jile'. Kxe'l nq'o'ne' tu'n tten kychwinqlal xjal tu'n.", "52": "<pb/>Aye'tzunju' aj Juda e'aq'wi yolil kxolilex ex kma: <pb/>—¿Se'n taq'wi ntzaj tma'nju' ichan lu tu'n ttzaj tq'o'nju' tchib'jil qe ex tu'n txi' qwan? chechij.", "53": "<pb/>Atzunte Jesus xitma'n kye: <pb/>—Axxi'x kxe'l nma'ne' kyeye' qa min xxikywane' tchib'jilju' Tk'wal Dyos exqa min xxikyk'wa'ne' tchk'el, layx ten kychwinqlale' tejumajx.", "54": "Alkyete matxi' twanju' nchib'jile' exqa matxi' tk'wa'nju' nchk'ele', ktenb'il tchwinqlal tejumajx; ex kjawil anq'in wu'ne' toj mankb'il q'ij kxol kyimni.", "55": "Qu'n aju' nchib'jile' chib'jxi'xte', exju' nchk'ele' k'wab'jxi'xte'.", "56": "Alkye matxi' wante nchib'jile' ex matxi' k'wante nchk'ele', ktenb'il wuk'i'le' ex chin tenb'ile' tuk'i'l.", "57": "Iku' se'nte Nmane' Dyos saj chq'onweye' itz', ex itz'qinwe' tu'n; ikxtzunju' alkyeju' xjal mawan wi'je', ktenb'il tchwinqlal wu'ne'.", "58": "Atzu' nchin yolinaye' ti'ju' wab'j xku'tz toj kya'j. Ate' wab'j lu mikxa'ju' kse'n mana xikywan ojtxi' kyajilb'ene', expe' e'kyim extzun e'wan ti'j; atzunteju' wab'j lu, alkye matxi wante, k'anq'il tejumajx, chi Jesus b'aj tma'n kye.", "59": "<pb/>B'aj tma'n Jesus tkyaqilju' yol lu, tej intoq q'on xnaq'tzb'il toj ja te k'u'lb'il toj tnam Kaparnawum.", "60": "<pb/>Tetzunj kb'inte xjalju' xnaq'tzb'il tu'n Jesus, nimju' lepchqe'k ti'j kma kjalu: <pb/>—Kuwqekye' yol lu xb'aj tma'n; ¿alxi'xkye jun kb'entil tu'n? chechij.", "61": "<pb/>Atzunte Jesus pon toj tnab'l kyi'j tej intoq che yolin kxolilex, xitqani'n kye: <pb/>—¿Ma myab'a'n sela' nyole' toj kwitze'?", "62": "¿Ti'tzulo jaku' kmaye' naqwit kyile' ajnjaxe' toj kya'j jatoq tinqiniye' ayine' Tk'wal Dyos?", "63": "Ate' chwinqlal aju' Xewb'aj Xjan nq'onte; atzunju' chib'j mixti'xte' nb'enti tu'n. Ex aye'tzunju' yol xb'ajx nma'n kyeye', nyolin ti'ju' Xewb'aj ex ntq'o'n chwinqlal.", "64": "Naqtzun aju' ate'x junjun kxole' minti' nxi' kyoksla'n. <pb/>Qu'n ojtzqi'ntl tu'n Jesus alkyeju' minti' nxi' kyoksla'n, ex ojtzqi'ntl tu'n alkyetoq kxe'l q'onte toj kyq'ob' xjal.", "65": "Expe' tmatl Jesus kye: <pb/>—Qu'mtzun oje txinma'ne' kyeye' qa lay b'ent kyule' wuk'i'le' qa mya Nmane' xxiq'onte anb'il kyeye'.", "66": "<pb/>Tu'ntzun ja'lu nimju' xjal lepchqe'k ti'j Jesus el kypa'n kyib' ti'j, ex minti' eb'etl tuk'i'l.", "67": "Xi'tzun tqani'n Jesus kyeju' kab'lajoj t-xnaq'tzb'en: <pb/>—¿Yajtzunkye' ma kyajb'ile' tu'n kxi' lpeye' kyi'ju' xjal lu? chij.", "68": "<pb/>Atzunte Simon Luch xittzaq'we'n te ex tma: <pb/>—Taye, ¿Ja qoxe'la' lpeye'? O'kxnata ati yol tuk'i'la te chwinqlal.", "69": "Matxi' qo okslanqe' teya ex matxi' tz'el qnik'e' teya qa aya Tk'wal Dyos Xjan.", "70": "<pb/>Atzunte Jesus xittzaq'we'n kye: <pb/>—¿Ma mya'tzun kab'lajoj kb'aje' e'jaw nsk'o'ne'? Extzun ati junkye' matxi' tz'okx tajaw il toj tanmi.", "71": "<pb/>Atoqtzu' nyolina' Jesus tiju' Judas tk'wal Simon Iskaryot tej tmante yol lu, qu'n atoq Judas kxe'l q'onte toj kyq'ob' xjal, maskyepe' t-xnaq'tzb'en Jesus."}