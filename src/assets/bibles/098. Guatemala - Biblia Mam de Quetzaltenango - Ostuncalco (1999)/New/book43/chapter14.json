{"1": "<pb/>Lalun tzaj b'is toj kyanmiye'. Qek kk'u'je' ti'j Dyos ex qek kk'u'je' wi'je'.", "2": "Nimte' najb'il ate' toj tja Nmane'; naqwit mikxa'ju' mixti'wtlo nxi' nma'n kyeye' qama chinxe' b'inchalkyeju' najb'il lu.", "3": "Ajtzun nxi'ye' ex aj tb'entju' knajb'ile' wu'ne', chin ultzun jumajtle' nelkyeye' tu'ntzun ktene' toju' najb'il ja chin tenb'ilaye'.", "4": "Ojtzqi'nkye' b'e kyu'n jamachinxa'ye', chi Jesus kye.", "5": "<pb/>Atzunte Tomas xitma'n te Jesus: <pb/>—Taye, mixti'qe' b'i'n qu'n jamatxa'ya, ¿Se'n taq'witzun ajtok qojtzqi'ne' b'e lu?", "6": "<pb/>Atzunte Jesus xittzaq'we'n te: <pb/>—Ayinwe' b'e, ayine' yol axxi'x ex ayine' q'olte chwinqlal. Lay b'ent tpon jun xjal tk'etz Dyos qa mya wu'ne'.", "7": "Qa matxi' tz'el kynik'e' weye', ex ikx matxi' tz'el kynik'e' te Nmane'; ex ojtzqi'ntl kyu'ne' ja'lo, qu'n matxi'na' tz'ok kka'yine'.", "8": "<pb/>Xi'tzun tma'nte Pelip te Jesus: <pb/>—Taye, q'ontza anb'il qeye' tu'n tok qka'yine' Qman Dyos ex xle'kutzunj.", "9": "<pb/>Atzunte Jesus xittzaq'we'n te: <pb/>—Matxi' b'et q'ij atinqine' kyuk'ile', ¿Ma na'mxtzun teltnik'a weye' Pelip? Alkye matxi' tz'ok ka'yinweye', matxi' tz'ok tka'yi'n Nmane'; ¿Tiqu'n ntzaja' tqani'na weye' tu'n txi' nye'k'u'ne' teya?", "10": "¿Ma mitzunjunti' ntoksla'na qa atinqine' tuk'i'l Manb'aj exqa atiju' Manb'aj wuk'i'le'? Aju' ti'xti' nxi' nma'n kyeye' myayinxwe' nchin q'mante. Ate Manb'aj ati wuk'i'le' nb'inchante tkyaqilju' aq'untl.", "11": "Kyokslanxe' qa ayine' atinqine' tuk'i'l Manb'aj exqa atite wuk'i'le'; qatzun min nxi' kyoksla'ne', kyokslanx ch'i'ne' naqx tu'nju' b'a'nq'ob'aj nb'incha'ne'.", "12": "Axxi'x kxe'l nma'n kyeye' qa alkye jun matz'okslan weye' ktb'incha'ju' aq'untl se'nxju' nb'incha'ne'; expe' nimxi'x kyoklenju' aq'untl che b'entil tu'n kyekwitz ja'lu, qu'n ayintzunwe' ma chinxwe' tk'etz Nmane'.", "13": "Ex tkyaqilju' kxe'l kqani'ne' toj nb'iye', ktzajel nq'o'nwe' tu'ntzun tjaw nimsa'n tb'iju' Nmane' ti'ju' knb'incha'ye' kyeye'.", "14": "Kkyaqilju' ti'xti' ktzajel kqani'ne' toj nb'iye' kxe'l nq'o'nwe' kyeye'.", "15": "<pb/>Qa nchin kk'u'jlane', che japumelju' nchaq'b'ile' kyu'ne'.", "16": "Ex chin kub'sale' twitz Nmane' tu'n ttzaj tchq'o'n jun Klolkyeye', aju' Xewb'aj te axxi'x, tu'ntzun tten kyuk'ile'. Lay kk'amju' xjal te twitz tx'otx', qu'n mina' junti' kyojtzqi'n; aye'tzunkye' ojtzqi'nkye' kyu'n, qu'n atina' kyuk'ile' ex ktenb'il kyuk'ile'.", "17": "", "18": "<pb/>Lay che kyajnq'o'ne' meb'a; k'anjetz jumajtl wi'je' tu'n ntene' kyuk'ile'.", "19": "Naq jte' q'ijtl tu'n ntene', ex layx chin okka'yintle' kyu'n xjal; aye'tzunkye' chin okyel kka'yi'n jumajtle', ex ktenb'il kychwinqlale' tejumajx qu'n atinawe' nchwinqlal.", "20": "Tojtzun tq'ijlalil tzul, atzuntzu' k'elela' knik'e' weye' qa atinqine' tuk'i'l Nmane', ate'qeye' wuk'i'le' ex atinqine' kyuk'ile'.", "21": "Alkyeju' nokslan kyeju' nchaq'b'ile' ex nche japun tu'n, atzuntzu' ntyek'u'na' qa nchin tk'u'jla'ne' axxi'x. Ex ate Nmane' ktk'u'jlaju' xjal aj nk'u'jlanweye' ex ikwe' knk'u'jlaye' ex kxe'l nyek'u'n wib'e' te, chi Jesus xitma'n kye.", "22": "<pb/>Atzunju' juntl Judas xitma'n te: (myaju' Judas Iskaryot) <pb/>—Taye, ¿Se'n taq'witzun o'kxtzu' kb'ela' tyek'u'n tib'a qwitze' ex mya kye kkyaqil xjal?", "23": "<pb/>Atzunte Jesus xittzaq'we'n te: <pb/>—Alkyete nchin tk'u'jla'ne', ex njapunju' nyole' tu'n; kk'u'jlanjtzel tu'n Nmane', extzun Nmane' ex ayine' qo' ule' tk'etz tu'n qnajane' tuk'i'l.", "24": "Alkyete min nchin tk'u'jla'ne' mixti' njapunju' nyole' tu'n. Qu'n aye'ju' yol nxi' nma'n kyeye' mya nyolwe', tyolte' Nmanjuye' saj chq'onweye'.", "25": "<pb/>Tkyaqil ja'lu nxi' nma'n kyeye' atinqinxkuye' kxole';", "26": "extzun aju' Xewb'aj Xjan Klolkyeye' ktzajel tchq'o'n Nmane' te nxele' ktzajel yek'unte tkyaqilju' ti'xti' kyeye' ex ate ktzajel na'nte kyeye' tkyaqilju' oje txi' nma'ne' kyeye'.", "27": "<pb/>Kxe'l nq'o'ne' nak'b'il kyeye'. Atzun nak'b'il lu mikxa'ju' se'n nak'b'il nkq'o'n xjal twitz tx'otx'. Lalun che jawjeye' ex lalun che xob'e'.", "28": "Matxi' kb'iye' qa chin xe'le' exqa chin ul jumajtle' tu'n ntene' kyuk'ile'. Naqwit nchin kk'u'jla'ne', ma'wtlo che jaw tzalaje' tej xkb'iye' qama chinxe' tk'etz Nmane', qu'n nimxi'xte toklen kye nwitze'.", "29": "Nxi' nma'npune' kyeye' ja'lo na'mxku' tb'aj, tu'ntzun txi' kyoksla'ne' ajtjapun tq'ijlalil.", "30": "<pb/>Lay chin yolintle' nim kyuk'ile', qu'n luju' nkawin twitz tx'otx' tzul. Expe' mixti' toklen wi'je',", "31": "iktzulo kb'ajela', tu'ntzun telkynik'ju' xjal qa nk'u'jla'ne' Manb'aj Dyos ex nxi' nb'incha'ne' tchaq'b'il. <pb/>Che we'ktze' ex qoqe' ik' tzalu, chi Jesus kye t-xnaq'tzb'en."}