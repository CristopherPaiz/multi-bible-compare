{"1": "<pb/>Nb'ajx nma'ne' tkyaqil ja'lu kyeye' tu'ntzun mlalun jawje kk'u'je' wi'je'.", "2": "Okche b'je'letz xla'jane' kyoju' ja te k'u'lb'il, expe' kpomel jun kmuj kb'el kxima'n xjal qa te Dyos nche ajb'ena' ajkykub' b'yo'ne' kyu'n.", "3": "Kyb'incha ja'lu qu'n min ojtzqi'nqine' tuk'i'l Nmane' kyu'n.", "4": "Matxi' nma'n tkyaqil ja'lu kyeye' tu'ntzun ajtpon kanunju' tq'ijlalil, ktzajel kna'ne' qa ojetoq txi' nma'n kyeye'. <pb/>Mixti' xinma'njuye' lu kyeye' tnejel, qu'n atinxtoqe' kyuk'ile'.", "5": "Atzun ja'lo machinxe' tu'n ntene' tk'etzju' tzaj chq'onweye', ex mix-a'lox junkye' ntzaj qaninte ja ma chinxa'ye';", "6": "xi'pe' ẍejaw b'isunaye' tej xb'ajx nma'ne' tkyaqil ja'lu kyeye'.", "7": "Ex axxi'x kxe'l nma'n kyeye': b'a'n k'elila' kyeye' qama chinxe'. Qu'n qa min ẍinxe' lay tzulju' Kolol kyuk'i'le'; qatzun machinxe', tzultzun nchq'o'ntze' kyk'i'le'.", "8": "Ajtzun tul, ktzajel tyek'u'n chik'lixi'x kwitz xjal qa alkye aj il, alkye mya aj il ex alkye kb'el tz'e'ysa'n twitz tu'n Dyos.", "9": "Alkye aj il: aju' mixti' nokslan weye';", "10": "alkye mixti' til: ayinwe' machinxe' tk'etz Manb'aj, ex lay chin ok kyka'yintle';", "11": "ate k'okyelju' toj xjel tu'n Dyos: aju' nkawin kyib'aj kykyaqil xjal twitz tx'otx' b'antnitlti'j tu'n txi' toj ttz'e'ysb'il witzb'aj.", "12": "<pb/>Atix txqantl tu'n txi' nma'n kyeye', naqtzun aju' qaj min selkynik'e' ti'j.", "13": "Ajtzun tulju' Xewb'aj te axxi'x, ate kẍaqlulkyeye' toju' ax; qu'n lay yolinte tu'nxtib', ate' ktmaju' aju' k'okyel tb'i'n te Dyos ex ate kyek'ulte kyeye' tkyaqilju' tzul kyi'je'.", "14": "Chin jawil nimsa'ne' tu'n, qu'n aju' yol kxe'l nma'ne' te, kxe'l tchik'b'a'n kyeye'.", "15": "Tkyaqilju' ti'xti' ati tk'etz Nmane', ex ikx weye'; qu'mtzun xa'ya' nma'ne' qa aju' Xewb'aj Xjan kxe'l tma'n kyeye' tkyaqil wi'je'.", "16": "Naq jte' q'ijtl tu'n ntene' kyuk'ile' ex lay chin ok kyka'yintle', yajxi'tzuntl chin okyel kka'yi'n jumajtle'.", "17": "<pb/>Aye'tzunju' junjun t-xnaq'tzb'en e'aq'wi xjelul kxolilex ex kma: <pb/>—¿Ti'tzun tz'elpuna'ju' yol xb'aj tma'n qe? Intma'n qa lay tz'ok qka'yi'ntl exqa yajxi'tl k'okyel qka'yi'n, ex ikx ntma'n qa kb'ajel ja'lu tu'nju' kxe'l tk'etz Manb'aj.", "18": "¿Se'ntzun tz'elpuna'ju' yol lu yajxi'ch'i'ntl? Mixti'x nkaneqe' toj qwitz alqi'j nyolina', chechij.", "19": "<pb/>Atzunte Jesus eltnik' qa kyajb'iltoqju' t-xnaq'tzb'en tu'n kxjelun te, qu'mtzun xa'ya' tma'n: <pb/>—Oje txi' nma'n kyeye' qa naq jte' q'ijtl chin tenb'ile' kyuk'ile' ex lay chin ok kyka'yintle' ex yajxi'ch'i'ntl chin okyel kka'yi'n jumajtle'. ¿Ma atzun nkxjelu'nju'ye' kxolilexe'?", "20": "Axxi'x kxe'l nma'n kyeye' qa che oq'ile' ex che b'isule', aye'tzunkye' xjal te tkyaqil twitz tx'otx' che jawil tzalaj. Aye'tzunkye' maskye mache b'isune', kjawil b'entte' kb'ise' te tzalajb'il.", "21": "Jun qya ajtpon tq'ijlalil tu'n titz'ji tal, njaw b'isun qu'n xi' tponju' kmuj te k'ixk'oj; titz'jlenxi'tzun tal, minti' ntzaj tna'ntlu' k'ixk'oj tu'nju' ntzalaj ti'ju' k'wal sitz'j twitz tx'otx'.", "22": "Ikxtzunkyeju'ye' ja'lo nche b'isune'; ajtzun tanjtz jumajtl wi'je', kjawil tzalaj jumajtl kyanmiye' ex mix-a'lox k'elel q'inte tzalajb'il lu toj kyanmiye'.", "23": "<pb/>Ajtzun tponju' tq'ijlalil lu, lay tzaj kqani'n juntl ti'xtiye' weye'. Axxi'x kxe'l nma'n kyeye' qa kxe'l q'onte' kyeye' tu'n Nmane' tkyaqilju' kxe'l kqani'ne' te toj nb'iye'.", "24": "Na'mx txi' kqani'n jun ti'xtiye' toj nb'iye'; kqaninxe' ex tzul q'o'nte', tu'ntzun ktzalaje' nimxi'x.", "25": "<pb/>Ma b'ajx nma'ne' tkyaqil kyeye' tuk'i'l techlal, extzun tzul jun tq'ijlalil lay chin yolintle' tuk'i'l techlal, kxe'lxi'x nchik'b'a'ne' kyeye' ti'j Nmane'.", "26": "Lay chin kub'santle' twitz Nmane' kyi'je' toju' tq'ijlalil tzul, aye'kukye' che kxe'l qaninte te Nmane' qu'n matxi' che okye' te nxnaq'tzb'ene'.", "27": "Qu'n aku'te Nmane' nk'u'jlankyeye'. Nche k'u'jlanjtze' tu'nju' nchin kk'u'jlane', ex tu'n matxi' kyoksla'ne' qa tk'etz Dyos ẍin tzaja'ye'.", "28": "Ma chinetze' tk'etz Nmane' tu'n wule' twitz tx'otx', atzun ja'lo kjel nq'o'ne' twitz tx'otx' tu'n tanjwi'je' tk'etz Nmane', chi Jesus kye t-xnaq'tzb'en.", "29": "<pb/>Aye'tzunju' t-xnaq'tzb'en xikyma'n te: <pb/>—Ja'lo nyolina chik'lixi'x, ex mixti' najb'en techlal tu'na.", "30": "Ex matxi' tz'el qnik'e' teya ja'lo qa b'i'n tkyaqil ti'xti' tu'na, ex min nojqelan tu'n t-xi' qqanine' teya. Qu'mtzun nxa'ya' qoksla'na qa xi' sajaya tk'etz Dyos, chechij.", "31": "<pb/>Xi'tzun ttzaq'we'n Jesus kye: <pb/>—¿Ja'lo kyokslanxtzune'?", "32": "Qu'n matxi' ponju' tq'ijlalil, ex matxi' ponju' kmuj tu'n kxi' sputje' ex teyile junjun kxe'l tljo'n tb'e ex chin jel kq'o'ne' njunale'. Extzun mya njunale' chin jel ten, qu'n atite' Nmane' wuk'i'le'.", "33": "Tkyaqil ja'lu nxi' nma'n kyeye' tu'n tqexi'x kk'u'je' wi'je' ex tu'n lalun tz'el kypa'n kyib'e' wi'je'. Kuwqexe' twitz tx'otx' ajttzaj yajb'il kyi'je'; qu'n tkyaqilju' myab'a'n twitz tx'otx' oje kub'ti'j wu'ne', chi Jesus b'aj tma'n kye t-xnaq'tzb'en."}