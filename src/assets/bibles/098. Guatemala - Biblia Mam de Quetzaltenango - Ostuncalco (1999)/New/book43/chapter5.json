{"1": "<pb/>Tb'ajlenxi'tzun ja'lu, tej tok jun ninq'ij kyu'nju' aj Juda, anjti'j Jesus Jerusalen.", "2": "Tojtzunju' tnam Jerusalen ati jun nin pil tk'wel a' B'etesta tb'i toj eb'rey nqaku' ta' tk'etzju' tjpel tnam kye Rit tb'i. Ati jwe' twitzju' ja ti'jileju' nin pil,", "3": "atoqtzuntzu' ate'qeya' txqan yab', moẍ, kox ex k'oljni kuẍlqe' intoq che ayon tu'n tjaw yukchiju' a'.", "4": "Qu'n intoq ku'tz jun anjl toj jte'chaq q'ij, ex intoq xityukcha'nju' a' ati toju' nin pil; atzunju' nku'x nej kxolju' yab' toju' a' ajtjaw yukchi, atzunte yab'ju' nb'ent te alchaqkyexku' yab'il.", "5": "Atitoqtzun jun ichan kxol matxitoq b'aj junaq wajxaqlajoj (38) ab'q'i tu'n toj yab'il.", "6": "Tetzunj tok ka'yi'n tu'n Jesus kuẍlitoq ex tej tb'inte qa matoq b'et q'ij tu'n toj yab'il xitqani'n te: <pb/>—¿Ma tajb'ila tu'n tq'aneta? chij.", "7": "<pb/>Atzunte yab' xittzaq'we'n te: <pb/>—Taye, mixna'-a'lox jun ntzaj oninweye' tu'n nku'xe' toju' a' ajtjaw yukchi. Wajb'ile' tu'n nku'xe' extzun lwiy nku'x nej juntl nwitze'.", "8": "<pb/>Atzunte Jesus xitma'n te: <pb/>—We'ktza, iq'inktza tkuẍb'ila ex b'eta.", "9": "<pb/>Textzunju' kmuj lu b'entju' ichan, jaw ti'nju' tkuẍb'il ex aq'wi b'etil. Naqtzun aju' q'ij lu atoq te ojlab'l,", "10": "xi'tzun kma'nju' aj Juda teju' yab' kjalu: <pb/>—Q'ij te ojlab'lte' ja'lo; lay b'ent tu'n txi' ti'njuya tkuẍb'ila, chechij.", "11": "<pb/>Atzunju' ichan lu xitma'n kye: <pb/>—Aju' xq'aninweye', matzaj tma'n: Q'inktza tkuẍb'ila ex b'eta, chij weye'.", "12": "<pb/>Aye'tzunkye xikyqani'n te: <pb/>—¿Alkyetzunju' xiq'mante teya: Q'inktza tkuẍb'ila ex b'eta?", "13": "<pb/>Atzunju' ichan mitoqjunti' b'i'n tu'n alkyeju' kub' q'aninte, qu'n matoq kub'naj Jesus kxol txqan xjal twitz.", "14": "Yajxi'tzuntel okyal jumajtlu' ichan lu tu'n Jesus toj tja Dyos, ex xitma'n te: <pb/>—Matxi' b'entiya, ja'lo lantzun jyontl ila, tu'ntzun mlalun tzaj juntl ti'xti' nimxi'x ti'ja.", "15": "<pb/>Atzunju' ichan lu anjtlti'j q'malte kyeju' aj Juda qa a Jesus kub' q'aninte.", "16": "Tu'ntzun ja'lu eb'jo'kten aj Juda ljol toj tq'ij Jesus, qu'n intoq tb'incha'nju' lu toj q'ij te ojlab'l.", "17": "Atzunte Jesus xitma'n kye: <pb/>—In naq'unanwe' Nman kukx, ex ikxwe' inchin naq'unawe'.", "18": "<pb/>Tu'ntzun tpaj ja'lu, kyajb'iltoqju' aj Juda tu'n tkub' kb'yo'n Jesus, qu'n mya o'kx tu'nju' mitoqjunti' ntnima'nju' q'ij te ojlab'l, ex ikx tu'nju' nok tq'o'ntib' se'nte Dyos tu'nju' ntma'n qa tk'walxi'x Dyos.", "19": "<pb/>Xi'tzun tma'n Jesus kye: Axxi'x kxe'l nma'n kyeye' qa ayine' tk'wal Dyos layx b'ent jun ti'xti' wu'ne' njunalxe'; o'kx nb'incha'njuye' aju' nok nka'yine' ti'j Nmane'. Tkyaqilju' ntb'incha'n Nmane', ex ikx axwe' nb'incha'n.", "20": "Qu'n ate nmane' inxi'x chin tk'u'jla'ne', ex ntzaj tyek'u'n weye' tkyaqilju' ntb'incha'n; expe' ktzajel tyek'u'n txqantl ti'xti' weye' nimaqxi'x, ex majx che jawil lab'tiye' ti'j ajkyka'yinteye'.", "21": "Qu'n iku' se'nte Nmane' nche jaw anq'in kyimni tu'n ex nxi' tq'o'n kychwinqlal, ikxtzunwejuye' ayine' K'wa'lb'aj kxe'l nq'o'ne' chwinqlal kyeju' xjal kyajb'il kychwinqlal.", "22": "Myate Nmane' nok q'onkye xjal toj xjel, ayinwe' k'wa'lb'aj matzaj q'o'n woklene' tu'n kyok xjal toj xjel wu'ne',", "23": "tu'ntzun kyniman kykyaqil xjal weye' kse'nxju' nche niman te Nmane'. Alkyete min nchin tnima'ne' ayine' Tk'wal Dyos, ex minti' ntnima'n Nmane' saj chq'onweye'.", "24": "<pb/>Axxi'x kxe'l nma'n kyeye' qa alkyete nkub' tq'o'n nak'b'il teju' nxi' nma'ne' ex nxi' toksla'n alkye saj chq'onweye', atite' tchwinqlal tejumajx; ex lay txi' toj tz'e'ysb'il witzb'aj, matz'etz toj kamik ex mapon kanun toj chwinqlal.", "25": "Axx'ix kxe'l nma'n kyeye' qa tzulju' kmuj, ex matxi' ponju' kmuj, ajt-xi' kb'i'n kyimniju' tq'ojq'ojel nwiye' ayine' Tk'wal Dyos; ex aye'tzunju' che kxe'l b'inte ok che anq'il.", "26": "Qu'n ikse'nte Nmane' ati tchwinqlal tu'nxtib', ex ikxwe' ayine' Tk'wal ati nchwinqlale' wu'nx wib'e',", "27": "ex matxi' tzaj tq'o'n woklene' tu'n kyok xjal toj xjel wu'ne', tu'nju' ayine' tk'wal Dyos.", "28": "Lalun che jaw lab'tiye' tu'n ja'lu, qu'n kpomel tq'ijlalil ajkyb'inte kykyaqilju' kyimni tq'ojq'ojel nwi'ye'", "29": "ex che b'je'letztzuntz toj muqb'il. Aye'ju' ẍeb'inchante b'a'n aye'tzun che jawil anq'in k'molteju' chwinqlal, aye'tzunju' ẍeb'inchante taq'wix, che jawil anq'in tu'n kxi' toj tz'e'ysb'il witzb'aj.", "30": "<pb/>Layx b'ent jun ti'xti' wu'ne' njunalxe'. Inche okwe' xjal wu'n toj xjel se'nxju' ntzaj tma'n Nmane' weye', ex tojxi'x tnik'alti'ju' xjel kye xjal wu'ne', qu'n min nb'incha'nwe' wajb'il, o'kxwe' nb'incha'n aju' tajb'il Nmane' tu'nju' machin tzaj tchq'o'ne'.", "31": "Naqwit nchin yoline' wi'jxe', aju' nyole' jaku' mixti'x toklen.", "32": "Ex atix juntl tziyal wi'je', ex b'i'n wu'ne' qa aju' ntma'n wi'je' tnik'alxi'xti'j.", "33": "Exi' kychq'o'ne' sanjelal qanilte te Xwan, ex aju' tzaj tma'n Xwan kyeye' wi'je' axxi'x.", "34": "Expe' mya ilti'j tu'n tok jun xjal tziyal wi'je'. Naqx xinma'nwe' tma Xwan kyeye' tu'n tkub' tiju' kolb'il kyu'ne'.", "35": "Iktoqte' Xwan se'n jun q'aq' ink'ant ex intq'o'n t-spik'umal, ex etzalaj jte' q'ije' tiju' t-spik'umal lu.", "36": "Ex ati junwe' tziyal wi'j nimxi'x toklen kyetwitz Xwan. Aju' aq'untl ntzaj chq'o'ne' b'inchalte tu'n Nmane' atzun nb'incha'njuye', ex aye' aq'untl lu nche yek'unte qa a Manb'aj Dyos saj chq'onweye'.", "37": "Ex ikxju' Manb'aj saj chq'onweye', ex a tziyalju' wi'je', expe' na'mx tok kb'ine' tq'ojq'ojel twi' ex na'mx tok kka'yine',", "38": "ex na'mx tokxju' tyol toj kyanmiye', qu'n minti' nche okslane' weye' ayine' ẍin tzaj chq'o'ne' tu'n.", "39": "Aye'kye' inxi'x noktilil kyu'ne' tu'n kxnaq'tzane' tiju' Tujil tyol Dyos, qu'n nkub' kximane' qa atzu' kknetelaju' chwinqlal tejumajx toj; expe' nyolinju' Tu'jil wi'je',", "40": "aye'tzunkye' mixti'x kyaje' tu'n ktzaje' nk'etze' tu'n tten kychwinqlale' tejumajx.", "41": "<pb/>Lay wajwe' tu'n njaw nimane' kyu'n xjal, qu'n myawe' njyo'n.", "42": "Qu'n ojtzqi'nqe'ye' wu'ne' ex kanli nwitze' qa mixti' nkyk'u'jla'ne' Dyos.", "43": "Machin tzajchq'o'nwe' toj tb'i Nmane', aye'tzunkye' mixti' nxi' kyoksla'ne'; atzun qama tzul juntl xjal tu'nxtib' ex mya chq'o'n tu'n Dyos, atzunlo ok kxe'l kyoksla'njuye'.", "44": "¿Se'n taq'wi aj kyokslanteye', ina' kynima'n kyib'e' kyxolilexe' ex minti' nkjyo'ne' ninb'il ntzaj tk'etzku' Dyos?", "45": "Lalun kub' kximane' qa ayine' chin xe'l poqonkyeye' twitz Nmane'; alkyete nxi' poqonkye' a Moyses, tu'nju' q'uqlok kk'u'je' ti'j.", "46": "Qu'n noqwit nxi' kyoksla'ne' Moyses, ex inwtlo chinx kyoksla'ne', qu'n aju' kyej ttz'ib'a'n Moyses toj Tu'jil atzu' nyolina' wi'je'.", "47": "Extzunqa min nxi' kyoksla'ne' kyej ttz'ib'a'n Moyses, ¿Se'n taq'wi kxe'la kyoksla'ne' nxi' nma'ne'?"}