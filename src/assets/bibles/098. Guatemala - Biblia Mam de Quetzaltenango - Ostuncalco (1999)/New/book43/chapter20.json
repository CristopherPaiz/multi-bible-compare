{"1": "<pb/>Tojtzun tnejel q'ij te sman, xi'ju' Mariy Makdalena te b'a'n prim, qloljxtoq qwitz ttziju' muqb'il; atzunj tpon xitka'yi'n qa mixti'totlju' ab'j ttziju' muqb'il.", "2": "Tetzunj tka'yinte anjtzti'j ojqel q'malte te Luch tuk'ilju' xnaq'tzb'en k'u'jlanxi'x tu'n Jesus ex tma: <pb/>—¡Matxi' tz'etz iq'i'n t-xmilal Taye toj muqb'il ex mix-a'loxte b'ilte ja xkub'a' q'o'n!", "3": "<pb/>Atzunte Luch tuk'ilju' juntl xnaq'tzb'en exi' ka'yilte.", "4": "Exi'tzun kkab'il ojqel; atzunju' juntl xnaq'tzb'en pon nej ttzi muqb'il qu'n ojqelanxi'x twitz Luch.", "5": "Kub' qe ex okx tka'yi'n toju' muqb'il, ex o'kx tilju' xb'alun ajb'en b'otz'b'ilte Jesus, ex mixti' okx toj.", "6": "Ti'jxitzunte pona' Luch ex majx okxte toju' muqb'il. Ex ikxte tilju' xb'alun b'otz'b'ilte Jesus;", "7": "expe' til qa aju' xb'alun ajb'en k'alb'ilte twi' Jesus mya junx tkub'a kyuk'ilju' xb'alun e'ajb'en b'otz'b'ilte.", "8": "Ex okxju' xnaq'tzb'en pon nej twitz Luch toju' muqb'il, xitoksla'ntzuntz tej tlonteju' tkyaqil ja'lu.", "9": "Ex na'mxtoq tkane toj kwitzju' xnaq'tzb'en aju' ntma'n toju' Tu'jil, qa kjawiltoq anq'in Jesus.", "10": "Anjtztzun kyi'jtz kja.", "11": "<pb/>Atzunte Mariy kyej we' ttziju' muqb'il intoq noq'. Ex inxtoqtzun oq' kub' qe ex okx ka'yin toju' muqb'il,", "12": "ex xitka'yi'n kab'e' anjl tok kxb'alun saq, q'uqlqe'toq ja kub'a' ten t-xmilal Jesus; jun ja kub'a' tenju' twi' atzun juntl ja kub'a' ten tqan.", "13": "Aye'tzunju' anjl xikyqani'n te Mariy: <pb/>—Qya, ¿Tiqu'n noq'iya? chechij. <pb/>Atzunte Mariy xitma'n kye: <pb/>—Qu'n matxi' txi' kyi'nju' t-xmilal Taye, ex mixti' b'i'n wu'ne' ja xkub'a' q'o'n.", "14": "<pb/>Tetzunj tb'aj tma'n Mariy yol lu, anjtz ka'yinti'j ex til qa wa'ltoq Jesus, extzun minti' eltnik' te qa aju'.", "15": "Xi'tzun tqani'n Jesus te: <pb/>—Qya, ¿tiqu'n noq'iya? ¿Alkye ntjyo'na? chij. <pb/>Atzunte Mariy, kub' t-xima'n qa aju' xq'uqilteju' piẍ tx'otx', xitma'n te: <pb/>—Taye, qa aya xiq'inte t-xmilal Jesus, q'mantza weye' ja xkub'a' tq'o'na tu'ntzun nxi'ye' jyolte.", "16": "<pb/>Atzunte Jesus xittzaq'we'n te: <pb/>—¡Mariy! <pb/>Tzajtzun miltz'uj Mariy ex xiyolin te toj eb'rey ex xitma'n: <pb/>—¡Rab'uni! (a tz'elpuna'ju' yol lu: Xnaq'tzal).", "17": "<pb/>Atzunte Jesus xitma'n te: <pb/>—Lalun chin kub'tmyo'na, qu'n na'mx njaxe' toj kya'j tk'etz Nmane'. Ex kutxi'ya q'malte kyeju' witz'ine' qama chinxe' tk'etz Nmane' aju' Ndyose' ex Kydyose'.", "18": "<pb/>Xi'tzun Mariy q'malte kyeju' xnaq'tzb'en qa matxitoq tilju' Jesus, ex xitma'n kye aju' yol xitma'n Jesus te.", "19": "<pb/>Tetzun qonik'an texju' tnejel q'ij te sman, b'aj kb'u'yi'n kyib'ju' xnaq'tzb'en ex okx kjpu'n kyib' tuja qu'n intoq che xob' kyeju' aj Juda tzyul kawb'il. Pon Jesus kk'etz, kub' we' kxol ex exi' tq'olb'en kjalu: <pb/>—¡Che tzalajxe' ex qexi'x kk'u'je'!", "20": "<pb/>Tetzunj tmante ja'lu, b'ajx tyek'u'n tq'ob' exju' ttx'u'k kye. Aye'tzunkye t-xnaq'tzb'en ojexi'x che tzalaj tej klonte Jesus.", "21": "Ex xitma'n jumajtl Jesus kye: <pb/>—¡Che tzalajxe'! Iku' se'nwe' machin tzajchq'o'ne' tu'n Nmane', ex ikxtzunwe' che kxe'l nchq'o'ne'.", "22": "<pb/>Tetzun tb'aj tma'n ja'lu xit-xupi'n kyib'aj ex xitma'n kye: <pb/>—Kyk'mome' Xewb'aj Xjan.", "23": "Aye'qeju' xjal kb'el knajsa'ne' kyil, kb'el tnajsa'n Dyos kyil, ex aye'tzunju' lay kub' knajsa'ne' kyil, lay kub'najset kyil.", "24": "<pb/>Atzunte Tomas aj nok q'o'n kyu'n xjal te yuẍ, jun kxolju' kab'lajoj t-xnaq'tzb'en Jesus mix-a'lotoq tej tpon Jesus.", "25": "Xi'tzun kma'n txqantl xnaq'tzb'en te: <pb/>—Ma qile' Taye, chechij te. <pb/>Atzunte Tomas xittzaq'we'n kye: <pb/>—Qa minti' xwiljuye' tik'len klawẍ exqa minti' sokx nq'o'n nq'ob'e' kyoj ex toj ttxa'n tk'u'j txi' woksla'ne', chij kye.", "26": "<pb/>Tb'ajlenxi'tzun wajxaq q'ij, b'aj kb'u'yi'n kyib' jumajtl xnaq'tzb'en, ex atitoq Tomas kyuk'i'l. Jpu'ntoqju' tjpel ja kyu'n atzunte Jesus okpin kxol, exi' tq'olb'e'n ex tma: <pb/>—¡Che tzalajxe' ex qexi'x kk'u'je'!", "27": "<pb/>Ex lwiyxi'x xiyolin te Tomas ex tma: <pb/>—Q'onkxa twi' tq'ob'a toju' tik'len klawẍ; ex q'onkxa tq'ob'a toju' tik'len ch'ut toj nxuke'. Lalun tz'oka pi's; ¡okslanxa!", "28": "<pb/>Xi'tzun ttzaq'we'n Tomas te: <pb/>—¡Aya Taye ex Dyos Manb'aj!", "29": "<pb/>Atzunte Jesus xitma'n te: <pb/>—¿Ma matxi' toksla'na tu'nju' ẍin tila? ¡K'i'wlanqekye' xjal nxi' kyoksla'n extzun min xkyil!", "30": "<pb/>Txqante b'a'nq'ob'aj tb'incha Jesus kwitzku' t-xnaq'tzb'en, naq aju' mixti' tz'ib'a'n toju' u'j lu.", "31": "Aye'qetzun b'a'nq'ob'aj ex techlal lu tz'ib'anqe' tu'ntzun txi' kyoksla'ne' qa a Jesukrist Tk'wal Dyos, ex tu'n tten kychwinqlale' qama che okslane' te."}