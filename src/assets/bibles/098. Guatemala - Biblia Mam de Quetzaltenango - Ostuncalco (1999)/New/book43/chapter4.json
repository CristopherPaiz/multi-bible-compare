{"1": "<pb/>Kyb'itzun parisey qa matxitoq che chmet t-xnaq'tzb'en Jesus ex nimtoq xjal njaw a' kywi' tu'n", "2": "(maskye myaku' Jesus njawsa'n a' kwi' xjal, aye'ju' t-xnaq'tzb'en nche b'inchante).", "3": "Tetzunj tb'inte Jesus ja'lu, etztzuntz toj Judey ex anjti'j toj Kaliley.", "4": "<pb/>Ilti'jtoq tu'n tik' Jesus toju' tnam Samarya tej txi' Kaliley.", "5": "Qu'mtzun pon tojun tnam te Samarya Sikar tb'i, nqakutaq ta' tk'etzju' tx'otx' xitq'o'n Jakob' te tetzb'il Jse aju' tk'wal.", "6": "Atoqtzuntz ta' jun xoch atoq tb'iju' t-xoch Jakob'. Kub'tzun qe Jesus ch'inxtoqlo ttzaj wanq'ij ojlal ttziju' xoch qu'n ma'toq sikti.", "7": "Ma'toqtzun che'xju' t-xnaq'tzb'en Jesus lq'ol kwa toju' tnam. Tej tpon jun qya aj Samarya ttziju' xoch q'il a' toju' kmuj lu, ex xitma'n Jesus te: <pb/>—Q'ontz ch'i'nwe' nk'wa' a', chij.", "8": "", "9": "<pb/>Atzunju' qya aj Samarya xitma'n te Jesus: <pb/>—¿Se'n taq'wi ntzaj tqani'na a' weye' extzun aj Judaya, ayintzunwe' aj Samaryaqine'?. Qu'n myatoq b'a'n kyten aj Juda kyuk'ilju' aj Samarya.", "10": "<pb/>Atzunte Jesus xittzaq'we'n te: <pb/>—Naqwit b'i'n tu'na aju' ntzaj tq'o'n Dyos ex alkyeju' nxi' qaninte tk'wa' teya, jaku' txi' tqani'na a' te, ex jaku' tzaj tq'o'nte' teya aju' a' te chwinqlal.", "11": "<pb/>Atzunju' qya xittzaq'we'n te: <pb/>—Taye, mixti'pe'na' jun tk'b'el a tu'na tu'n tjatz, qu'n niminte' xoch t-xe: ¿Jatzun ktzajela'ju' a' te chwinqlal tu'na tu'n ttzaj tq'o'na weye'?", "12": "Aju' qyajilb'ene' Jakob' kyej q'onteju' xoch lu qeye', atzu' k'wana' ti'j exqe'ju' tk'wal e' talu'n. ¿Ma nimxi'xtzunta toklen kyetwitz Jakob'?", "13": "<pb/>Xi'tzun ttzaq'we'n Jesus te: <pb/>—Kkyaqilju' nche k'wan ti'ju' a' lu, ntzaj jumajtl k'waj kyi'j;", "14": "ex atzunju' nk'wan ti'ju' a' nxi' nq'o'ne', lay tzajtl k'waj ti'j. Qu'n aju' a' nxi' nq'o'ne' te kjawil b'ent te jun t-xiklil a' npoq'chaj toj tanmi, tu'n tten tchwinqlal tejumajx.", "15": "<pb/>Atzunte qya xitma'n te Jesus: <pb/>—Taye, q'ontza a' xtmaya weye', tu'ntzun lalun tzajtl k'waj wi'je', ex tu'n lalun chin ul jumajtle' q'ayil tzmaxtzu' ttziju' xoch lu.", "16": "<pb/>Atzunte Jesus xitma'n te qya: <pb/>—Kutxi'ya txkolte tchmila ex kuktzaje' tzalu.", "17": "<pb/>Atzunju' qya xittzaq'we'n te: <pb/>—Mixti'we' nchmil. <pb/>Xi'tzun tma'ntl Jesus te: <pb/>—B'a'nju' xtmaya ikju' qa mixti' tchmila;", "18": "qu'n jwe'xi' tchmila ten, atzunju' ichan najliya tuk'i'l ja'lo, mya tchmila. Qu'mtzun axxi'xju' xtmaya.", "19": "<pb/>Tetzun tb'inte qya ja'lu xitma'n te: <pb/>—Taye, matxi' tz'el nnik'e' teya qa jun t-sanjelal Dyosa.", "20": "Ayeju' qyajilb'ene' ojtxi', atoqtzu' nche' k'uluna' te Dyos twi'ju' witz lu, aye'tzunkye' aj Juda nkma'ne' qa atzu' tu'n qk'uluna' te Dyos toj Jerusalen.", "21": "<pb/>Atzunte Jesus xittzaq'we'n te: <pb/>—Qya, chin tokslama, qu'n tzul tq'ijlalil tu'n kk'ulune' twitz Qman Dyos jaxjaku', mya o'kxtzu' twi'ju' witz lu, ex mya o'kxtzu' Jerusalen.", "22": "Aye'tzunkye' min kyojtzqi'ne' alqe nche' k'ulunaye', ayo'tzunqe' qojtzqi'nqe' ja nqo' k'ulunaye', qu'n aju' kolb'il atzu' ntzaja' kxol aj Juda.", "23": "Extzun kpomil tq'ijlalil, ex matxi' tzul ja'lo, tu'n kk'ulun xjal axxi'x te Qman Dyos ex se'nx ntchq'onju' Xewb'aj Xjan. Qu'n ate Qman Dyos tajb'il tu'n kk'ulun xjal te tu'n tkyaqil kyanmi.", "24": "Xewb'ajte Dyos, ex ati tu'n kk'ulunju' xjal axxi'x te se'nxju' tajb'il T-xew Dyos.", "25": "<pb/>Atzunju' qya xitma'n te Jesus: <pb/>—B'i'nwe' wu'n qa tzulju' Krist, ajtzun tul ktzajel tchik'b'a'n tkyaqil qe, chij.", "26": "<pb/>Xitzun tma'n Jesus te: <pb/>—Ayinajuye' Krist nchin yoline' tuk'ila.", "27": "<pb/>Tetzunju' kmuj lu eponju' t-xnaq'tzb'en ex majx e'jaw lab'ti tej kka'yinte Jesus nyolin tuk'ilju' qya. Ex mix-a'lo' jun xiqaninte te titi'toq tajb'il ex ti'toq ntyoli'n tuk'ilju' qya.", "28": "Atzunju' qya kyej tq'o'nju' t-ẍoq' ex xi'tzun toj tnam q'malte kye xjal:", "29": "<pb/>—Kuktzaje' ka'yilte jun ichan matzaj tma'n tkyaqil nb'inchb'aje' weye'. ¿Ma myatzulo Kristju' lu? chij.", "30": "<pb/>Eb'jetztzuntz toju' tnam ex exi' jata'ju' Jesus.", "31": "Intoqtzun che kub'sanju' t-xnaq'tzb'en twitz kjalu: <pb/>—Xnaq'tzal, wantzuna, chechij.", "32": "<pb/>Atzunte Jesus xitma'n kye: <pb/>—Atiwe' nwa tu'n nwanteye', aju' minti' ojtzqi'n kyu'ne'.", "33": "<pb/>Aye'tzunju' t-xnaq'tzb'en eb'jaw xjelun kxolilex, ex kma: <pb/>—¿Ma ma'tzulo tzul iq'i'n twa?", "34": "<pb/>Xi'tzun tma'nte Jesus kye: <pb/>—Awe' nwaju' tu'n nb'inchanteye' tajb'ilju' saj chq'onweye', ex tu'n tjapun b'aj ju' taq'un wu'ne'.", "35": "Atzunkye' nkma'ne': Atix kyaje' xjawtl tu'n tjaw b'uyitju' twitz awal; atzunwe' kxe'l nma'n kyeye' tu'n tok kka'yine' awal b'a'nxi'x, qu'n matxi' q'anax tu'n tjaw.", "36": "Aju' naq'unan ti'j awal intzaj q'o'n twi'tk'u'j, atzunju' twitz awal njaw tb'uyi'n najb'en te chwinqlal tejumajx, tu'ntzun ttzalaju' in nawan exju' nb'uyinte twitz awal junx.", "37": "Qu'n axte' yol nq'manjtz qa Junte' nok awante atzun juntel njaw b'uyinte, chechi xjal.", "38": "Ma'tzun che'x nchq'o'ne' b'uyilte twitz awal jamin soka kyawane'; qu'n junxi'qetlkye' ẍe' aq'unan ti'j, aye'tzunkye' che jawil b'uyinte twitz kyaq'unb'enju' txqantl, chi Jesus kye.", "39": "<pb/>Txqanju' xjal aj Samarya najlqe' toj Sikar e'okslan ti'j Jesus tu'n tyolju' qya xitma'n kye: Matxi' tzaj tma'n tkyaqil nb'inchb'aje'.", "40": "Tetzunj kyulju' aj Samarya tk'etz Jesus ekub'san te tu'n tkyejten kyuk'i'l. Kyejtzun ten kab'e' q'iju' Jesus atzu' kyuk'i'l,", "41": "Ex txqantl xjal e'okslan te Jesus tej kb'intekuju' tyol.", "42": "Xi'tzun kma'ntzu' teju' qya: <pb/>—Ja'lo matxitzun txi' qoksla'ne', myanaq o'kx tu'nju' saj tma'na qeye', qu'n matxi' qb'ikuye' tyol ex maqile' axxi'x qa ate Kristju' lu, aju' Klol kye xjal toj tkyaqil twitz tx'otx'.", "43": "<pb/>Tb'ajlenxi'tzun kab'e' q'ij, etz Jesus toj Samarya, ex xi' toj Kaliley.", "44": "Qu'n axnate Jesus q'mante, qa mixti' nok q'o'n toklen jun t-sanjelal Dyos kyu'n xjal tojxju' ttx'otx'.", "45": "Tetzunj tpon toj Kaliley, k'monjtz b'a'n kyu'n xjal toju' tx'otx' lu, qu'n aye'x junkye' ext'anj ik'salte tq'ij tzaqpib'l toj Jerusalen ex ma'toq kyil tkyaqilju' tb'incha Jesus.", "46": "<pb/>Atzunte Jesus anjtzti'j toju' tnam Kana toj ttx'otx' Kaliley, ja jawa' b'entju' a' tu'n te b'in. Atitoqtzun jun xjal tmajen nimaqkawil yab'toq jun tk'wal toj Kaparnawum.", "47": "Tetzunj tb'inte tmajen nimaqkawil qa ma'toq tz'anjtz Jesus Judey exqa ma'toq pon Kaliley, xi' ka'yilte ex kub'san twitz Jesus tu'n txi' tja ex tu'n tkub' tq'aninju' tk'wal, qu'n ch'inxtltoq tkyim.", "48": "Atzunte Jesus xittzaq'we'n te: <pb/>—Qa min xkyilkye jun techlal mujqa jun b'a'nq'ob'aj, mixti'x nxi' koksla'ne', chij.", "49": "<pb/>Atzunju' tmajen nimaqkawil xitma'n te: <pb/>—Taye, kuttzaja ja'loxi'x, na'mxku' tkyimju' nk'wale', chij.", "50": "<pb/>Xi'tzun tma'ntl Jesus te: <pb/>—Kuxtxi'ya tjaya; itz'xte' tk'wala ex matxi' b'enti. <pb/>Atzunju' ichan lu xitoksla'n aju' xitma'n Jesus te, ex xi'tzuntz tja.", "51": "Tetzunj ch'inxtltoq tpon tja, eb'je'tzju' tmajen k'lulte ex xikyma'n te: <pb/>—¡Itz'te' tk'wala ex matxi' b'ent!", "52": "<pb/>Atzunju' tmajen nimaqkawil xitqani'n kyeju' tmajen alkye kmuj telju' yab'il tiju' tk'wal, ex aye'tzunju' majen xikytzaq'we'n te: <pb/>—Ewi tej ttzaj jun te qale tchewixju' kyeq ti'j, che chij.", "53": "<pb/>Atzuntzu' kane toj tnab'lju' tman k'wal qa axkmuju' tej txi' tma'n Jesus te: Itz'te' tk'wala ex matxi' b'ent; okslantzunju' ichan lu te Jesus exqe'ju' toj tja.", "54": "<pb/>Atzun tkab' b'a'nq'ob'aj ja'lu tb'incha Jesus tej tetz toj Judey ex pon toj Kaliley."}