{"1": "<pb/>Ayine' Pawl tuk'i'l Silb'ano ex Timotey, nche'x qq'olb'e'ne' okslalqe'ye' te Qman Dyos ex te Qajaw Jesukrist, ate' toju' nintnam Tesalonik. Awt t-xtalb'il Qman Dyos ex tnak'b'il ten kyib'aje'.", "2": "<pb/>Nxi' qq'o'ne' chjonte te Dyos kukxju' kyi'je' kkyaqile', ex nche'x qoqxena'ne' toj qna'j Dyose'.", "3": "Ntzaj qna'ne' taq'unb'en kyokslab'le' kukxju', tu'nju' kyk'u'jlalile' ex tu'n in ik'xkyu'ne' tu'nju' q'uqli kk'u'je' ti'j Qajaw Jesukrist twitz Qman Dyos.", "4": "E'ntzik ex e'witz'in, k'u'jla'n qe'ye' tu'n Dyos, b'i'n qu'ne' ate jaw sk'on kyeye'.", "5": "Qu'n tej txi' qma'ne' tpakb'al b'a'n kyeye', mya naqx tu'n yol, ex xiqyek'u'ne' tipumal Dyos ati quk'i'le' exju' ntb'incha'n Xewb'aj Xjan, tuk'i'l nim t-xtalb'il Dyos. Kanli kwitze' se'n o'anq'ina'ye' kxole', oktililu' tnik'alilti'j qu'ne' tejun b'a'n kyeye'.", "6": "<pb/>Aye'tzunkye', el kykno'ne' qi'je' ex exilpeye' ti'j Qajaw, ex kk'ame' tpakb'al b'a'n tuk'i'l tzalajb'il ntzaj tq'o'n Xewb'aj Xjan kyeye' toju' yajb'il kyi'je'.", "7": "Ikytzu'n e'oka'ye' te jun yek'b'il kye kkyaqil okslal kyoju' tx'otx' Masedon ex Akaya.", "8": "Ma tzyet-x kyu'ne', matxi' t-xim len tqanilju' tyol Qajaw, mya o'kx kyoj Masedon ex Akaya, ex ikx toj tkyaqil plaj, matxi' b'injtz tqanil kyokslab'le' ti'j Dyos, min nojqelantl tu'n txiqma'ne'.", "9": "Aye'xpekye nche q'mante qa o'kk'ame' b'a'n ex b'aj kyej kkolb'e'ne' witzleb'il ex antzkyi'je' tuk'i'l Qman Dyos itz' ex axxi'x, tu'n kyajb'ene' te", "10": "ex nche ayone' tu'n tanjtztlti'j Jesus toj kya'j, ju' Tk'wal Dyos, jaw anq'in tu'n Dyos. Ate Jesus klolqe teju' tz'e'ysb'il witzb'aj xob'ajilx tzul."}