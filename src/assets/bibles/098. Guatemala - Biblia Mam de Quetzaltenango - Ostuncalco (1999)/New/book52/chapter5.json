{"1": "<pb/>Atzu'n kyi'ju' tajlal xjaw mo ajtponju' tq'ijlalil, min nojqelan tu'n txi ntz'ib'a'ne' kyeye' e'ntzik ex e'witz'in.", "2": "Kanlixi'xkye' kwitz, mixti'te qnab'en ajtul jumajtl Qajaw, kse'n ajtul jun eleq' qonik'an.", "3": "Ajkymante xjal: Nak'b'il tkyaqil ex mixti'te nb'aj, chechi, naqtzun mixknab'en ajttzaju' xitb'il kyib'aj, kse'n ajttzaj k'ixk'oj ajtitz'ji tal jun qya; ex lay b'ent ktzaqpaj.", "4": "Aye'tzunkye' e'ntzik ex e'witz'in, min takliqe'ye' toj qlolj, tu'nwt kjaw sak'puje' ajtul jumajtl Qajaw kse'n ajtul jun eleq'.", "5": "Kkyaqile' nche anq'ine' toj spik'un ex te q'ijtl. Mya te qonik'anqo' ex mya toj qlolj ta'qo';", "6": "qu'mtzun lalun qo wtan kse'nqe' txqantl, qoqe' xq'uqin ex qo anq'in b'a'n.", "7": "Aye'kye' nche wtan, qonik'an nche wtan, exqe' nche tx'ojt, qonik'an nche tx'ojt;", "8": "ayo'tzunqe' nqo anq'in te qi'jtl, ati tu'n txi' qka'yi'n qib' toj qchwinqlal. Ati tu'n qktxunte qib', kse'n tok jun qkton k'uxb'il, tu'n qokslab'l ex qk'u'jlalil, ex ku'wtloj tokx k'uxb'il k'o'ẍ toj qwi' te kolb'ilqe te il.", "9": "Qu'n min o'ttxok Dyos tu'n tkub' ttz'e'ysa'n qwitz, o'ttxok tu'n qklet tu'n Qajaw Jesukrist.", "10": "Kyim Jesukrist tu'n qpaj, tu'n qanq'in junx tuk'i'l, qa itz'qo'x mujqa kyimniqo'tl ajtul.", "11": "Qu'mtzun, kkuwsam kyib'e' ex kyonim kyib'e' tu'n kych'iye', kse'nx nkb'incha'ntle'.", "12": "<pb/>Nqo kub'sane' kyeye' ntzik ex e'witz'in, tu'n kynimane' kyeju' nche aq'unan kyxole', nejenelqe' kyxole' ex nq'onjtz kynab'le' kyu'n.", "13": "B'a'nku' kyilwi kyu'ne' ex che kk'u'jlame' tu'nju kyaq'un nkb'incha'n. Che anq'inqe'ye' toj nak'b'il kxolilexe'.", "14": "<pb/>Ex nxiqoqxena'ne' kyeye' ntzik ex e'witz'in, tu'n kxi ktzak'u'ne' min nche aq'unan, kyipumalinqe'xe' nche xob', kq'uqb'anxe' kk'u'ju' na'mx tqexi'x kk'u'j ex tenx kpasense' kyi'j kkyaqil.", "15": "<pb/>B'a'nqe'xe', lalun kyaq'e' tu'me'l t-xel taq'wix te juntl qama tb'incha jun taq'wix kyeye'. Kyq'onkpe'kye' tilil tu'n kyb'inchanteye' b'a'n, kyxolilexe' ex kye kykyaqil xjal.", "16": "<pb/>Che tzalajxe' kukxju'.", "17": "Lalun qen kyna'n Dyose'.", "18": "Kyq'onx chjonteye' te Dyos toj tkyaqil, qu'n atzun tajb'il Dyosju' kyeye' okslalqe'ye' te Jesukrist.", "19": "<pb/>Lalun kyupiye' Xewb'aj Xjan.", "20": "Lalun che b'je'l kyik'o'ne' pakb'ab'l.", "21": "Tzik' kywitze' ti'j tkyaqil ex kytzyume' o'kxju' b'a'n.", "22": "Kyik'umile' tkyaqil taq'wix.", "23": "<pb/>Axwit Dyos te nak'b'il, xjansankyeye' b'a'nxi'x, awt k'u'nte kyamiye' ex kyxmilale' jumajx, tu'ntzun mixti' jun taq'wix kyi'je' ajtul Qajaw Jesukrist.", "24": "Axxi'x te Dyos yolin aj txkonkyeye', ex kjapumel tkyaqil ja'lu tu'n.", "25": "<pb/>Ex che na'nqe Dyose' qi'je' ntzik ex e'witz'in.", "26": "<pb/>Che kyq'olb'enqe'xe' kykyaqil okslal tuk'i'l jun xjan ma'tz.", "27": "<pb/>Nxi' nkub'sa'ne' kyeye' tu'nju' woklene' tzaj tq'o'n Qajaw, kyẍch'inktze' u'j lu kye kykyaqil okslal.", "28": "<pb/>Awt Qajaw Jesukrist tzaj k'iwlankyeye'."}