{"1": "<pb/>Maqo tzaqpet tu'n Krist tu'n qten tzaqpi'nqo'. Qu'mtzun che we'ku'xi'xe' toju' tzaqpib'l lu ex lalun tz'ok kq'o'ntl kyib'e' te lq'o'n majin.", "2": "<pb/>Ayine' Pawl, kxe'l nma'ne' kyeye', qama tz'ok kq'o'n kyechele' ti'j kychib'jile', mixti' tajb'en Krist kyeye'.", "3": "Kxe'l nma'n junmajtle', alkyexku' xjal matz'ok techel ti'j tchib'jil, ilti'j tu'n tjapun tu'n tkyaqilju' ntma'n toj kawb'il.", "4": "Ti'jku' Krist sela' kypa'n kyib'ju' nkma'n qa che k'metel tu'n Dyos tu'nju' njapun kawb'il kyu'n; in elkyik'o'n t-xtalb'il Dyos.", "5": "Ayo'tzunqe, q'uqli qk'u'j tu'n Xewb'aj Xjan qa tu'n qokslab'l qo k'metela' tu'n Dyos.", "6": "Qu'n tu'n t-xtalb'il Krist, mixti'tlte' tajb'en qa tok qechel ti'j qchib'jil mujqa min. Ate ati toklen aju' qokslab'l ti'j Krist ati taq'unb'en.", "7": "<pb/>Ljo'ntoq kyu'ne' toju' b'a'n b'e. ¿Alkye nmaqun kyeye' tu'n lalun knimaye' ax?", "8": "Myate Dyos nmaqun, ju' txkonkyeye' tu'n knimanteye'.", "9": "Chi jun yol: tu'nte' ch'i'n tx'am nchukji tkyaqil tq'otjil wab'j, ch,", "10": "ex q'uqliwe' nk'u'j ti'j Qajaw qa lay kxima juntlkye' tu'me'l; atzunte' tok chuksalkyeye' kb'el tz'e'ysa'n twitz tu'n Dyos, alkyexku'.", "11": "<pb/>E'ntzik ex e'witz'in, naqwit nxinma'nwe' tu'n tok kyechel xjal ti'j kychib'jil, miwtlojun nkjyo'n aj Juda toj nq'ije', qu'n miwtlojun ntzaj ktx'u'jil tu'n pakb'ab'l ti'j tkamik Krist.", "12": "Aye'tzunkye' ate'k xitulkyeye' na'j, ¡naqwit ikj majx tz'el kkapari'n kyib'!", "13": "<pb/>E'ntzik ex e'witz'in, oje che txketkye' tu'n ktzaqpete'. Lantzun tz'ajb'en tzaqpib'l lu kyu'ne' tu'n kb'inchanteye' tajb'il kychib'jile'. Kyonimkye' kyib' toj tk'u'jlalil.", "14": "Qu'n tkyaqil kawb'il nok toju' jun chaq'b'il lu: K'u'jlama twnaqila kse'nxta ntk'u'jla'n tib'a, chij.", "15": "Kka'yinx kyib'e', qu'n qa nkwan kyib'e' jun te juntel, aye'xe' che b'elxonte kyib'e'.", "16": "<pb/>Qu'mtzun nxinma'ne': Che anq'ine' se'nx tajb'il Xewb'aj Xjan, lalun kb'inchaye' tajb'il kychib'jile'.", "17": "Qu'n nche q'ojinju' tajb'il qchib'jil ti'ju' Xewb'aj Xjan, exju' Xewb'aj Xjan nq'ojin kyi'ju' tajb'il chib'j. Nq'ojinju' jun ti'ju' juntl, qu'mtzun lay b'ent kb'inchanteye' kyajb'ile'.", "18": "Qatzun a Xewb'aj q'elkyeye', mixti'qetzuntze' tjaq' kawb'il.", "19": "<pb/>Q'ancha'l qexi'xkye' xjal nkb'incha'n tajb'il kychib'jil, aye': ajpajil, tz'ilxi'x kychwinqlal, majx q'o'nkyib' toj achb'il,", "20": "witzleb'il, ajk'ayil, tx'a'lti'jk'u'jb'aj, q'oj, xky'aqli'n, tx'u'jilj, nche ok ajq'oj kyi'j txqantl, q'ol pa'jtib'il ex nkb'uyi'nchaq kb'aj,", "21": "naq ntx'a'ltikyk'u'j, tx'ujte'n, jamjoni'n, ex nim ti'xti' myab'a'n nkb'incha'n. Kxe'l wab'tzi'ne' kyeye', kse'nx oje txinma'ne', aye' nche b'inchankye ja'lu, lay che okx toj tkawb'il Dyos.", "22": "<pb/>Atzunte' ntq'o'n Xewb'aj Xjan aju' tk'u'jlalil, tzalajb'il, nak'b'il, pasens, b'a'nwnaqil, tu'n tb'inchet b'a'n kye txqantl, nqe qk'u'j ti'j Dyos,", "23": "me'sb'il ex tu'n qjk'unte qib'. Mixti'te kawb'il kyib'aju' lu.", "24": "Ayo'tzunqe te Krist Jesus qo', oje che kub' qb'yo'n tajb'il qchib'jil ex qachb'il, exju' npon qk'u'j ti'j twitz krus.", "25": "Qa nqo anq'in tu'n Xewb'aj Xjan, qb'inchanxju' tajb'il Xewb'aj Xjan.", "26": "<pb/>Lalun jaw qnima'nqib', ex lalun kub' qq'o'n q'oj ex tx'a'ltik'u'jb'aj qxol."}