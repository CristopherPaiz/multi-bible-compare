{"1": "<pb/>A kxe'l nma'ne' kyeye': qa b'o'sju' etzal ti'j jun etzb'il, ikx noka' se'n jun lq'o'n majin tojun ja, maskye a tajaw tkyaqilju' ati te tman.", "2": "Ate' xjal nche'x ka'yinte ex nk'ulteju' ati te tzmax ajtpon tq'ijlalil q'ma'n tu'n tman.", "3": "Ikxtzun nb'aju' qi'j: tej k'wal qo'toq, ato'toq kjaq' ipumalj nche yajun twitz tx'otx'.", "4": "Tetzunj tjapun tq'ijlalil, tzaj tchq'o'n Dyos Tk'wal, itz'ji tal jun qya tokxtoq tjaq' tkawb'il Moyses,", "5": "tu'n qtzaqpet ayo' ato'toq tjaq' kawb'il ex tu'n qok tq'o'n Dyos te tk'wal.", "6": "Tu'ntzu'n tk'wal qo'tl, tzaj tq'o'n Dyos T-xew Tk'wal toj qanmi; atzu'n Xewb'aj inq'mante kjalu: Taye chij.", "7": "Iktzu'n, mya lq'o'n majin qe'tle', tk'wal Dyos qe'tle'; tu'ntzu'n tk'wal Dyos qe'tle', a tajb'il Dyos tu'n kyetzanteye' t-xtalb'il.", "8": "<pb/>Tej min kyojtzqi'n toqe' Dyos ojtxi', k'a'yi'nmajin qe'toqe' kyeju' mya dyosqe'.", "9": "Atzun ja'lo matxi' tz'el kynik'e' te Dyos, mujqa matxi' che ojtzqinjtze' tu'n Dyos, ¿Se'n taq'witzun tu'n kyoktle' te k'a'yi'nmajin kyeju' mixti' kyipumal ex mixti'x kyajb'en lu?", "10": "Inxi'x che kyik'sa'ne' q'ij, xjaw ex tajlal ab'q'i.", "11": "¡Nchin jaw sak'puje' kyeye' qa mixti'x soka' waq'unb'ene' kxole'!", "12": "<pb/>Nchin kub'sane' kyeye' e'ntzik ex e'witz'in: che okxe' se'nwe', qu'n matz'ok nq'o'nwe' wib' se'nkye'. Mixti' junkye' taq'wix xkb'incha weye'.", "13": "Kanli kwitze', in pakb'ane' kxole' tnejel maj tu'n tpaj atitoq jun yab'il wi'je'.", "14": "Atzun yab'il lu ok te jun joyb'ilkyi'je', min nelkyik'u'ne' ex min nelkyi'jla'ne' tu'n tpaju' yab'il lu, in kyk'ampe'ye' naku'j tanjl Dyos qine', ¡naku'j aku' Krist Jesus!", "15": "¿Jatzunta' ktzalajb'ile' atitoq wi'je' nejtl? Naqpe'wtna' jaku'toq b'ent, jakutoq tz'etzkyiq'i'ne' kwitze' tu'n ttzaj kq'o'ne' weye'.", "16": "Tzun ja'lo, ¿mama'wttzunlo chin okye' ajq'oj kyi'je', naq tu'n nxinma'ne' ax kyeye'?", "17": "<pb/>Inxi'x che laqjkye' xjal kyi'je', ju' kyajb'il tu'n t-xikyiq'i'ne' kawb'il kye aj Juda, mitzun myab'a'n kxim. Ate kyajb'ilu' tu'n tel kypa'n kyib'e' qi'je' tu'ntzun kyok klaqje' kyi'j.", "18": "B'a'nte' tu'n qok laqj kyi'j txqantl, qa tuk'i'l b'a'n xim; ex kukxju', mya o'kx tej antintoqe' kxole'.", "19": "E'nky'ajul, nchin yajti jumajtle' tu'n kpaje', kse'n jun txub'aj ajtb'anix, tzmaxi' k'elel k'ixk'oju' wi'je' ajttenxi'x Krist toj kyanmiye'.", "20": "¡Naqwit ikyj ntine' kxole' ja'lo tu'n nyoline' kyeye' tojuntl tu'me'l, min nkane toj nwitze' se'n tu'n nyolina'ye' kyeye'!", "21": "<pb/>Kmantz tzune' weye' aye'ye' kyajb'ile' tu'n ktene' tjaq' kawb'il: ¿Ma b'ajx kb'iya'ye' ntma'n kawb'il?", "22": "Intma'n toj tu'jil qa kab'e' tk'wal Ab'raam ten: jun tal jun lq'o'n majin, atzun juntl talku' t-xu'jil, tzaqpi'n.", "23": "A talju' qya lq'o'n majin, itz'ji kse'nx nche itz'ja' kyal xjal; atzu'n talju' tzaqpi'n, itz'ji tu'n tjapunju' ojetoq ttziya Dyos.", "24": "Ati jun tz'elpuna' ja'lu; aye' kab'e' qya lu nkyek'u'n kab'e' yol tziya'n: aju' jun aju' tzaj q'o'n twi' witz Sinayi, yek'u'n tu'n Akar, ttxuju' atitoq tu'n tok te lq'o'n majin.", "25": "Qu'n ate Akar witz Sinayi toj Arab'ya, aju' Jerusalen ati ja'lo, qu'n a nintnamju' tok te lq'o'n majin kyuk'i'lxi' tal, aye' xjal najlqe' toj.", "26": "Atzunte' Jerusalen te toj kya'j tzaqpi'nte', ex ayo' tal.", "27": "Qu'n intma'n toj Tu'jil kjalu: <pb/><t>Tzalajxa qya, min nalana, aya mixti' tala;</t> <t>ẍch'ina toj ttzalajb'ila, aya min tojtzqi'na k'ixk'oj ajtitz'ji jun k'wal.</t> <t>Qu'n nimxi'x talju' qya kyejni leb'a'n ktenb'el</t> <t>kyetwitzju' qya ati tk'etz tchmil.</t>", "28": "<pb/>E'ntzik ex e'witz'in, ikqe'ye' se'n Isaak: aye'ye' k'walb'aj tziya'n tu'n Dyos.", "29": "Kse'n ojtxi', ljo'ntoq toj tq'iju' k'wal itz'ji tu'n Xewb'aj tu'n k'wal itz'ji se'nxkye xjal.", "30": "¿Ti'tzu'n ntma'n toj Tu'jil? Ntma'n kjalu: Xla'jamixa lq'o'n majin tuk'i'lju' tal, qu'n lay txi' tetzb'il talju' qya lq'o'n majin ti'j tetzb'il talju' qya tzaqpi'n, chij.", "31": "E'ntzik ex e'witz'in, mya a'lb'ajqo' teju' qya lq'o'n majin, tal tzaqpi'nqo'."}