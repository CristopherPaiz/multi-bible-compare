{"1": "<pb/>Ayine' Pawl, apostl qine', mya sk'o'n kyu'n xjal, tu'nku'te Jesukrist ex tu'n Dyos Manb'aj jaw anq'in Jesus tu'n,", "2": "qkyaqile' kyuk'i'l qtzik e'qitz'in, nche'x qq'olb'e'ne' okslalqe'ye' toj Kalasya.", "3": "Awt Qman Dyos ex Qajaw Jesukrist tzaj q'onte t-xtalb'il ex tnak'b'il kyib'aje'.", "4": "Taq'tib' Jesukrist tu'n tkyim tu'n tpaj qil, tu'n qklet te tkyaqilju' taq'wixil twitz tx'otx', kse'nx tajb'il Qman Dyos.", "5": "¡Ajwalinjtzxwit Qman Dyos kukxju'! Ikxwitju'.", "6": "<pb/>Matzaj nxime' kyi'je' tu'nju' selnaj kypa'n kyib'e' ti'j Dyos, ju' txkonkyeye' tu'n t-xtalb'il Krist, ex mache'xe' toj juntl tpakb'alil.", "7": "Mixnati'te juntl tpakb'al b'a'n. Ate nb'aju' ate' junjun kyajb'il tu'n kych'exb'enteju' tpakb'al b'a'n tu'n Qajaw ex ate'k chuksalkyeye'.", "8": "Qatzun ati jun xxiq'mante jun tpakb'al b'a'n kyeye' junxi'tl kyetwitzju' xiqpakb'a'ne', tzajxwit tq'o'n Dyos taq'wixil tib'aj, maskye qa ayinxe' mujqa jun anjl saj toj kya'j.", "9": "Matxi' txinma'ne' kyeye' nejtl, kxe'l nma'n jumajtle': Qa ati jun xxiq'mante jun tpakb'al kyeye' junxi'tl kyetwitzju' oje kk'ame', tzajxwit tq'o'n Dyos taq'wixil tib'aj.", "10": "<pb/>Myawe' njyo'n tu'n kyolin xjal b'a'n wi'je', awe' njyo'n tu'n tmante Dyos qa b'a'n nb'incha'ne'. Myawe' njyo'n tu'n nkyaje' b'a'n kwitz xjal, ¡Naqwit aju', myatzun tmajin Krist qintze'!", "11": "<pb/>Tz'elx knik'e' ti'j e'ntzik ex e'witz'in: ate' tpakb'al b'a'n xinpakb'a'ne' kyeye', mya jawni nab'le'n kyu'n xjal.", "12": "Min nk'amwe' kye xjal ex mya xjal saj xnaq'tzante weye', aku'te Jesukrist tzaj yek'unte weye'.", "13": "<pb/>B'i'ntl kyu'ne' se'ntoq ntene' ojtxi' toj kyokslab'l aj Juda, ojexi'x chin q'ojine', oknljo'ne' toj kq'iju' okslal te Dyos ex oktilil wu'ne' tu'n kkub' nb'yo'ne'.", "14": "Tej atintoqe' toj kyokslab'l aj Juda, nejli qinxi'xtoqe' kwitzju' txqantl nxjalile' junx qab'q'iye' kyuk'i'l, qu'n intoq che japunxi'xju' yol kyajni kma'n ojtxi' qyajilb'ene' wu'ne'.", "15": "Atzunte Dyos, njaw t-sk'o'ne' na'mxtoq witz'jiye' ex inttxoke' tu'n t-xtalb'il, tzaj tyek'u'n Tk'wal weye' tu'n t-xinpakb'a'ne' tpakb'al b'a'n kye mya aj Juda. Ex min nxi'ye' xjelulte te jun xjal;", "16": "", "17": "expe' min nxi'ye' Jerusalen qanilte kyeju' apostl nejtl kye nwitze'. Xi'pe' nxa'ye' lwiyxi'x toj tx'otx' Arab'ya, anjtltzun wi'jtze' Damask.", "18": "<pb/>Tojtzun oxe' ab'q'i yajxi'tl nxi'ye' Jerusalen ka'yilte Sepas, nten o'lajoj q'ije' tk'etz.", "19": "Ex wile' Santyay titz'in Qajaw, o'kxtzu'n, mixti' wil juntlwe' apostl.", "20": "Axxi'x kxe'l nma'ne' kyeye' twitz Dyos, axte' nxi' ntz'ib'a'ne' kyeye'.", "21": "<pb/>Yajxi'tzuntl nxi'ye' kyoj tx'otx' Sirya ex Silisya.", "22": "Aye'tzu'n okslal ti'j Krist ate'qe' Juda min ojtzqi'n toqxi'x nwitze' kyu'n.", "23": "Naq o'kx b'i'n kyu'n intoq q'manjtz wi'je' kjalu: Atej ljoltetoq toj qq'ij nejtl, intpakb'a'n tpakb'al b'a'n ja'lo, aj tajb'iltoq nejtl tu'n tkub' naj, chechij.", "24": "Ex intoq kyajwali'n Qman Dyos tu'n npaje'."}