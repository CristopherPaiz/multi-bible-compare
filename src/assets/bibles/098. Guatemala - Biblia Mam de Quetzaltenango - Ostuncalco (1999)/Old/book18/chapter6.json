{"1": "<pb/><t>Noqwit b'a'nt tmlet tkyaqilju' nb'ise' toj jun tqan peẍ</t> <t>exju' matxi' chin nik'a'ye',</t>", "2": "", "3": "<t>jaku'lo alxi'x kyetwitz tz'awun ttzi ninnjab'.</t> <t>Qu'mtzun ma'x tzaj yol toj ntziye'.</t>", "4": "<t>Machin tzajt-smaji'ne' Dyos nimtipumal,</t> <t>ex matxi' tz'ex meq'eq'enju' tb'iyb'il toj nwinqile'.</t> <t>Matxi' tzaj tchewal wi'je' tu'n nchin tzajt-xone' Dyos.</t>", "5": "<t>¿Ma ntzun noq'ju' chej qa ati twa?</t> <t>¿Ma noq'ju' tman wakx qa ati twa?</t>", "6": "<t>¿Alkye jun nwan qa mixti' tatz'mil t-xilel twa?</t> <t>¿Ma b'a'ntzun jun ti'xti' mixti' tk'ok'jal?</t>", "7": "<t>Aju' min wajb'ile' tu'n nwanteye'</t> <t>atzun nwaju'ye' ja'lo.</t>", "8": "<t>¡Noqwit tzaj ttzaq'we'n Dyos weye' aju' nxi' nqanine' te;</t> <t>noqwit japunju' wajb'ile' tu'n!</t>", "9": "<t>¡Noqwit ikj kub' t-xima'n Dyos tu'n nkub' tb'ajsa'ne',</t> <t>ex tu'n nmankune' tejumajx!</t>", "10": "<t>Jakuxi'xlo qewe' nk'u'j ikju',</t> <t>qu'n kuwte' tchib'l k'ixk'oj,</t> <t>ina' nnima'nwe' xjan tkawb'il Qman Dyos kukxju'.</t>", "11": "<t>Matxi' b'aj wipumale' tu'n tik'x wu'ne',</t> <t>ex mixti'tl tu'me'l tu'n wanq'ine'.</t>", "12": "<t>Myana' ab'jqine' kse'n pik,</t> <t>ex mya kuwqine' kse'n q'ank'uxb'il.</t>", "13": "<t>Mixti'tl wajb'ene' njunalxe',</t> <t>ex mix-a'lo' onilweye'.</t>", "14": "<t>Ink'u'jlanjtzju' amiw qa nyajti,</t> <t>maskye mya' wa'lxi'x twitz Dyos nimtipumal.</t>", "15": "<t>Aye'tzunkye' wamiwqeye', taq'wix xkyb'inchaye' weye',</t> <t>naku'j a' nche kub' tzqij.</t>", "16": "<t>Kse'n a' nku'tz tziltwitz,</t> <t>smo'n twitz tk'i' txun che'w ex saqche'w;</t>", "17": "<t>ajtzun tkub' naju' che'w,</t> <t>che tzqijelju' ttxiklil a', ajtjaw q'ij nkunaju' a'.</t>", "18": "<t>Tu'ntzunju' nela' kypa'n kyib'ju' ajb'etil ti'j kyb'e,</t> <t>xi'n che'xa'tl toj chq'ajlaj ex majx nche kyim.</t>", "19": "<t>Aye' ajb'etil nche tzaj Tema ex Sab'a</t> <t>q'uqlok kyk'u'j nik'tjoyli a' kyu'n,</t>", "20": "<t>Ajtzun kypon naq nelyal kyka'yin</t> <t>ex nche jaw k'olin.</t>", "21": "<t>Ikyqetzunju'ye' weye':</t> <t>nok kyka'yine' se'n ta'qine' ex nche b'ajxob'e'.</t>", "22": "<t>Mixti'we' nxi'nqani'n kyeye',</t> <t>tu'n ttzaj kyq'o'n pwaqe' kolb'ilweye',</t>", "23": "<t>mo tu'nwt nklete' kye waq'oje,</t> <t>mo tu'n welkyklo'ne' toj kyq'ob' eleq'.</t>", "24": "<t>Kyxnaqtzantz chaqe' weye', atzun chin kub'numeye':</t> <t>kyek'untze' jata' myab'a'n xnb'inchaye'.</t>", "25": "<t>Mix-a'lo'te k'elel ik'unte jun yol ttxolilti'j;</t> <t>aye'tzunkye' nchin kyb'ajsane' mya' toj tu'me'l.</t>", "26": "<t>Nche yoline' wi'je' tu'nju' nyole',</t> <t>yol mixti'x tnab'l noq tiqitz kyq'iq'.</t>", "27": "<t>¡Jaku' kub' kyb'ajsankye' jun meb'a</t> <t>ex jaku' txikyk'a'yi'ne' jun kamiwxixe'!</t>", "28": "<t>Kyka'yintzpe'ye' toj nwitze';</t> <t>kmantze' qa naq wak'a'ne'.</t>", "29": "<t>Kyka'yinxe' kyole' wi'je', che okxe' tnik'alti'j;</t> <t>kanex toj kywitze' qa tu'me'lwe' nyol.</t>", "30": "<t>¿Maqa chalyolqine' kyeye'</t> <t>qa min na'n wu'ne' titi' in nma'ne'?</t>"}