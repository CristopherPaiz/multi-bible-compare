{"1": "<pb/><t>Tzajtzun yolin Qman Dyos te Job' tojxi'xtej q'ankyaq.</t>", "2": "<t>¿Alkyetzuna tu'nju' min nxitoksla'na nxime',</t> <t>extzun ntyek'u'na tu'n tyola qa min tojtzqi'na?</t>", "3": "<t>Yek'untztzuna tkuwala ja'lo,</t> <t>ex tzaq'we'nqe'tza nxjele' lu:</t>", "4": "<t>¿Jatzun toqta tej tkub' nq'o'ne' tq'uqb'il tx'otx'?</t> <t>¡Q'mantza weye', qa ax atixi'x txqan tojtzqib'la!</t>", "5": "<t>¿B'i'ntzun tu'na alkye q'mante jni' echb'ente,</t> <t>ex alkyeju' b'inchante?</t>", "6": "<t>¿Ti'ti' tku'x tjaq'ju' tq'uqlil?</t> <t>¿Alkye ku'x q'onteju' nin ab'j te tkuwal,</t>", "7": "<t>akxtoq nkymujtza'n che'wju' b'itz ajttzaj t-xe kya'j</t> <t>toj kytzalajb'ilju' ajb'el weye' toj kya'j?</t>", "8": "<pb/><t>Tej tetzb'entju' ninnjab' toj tk'u'j tx'otx',</t> <t>¿alkye kub' q'onte tjpel tu'n tq'e'tj?</t>", "9": "<t>Xinq'o'ne' muj te t-xb'alun</t> <t>ex kub' nb'altz'i'ne' toj jupli muj.</t>", "10": "<t>Kub' nq'o'ne' tnaqachil ninnjab'</t> <t>ex kyej wik'sa'ne' talju' tjpel.</t>", "11": "<t>Xinma'ne' te: Axtzuntzu' kpomela'ya tzalu,</t> <t>ex axtzuntzu' kjela'tena;</t> <t>atzu' che b'ajela' poq'ju' ttolob'a nim kyipumal tzalu.</t>", "12": "<t>¿Ma oje tchaq'xi' jumaja toj tchwinqlala</t> <t>tu'n ttzaj t-xe kya'j ex tu'n qsqix,</t>", "13": "<t>tu'n tpon b'aj spik'un toj tkyaqil twitz tx'otx'</t> <t>ex tu'n kyxi' b'inchal myab'a'n ewil?</t>", "14": "<t>Kq'ancha'lixeltzun twitz tx'otx'tz</t> <t>majx nẍtile' naku'j jun xb'alun;</t>", "15": "<t>nkub' t-xk'ayu'n Dyos spik'un kye b'inchal myab'a'n</t> <t>ex kb'ajel ttxa'n tu'n kyxob'san.</t>", "16": "<pb/><t>¿Ma oje pona tzmax t-xexi' ninnjab'</t> <t>jata' t-xiklil ttxuylal a'?</t>", "17": "<t>¿Ma oje tila jata' kyokex xjal</t> <t>toju' tkawb'il kamik xob'ajilx?</t>", "18": "<t>¿Ma nel tnik'a ti'j jni'ju' twitz tx'otx'?</t> <t>¡Q'mantza weye' qa ax b'i'n tu'na tkyaqil!</t>", "19": "<pb/><t>¿Jatzun tu'me'l</t> <t>k'u'nqe'ya' spik'un exju' qxopin?</t>", "20": "<t>¿Manb'ent tu'na tu'n kypon tzmax mankb'il twitz tx'otx',</t> <t>ex tu'n tanjtzkyi'j tojxu' kynajb'il?</t>", "21": "<t>¡B'i'nlo tu'na, qu'n matxina tzaj twinqila</t> <t>qu'n ojetoqnalo tz'itz'ji'ya!</t>", "22": "<pb/><t>¿Ma oje pona ka'yilte</t> <t>jak'u'maqe' txun che'w ex saqb'aqun</t>", "23": "<t>tu'n kyxiq'et toj tq'ijlalil k'ulb'a'n,</t> <t>ex toj tq'ijlalil q'oj?</t>", "24": "<t>¿Alkye b'e nxa' spik'un ajt-ximlen?</t> <t>¿Se'n nxa' mlenju' kyq'iq' ntzaj tjawetzq'ij toj tkyaqil twitz tx'otx'?</t>", "25": "<t>¿Alkye njqonte tb'eyilju' jb'al</t> <t>ex alkye yek'ulte tb'e q'ankyaq ex kyq'iq' jb'al,</t>", "26": "<t>tu'ntzun tkub' jb'al toj chq'ajlaj</t> <t>jamix-a'lo' xjal najli,</t>", "27": "<t>Tu'ntzu'n ta'k'ju' tzqij tx'otx'</t> <t>ex tu'n ttzaj puqli k'ul toj?</t>", "28": "<pb/><t>¿Alkyetzu'n kymanju' jb'al ex ta'l che'w?</t>", "29": "<t>¿Ex alkye kytxuju' tx'e'jche'w exju' txu'nche'w?</t>", "30": "<t>¿Alkye ntx'e'jsante a' kse'n ab'j</t> <t>ex nkub' ch'uxixju' ttziyile ttxuylal a' tu'n?</t>", "31": "<pb/><t>¿Ma aya nok mujb'ankye che'w wotz</t> <t>ex nel pa'nkye txqantl che'w q'inb'il kyb'i?</t>", "32": "<t>¿Ma tu'na njawula' ninche'w te prim?</t> <t>¿Ma aya nk'ulkye ninche'w ex b'o's che'w nakuj txkup oso?</t>", "33": "<t>¿Ma tojtzqi'nqe'ya kawb'il nche kawinte kya'j?</t> <t>¿Ma aya nkub' q'onkye kawb'il lu tu'n kyb'inchet twitz tx'otx'?</t>", "34": "<t>¿Ma jaku' b'ant tchq'onteju'ya muj</t> <t>tu'n tq'o'n txqan jb'al tib'aja?</t>", "35": "<t>Qama tchaq'a te xloq'lokya'j tu'n txi' toj jun plaj,</t> <t>¿Ma jaku'tzun tzaj tma'n teya. Luqine', chin tchq'onxa, machi?</t>", "36": "<t>¿Alkye kyej q'onte</t> <t>tu'n kyel k'atzu' pich' ex tmanek'?</t>", "37": "<t>¿Alkye jun atixi'x tnab'l b'in tu'n jni' muj ati?</t> <t>¿Alkye b'a'n ttzaj qonte jb'al,</t>", "38": "<t>Tu'ntzun tjaw b'entju' quq te q'antx'otx'</t> <t>ex tu'n kytzyunte kyib'ju' waka'j tx'otx'?</t>", "39": "<pb/><t>¿Ma aya ntzaj jyonte kychi' ttxu b'alun,</t> <t>tu'ntzun kywanju' kyal tzmaxi' ajkynoj,</t>", "40": "<t>Aj kyokx ewal toj kyjul</t> <t>mujqa ajkyxi' jutzeb'il ti'j kychi' toj k'ul?</t>", "41": "<t>¿Alkye nxi' q'onte kywa joj,</t> <t>ajkyxi'ju' kyal jyol kywa</t> <t>ex noq nche ch'iwj aj ttzaj kyqani'n kywa?</t>"}