{"1": "<pb/><t>Aj wlonteye' q'ankyaq, majx nlu'lun wanmiye'</t> <t>naku'j kjawitz oq.</t>", "2": "<t>Kyb'inxju'ye' tq'ojq'ojel twi' Dyos,</t> <t>aju' q'ankyaq netz toj ttzi.</t>", "3": "<t>Ntzaj t-xon xloq'lokya'j twitz kya'j</t> <t>ex toj jun ttxa'n tx'otx' tu'n tpon toj jun plajtl.</t>", "4": "<t>Ex nb'injtz jun tq'ojq'ojel,</t> <t>ajtq'ajti toj twi' nimxi'x toklen;</t> <t>akx nb'iyitju' tq'ojq'ojel</t> <t>min nche qjenju' xloq'lokya'j.</t>", "5": "<t>Ajtyolinte Dyos,</t> <t>nb'ant txqan ti'xti' te lab'te'n tu'n;</t> <t>nb'ant txqan ti'xti' tu'n, mix-a'lo'x jun nkane toj twitz.</t>", "6": "<t>Nxitma'n te txun che'w tu'n tkub' tib'aj tx'otx'</t> <t>ex nkub' jb'al kuw tu'n.</t>", "7": "<t>Tu'n nche kyeja' ten xjal toj kyja,</t> <t>tu'n telkynik' kykyaqil qa a te nb'inchante.</t>", "8": "<t>Nche okxju' txkup toj kyjul,</t> <t>ex axtzu' nche kyaja' ewin.</t>", "9": "<t>Toj tnayajkya'j ntzaja'te' kyq'iq' jb'al,</t> <t>ex toj tb'a'nq'ob'kya'j ntzaja' che'w.</t>", "10": "<t>Nkub' tx'e'jixu' che'w tu'n t-xew Dyos</t> <t>ex inxi' tx'e'jixju' tnimal a' tu'n.</t>", "11": "<t>Tu'nte nẍb'ub'jixa' muj,</t> <t>ex toj muj ntzaja' xloq'lokya'j tu'n;</t>", "12": "<t>nt-xkuyi'n tib'u' xloq'lokya'j twitz kya'j,</t> <t>ikytzu'n ntb'incha'na' tchaq'b'il Dyos</t> <t>toj tkyaqil twitz tx'otx'.</t>", "13": "<t>Tkyaqiltzun ja'lu najb'en tu'n Dyos</t> <t>tu'n ttz'e'yset twitzju' tx'otx'</t> <t>mujqa tu'n tye'k'unte tk'u'jlalil.</t>", "14": "<pb/><t>Tenku' tpasensiya Job' ex b'inku'ya,</t> <t>ximana kyi'ju' ti'xti' tb'anilqe' nche tb'incha'n Dyos.</t>", "15": "<t>¿Ma b'i'n tu'na se'n ntb'incha'n Dyos tkyaqil ja'lu,</t> <t>ex se'n taq'wi njaw qoptz'aju' xloq'lokya'j toj muj tu'n?</t>", "16": "<t>¿B'i'ntzun tu'na se'n nb'eta' muj toj kyq'iq',</t> <t>qa atzu' nela' tnik'tzilju' tnab'l Dyos tz'aqlixi'x?</t>", "17": "<t>In na'n kyeqa toju' ti'ja</t> <t>ajtnak'eju' kyq'iq' ntzaj toj tnayajkya'j twitz tx'otx'.</t>", "18": "<t>¿Makb'entil tonina ti'j Dyos tu'n t-slik'etju' kya'j</t> <t>ex tu'n tkyaj kuw kse'n jun plaj k'uxb'il?</t>", "19": "<t>Ye'k'untza qeye' titi' b'a'n tu'n txi' qma'ne' te Dyos,</t> <t>qu'n sjumj ta'qo' ex mixti' tu'me'lju' qyol.</t>", "20": "<t>Laype' txi' nma'nwe' qa wajb'ile' tu'n nyoline',</t> <t>qu'n nakuloj wajb'ile' tu'n nkyime'.</t>", "21": "<pb/><t>Lay b'ent qka'yinte t-spik'umal q'ij</t> <t>kse'n qa jupli muj;</t> <t>qatzun matzaj kyq'iq', kspik'eb'il twitz kya'j.</t>", "22": "<t>Ntzaj qoptz'aj jun tb'anil spik'un toj tb'a'nq'ob'kya'j,</t> <t>ajtnoj ti'jile Dyos tu'n tajwalil xjan.</t>", "23": "<t>Lay kaneju' nimtipumal toj qwitz,</t> <t>qu'n kuwxi'xte' ex tnik'alxi'xti'j;</t> <t>tzinunxi'x ti'j ex min nkub' tjtz'o'n jun xjal.</t>", "24": "<t>Qu'mtzun nche' xob'ju' xjal te;</t> <t>mixti' nche oka' nimaq kynab'l te, chi Elyu.</t>"}