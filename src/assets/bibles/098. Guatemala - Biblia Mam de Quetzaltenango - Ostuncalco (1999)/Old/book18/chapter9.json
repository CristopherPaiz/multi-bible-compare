{"1": "<pb/><t>B'inawe' wu'n qa ikyttenju',</t> <t>lay b'ent tik'nejte' ichan tyolin twitz Dyos.</t>", "2": "", "3": "<t>Qa tajb'il jun tu'n twulj tuk'i'l,</t> <t>layx b'ent tmojtzet jun tyol kyu'n kab'k'al lajnaq (1,000) tu'me'l.</t>", "4": "<t>Nimte' Dyos tipumal ex tojtzqib'l,</t> <t>¿alxi'xkye jun k'okyelwe' twitz ex mixti' k'ik'ela'?</t>", "5": "<t>Nche yukchi witz tu'n ttx'u'jil Dyos;</t> <t>nche b'ajt-xitu'n ex mix-a'lo' nlonte.</t>", "6": "<t>Ate nyukchante tx'otx'</t> <t>kyuk'i'lxi' tq'uqlil.</t>", "7": "<t>A inq'mante tu'n mijawula' q'ij,</t> <t>ex tu'n lalun che qoptz'aju' che'w.</t>", "8": "<t>Mix-a'lo' onilte tej txit-slik'u'n kya'j</t> <t>ex kub' we' tib'aju' ttolob' ninnjab'.</t>", "9": "<t>E'kub' tb'incha'n che'w:</t> <t>exju' wotz, q'inb'il,</t> <t>exju' ninche'w</t> <t>kyuk'i'lju' tzb'oj che'w toj tnayajkya'j.</t>", "10": "<t>¡A nb'inchante txqan b'a'nq'ob'aj te lab'te'nxi'x,</t> <t>mix-a'lo'xte nkane ti'j!</t>", "11": "<t>Qama tzik' Dyos ntx'u'kye', layx wile';</t> <t>k'ik'el ex layx txinka'yi'ne'.</t>", "12": "<t>Qama kub' ttzyu'n jun ti'xti', ¿alkye kxel q'mante qa myate?</t> <t>¿Alkye b'a'n t-xiqaninte ti'ju' ntb'incha'n?</t>", "13": "<t>Qama tzaj ttx'u'jil Dyos, ch'uẍ tu'n tkub' tk'u'j;</t> <t>k'elel kych'ixawju' mujlikytzi tuk'i'l Raab' t-xe tqan.</t>", "14": "<t>¿Jatzun ktzajela'tlwe' nyol</t> <t>tu'n ntzaq'wene' te Dyos?</t>", "15": "<t>Maskye mixti' wile', lay b'ant t-xintzaq'we'ne';</t> <t>ate ajkawil weye', naq o'kx b'a'n txinqani'ne' tu'n ttzaj laqj tk'u'j wi'je'.</t>", "16": "<t>Qama ntxoke' Dyos twitz jun ajkawil, extzun qama pon,</t> <t>laylo che'x tb'i'nju' nyole'.</t>", "17": "<t>Jaku'lo tzaj tq'o'n jun qa'nkyaq wib'aje',</t> <t>exlo naqxtak'i'n chin tk'ixb'sa'xi'xtle';</t>", "18": "<t>naqlo toj tk'ayil chintenb'ela'ye' tu'n,</t> <t>ex layx taj tu'n nxewtiye'.</t>", "19": "<t>¿Qa ilxi'xti'j wu'ne'? Ate Dyos nimxi'x tipumal.</t> <t>¿Qatzun mantxoke' twitz jun ajkawil? ¿Alxixkye kweb'el twitz?</t>", "20": "<t>B'a'ntzunqa tnik'alwi'je' ex mixti' wile',</t> <t>ate kq'malte q'a ati wile' ex taq'wix nb'inchb'aje'.</t>", "21": "<t>Mixti'we' wil, extzun ikxtz'ela'ju';</t> <t>min wajb'iltle' tu'n wanq'ine'.</t>", "22": "<t>Junxte' tkyaqil. Atzunwe' nkub' nxima'n:</t> <t>nche kub'tb'ajsa'n ati kyil junx tuk'i'l mixti' til.</t>", "23": "<t>Qama che k'ulb'an xjal mixti' kyil ex mache kyim,</t> <t>naq njawtze'n Dyos ajttzaju' yajb'il kyi'j.</t>", "24": "<t>Nkyajtq'o'n twitz tx'otx' toj kyq'ob'ju' b'inchal myab'a'n</t> <t>ex noktjpu'n kywitzju' ajkawil.</t> <t>¿Alkyetzun nb'inchante qa mya Dyos?</t>", "25": "<t>Ojqel telju' wab'q'iye',</t> <t>ex mixti'x nchin tzalaje' toj.</t>", "26": "<t>Sululun tel kse'n b'ark toj a',</t> <t>kse'n q'anjel lepchix ti'j tchi'.</t>", "27": "<t>Wajb'ilxwite' tu'n tik'tna'lju' nb'ise'</t> <t>naku'xwitloj nchin tzalaje'.</t>", "28": "<t>Tkyaqil nk'ixk'oje nul jumajtl xob'tzal weye',</t> <t>b'i'n we'wu'n min nchinx toksla'ne' Dyos qa mixti' wile'.</t>", "29": "<t>Qana' ti wile' twitz,</t> <t>noqxgan noktilil wu'ne'.</t>", "30": "<t>B'a'ntzunqa machin tx'ajune' tuk'i'l q'eq,</t> <t>exqa mab'je'l nqcho'n nq'ob'e' tu'n ta'l tza'j,</t>", "31": "<t>chin b'elex tlmo'ne' Qman Dyos toj xoq'l,</t> <t>tzulpe' molmon kyk'u'ju' nxb'alune' weye'.</t>", "32": "<t>Lay b'ant tmoje nwitze' tuk'i'l Dyos kse'n tuk'i'l jun ichan,</t> <t>ex lay b'ent txinma'ne' tu'n qxi'ye' tuk'i'l twitz kawil.</t>", "33": "<t>¡Noqwit ati jun ajkawil qxole'</t> <t>atiwt toklen qib'aje' tuk'i'l Dyos,</t>", "34": "<t>tu'nwtlo lanlun taj tu'n tkub' ttz'e'ysa'ntl Dyos nwitze'</t> <t>ex tu'n lalun chin okt-xob'santle'!</t>", "35": "<t>Laytzun chin xob'tze' tu'n nyoline',</t> <t>qu'n na'nwe' wu'n mixti' wile' twitz.</t>"}