{"1": "<pb/><t>Kyb'inku'ye' nyole',</t> <t>aye'ye' ati kynab'le' ex xnaq'tza'nqeye'.</t>", "2": "", "3": "<t>Nel tnik'ju' ẍkyinb'aj teju' yol,</t> <t>kse'n qqul ntna'n tk'ok'jal.</t>", "4": "<t>Ikyxtzu'n, qka'yinku' lu b'a'nxi'x,</t> <t>qximanku'tzuntz alkye b'a'n toj qwitz.</t>", "5": "<t>Ntma'nte Job': Mixti'we' wil,</t> <t>atzunte Dyos min ntb'incha'n tnik'alilti'j weye'.</t>", "6": "<t>Jun chajyolilte' qama nmaye' ati wile';</t> <t>mixti'x nq'anette' nk'ixb'lene', maskye mixti' wile', chij.</t>", "7": "<pb/><t>¡Mix-a'lo' juntl kse'n Job'!</t> <t>Nxi'x xmayin ti'j Dyos.</t>", "8": "<t>Mujli tten kyuk'i'lju' b'inchal myab'a'n,</t> <t>nb'et kyuk'i'lju' xjal taq'wix kynab'l.</t>", "9": "<t>Ntma'n qa mixti'x ntkanb'a'nju' xjal</t> <t>b'a'n ntb'incha'n twitz Dyos.</t>", "10": "<t>Aye'tzunkye', xjal ati kynab'le', kyb'intzpeye'.</t> <t>¡Lalun kyximaye' qa ate Qman Dyos Nimtipumal,</t> <t>nb'inchante taq'wix mujqa mya tnik'alilti'j!</t>", "11": "<t>Ntq'o'n tu'me'l t-xel teyile junjun kse'nxju' tb'inchb'aj;</t> <t>ntq'o'n tz'e'ysb'il twitz junjun kse'nxu' til.</t>", "12": "<t>Axxi'x, min ntb'incha'nte Dyos Nimtipumal,</t> <t>taq'wixil ex mya tnik'alilti'j;</t>", "13": "<t>Mix-aloqe tk'ama' toklen</t> <t>tu'n tkawin tib'aj tkyaqil twitz tx'otx'.</t>", "14": "<t>Qama tz'el tiq'in</t> <t>kyxewju' xjal,</t> <t>kykyaqilx che kyimel</t> <t>ex che b'elquqix.</t>", "15": "", "16": "<pb/><t>Qa ati tnab'la, chin tb'inku'ya;</t> <t>b'inqeku'ya nyole'.</t>", "17": "<t>Noqwit nel tik'un Dyos tnik'alilti'j, laywitlo b'ant tkawin.</t> <t>¿Se'n taq'wi nelnej tyolina ti'ju' tnik'alxi'xti'j?</t>", "18": "<t>Qa b'inchal taq'wixqe' nimaqkawil exqe' nimaq kyoklen</t> <t>Min nxob' te Dyos tu'n txi' tma'n kyil kyplajku'.</t>", "19": "<t>Myatzu' ntq'o'na'tib' kyuk'i'lju' nche kawin,</t> <t>ex mya o'kxntb'incha'na' xtalb'il kye q'inun, kyekywitz prow;</t> <t>qu'n anate b'inchalkye kykyaqil.</t>", "20": "<t>Jun kmujx nche kyima' xjal tk'u'j aq'b'il;</t> <t>nche jaw tilj xjal ex nche kub'naj;</t> <t>mya kyu'n xjal nche b'aja'ju' nim kyipumal.</t>", "21": "<t>Nxb'etzante Dyos tiju' xjal</t> <t>ex tojtzqi'n jachaq nb'eta'.</t>", "22": "<t>Mixti' jun qlolj qtakunxi'x</t> <t>tu'nwt tewit jun b'inchal myab'a'n.</t>", "23": "<t>Mixti' jun tq'ijlalil tu'n Dyos teju' xjal</t> <t>tu'n tpon twitz tu'n tok toj xjel.</t>", "24": "<t>Min nojqelan tu'n tjyet ojtzqib'l</t> <t>tu'n kyxitetju' nimaq kyoklen</t> <t>ex tu'n txiq'o'n kyoklen te juntl.</t>", "25": "<t>Tojtzqi'n Dyos kyb'inchb'en</t> <t>nche kub' t-xitu'n te qonik'an.</t>", "26": "<t>Nche b'aj tjikyu'n kse'nqe' nimaq kyil,</t> <t>kywitz kykyaqil xjal,</t>", "27": "<t>qu'n min kyaj tu'n kyb'i'n</t> <t>ex min nkyk'mo'nju' nuk'b'il tu'n kyanq'in b'a'n.</t>", "28": "<t>Tu'nkypaj pona' kykub'sb'ilju' prow exqe' jtz'o'nqe',</t> <t>tk'etz Dyos, ex e'tzaj b'i'n.</t>", "29": "<t>Qatzun mixti'te Dyos xtma, ¿alkyetzu'n kq'malte til?,</t> <t>Qama txitewa'n twitz ¿alkyetzu'n kyka'yilte?</t> <t>Ina' xq'uqinte Dyos kyi'j tnam ex kyi'j xjal</t>", "30": "<t>tu'ntzun lalun kawin jun b'inchal myab'a'n ex sb'ul</t> <t>tib'aju' tnam.</t>", "31": "<pb/><t>¿Ma ojetzun txi'tma'na' te Dyos:</t> <t>Matxi' chin sb'ete', lay chin b'inchantl ile'.</t>", "32": "<t>Yek'untza alkyeqe' npaltile' min nel nik'e' ti'j.</t> <t>Qa taq'wix xnb'inchaye', lay nb'inchantle', ma chija?</t>", "33": "<t>¿Ma tajb'iltzuna tu'me'l t-xel tu'n Dyos</t> <t>kse'nxju' b'a'n toj twitza,</t> <t>b'a'ntzun qa matxi' tz'el tik'u'na?</t> <t>A na'ta q'malte, myayinwe',</t> <t>q'mantza aju' kanli twitza.</t>", "34": "<pb/><t>Aye' xjal ati kynab'l nche b'in,</t> <t>exqe' xjal nkane' toj kywitz, oklo kyma' weye':</t>", "35": "<t>Naq nyolinte Job' extzun min kanli twitz;</t> <t>mixti'x kytx'o'lajilju' tyol.</t>", "36": "<t>¡Ati tu'n txi' xjelit te Job' b'a'nxi'x,</t> <t>ikx ttzaq'web'lju' kse'n ttzaq'web'l jun b'inchal myab'a'n!</t>", "37": "<t>Mya o'kx aj il te' Job', ex pi's;</t> <t>qwitzku' nxmayina' ti'j Dyos</t> <t>ex nche jaw wulj tuk'i'l, chechilo, chi Elyu.</t>"}