{"1": "<pb/>Tetzunj tpon q'ij tu'n kyponju' ajb'el toj kya'j twitz Qman Dyos, ex ikx pon anjl poqol kyxol.", "2": "Xitqani'n Qman Dyos te: <pb/>—¿Jasaja'ya? <pb/>Xi'tzun ttzaq'we'n poqol te: <pb/>—Matxi' b'aj nẍchu'ne' tkyaqil twitz tx'otx'.", "3": "<pb/>Atzunte Qman Dyos xitma'n te: <pb/>—¿Ma matxi' tz'ok tka'yi'na nmajine' Job'? Mixti' juntl xjal twitz tx'otx' kse'nte, o'kxtzu' najb'ena' weye' ex nanq'in toj tnik'alti'j, mixti' ttzakajil, ex nxitka'yi'n, tu'n lalun tb'incha jun taq'wix te juntl. Maskye matxi' tz'oktb'incha'na taq'wix ti'j ex mixti' tpaj, wa'lxi'xte toju' tchwinqlal mixti' ttzakajil, chi Dyos.", "4": "<pb/>Atzunte' poqol xittzaq'we'n te Qman Dyos: <pb/>—Qa min sokyeku'n aku', tkyaqil b'a'nile. Jaku' tzik'x tu'nte' ichan naq tu'n tkletju' tchwinqlal.", "5": "K'ixb'sankchaqa, atzun tila qa min xyasun ti'ja twitzku'ya, chij te Dyos.", "6": "<pb/>Atzunte Qman Dyos xittzaq'we'n teju' poqol: <pb/>—B'a'natzun, b'inchama te aju' tajb'ila, naq o'kx lalun kub' tb'yo'na, chi Dyos.", "7": "<pb/>Ik'b'ettzuntz twitz Qman Dyos, ex tzaj t-sma'n jun yab'il taq'wixi'x ti'j tchib'jil Job' tzajx t-xe tqan japumnix toj twi'.", "8": "Atzunte Job' xi' qeb'il tk'etz jun ch'uq tz'is, ex tzaj tiq'i'n jun piẍ ttx'anqa'n k'wil jotz'b'il ti'j.", "9": "Atzu'n t-xu'jil xitma'n te: <pb/>¿Ma ljo'ntzun tanq'ina b'a'n? ¡Yasunxa Dyos, kyimkutzunja! chij.", "10": "<pb/>Atzunte Job' xittzaq'we'n: <pb/>—¡Qya, lalun tz'ok toj twi'ya! Ina' qk'mo'nju' ti'xti' b'a'n ntzaj tq'o'n Dyos qe, ¿tiqu'ntzun lay qk'amu' myab'a'n? chij. <pb/>Iktzu'n, toj tkyaqil ja'lu min b'inchan il Job', tk'i'xpe'wt tu'n tyol.", "11": "<pb/>Ate'toq oxe' tamiw Job': a junju' Elipas, najli toju' tx'otx' Teman, ex B'iltad, najli toju' tx'otx' Swa, ex Sopar, najli toju' tx'otx' Naamat. Tej kyb'inte tkyaqilju' taq'wix tzaj ti'j Job', kub' kyxima'n tu'n kxi' q'uqb'alte tk'u'j ex tu'n kyten tuk'i'l toju' k'ixk'oj.", "12": "Atixtoq tu'n kypon tk'etz, kyilu' Job', ex peni ela' kynik' te, e'aq'witzuntz ẍch'il ex oq'el, tu'nju' exch'yon toj kyk'u'j, xikyẍilu'n kxb'alun ex jaw kychto'n quq toj kyq'iq' ex tzaj chitj toj kwi'.", "13": "E'kub' qetzuntz twitz tx'otx' tuk'i'l, e'kub'ten wuq q'ij ex wuq qonik'an tk'etz, mixti'xte jun kyol kyma, qu'n okkyka'yi'n kuwtoqju' k'ixk'oj ti'j Job'."}