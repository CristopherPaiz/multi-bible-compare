{"1": "<pb/>Ul jumajtlu' anjl ntoq yolin wuk'i'le, nnokxtk'asune' kse'n jun xjal b'a'n watl. Ex tzaj tqani'n weye':", "2": "¿Titi' nxitka'yi'na? chij. Xi'tzun ntzaq'we'ne' te: Nxi' nka'yi'ne' jun kykb'el kantil q'anpwaq, tuk'i'lju' tkub'ex aseyt tib'aj. Ate' wuq tkantilil tib'aj, ex wuq kymechilju' kantil.", "3": "Ate' kab'e' tqan olib'o tk'etzju' kykb'el kantil, jun toj tb'a'nq'ob' ex juntl toj tnayaj.", "4": "<pb/>Xi'tzun nqani'ne' teju' anjl ntoq yolin wuk'i'le': Taye ¿titi' tz'elpuna'ju' lu? nchije'", "5": "Tzajtzun ttzaq'we'nju' anjl weye': ¿Ma min nkane toj twitza titi' tz'elpuna'? chij, xi'tzun nma'ne' te mixti' taye nchije' te.", "6": "<pb/>Oktentzuntz q'malte weye' kjalu: A tqanil ja'lu tu'n Qman Dyos te Sorob'ab'el: mya kyu'n txqan xjal te q'oj, ex mya tu'n ipumalj, xi'qeka't a tk'u'j tiju' nxewe', chi Qman Dyos nimtipumal.", "7": "¿Ti'xi'xtzunta toklen, jun nimaq witz? ¡Naq plan tx'otx'tl kjela'ya twitz Sorob'ab'el! K'eletz tiq'in ab'j nim toklen, ex njawxi' kyẍch'in xjal kjalu ¡Tb'anilxi'x, lutzun t-xtalb'il Dyos!", "8": "<pb/>Ex tzaj tq'o'n Qman Dyos tpakb'al weye' kjalu:", "9": "Matxi' ku'x tq'o'n Sorob'ab'el tq'uqlilju' ja te k'u'lb'il lu, ex axte kb'ajsalte, chi Dyos. Ikytzu'n k'elela' kynik'e' qa a Qman Dyos nimtipumal saj chq'onweye'.", "10": "Aye'tzu'n mixti'x xi' toj kywinqil ex min e'onin tej ttzyetku' tnejel, ja'lo che tzalajel ajkyka'yinte njapun b'aju' aq'untl tu'n Sorob'ab'el. <pb/>Yajxi'tzuntl, tmaju' anjl kjalu: Aju' wuq kantil lu aye' tb'aq' twitz Qman Dyos, nche b'et ka'yilteju' twitz tx'otx', chij.", "11": "Xi'tzun nqani'ne' te: ¿Ti'tzu'n tz'elpuna' kab'e' tqan Olib'o lu, junjun te junjun plaju' kykb'el kantil?", "12": "Ex ¿Titi' tz'elpuna' kab'e' tqan Olib'o ate'k kyk'etzu' tub' q'anpwaq janpona' aseyt toju' kantil? nchije'.", "13": "Tzaj ttzaq'we'n anjl weye': ¿Ma mitzun jun b'i'n tu'na titi' tz'elpuna'? chij. Mixti' taye, nchije' te.", "14": "<pb/>Tzajtzun tma'n weye' kjalu: Xi'nyolina'te' kyi'j Sorob'ab'el ex Joswe, matxi' che sk'onjtz tu'n Dyos tu'n kyajb'en te Qman Dyos toj tkyaqil twitz tx'otx'."}