{"1": "<pb/>Toj tkyaji'n q'ij teju' tb'eljuji'n xjaw (aju' tok tb'i Kislew) toj tkyaji'n ab'q'i teju' tkawb'il nimaqkawil Dariyo, ate Qman Dyos tzaj t-sma'n jun pakb'ab'l teju' t-sanjelal Sakariy.", "2": "Toju' tq'ijlalil, aju' tnam te B'etel ojetoq txi' ttchq'o'nju' Sareser exu' Rekeme-lek, kyuk'i'lju' t-xjal, qanil onb'il te Qman Dyos", "3": "ex qanilte kyeju' t-sanjelal Dyos ex kyeju' pale toj tja Dyos nimtipumal: ¿Ma kukxlo tu'n qb'inchateye' techlal b'is ex mewayi'n toj tjwe'yi'n xjaw te junjun ab'q'i, kse'nxu' nqb'incha'ne' ja'lo?", "4": "<pb/>Atzunte Qman Dyos nimtipumal tzaj yolin weye', ex tma:", "5": "Q'manxa kyeju' xjal toju' tnam, ex kyeju' pale kjalu: Inche mewayinkye' ex nkub' kynimane' techlal b'is toj tjweyi'n ex toj twuqi'n xjaw atxi'x mab'ent oxnaq lajoj (70) ab'q'i. Extzun min nkyb'incha'ne' te ninb'ilweye',", "6": "ajtzun kyaq'wi'ye' wal ex k'wal, kyexe' najb'ena'.", "7": "¿Mamyaye'xtzun yol ja'lu tma Qman Dyos kyu'nelju' t-sanjelal ojtxi', tej atitoq Jerusalen toj nak'b'il nojni toj kyu'n xjal, exqe' txqantl nimaqtnam kyi'jele exju' tx'otx' Nekeb' exju' plan tx'otx'?", "8": "<pb/>Ate Qman Dyos tzaj yolin teju' t-sanjelal Sakariy, ex xitma'n te:", "9": "A nxinma'ne' lu kyeye': Che kyq'onke' xjal toj xjel tojxi'x ax, che oke' b'a'nwnaq ex laqjx kyk'u'je' kyxolilexe'.", "10": "Lalun che kub' kyjtz'one' qya kyimni kychmil, exqe'ju' meb'a, exqe'ju' najchaq xjal, exqe'ju' prow. Lalun kximaye' tu'n kyoktene' b'inchal taq'wix jun ti'j juntel.", "11": "Ex minti' kyajkye' tnam tu'n txi' kb'incha'n. Kykyaqilx xikymiltz'u'n kytze'lkyi'j ex kub' kẍkyinsa'n kyib'.", "12": "Kub' kych'uẍsa'nju' kyanmi kse'n ab'j, tu'n lalun txi' kb'i'nju' xnaq'tzb'il exu' chaq'b'il tzaj tma'n Qman Dyos nimtipumal tu'nju' t-xew, kyu'nelu' ojtxi' t-sanjelal. <pb/>Qu'mtzun tzajxi'x ttxqan ttx'u'jil Qman Dyos tu'n,", "13": "ex tma: Kse'nkye min kyaj tu'n nxi' kb'i'ne' tej intoq che ntxko'ne', extzun ikxwe' lalun che'x nb'i'ne' ajkytxokon weye'.", "14": "Qu'mtzun ẍe'xa' nsputi'na'ye' toj naku'j jun xkyeqlenpach kxolju' nimaqtnam minti' ojtzqi'n kyu'n, xkyejtzun tnamtzu' te jun chq'ajlaj ja mix-a'lo' jun tu'n tanq'in toj. ¡Kyu'nx xkub'a tzqiju' ktx'otx', juntaq tnam tb'anilxi'x!"}