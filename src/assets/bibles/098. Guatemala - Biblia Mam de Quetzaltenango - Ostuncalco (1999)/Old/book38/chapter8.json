{"1": "<pb/>Matzaj tq'o'n Qman Dyos nimtipumal pakb'ab'l weye' lu:", "2": "Atzun lu nmane' ayine' Qman Dyos nimtipumal: Nchin xky'aqline' ti'j Syon, tx'u'j xky'aqli'n.", "3": "K'anjetl wi'je' toj Jerusalen tu'n nnajane' toj. Ex atzunju' Jerusalen k'okyel tb'i nintnam japumnixi'x ti'j, exu' witz te Qman Dyos nimtipumal k'okyel tb'i witz xjan.", "4": "Che kb'el qe jumajtlu' tijwnaq ichan ex qya kyoju' k'wik toj Jerusalen, teyile junjun k'okyelju' ktze te kyipumal tu'n tpaju' matxi' che tijin.", "5": "Che nojelju' k'wik toju' nintnam kyu'n k'wal q'a ex txin ex che ẍchal toj.", "6": "Ch'uẍ k'elela' toj kwitzu' jni'tl che kjelten toju' ntaname' toju' tq'ijlalil lu; atzun wewe' mya ch'uẍ k'elela'. Ayine' Dyos Manb'aj te tkyaqil ipumalj, nchin q'mante:", "7": "Knkla'ju'ye' ntaname' te tipumalju' tnam te tjawetzq'ij ex teju' tnam te tkub'exq'ij.", "8": "Ex ktzajel wiq'ine' toj Jerusalen tu'n tnajan atzu'. Kche okyeltzuntz te ntaname', chin okyele' te Kydyos axxi'x ex toj tnik'alilkyi'j, chi Dyos.", "9": "<pb/>Atzun ntma'n Qman Dyos nimtipumal kjalu: Kq'onk tilile', aye'ye' matxi' kb'ijuye' tpakb'al kyeju' sanjelal toju' tq'ijlalil lu, tzaj toju' q'ij tej tku'x q'o'nju' tq'uqlil tja Qman Dyos tej tkub' b'incha'n jumajtlu' tja Qman dyos te tkyaqil ipumalj.", "10": "Qu'n mixtoqti' twi' kyk'u'j xjal ojtxi' exqe' alu'mj. Tu'n kpaju' ajq'oj, mixtoqti' nak'b'il kyeju' najlqe' toj, extzun ayine' ẍin b'inchante tu'n kyjaw miltz'uj junjun ti'j juntl.", "11": "Atzun ja'lo, lay nb'inchatle' kyeju' ẍe kyejten toju' tnam lu, kse'n toju' tnejel q'ij. Ayine' Dyos Manb'aj nchin q'mante.", "12": "Qu'n ktenb'il nak'b'il kxol. Che witzalju' tqan ub'a; exju' tx'otx', exju' twitz; ex ikxu' kya'j, exju' ta'l che'w. Ex kxe'l nq'o'nwe' lu kyeju' che kjelten toju' tnam lu.", "13": "Ikse'nkye' aj Juda ex aj Israel, myab'a'n kyolinjtze' kxolju' txqantl nimaqtnam, ikxtzu'n che kletele wu'ne' ex che okyel nq'o'ne' te k'iwb'il ja'lo. ¡Lalun che xob'e'! ¡Kuwqexe' toj!", "14": "A intma'n Qman Dyos nimtipumal ja'lu: Mataq kub' nximane' tu'n ttz'e'yset kwitzju' ojtxi' kychmane' tej tok kyq'o'nju' ntx'u'jile', ex mixti' anjtzti'j nk'u'je'.", "15": "Atzun ja'lo, matxi' kub' nximane' tu'n tb'inchetju' b'a'n kyeju' aj Juda ex aj Jerusalen. Qu'mtzun lalun che xob'e'.", "16": "A ati tu'n kyb'inchanteye' lu kukxju': Che yolinqeye' axi'x kxolilexe', che yolinqeye' toj tnik'alilti'j ex kyjyome' nak'b'il kyoju' ja te kawb'il;", "17": "Lalun kb'incha myab'a'ne' te juntl expe' lalun txi' kma'n jun ti'xtiye' mya ax toj tb'i Qman Dyos. Qu'n majx nche elwik'o'ne' kykyaqil. Ayine' Dyos Manb'aj, nchin q'mante.", "18": "Ate Qman Dyos nimtipumal tzaj yolin weye' kjalu:", "19": "Ayeju' mewayi'n kyoju' tkyaji'n, tjweyi'n, twuqi'n ex tlajoji'n xjaw che jawil b'ent te tzalajb'il, te niq'ij tzalajb'ilxi'x kyeju' kyyajilb'en aj Juda. ¡Kyk'u'jlame' axi'x exju' nak'b'il!", "20": "A ntma'n Qman Dyos nimtipumal ja'lu: Ate'xju' xjal najlqe' kyoju' txqan nintnam na'mx kyul.", "21": "Kxe'ltzun kyma'n junjun nintnam kye juntl: ¡Qo'qeye' jyolte Qman Dyos nin tipumal ex qqanix te tu'n qtzaj tk'iwla'n! Aye'tzunju' txqantl kxe'l ktzaq'we'n kye: ¡Ex ikxqe' maqo'xqe'!", "22": "Ex che b'ju'l txqan tnam ex nimaqtnam toj Jerusalen, jyolteju' Qman Dyos ex qanilte te tu'n kykub' tk'iwla'n.", "23": "Tojtzunju' q'ij lu, lajoj najchaq xjal kyoju' txqantl tnam che okyel lutx'e tiju' ttxow jun aj Juda, ex kxe'l kma'n te: ¡Qajb'ilqe' tu'n qxiye' kyuk'i'le', qu'n matxi' qb'iye' qa ati Qman Dyos kyuk'i'le'!"}