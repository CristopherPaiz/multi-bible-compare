{"1": "<pb/><t>Nky'ajul, qama taq'tib'a yolil ti'j tk'as tamiwa</t> <t>mujqa ti'j tk'as juntl xjal,</t>", "2": "<t>Xpatxab' nkub' tq'o'na toj tb'eya:</t> <t>Axju' tyola nkub' jtz'onteya.</t>", "3": "<t>Tu'ntzun ttzaqpeta nky'ajul,</t> <t>atina'ya toj tq'ob' juntl,</t> <t>a b'inchamju'ya:</t> <t>me'ssankutib'a ex kutxi'ya yolil tuk'i'lju' jata' k'as tu'n ttzaqpinjtza tu'n.</t>", "4": "<t>Lalun wtana,</t> <t>lalun txitq'o'n che'wa toj;</t>", "5": "<t>kutoqa kse'n jun msat ajtkub' oq twitz jun ub'al;</t> <t>kse'n jun pich' ajtoq te xpatxab'.</t>", "6": "<t>Nimaqky'ej, ka'yi'k qepe'ju'ya snik;</t> <t>ka'yinxa titi' nb'ajkye, ex knomil jun tnab'la kyi'j:</t>", "7": "<t>maskyepe' mixti' jun kynejel</t> <t>ex mix-a'lo' chq'olkye ti'j kyaq'un,</t>", "8": "<t>nb'aj kyk'u'n kywa toj q'ijal,</t> <t>nb'aj kychmo'n ajtb'uyet twitz awal.</t>", "9": "<t>¡Wix we'ktza ky'aj!</t> <t>¡Wix jawe'ya!</t>", "10": "<t>Qu'n qa nxnakwiya ex nwitzk'ana,</t> <t>inxi'x kub' tchle'n tq'ob'a tu'n twtana b'a'nxi'x,</t>", "11": "<t>tzul prowil ex k'okyel tzaqpaj ti'ja</t> <t>naku'j jun eleq' iq'i'n tq'aq'.</t>", "12": "<t>Aju' b'inchal myab'a'n ex elsal ch'xaw</t> <t>naq nchan yol kukxju';</t>", "13": "<t>nxmutz'mun twitz,</t> <t>nkub' tjuma'n tqan</t> <t>nyek'laj kyu'n twi'tq'ob';</t>", "14": "<t>naq taq'wix tokx toj twi',</t> <t>o'kxtzu' nximana' tu'n tb'inchan myab'a'n</t> <t>ex naq njyon q'oj.</t>", "15": "<t>Qu'mtzun, noqx minab'en ajtk'ulb'an;</t> <t>naq jun mutz'inx kb'o'ljela'</t> <t>ex layx b'entl.</t>", "16": "<t>Ate' qaq ti'xti', wuq penate'</t> <t>majx ik'o'nqe' tu'n Qman Dyos,</t>", "17": "<t>aye'ju' nimjtib'il,</t> <t>chajyolil,</t> <t>b'yojxjal mixti' kyil.</t>", "18": "<t>Aju' xjal majx nximan tu'n tb'inchan il,</t> <t>exju' noktilil tu'n, tu'n tb'inchan myab'a'n,</t>", "19": "<t>aju' nok tq'o'ntib' tziyal chajyolil,</t> <t>exju' njyon q'oj kyxol xjal kyitz'in kyib'.</t>", "20": "<t>Nky'ajul, majx na'nqe'ku'ju'ya tchaq'b'il tmana</t> <t>ex t-xnaq'tzb'il ttxuya.</t>", "21": "<t>Majx na'qeku'ya,</t> <t>uwanqe'ka tqula,</t>", "22": "<t>kẍaqlunjtzela kyu'n aj txi'ya toj tb'eya,</t> <t>kxq'uqinjtzela kyu'n aj twtana,</t> <t>che yolil teya aj ttzaj tna'ntib'a.</t>", "23": "<pb/><t>Axxi'x, spik'un qe'kye' chaq'b'il ex xnaq'tzb'il;</t> <t>tb'eyil chwinqlalte' tzak'b'il ex nab'l.</t>", "24": "<t>Kklonjtzela kyu'n teju' qya b'inchal myab'a'n,</t> <t>ex kye' tyolju' qya ajpajil kyexi'x tb'inx.</t>", "25": "<t>lalun tz'oklaqja ti'ju' ka'yin;</t> <t>¡lalun txab'tzeta tu'n twitz ajttzaj ka'yin teya!</t>", "26": "<pb/><t>Aju' qya eqch ntq'o'ntib' naq tu'n twa,</t> <t>atzunte' qya ajpajil axi'x ntjyo'nju' ichan b'a'n ta'.</t>", "27": "<pb/><t>Alkyete makub' tq'o'n q'aq' ttzitk'u'j,</t> <t>kb'ajel tz'e'yju' t-xb'alun.</t>", "28": "<t>Alkyete' mab'et tib'aj ttxalq'aq',</t> <t>kb'ajel tz'e'y tqan.</t>", "29": "<t>Ikxtzun matz'okx tq'o'n tib'ju' tuk'i'l t-xu'jil juntl,</t> <t>ilti'j kyb'el tz'e'ysa'n twitz.</t>", "30": "<pb/><t>Lay tz'el ik'u'n jun eleq'</t> <t>qama tz'elq'an tu'n tpaj twa,</t>", "31": "<t>qatzun matz'elyal,</t> <t>ati tu'n tchjonte wuq maju' teleq',</t> <t>expe' kxel tb'ajsa'n tkyaqilju' ati te.</t>", "32": "<pb/><t>¡Mixti'x tnab'lju' ichan nokx tq'o'ntib' tuk'i'lju' qya ati tchmil</t> <t>Qu'n ax nkub' b'o'ljsantetib'!</t>", "33": "<t>Kb'ajel b'yo'n ex kb'ajel yasu'n,</t> <t>ex layx tzik'tna'lju' tch'ixaw.</t>", "34": "<t>Qu'n ikyte ichan kuw xk'yaqlin kse'n q'aq',</t> <t>layx kub' tnajsa'n til qama tzyet tu'n;</t>", "35": "<t>lay tk'am qama txiq'o'n jun oyaj te,</t> <t>b'a'n qama txiq'o'n txqan oyaj te layx kub' tk'u'j.</t>"}