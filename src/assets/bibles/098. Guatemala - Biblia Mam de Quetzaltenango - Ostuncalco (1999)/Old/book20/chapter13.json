{"1": "<pb/><t>Aju' k'wal ati tnab'l inxi' tb'i'nju' tzak'b'il tu'n manb'aj;</t> <t>atzunju' mixti' tnab'l naqnik' tb'i'nju' tzak'b'il.</t>", "2": "<pb/><t>Teyile junjun ntk'mo'nju' twitzlalil tyol,</t> <t>aye'tzunju' nche' jawmiltz'uj ati tu'n kychjonte kyil.</t>", "3": "<pb/><t>Alkyete' nkub' tjk'u'n taq', b'a'n kyxe'la';</t> <t>atzunju' mya'l yolin nb'o'lj tu'nx tnab'l.</t>", "4": "<pb/><t>In ka'ylaju' ky'ej ex mixti'te nokyal tu'n;</t> <t>atzunju' naq'unan, nchmet ti'xti' te.</t>", "5": "<pb/><t>Myab'a'nte' chajyolil tojtwitzju' xjal tnik'alti'j;</t> <t>atzunju' b'inchal myab'a'n ch'ixb'ilxte'.</t>", "6": "<pb/><t>Aju' tzinun xq'uqilte' xjal tnik'alti'j;</t> <t>atzunju' aj il nkub'o'lj toju' il.</t>", "7": "<pb/><t>Ate' xjal kuxi'xtej q'inunqe' extzun mixti'x ati kye;</t> <t>ate'tzuntl nakutej mixti'xte' tixti'kye, wichaqa q'inunqe'.</t>", "8": "<pb/><t>Aju' q'inun tu'nju' tq'inumal nelje ti'j;</t> <t>atzunte' prow mixti'xte nelje ti'j.</t>", "9": "<pb/><t>Nche qoptz'aju' tnik'alkyi'j kse'n spik'un ntilky'aj;</t> <t>Aye'tzu'n b'inchal myab'a'n ikyqe' kse'n kantil yupjni.</t>", "10": "<pb/><t>Noqx q'ojte' ntzaj tu'nju' nimjtib'il;</t> <t>atzunju' nab'l atzu' ta' kyuk'i'lju' me's.</t>", "11": "<pb/><t>Aju' pwaq nkanb'et tuk'i'l sb'ub'l lwiy nkub'naj;</t> <t>atzunju' chab'a nkanb'et ika' tchmet.</t>", "12": "<pb/><t>B'isb'ajilxte' q'uqb'ab'l k'u'j minti' njapun,</t> <t>qatzun njapunju' qajb'il, ikyxixte' kse'n jun wi' tze txijli.</t>", "13": "<pb/><t>Alkyete' minti' ntb'i'n tzak'b'il tzul toj tk'u'j;</t> <t>alkyetzunte matxi tb'i'n ktk'ma' tu'me'l t-xel.</t>", "14": "<pb/><t>Nim tajb'en tyoju' ati tnab'l toj chwinqlal</t> <t>tu'n qklet toj tq'ob' kamik.</t>", "15": "<pb/><t>Aju' b'a'n tnab'l b'a'n tilwi,</t> <t>aye'tzu'n xmletz' nche kub'o'lj.</t>", "16": "<pb/><t>Alkyete ati tnab'l nximan b'a'nxi'x,</t> <t>atzunju' xjal mixti' tnab'l, ntzalaj toju' t-xnakyil.</t>", "17": "<pb/><t>Aju' myab'a'n sanjelal nqo' b'o'lj tu'n,</t> <t>atzunju' b'a'n sanjelal nqo klet tu'n.</t>", "18": "<pb/><t>Alkyete minti' xtb'i nab'l kb'el prowix ex k'elel tch'ixaw;</t> <t>atzunju' ntq'a' tzak'u'tib' nim oklenj ktk'ma'.</t>", "19": "<pb/><t>Tzalajb'ilte' ajtjapunju' tb'isqk'u'j.</t> <t>aye'tzu'n xnak layx kyej kytzaqpi'n myab'a'n.</t>", "20": "<pb/><t>B'eta kyuk'i'lju' ati kynab'l, k'okyeltzun tnab'ltza;</t> <t>qatzun matmujb'a tib'a kyuk'i'lju' xnak kb'el yajtiya.</t>", "21": "<pb/><t>Aye'ju' aj il majx nche' joyli tu'nju' myab'a'n;</t> <t>aye'tzu'n tnik'alkyi'j che tzajel k'i'wlana toju' b'a'n.</t>", "22": "<pb/><t>A tq'inumalju' b'a'n xjal npon kanun kye tchman;</t> <t>atzunte' aj il aju' tq'inumal nkyej toj kyq'ob'ju' tnik'alkyi'j.</t>", "23": "<pb/><t>Nim twaju' prow nchmet toju' ttx'otx',</t> <t>atzu'n ja mixti' tnik'alilti'j nim nkub' yajti.</t>", "24": "<pb/><t>Qa nlaqja tiju' tk'wala, tzak'unxa;</t> <t>alkyete' naq nka'yin ti'j, min ntk'u'jlan.</t>", "25": "<pb/><t>Aju' xjal tnik'alti'j nwan b'a'nxi'x,</t> <t>atzunju' b'inchal myab'a'n mixti'x nnoj.</t>"}