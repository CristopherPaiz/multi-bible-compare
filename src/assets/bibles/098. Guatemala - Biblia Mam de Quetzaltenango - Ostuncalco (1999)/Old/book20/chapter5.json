{"1": "<pb/><t>Nky'ajul, b'inku'ya nnab'le';</t> <t>q'onk twi'ya ti'ju' xinb'ente wu'ne'.</t>", "2": "<t>Kximaltzuntza ti'j tyola</t> <t>kyoliltzuntza tuk'i'l ojtzqib'l.</t>", "3": "<t>Qu'n majx tb'anilxi'x yolinju' qya ajpajil</t> <t>Nxi'x so'jlan tuk'i'l tyol;</t>", "4": "<t>majxtzun k'axi'x npona' b'aj kse'n xmasin</t> <t>majx tzayunxi'x kyetwitz k'uẍtx'e'nb'il kab'e' plaj twitzte.</t>", "5": "<t>Toj tb'eyil kamik ika' qxa' qama tz'okx qq'o'nqib' tuk'i'l;</t> <t>toj muqb'il in pona' yalju' tb'e.</t>", "6": "<t>Min nximante' qya lu ti'ju' tb'eyil chwinqlal</t> <t>ex min neltnik' qa myab'a'nju' tb'e ljo'n.</t>", "7": "<pb/><t>Qu'mtzun chin tb'iku'ya nky'ajul,</t> <t>lan tz'el tpa'ntib'a kyi'ju' nxnaq'tzb'ile'.</t>", "8": "<t>Pa'mil tib'a ti'ju' qya ajpajil;</t> <t>lalunpe' txi' lq'eya ttzi tja.</t>", "9": "<t>Tu'ntzun lalun b'ajx tq'o'na ati teya ex tchwinqlala</t> <t>toj kyq'ob' junxi'tl xjal ex mya'lqe';</t>", "10": "<t>tu'ntzun mya junxi'tl jawb'ent</t> <t>tu'nju' taq'unb'ena nnoktilil.</t>", "11": "<t>Tzul toj tk'u'ja qa min xtb'iya</t> <t>ajtna'nteya xi'tkub'aja.</t>", "12": "<t>Ktma'tzuntza: ¡Se'n taq'wi min xnb'iju'ye' nab'l!</t> <t>¡Se'n taq'wi min xwaq' tzak'u' wib'e'!</t>", "13": "<t>¡Mixti'x ẍe'x nb'i'ne' xnaq'tzalweye',</t> <t>ex min ẍe'x nb'i'nju'ye q'ol nnab'le'.</t>", "14": "<t>Naqxi'x ch'intl miẍin k'ulb'ana'ye'</t> <t>kywitz kykyaqil xjal! Chiloya.</t>", "15": "<pb/><t>Qa nk'wajtiya</t> <t>k'wana ti'jxju' t-xocha.</t>", "16": "<t>Lalun naq tz'oktena qolteju' taya;</t> <t>lalun tz'oktena ẍa'lulte toj b'e.</t>", "17": "<t>Tenata' a' ex xoch, ex mya te juntl;</t> <t>¡lalun kub' tmoji'na kyuk'i'l txqantl!</t>", "18": "<t>¡K'i'wla'nxwitju' t-xocha!</t> <t>¡Tzalajxa tuk'i'l t-xu'jila tzajx toj tku'xumala,</t>", "19": "<t>tb'anil kse'n jun tal msat!</t> <t>¡Kukxwit ttz'u'linjtzju'ya tu'n!</t> <t>¡Kukxwit ttzalaja tu'n tk'ujlalil!</t>", "20": "<pb/><t>¿Nky'ajul, sentaq'wi k'okyil ye'ya ti'j jun qya ajpajil?</t> <t>¿se'n taq'wi kxe'l tq'a' tz'u'li' tib'a te?</t>", "21": "<t>Tokte Qman Dyos twitz ti'ju' tb'inchb'en xjal;</t> <t>ex kanli twitz janb'eta'.</t>", "22": "<t>Nkub' tz'aqju' b'inchal myab'a'n tojxju' tb'inchb'en;</t> <t>ax nb'aj t-xwaku'n tib' toju' tb'inchb'en naku'j toj aqwil.</t>", "23": "<t>Kkyimel tu'nx tnab'l;</t> <t>knajel tu'nxju' t-xnakyil.</t>"}