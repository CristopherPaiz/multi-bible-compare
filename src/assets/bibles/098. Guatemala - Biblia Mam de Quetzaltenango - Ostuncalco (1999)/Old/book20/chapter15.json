{"1": "<pb/><t>Aju' tzaq'web'l tuk'i'l me'sb'il ntchewsa'n ttx'u'jil xjal;</t> <t>atzun tzaq'web'l mya' ttxolilti'j majx ntzaj q'oj tu'n.</t>", "2": "<pb/><t>Inche q'on nab'lju' xjal ati kynab'l;</t> <t>aye'tzu'n xnak noqx xlab'yol netz toj kytzi.</t>", "3": "<pb/><t>Atite Qman Dyos jaxjaku'</t> <t>in ka'yin kyi'ju' tnik'alkyi'j ex kyi'ju' aj il.</t>", "4": "<pb/><t>Aju' yol tk'i' tk'u'jlalil nakuj jun tze te chwinqlal;</t> <t>aye'tzun xlab'yol nk'ixb'san qanmi tu'n.</t>", "5": "<pb/><t>Aju' xnak min kub' tb'i'n ttzak'b'il tman;</t> <t>atzunte' b'a'n b'i'n, ntyek'u'n qa ati tnab'l.</t>", "6": "<pb/><t>Ati q'inumal toj tjaju' xjal tnik'alti'j,</t> <t>atzu'n b'inchal myab'a'n min nku'x tnik'b'e'n tkanb'ab'l.</t>", "7": "<pb/><t>Aye'ju' ati kynab'l nche q'on nab'l;</t> <t>aye'tzunju' xnak mikxa'qeju'.</t>", "8": "<pb/><t>Min ntk'mo'nte Qman Dyos kyoyaju' b'inchal myab'a'n,</t> <t>atzun kyna'j Dyos tnik'alkyi'j intzalaj ti'j.</t>", "9": "<pb/><t>Inel tik'u'n Qman Dyos kychwinqlalju' b'inchal myab'a'n,</t> <t>aye'tzu'n tnik'alkyi'j nche tk'u'jla'n.</t>", "10": "<pb/><t>Alkyete makyej ttzaqpi'n tb'eyil b'a'n, kytzak'unjtzel kuw;</t> <t>alkyetzunte' nel ik'unte tzak'b'il, kkyimel.</t>", "11": "<pb/><t>Twitz Qman Dyos ta' kamik exju' muqb'il,</t> <t>¡yajwittzunlo ju' t-xim xjal!</t>", "12": "<pb/><t>Aju' mixti' tnab'l mya' b'a'n toj twitz qama txi' tzak'u'n,</t> <t>ex minti' ntuk'i'la'n tib' kyuk'i'lu ati kynab'l.</t>", "13": "<pb/><t>aju' xjal qa ntzalaj ntzalaju' twitz;</t> <t>exqa ati tb'is ex in b'isun twitz.</t>", "14": "<pb/><t>Njyon tojtzqib'lju' xjal k'atztwi'.</t> <t>aye'tzu'n mixti' kynab'l nqe kyk'u'j toju' xnakyil.</t>", "15": "<pb/><t>Aju' myab'a'n tten kukx nb'isun;</t> <t>atzunte' xjal ntzalaj tkyaqil q'ij tzalajb'ilte'.</t>", "16": "<pb/><t>B'a'nte' prowqo' qa nqnima'n Dyos,</t> <t>kyetwitz q'inun ex nqo' anq'in toj q'oj.</t>", "17": "<pb/><t>B'a'nxte' nqo' wan itzaj tk'i' tk'u'jlalil,</t> <t>kyetwitz noq chib'j qchi' toj ik'jtib'il.</t>", "18": "<pb/><t>Aju' txinwi' noqx njyon q'oj;</t> <t>atzunju' me's ntq'o'n nak'b'il.</t>", "19": "<pb/><t>Nojni toju' b'e tu'n ch'i'x teju' ky'aj;</t> <t>atzu'n teju' tnik'alti'j ninb'e ex tb'anil.</t>", "20": "<pb/><t>Nche tzalaju' manb'aj tu'n kyk'wal ati tnab'l;</t> <t>atzu'n k'walb'aj xnak nche eltik'o'n.</t>", "21": "<pb/><t>Ntzalaju' xnak toju' t-xnakyil;</t> <t>atzunte' ati tnab'l ax nxika'yinte tib'.</t>", "22": "<pb/><t>Qa min xqo xjelin aju' xim minti' nel b'a'n;</t> <t>atzun b'a'npun q'ol nab'l b'a'n nela xim.</t>", "23": "<pb/><t>¡Majx tzalajb'il aj tknet aku' tzaq'web'l,</t> <t>ex majx tb'anil qa toj kuxi'xju' kmuj nojqelan!</t>", "24": "<pb/><t>Wa'lxix twitzju' tb'eyil chwinqlal,</t> <t>ex intklo'nju' ati tnab'l tu'n lay txi' toj tz'e'ysb'il witzb'aj.</t>", "25": "<pb/><t>Nche kub't-xitu'n Qman Dyosju' nkynima'n kyib',</t> <t>aye'tzu'n kyimni kychmil xq'uqi'nqe' tu'n Dyos.</t>", "26": "<pb/><t>Min kub'ju' taq'wix xim toj twitz Qman Dyos,</t> <t>atzun yol te tk'u'jlalil ntzalaj ti'j.</t>", "27": "<pb/><t>Aju' pwaq myab'a'n kanb'ab'ente ntzaj tiq'i'n yajb'il tuja,</t> <t>atzun nel tik'un pwaq tk'i' sb'ub'l, ktenb'il nim tchwinqlal.</t>", "28": "<pb/><t>aju' xjal tnik'alti'j nximan nejtl ti'ju' ttzaq'web'l,</t> <t>atzunju' b'inchal myab'a'n noqx nel tlanu'n tyol.</t>", "29": "<pb/><t>Nel tpa'ntib' Qman Dyos kyi'ju' b'inchal myab'a'n,</t> <t>aye'tzu'n tnik'alkyi'j intzaj tb'i'n kyna'j Dyos.</t>", "30": "<pb/><t>Aju' witzb'aj ntzalaj ntq'o'n tzalajb'il toj qanmi;</t> <t>exju' b'a'n tqanil ntq'o'n ak'a'j ipumalj.</t>", "31": "<pb/><t>Alkyete' nb'in tzak'b'il ati tchwinqlal,</t> <t>ex ktenb'il kxolju' ati kynab'l.</t>", "32": "<pb/><t>Alkyete' nel tik'u'n tzak'b'il min tk'u'jlantib';</t> <t>alkyetzunte nk'mon tzak'b'il nb'enxi'x t-ximan.</t>", "33": "<pb/><t>Aju' ninb'ilte Qman Dyos ntq'o'n nab'l;</t> <t>tnejelxi'x ati tu'n qok me's tu'n qk'monte oklenj.</t>"}