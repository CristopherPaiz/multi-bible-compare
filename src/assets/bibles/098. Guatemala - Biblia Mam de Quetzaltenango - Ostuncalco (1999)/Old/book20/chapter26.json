{"1": "<pb/><t>Myab'a'n qa nkub' che'w toj jb'alil</t> <t>ex myab'a'n qama kub' jb'al toj q'ijal</t> <t>ikyxtzun xnakju' myab'a'n tu'n tjaw nimet.</t>", "2": "<pb/><t>kse'n jun tz'unin tzpetni mujqa mixti' tpaqb'il,</t> <t>iktzu'n qanb'ilju' lay pon kanun ti'ju' xjal mixti' til.</t>", "3": "<pb/><t>Jun chej nxla'jit tu'n k'iẍlob',</t> <t>atzunju' kuwchej njk'et tu'n k'uxb'il toj ttzi</t> <t>ikxtzun xnakju' nkawit tu'n asyal.</t>", "4": "<pb/><t>Lalun txitmujtza'na xnak,</t> <t>qu'n qama txittzaq'we'na jaku' tz'ela junx tuk'i'l.</t>", "5": "<t>Chik'b'anxa tb'inchb'enju' xnak,</t> <t>tu'ntzun lalun tnimatib'.</t>", "6": "<pb/><t>Qama txi' qq'o'n jun qsanjel te jun xtrak</t> <t>layx pon tuk'i'l naqpe' nok te joyb'il q'oj</t> <t>naku'j matz'el jun twi' qqan.</t>", "7": "<pb/><t>Jun xjal kox nqaku' nb'eta'</t> <t>iktzun q'unb'enju' kyu'n xjal xnak.</t>", "8": "<pb/><t>Mixti'x qnab'l qama tz'ok qk'lo'n ab'j ti'ju' chik'tze</t> <t>ikxtzun tz'ela' qama txiqq'o'n ninb'ilte jun xnak.</t>", "9": "<pb/><t>Jun tx'ujtenil mixti' ntna'nju' ch'i'x,</t> <t>ikxtzun xnakju' mixti'x noku' q'unb'en toj twi'.</t>", "10": "<pb/><t>Nxonju' ajsmajil kyi'j alkyechaqx xjal nche ik'</t> <t>iky nela' kse'n jun xjal nxitk'le'n xnak tja.</t>", "11": "<pb/><t>Aju' tx'yan nanjtl ti'j leq'ulte t-xab'</t> <t>iktzun xnakju' ilti'j nxi' b'inchal il.</t>", "12": "<pb/><t>Layx qe qk'u'j ti'j jun xjal xnak</t> <t>mitzunyate' jun xjal nxi'x tnima'ntib' qa ati tnab'l.</t>", "13": "<pb/><t>Aju' ky'ej noqx tu'n lalun tz'aq'unan ntma'n:</t> <t>ati jun b'alun toj b'e inxq'uqin tu'n nxi' tch'yone'.</t>", "14": "<pb/><t>Insutyanju' tjpel ja kyu'nju' tzuyb'ilte</t> <t>ikxtzun ky'eju' nt-xtola'n tib' toj tkuẍb'il.</t>", "15": "<pb/><t>Aju' ky'ej inpe' ttky'aji'n naqpe' tu'n twan.</t>", "16": "<pb/><t>Aju' ky'aj a tyolju' qa nimxi'x tnab'l</t> <t>kyekwitz wuq xjal.</t>", "17": "<pb/><t>Qa nokx qq'o'nqib' toj kyq'oj txqantl</t> <t>ikju' kse'n qama jaw qtzyu'n t-ẍkyin jun tx'yan.</t>", "18": "<pb/><t>Ikyju' kse'n okni toj twi'</t> <t>tok smajil ex xol ch'ut tu'n tb'iyun tuk'i'l q'aq'.</t>", "19": "<pb/><t>Iktzun xjalju' nkub' t-sb'u'n tamiw</t> <t>in tma'ntzuntz: noqtaq nchin yaqinwe'.</t>", "20": "<pb/><t>Nkub' yupju' q'aq' qa min nokx pichk'et si,</t> <t>ex in b'aj ttxa'nju' q'oj qa mixti' jk'ujyoli'n.</t>", "21": "<pb/><t>In ajb'en sb'aq tu'n tkub' ttxalq'aq';</t> <t>ex tu'n tkub' q'aq', najb'en si;</t> <t>atzu'n tu'n qq'ojin, axixte' twi' q'ojil.</t>", "22": "<pb/><t>Ikyte jk'ujyolil kse'n tzequl,</t> <t>majxtzun nqo' b'o'lj tu'n.</t>", "23": "<pb/><t>A tyolju' xmletz' majx tb'anilxi'x tb'inx</t> <t>ikyju' kse'n tx'otx' xar uk'tza'nk tu'n saqpwaq.</t>", "24": "<pb/><t>Aju' ntx'a'lti'j tk'u'j min tma'n ajtyolin,</t> <t>atzun toj tanmi ati t-xim taq'wix.</t>", "25": "<t>Laluntzun txi' toksla'na qama tzaj yolin teya tk'i' tk'u'jlalil,</t> <t>qu'n aju' tnab'l nojni tu'n txqan taq'wixil.</t>", "26": "<t>Maskyepe' min ntyek'u'n qa ntx'u'jin,</t> <t>k'elil tnik'tzil kyu'n xjal.</t>", "27": "<pb/><t>Alkyete' ntlku'n jul te kamik axte kb'elix tz'aq toj;</t> <t>ex alkyete' ntolin ab'j twitz jawl tib'ajx ktzajela' tz'aq.</t>", "28": "<pb/><t>Aju' chalyol nel tik'u'n ax,</t> <t>exju' naq yoljne ntzaj ti'n xitb'il.</t>"}