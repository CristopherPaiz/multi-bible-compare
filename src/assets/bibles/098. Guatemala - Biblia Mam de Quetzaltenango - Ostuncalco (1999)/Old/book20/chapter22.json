{"1": "<pb/><t>Ate' tb'anilxi'xju' aju' b'a'n qb'injtz kyetwitz ati txqan qq'inumal,</t> <t>exju' qyolinjtz kyetwitz txqan q'anpwaq ex saqpwaq.</t>", "2": "<pb/><t>Junx kyoklenju' q'inun exju' prow</t> <t>qu'n a Qman Dyos b'inchankye kykab'il.</t>", "3": "<pb/><t>Aju' ati tnab'l ajtkub' tq'o'ntib' jun ti'xti' toj tb'e te joyb'ilti'j inximan nejtl ex inel tpa'ntib' ti'j;</t> <t>atzunte' mixti' tnab'l mixti'x inximan ex ajtna'nte atitl toj yajb'il.</t>", "4": "<pb/><t>Aju' me'sb'il exju' ninb'ilte Dyos</t> <t>inche tzaj tq'o'n oyaj, q'inumal, chwinqlal ex oklenj.</t>", "5": "<pb/><t>Aju' xjal b'inchal myab'a'n nim ti'xti' taq'wix tkub' toj tb'e;</t> <t>atzunju' intk'u'jla'n tchwinqlal in kumin te tkyaqil lu.</t>", "6": "<pb/><t>Xnaq'tzamju'ya k'wal tu'n b'a'n nab'l kyoju' tq'ijlalil ja'lo,</t> <t>kse'nku'tzun aj ttijin lay tz'el tpa'ntib' ti'j.</t>", "7": "<pb/><t>Kxolju' prowqe', ate' q'inun in kawin;</t> <t>exju' ajk'as nnok te tmajenju' q'ol majen.</t>", "8": "<pb/><t>Alkyete nb'inchan taq'wix ex taq'wixil ktk'ma' te tu'me'l t-xel;</t> <t>¡ate Dyos kb'el xitunte tu'n ttze te oklenj tk'i' ttx'u'jil!</t>", "9": "<pb/><t>K'i'wla'nte' xjal inlaqjtk'u'j ti'j juntl</t> <t>ex tu'nju' inkub' taq'pun twa kxolju' prow.</t>", "10": "<pb/><t>Xla'jamixju'ya xjal kuw xmayin, kse'nku'tzun mixti'tl xitb'il kxole'</t> <t>ex tu'n tb'aj ju' ik'jtib'il ex q'oj.</t>", "11": "<pb/><t>Nche tk'u'jla'n nimaqkawilju' xjal ẍtilun kyanmi,</t> <t>ex nokju' xjal nyolin tuk'i'l aq'b'il chjonte te tuk'i'l.</t>", "12": "<pb/><t>Ate Dyos nxq'uqin ti'ju' xjal ati tnab'l</t> <t>ex inb'aj tchuksa'n kximju' b'inchal myab'a'n, ju' in kyej b'entti'j kyu'n.</t>", "13": "<pb/><t>aju' ky'aj noqx tu'n lalun tz'aq'unan inkub' t-xima'n txqan ti'xti'</t> <t>lay chinxwe' aq'unal qu'n qaj sokyal jun b'alun nwitze' ex jaku' chinxtch'yo'ne'.</t>", "14": "<pb/><t>Iky ttzi qya ajpajil kse'n jun xoch nimin t-xe</t> <t>janche b'ajku'x tz'aqa' xjal intx'u'jin Dyos kyi'j.</t>", "15": "<pb/><t>Xnakil ati toj tanmiju' ku'xun,</t> <t>oktzun k'elil tu'n jun tzak'b'il tk'i' asyal.</t>", "16": "<pb/><t>Alkyete' inkub' tyaju'n prow noqx tu'n tjaw q'inumax</t> <t>mujqa matz'onin tuk'i'lju' q'inun kb'el prowix.</t>", "17": "<t>Q'ontza anb'il ex b'inku'ya q'unb'en kyu'n ati kynab'l;</t> <t>ximana ti'ju' kxe'l nxnaq'tza'ne' teya.</t>", "18": "<t>Ktzalajela ti'j qama tk'u'ya toj tnab'la</t> <t>ex tu'n tb'ent tjaw tma'na kse'n nojqelan.</t>", "19": "<t>Che kxe'l nchik'b'a'ne' teya ja'lo</t> <t>tu'n tokqe tk'u'ja ti'j Qman Dyos.</t>", "20": "<pb/><t>E'kub' ntz'ib'a'ne' junaqlajoj q'unb'en teya</t> <t>ati nab'l ex ojtzqib'l kyoj,</t>", "21": "<t>Tu'n t-xnaq'tzeta tu'n teltnik'a ti'ju' ax,</t> <t>tu'ntzun tq'onteya jun b'a'n tqanil te jun xjal qama tqani teya.</t>", "22": "<t>Lalun kub' t-sb'u'na prow naq tu'n toj tq'ob'a ta',</t> <t>ex lalun kub' tyaju'na xjal mixti' klolte kywitz ajkawil.</t>", "23": "<t>qu'n aku' Qman Dyos kklolte</t> <t>ex che b'eltyaju'nju' xjal ate'k yajulte.</t>", "24": "<t>Lalun tz'uk'ilana kyuk'ilju' kuw kytx'u'jil</t> <t>ex lalun b'eta junx kyuk'i'lju' mya'lqe'.</t>", "25": "<t>qu'n jaku' tz'el tkno'na tu'me'l kse'n che anq'in myab'a'n</t> <t>ex jaku' axa kub'jtz'onte tqula.</t>", "26": "<t>Lalun kyej tq'o'ntib'a</t> <t>tjaq' tk'as juntl xjal,</t>", "27": "<t>qana' mixti'tl tu'me'l tu'n tchjet tu'na,</t> <t>expe' jaku' tz'el iq'i'n tkuẍb'ila te chojb'ilte.</t>", "28": "<t>Lalun tch'exb'eju'ya nqach</t> <t>ju' kyejni q'o'n kyu'n ojtxi' tchmana.</t>", "29": "<t>Alkyete ntb'incha'n taq'un b'a'n,</t> <t>ktenb'el ajb'el kye nimaqkawil</t> <t>mya ajb'el te jun xjalxi'.</t>"}