{"1": "<pb/><t>Nky'ajul, nimanqe'xju'ya nyole';</t> <t>che kyajxju' nchaq'b'ile' toj twi'ya.</t>", "2": "<t>Che japunxju' nchaq'b'ile' tu'na exqe' nxnaq'tzb'ile';</t> <t>k'u'jlamqe'ya kse'nqe' tyuẍil twitza, atitzunte anq'ib'ltz.</t>", "3": "<t>Q'onqe'ka te txmilq'ob'a,</t> <t>majx na'nqeku'ya.</t>", "4": "<t>Q'onka nab'l naku'j tanab'a,</t> <t>ex tu'nju' k'atz twi'ya q'onka naku'j tamiwa.</t>", "5": "<t>Aye'kye che klolteju'ya teju' qya ajpajil,</t> <t>teju' qya eqch kyexi'x tb'inxju' tyol.</t>", "6": "<pb/><t>Jun q'ij intoq chin ka'yimixe'</t> <t>kyxolju' kutxb'il ti'ju' tokexspik'un</t>", "7": "<t>tej kyxi' nka'yi'ne' jte' ku'xun na'mxi'x tok kynab'l,</t> <t>ex elnnik'e' ti'ju' jun mixti'x tnab'l kyxol.</t>", "8": "<t>tej tpon toj xky'ichb'e</t> <t>tu'me'l tjaju' qya na'j.</t>", "9": "<t>Xi'toq tok qale,</t> <t>ex xi'toq qok yupj.</t>", "10": "<t>Minab'en etzju' qya k'lulte,</t> <t>b'inchla'n tib' ex inxi'x tze'je kse'n jun qya ajpajil,</t>", "11": "<t>Jun qya elsal ch'xaw ex min nxob'</t> <t>naqx toj b'e ta'</t>", "12": "<t>nb'etinje kyojile b'e, jachaq ta'qe' xjal ex toj xky'ichb'e</t> <t>nnayon tiju' tnejel matzik' tu'n tkub' tu'n.</t>", "13": "<t>Xi' chlelte ku'xun ex oktma'tzi'n,</t> <t>ex mixti'x nch'ixwi xitma'n te:</t>", "14": "<t>Oje kub' nximane' tu'n txi' nq'o'ne' chojb'il te xk'ojb'il laq,</t> <t>matxitzun che japun wu'ne' ja'lo.</t>", "15": "<t>Qu'mtzun machin tzaje' k'lulteya;</t> <t>¡wajb'ilxi'xtoqe' tu'n toknka'yina, b'a'nxpetzulo selyala wu'ne'!</t>", "16": "<t>Matxi' kub' nsku'ne' jun tb'anil xb'alun sed tib'aj nkuẍb'ile'</t> <t>tzajni Ejipt,</t>", "17": "<t>matxi' kub' nq'o'ne' k'ok'sb'il npuk'chaj</t> <t>tk'ok'jal mir, alowe ex kanel.</t>", "18": "<t>Qo'ya, qo tz'ulin ex qo achin;</t> <t>qo tzalajx, qo sqixel tu'n qtz'ulin,</t>", "19": "<t>qu'n mix-a'lo'we' nchmil ja:</t> <t>matxi' toj jun tb'e najchaq;</t>", "20": "<t>majx matxi' b'ent txqan tpwaq</t> <t>ex tzulxi' ajt-xk'o'mix xjaw. Chiju' qya te.</t>", "21": "<pb/><t>Ok il b'a'nxi'x ti'ju' ku'xun</t> <t>ex kub'ti'j tu'n tyolju' qya majx kyexi'x tb'inx,</t>", "22": "<t>o'kx tik'lpe ti'ju' qya:</t> <t>kse'n wakx nik' xikyikyin ajt-xi' toj b'i'yb'ilte,</t> <t>naku'j jun msat ajtkub' tz'aq toj jun xpatxab',</t>", "23": "<t>naqx tu'n taq'pon xontl tu'n talsmaj</t> <t>kse'n jun pich' nokx jumtz'aj toj xpatxab'</t> <t>ex min b'i'n tu'n qa atzu' kb'ajela'.</t>", "24": "<pb/><t>Qu'mtzun nky'ajul, chin tb'iku'ya;</t> <t>b'inqe'ku'ju'ya nyole'.</t>", "25": "<t>Lalun tz'okxten qya lu toj twi'ya;</t> <t>naq txalpuja, lalun txilpeya ti'j,</t>", "26": "<t>qu'n b'a'npunxi' che'x tiq'i'n toj kamik;</t> <t>¡expe' txqanxi' xjal che Kub' tb'yo'n!</t>", "27": "<t>aju' tb'eyil tja</t> <t>a tb'eyil kamikju'.</t>"}