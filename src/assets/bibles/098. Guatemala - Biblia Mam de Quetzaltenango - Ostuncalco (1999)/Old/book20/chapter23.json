{"1": "<pb/><t>Qama txkonjtza wal tja jun xjal ati toklen,</t> <t>ximana b'a'nxi'x alqk'etz q'uqla'ya.</t>", "2": "<t>B'a'nqa nq'aq'ana,</t> <t>jk'um tib'a ti'j twaya;</t>", "3": "<t>Lalun jaw tzalaja ti'ju' t-xilel wab'j tb'anil tka'yinx lu,</t> <t>qu'n naq tka'yinkyte'.</t>", "4": "<t>Lalun majx tz'ok ye'ya ti'ju' q'inumal;</t> <t>tenx tnab'la, lalun b'ajx tk'u'ja ti'j.</t>", "5": "<t>Qama tz'el tnik'a b'a'nxi'x, naqch'i'n toka'te' q'inumal;</t> <t>qu'n naqx minab'en ajt-xi lik'ik'in kse'n q'anjel.</t>", "6": "<t>Lalun tz'okqeya ti'j tmes jun xjal ẍk'u'ẍ,</t> <t>lalun jaw tzalaja ti'ju' t-xilil twa,</t>", "7": "<t>Qu'n mya tu'n tkyaqil tk'u'j ntxokona',</t> <t>qu'n majx nka'yin se'n kwaliya;</t>", "8": "<t>atzu'n twaya xb'aj kb'jawil t-xa'ntla</t> <t>mixti'x soka'te' ttzalajb'ila tuk'i'l.</t>", "9": "<t>Lalun txitq'o'na kynab'lju' xnak,</t> <t>qu'n naq kjawil xmayin ti'ju' tnab'l kxe'ltq'o'na.</t>", "10": "<t>Lalun tch'exb'eju'ya ojtxi' nqach,</t> <t>ex lalun kub' ttzyu'na kytx'otx' meb'a,</t>", "11": "<t>Qu'n aye'kye' lu ati jun onilkye nimtipumal</t> <t>ex ate kyklolkye twitza.</t>", "12": "<t>Xonk tk'u'ja ex q'onk tnab'la</t> <t>ti'ju' xnaq'tzb'il ex kyi'ju' ojtzqib'l.</t>", "13": "<t>Tzak'umju'ya ku'xun,</t> <t>lay kyimte' tu'n jun k'iẍlob';</t>", "14": "<t>Ape'na' qama ttzak'uya,</t> <t>kkletel tu'na te kamik.</t>", "15": "<t>Nk'yajul ajtok tnab'la,</t> <t>ayinwe' chin tzalajel b'a'nxi'x;</t>", "16": "<t>Ok nna' junwe' tzalajb'il nimxi'x toj wanmiye'</t> <t>ajt-xi' nb'i'ne' nyolina tojxi'x tu'me'l.</t>", "17": "<t>Lalun tx'a'lti'jtk'u'ja kyi'ju' b'inchal il;</t> <t>nima'nkpete'ya Qman Dyos kukxju';</t>", "18": "<t>Oktzun ktenb'il tchwinqlaltzu'ya</t> <t>ex ttzalajb'ila kukxju'.</t>", "19": "<t>B'inkuya b'a'nxi'x nk'yajul ex knoma;</t> <t>q'onk tilila tu'n txi' lpeya ti'ju' b'a'n b'e.</t>", "20": "<t>Lalun tz'uk'ilana kyuk'i'l twi' tx'ojtel,</t> <t>expe' ikx kyuk'i'lju' tzeq,</t>", "21": "<t>Qu'n aye'kye' tx'ujtenil exqe' tzeq-qe' kche b'el yajti,</t> <t>ikxqe' ky'ejqe' kb'el ẍla'qix kyi'j.</t>", "22": "<t>Ka'yinx tmana ex ttxuya;</t> <t>lalun che eltik'u'na aj kytijin, qu'n aye' ch'isalteju'ya.</t>", "23": "<t>Q'onktililju'ya ax ex nab'l,</t> <t>xnaq'tzb'il ex tz'okxa k'atz, ¡lalun tz'el tpa'ntib'a kyi'j!</t>", "24": "<t>Jun b'a'n k'walb'aj ex ati tnab'l</t> <t>tu'me'lx tu'n kytzalaju' tman ti'j;</t>", "25": "<t>¡Atzun b'inchamju'ya, tu'ntzun ttzalaj tmana ex ttxuya ti'ja!</t>", "26": "<t>Chin tb'inku'ya nk'yajul,</t> <t>ex ka'yinka b'a'nxi'x aju' in nb'incha'ne';</t>", "27": "<t>Qu'n ikyte qya eqch exju' ajpajil</t> <t>kse'n jun xoch nim t-xe;</t>", "28": "<t>Ikyqe' kse'nqe' eleq' jutzliqe' ka'yilkye xjal,</t> <t>ex nim ichan nche' tzpet kyu'n.</t>", "29": "<t>¿Alkyetzu'n kyajtel? ¿Alkye kyt'i'njne? ¿Alkyetzu'n nq'ojin ex alkye noq'?</t> <t>¿Alkyetzun nb'iyli extzun mixti' til?</t> <t>¿Alkye nkub' yupj tuk'i'l?</t>", "30": "<t>Aye'ju' xjal min kyej kyk'wan q'e'n</t> <t>ex nb'aj ksmo'n chukchaq q'e'n.</t>", "31": "<t>Aya q'a, lalun pon tk'u'ja ti'ju' k'waj q'e'n.</t> <t>¡Nakuj ẍq'an twitz aj kux qo'n toj tkb'el!</t> <t>¡majx tb'anil tka'yinx!</t>", "32": "<t>Tetzun b'ajsb'il kuw tchib'l</t> <t>kse'n naqa xqo' oktx'a'n tu'n jun kan.</t>", "33": "<t>Milchaqx toj twitza k'okyel,</t> <t>kb'el yupj tuk'ila, ti'xlo tyol loya;</t>", "34": "<t>Chiloya qa atiya nky'ajchaq ninnjab'</t> <t>ex naku'j tokxa twi' jun nin tze,</t>", "35": "<t>Ktma'ya:</t> <t>Machin b'ajb'yone', ex minti' xna'ye';</t> <t>machin b'aj jikune', ex minti' xwile';</t> <t>ajtzun ttzaj nna'n wib'e'</t> <t>kchin xe'le' jyol txqantl q'e'n.</t>"}