{"1": "<pb/><t>Inel tik'u'n Qman Dyos malb'il min tz'aqli</t> <t>atzunju' malb'il tz'aqli b'a'n nela' toj twitz.</t>", "2": "<pb/><t>Inel qch'ixaw tu'nju' nimjtib'il;</t> <t>aye'tzu'n min nkynima'n kyib' ati kynab'l.</t>", "3": "<pb/><t>Ẍaqlu'nqekye' xjal tz'aqliqe' tu'n kytzinunal;</t> <t>aye'tzunkye' chalyol che b'o'ljel tu'nxju' kysb'ub'l.</t>", "4": "<pb/><t>Mixti'xte' q'inumal tajb'en ajtoka toj xjel,</t> <t>atzu'n tnik'alilti'j kkletela tu'n te kamik.</t>", "5": "<pb/><t>Tzinjsa'nti'j tchwinlal b'a'n xjal tu'n tnik'alilti'j,</t> <t>atzu'n b'inchal myab'a'n kb'eltz'aq tojxju' tb'inchb'en.</t>", "6": "<pb/><t>Inche tzaqpetju' b'a'n xjal tu'n tnik'alilti'j,</t> <t>atzunju' jamjoni'n kb'el jtz'o'nkye nche' jawmiltz'uj.</t>", "7": "<pb/><t>Ajtkyimju' b'inchal myab'a'n,</t> <t>majx nkunaju' q'ub'ab'l tk'u'j ex jatoka' twitz.</t>", "8": "<pb/><t>Intklo'n Qman Dyos tnik'alti'j toju' yajb'il,</t> <t>ex nkyej tq'o'nju' b'inchal myab'a'n te t-xel.</t>", "9": "<pb/><t>Inche b'o'lj wnaq tu'n tyolju' b'inchal myab'a'n,</t> <t>tu'ntzu'n tk'atzilju' tnik'alti'j nche' kleta'.</t>", "10": "<pb/><t>Tzalajb'ilte' toju' nintnam ajkyjaw b'entju' xjal tnik'alkyi'j;</t> <t>ex nxi'x che tzalaj ajkykyimu' b'inchal myab'a'n.</t>", "11": "<pb/><t>Tu'nju' ate' xjal tnik'alkyi'j nch'iya' jun nintnam;</t> <t>atzu'n kyu'n b'inchal myab'a'n noq nche xitun.</t>", "12": "<pb/><t>Aju' min nximan nyolin ti'j tamiw;</t> <t>atzunte' ati tnab'l nkub' tjpu'n ttzi.</t>", "13": "<pb/><t>Aju' jk'ulyol tkyaqil nxi' t-ẍtaq'i'n;</t> <t>atzu'nte' xjal ati tnab'l minti' nb'aj tyoli'n.</t>", "14": "<pb/><t>In b'o'ljte' tnam qa myab'a'nju' kawil;</t> <t>qatzun b'a'npun q'ol nab'l, tkyaqil nel b'a'n.</t>", "15": "<pb/><t>Alkyete mataq'tib' yolil tu'n tetz tk'as jun najchaq xjal, kb'o'ljel;</t> <t>altzunkyete min ntq'o'ntib' yolil ti'j juntl, mixti'te' tb'is.</t>", "16": "<pb/><t>Majx nima'nte' qya ati tnab'l,</t> <t>atzunju' ichan sak' nten tq'inumal.</t>", "17": "<pb/><t>Alkyete' ntzaj laqj tk'u'j ti'j juntl tex najb'ena';</t> <t>alkyetzunte txkup xjal ax nchjonte.</t>", "18": "<pb/><t>Mixti'x noka'te' twi' tk'u'ju' b'inchal myab'a'n;</t> <t>atzu'n tkanb'ab'lju' b'a'n xjal npax twitz.</t>", "19": "<pb/><t>B'a'n qoxe'la' qama txi' qb'incha'n tnik'alilti'j,</t> <t>qatzun maqo'x lpe ti'ju' myab'a'n, xi' qxi' tb'eyil kamik.</t>", "20": "<pb/><t>Inche el ik'u'nkye' taq'wix kynab'l tu'n Qman Dyos,</t> <t>aye'tzunju' b'a'n kychwinlal ntzalaj kyi'j.</t>", "21": "<pb/><t>Ilti'j kb'el kychjo'nkye' b'inchal myab'a'n,</t> <t>aye'tzunju' tnik'alkyi'j che kletel.</t>", "22": "<pb/><t>Aju' qya xa'wanku'xi'x ka'yin ex mixti' tnab'l,</t> <t>ikxi'xu' kse'n jun xmilq'ob'j q'anpwaq ti'j ttxa'n b'och.</t>", "23": "<pb/><t>Tkyaqil tb'iskyk'u'ju' tnik'alkyi'j b'a'n nela';</t> <t>Atzu'n tb'iskyk'u'ju' b'inchal myab'a'n noq tokel tx'ujilj.</t>", "24": "<pb/><t>Aju' xjal noyin nim tu'me'l t-xel intk'mo'n;</t> <t>aye'tzun ẍk'u'ẍqe' nche kub' b'ajxi'tl.</t>", "25": "<pb/><t>Alkyete b'a'n tz'oyin, njaw b'ent;</t> <t>alkyete' noyin, ikxte ntk'mo'n.</t>", "26": "<pb/><t>Alkyete nkub' t-xk'a'yi'n twitz awal naqx aj tjawx ti'j, intzaj txko'n toj twi';</t> <t>atzunju' minti' nkub' t-xk'a'yi'n ntzaj qani'n b'a'n tib'aj.</t>", "27": "<pb/><t>Alkyete' nb'et b'a'n, ex nb'inchanjtz xtalb'il te;</t> <t>alkyetzunte' myab'a'n tel, myab'a'n kxe'la'.</t>", "28": "<pb/><t>Ate' q'uqli tk'u'j ti'j tq'inumal kb'el pulj kse'n tzqij t-xaq tze,</t> <t>aye'tzu'n tnik'alkyi'j che tzajel puqli kse'n cha'x t-xaq tze.</t>", "29": "<pb/><t>Alkyete' min nchex tka'yi'n toj tja, kb'el b'aj;</t> <t>alkyete naq takli k'okyil tmajen teju' ati tnab'l.</t>", "30": "<pb/><t>A tkanb'ab'lju' tnik'alti'j aju' tchwinqlal,</t> <t>atzunju' kykanb'ab'lju' ti tnab'l aju' nk'u'jlanjtz kyu'n xjal.</t>", "31": "<pb/><t>Qa ntk'mo'nju' tnik'alti'j chojb'il tzalu twitz tx'otx',</t> <t>¡mitzunloyate' b'inchal myab'a'n exju' aj il!</t>"}