{"1": "<pb/><t>Atzu'n ja'lo, b'incham ttenju'ya kolb'ilteya, Jerusalen,</t> <t>qu'n matxi' b'aj ktxoli'n kyib'ju' ajq'oj ti'ja,</t> <t>ex kb'el ktz'e'ysa'n twitzju' nejenel te Israel kuwxi'x.</t>", "2": "<t>Atzunta B'elen Eprata,</t> <t>tal b'o'sa kyxolju' txqantl tnam toj Juda,</t> <t>xi'k'elitza' jun kawil te Israel toja,</t> <t>k'itz'jel ti'j jun tyajajil ojtxi' xjal.</t>", "3": "<t>Che kjel ttzaqpi'nte Qman Dyos ttanam ja'lo,</t> <t>naq o'kx aj tb'anixju' qya</t> <t>nayon tu'n titz'jiju' tal.</t> <t>Oktzun kb'ajel kmujb'a'n kyib'tz kyuk'i'lju' kwnaqil</t> <t>aye' aj Israel exi'ni iq'i'n toj junxi'tl tx'otx'.</t>", "4": "<t>Kjawilwe'tzun nimaqkawiltz k'ik'lelkyeju' ttanam</t> <t>tuk'i'l tipumal ex toklenju' Dyos Manb'aj,</t> <t>aye'tzunkye kche anq'il toj nak'b'il,</t> <t>qu'n knimanjtzel Qman Dyos</t> <t>toj tkyaqil mankb'il twitz tx'otx'.</t>", "5": "<t>Ktenb'el nak'b'il tu'n.</t> <t>Ajtkub' ktzyu'n aj Asirya qtanam</t> <t>ex aj kyokx kyoju' tja kawb'il,</t> <t>che kxe'l qchq'o'n</t> <t>wuq nejenel ex wajxaq xjal nimaq kyoklen kyi'j.</t>", "6": "<t>Aye'kye che kawilju' toj Asirya,</t> <t>aju' ttanam Nimrod, tu'n k'uẍtx'e'nb'il, kb'ela kyi'ju' aj Asirya,</t> <t>ex qo' kletel kyu'n kye aj Asirya</t> <t>ju' matxi'toq che b'jo'ktz toju' qtanam ex matxi'toq kub' ktzyu'nju' qtx'otx'.</t>", "7": "<t>Aye'tzu'n che kjelten toju' ttanam Jakob'</t> <t>kxol txqan tnam</t> <t>ikyche okyela' kse'n ta'l muj ntzaj tq'o'n Qman Dyos, ex kse'n jb'al ntzaj tib'aj k'ul,</t> <t>ntzaj mya tu'n jun xjal.</t>", "8": "<t>Ex kxolju' txqan tnam</t> <t>ja che kjela' jte'tl te ttanam Jakob'</t> <t>che okyel kse'n jun b'alun kxol tojk'ul txkup,</t> <t>kse'n jun b'alun kxol jun tnej rit,</t> <t>nche b'aj ttzaqu'n ex majx nche kyajtb'yo'n,</t> <t>ex mixti'te jun nb'ent toq twitz.</t>", "9": "<t>Iktzu'n k'okyela' tzaqpaja Qman Dyos</t> <t>kyi'ju' tajq'oja, ex majx che kb'ajel tu'na.</t>", "10": "<pb/><t>Chi Qman Dyos kjalu:</t> <t>Toju' q'ij lu che kb'el nb'yo'nju'ye' tcheja</t> <t>ex che kb'el nxitunju'ye' tkarwaja te q'oj;</t>", "11": "<t>naq tik'lenxtlju' ninttanama kjelten wu'ne'</t> <t>ex majx che kb'el nxitune' ja kuwsa'nqe' tu'na;</t>", "12": "<t>Che najelju' ajk'a wu'ne'</t> <t>ex che mankulju' jyolkyi'j xjal wu'ne';</t>", "13": "<t>che kb'el nxitunju'ye' twitzileb'a exqe'ju' ab'j xjansa'nqe' tu'na,</t> <t>tu'ntzun lalun k'uluntla</t> <t>kwitzju' dyos ẍe kub' tb'incha'na.</t>", "14": "<t>Che jawitz nb'ultx'i'ne' tze xjansa'n tu'na</t> <t>ex majx che kb'el nxitu'ne' nimaqttanama.</t>", "15": "<t>K'okyel tu'me'l t-xel wu'ne' toju' ntx'u'jile'</t> <t>kye'ju' nimaqtnam min kyaj tu'n kniman weye'.</t>"}