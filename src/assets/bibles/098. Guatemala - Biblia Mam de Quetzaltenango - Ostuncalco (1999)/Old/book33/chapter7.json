{"1": "<pb/><t>¡Qab'anxwe' nwitz! Ikyqinju'ye' kse'n jun xjal nex sakwil tjawlenxi' awal,</t> <t>ex mixti'te ub'a nknet ex iw tu'n,</t> <t>aye'ju' lob'j tajb'il tu'n txi' tlo'n.</t>", "2": "<t>Mixti'qe'tl xjal twitz tx'otx'</t> <t>tnik'alkyi'j ex tz'aqlqe'wt twitz Qman Dyos;</t> <t>kykyaqilx naq nche ayon</t> <t>tu'n kb'inchante myab'a'n;</t> <t>kyib'xkyib' nkub' kq'o'n xpatxab' toj kb'e.</t>", "3": "<t>Majxpe'tzun kanli kywitz tu'n kyb'inchante myab'a'n;</t> <t>ilxi'xti'j nelkyqani'n nejenel tu'me'l t-xel</t> <t>exqetzunju' ajkawil nkub'kyi'j tu'n pwaq,</t> <t>aye'tzunju' nimaq kyoklen nkyb'incha'n aju' b'a'n toj kywitz</t> <t>ex nche okten chuksalkye xjal toj nintnam.</t>", "4": "<t>Nakuj jun ch'i'xju' xjal atixi'x b'a'n tu'n kxol;</t> <t>atzu'nju' tnik'alxi'xti'j, kse'n ch'i'x sarsa.</t> <t>Tzultzun tq'ijlalil tu'n kyok toj xjel,</t> <t>aju' q'ij tmaju' xq'uqil te qonik'an.</t> <t>Tzultzun xitb'iltzu' kxol.</t>", "5": "<t>Lalun txi' toksla'na tyolju' twnaqila</t> <t>ex lalun tz'okqe tk'u'ja ti'j jun tamiwa;</t> <t>expe' ka'yinxa tyola nxi' tma'na teju' t-xu'jila.</t>", "6": "<t>Nche b'jelkyik'o'ne' k'wal kyman,</t> <t>njaw kyi'nkyib'ju' txin kyi'j ktxu,</t> <t>njaw ti'ntib' lib'j ti'ju' lib'alte,</t> <t>ex kywitze'lx nche ok ajq'oj.</t>", "7": "<t>Ayintzunwe' chin ayole' ti'j Qman Dyos;</t> <t>k'okyel qe nk'u'je' ti'j Qman Dyos klol weye',</t> <t>qu'n chin ktzajel b'i'nwe' tu'n.</t>", "8": "<t>Lan jaw tzalaja nintnamju' ajq'oja wi'je', tu'n ẍin k'ulb'ane',</t> <t>b'a'nqa machin kub' tz'aqe', chin jawilwe'tlwe';</t> <t>b'a'nqa matz'ok qloljix wi'je',</t> <t>ate Qman Dyos kq'olte spik'un weye'.</t>", "9": "<t>Matxi' chin b'inchan ile' twitz Qman Dyos,</t> <t>qu'mtzun k'ik'exju' ttx'u'jil wu'ne';</t> <t>b'ankxpun b'aja' lu, a kq'malte se'nju' wile'</t> <t>ex ktb'incha' tnik'alilti'j weye'.</t> <t>Chin kxe'l tiq'i'ne' Qman Dyos toj spik'un,</t> <t>ex ktzajel tyek'u'n aj tkanb'ab'l weye'.</t>", "10": "<t>Ex k'okyel ka'yin tu'n wajq'oje,</t> <t>ex majx kb'el ch'ixwi tu'n tpaj.</t> <t>Intoq tzaj tma'n weye': ¿Jatzunta' Dyos Manb'aj tdyosa? chij,</t> <t>atzu'n ja'lo tzalajb'il weye' ajtok nka'yine'</t> <t>wab'la'n b'a'nxi'x kse'n xoq'l toj b'e.</t>", "11": "<pb/><t>Luju' q'ij tzul, Jerusalen</t> <t>tu'n kyjaw b'incha'n jumajtlju' ninttapiya</t> <t>ex che kxe'l lq'ech'i'ntlju' tnqacha.</t>", "12": "<t>Luju' q'ij tzul</t> <t>tu'n kyul xjal toja jaxjaku' che tzajela':</t> <t>tzajx Asirya ponx Ejipt,</t> <t>tzajx ttziju' nin a' Nilo ponx Euprates,</t> <t>tzajx ttzi jun ninnjab' pomnix ttzi juntl, ex tzaj tk'etz jun witz pomnix twi' juntl witz.</t>", "13": "<t>Kjeltenju' tx'otx' naq chq'ajlajtl</t> <t>tu'n kypaju' xjal najlqe' twitz,</t> <t>tu'n tpaju' kyil.</t>", "14": "<pb/><t>¡Xq'uqima ttanama, Nman Dyos,</t> <t>exqe'ju' trita etza'nqe' tu'na,</t> <t>ayeju' teqe' toj k'ul o'qekxkye,</t> <t>kyoju' tb'anil tx'otx'!</t> <t>Iq'inqexa kse'nxju' ojtxi',</t> <t>kyoju' k'ul te B'asan ex Kalaad.</t>", "15": "<t>Yek'unxa b'a'nq'ob'aj kye,</t> <t>kse'n toju' tq'ijlalil tej kyetztiq'i'na Ejipt.</t>", "16": "<t>¡Tu'n kyka'yinte junjuntl nimaqtnam,</t> <t>ex tz'elxwit kych'ixaw</t> <t>tu'npetzunj nim kyipumal toj kwitz!</t> <t>¡Che kyajxwit meyix ex t-ẍkyinix!</t>", "17": "<t>¡Che wanxwit quq kse'nqe' kan</t> <t>ex kse'nqe' txqantl txkup nche qititinje twitz tx'otx'!</t> <t>¡Che lu'lunxwit ajkyetz toj kyjul,</t> <t>ex tu'nwt kxob'il</t> <t>che pon tk'etza, Nman Dyos!</t>", "18": "<t>Mixti' juntl Dyos kse'n aya Nman Dyos,</t> <t>qu'n nkub' tnajsa'nta il</t> <t>ex nche' ik'tna'lju' myab'a'n</t> <t>nkb'incha'nju' ch'i'ntl ttanama xkyejten.</t> <t>Intzaj tyek'u'na tk'u'jlalila qeye'</t> <t>ex minti' ntenju' ttx'u'jila tejumajx.</t>", "19": "<t>Q'aq'antz jumajtl tk'u'ja qi'je'</t> <t>ex tzik'x tna'lju' qb'inchb'ene' myab'a'n tu'na.</t> <t>ex xonku'xa qile' tzmax t-xe ninnjab'.</t>", "20": "<t>¡Nman Dyos, japunxju' tyola exju' tk'u'jlalila</t> <t>tmaya ojtxi' kyeju' ojtxi' qyajilb'ene' Ab'raam ex Jakob'!</t>"}