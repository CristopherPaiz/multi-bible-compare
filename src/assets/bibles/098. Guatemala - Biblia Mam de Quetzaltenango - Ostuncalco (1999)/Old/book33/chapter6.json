{"1": "<pb/><t>Kyb'intzpe'ye' ja'lo ti' ntma'n Qman Dyos:</t> <t>¡We'ktza ex chik'b'anxa tila kwitzju' witz,</t> <t>ex tzajxwit b'i'n tq'ojq'ojel twi'ya kyu'nju' witz!</t>", "2": "<t>Kyb'intzpe'ye' aye'ye' witz,</t> <t>exqe'ye' tq'uqlil tx'otx':</t> <t>k'okyel tq'o'n Qman Dyos ttanam toj xjel,</t> <t>ktzyetel jun q'oj tu'n ti'j Israel.</t>", "3": "<pb/><t>Lu ntma'n Qman Dyos kjalu:</t> <t>Ktzaq'wentze' ntanam,</t> <t>¿titi' oje nb'inchaye' kyeye' mujqa titi' myab'a'n xnb'inchaye' kyeye'?</t>", "4": "<t>Ayine' netz iq'inteya toj Ejipt, wu'ne' kletiya toj yajb'il;</t> <t>e'tzaj nchq'o'ne' Moyses, Aaron ex Mariy,</t> <t>tu'n kykub'nej kwitze'.</t>", "5": "<t>Ntanam, na'ntzpe'ju'ya t-xim B'alak, nimaqkawil toj Moab',</t> <t>exju' tzaq'web'l xitq'o'n B'alaam te, tk'wal B'eor.</t> <t>Na'ntza tej kyik'e' Sitim tu'n kpone' Kilkal,</t> <t>ex tz'elx tnik'a ti'ju' tkanb'ab'l Qman Dyos.</t>", "6": "<t>¿Titi' kxe'l wiq'i'ne' ajnxi'ye'</t> <t>k'ulul twitz Qman Dyos te toj kya'j?</t> <t>¿Ma kchin pomile' twitz kyuk'i'l tal tman wakx te jun ab'q'iqe',</t> <t>tu'n kykub' q'et te chojb'il k'ok'sb'il?</t>", "7": "<t>¿Ma ktzalajel Qman Dyos qama kub' nq'o'ne' kab'k'al lajnaq (1,000) rit twitz</t> <t>mujqa junmutx' jo'k'al (10,000) t-xiklil aseyt?</t> <t>¿Mujqa tu'n txi' nq'o'ne' tnejel nk'wale'</t> <t>tu'n tchjetju' nb'inchb'ene' myab'a'n exju' wile'?</t>", "8": "<t>Matxi'na' tzaj tma'nte' Qman Dyos teya, xjal,</t> <t>titi'ju' b'a'n</t> <t>ex titi'ju' tajb'il Qman Dyos teya:</t> <t>tu'n tb'inchanteya tnik'alilti'j, tu'n toka tnik'alti'j ex b'a'n</t> <t>ex tu'n tnimana te Qman Dyos tu'n tkyaqil tanmiya.</t>", "9": "<pb/><t>Ntxokonte Qman Dyos teju' nintnam,</t> <t>ex ati qnab'l tuk'i'l qama txi' qb'i'n;</t> <t>Kyb'intzpe'ye' tnam ex q'ol nab'l toju' nintnam:</t>", "10": "<t>Nim q'inumal myab'a'n kanb'ab'ente ati tjaju' xjal b'inchal myab'a'n,</t> <t>exqe'ju' malb'il mya tz'aqlqe' nche elwik'o'ne'.</t>", "11": "<t>¿Se'n taq'wi kb'el nnajsa'ne' tilju'</t> <t>najb'en malb'il txalchi ex mya tz'aqlqe' tu'n?</t>", "12": "<t>Kykyaqilju' q'inun toju' nintnam lu yajulqe';</t> <t>kykyaqilju' xjal najlqe' toj chalyolqe' ex sb'ulqe'.</t>", "13": "<t>Qu'mtzun kb'el ntz'e'ysa'ne' twitza;</t> <t>kb'el yajtiya wu'ne' tu'n tpaju' tila.</t>", "14": "<t>Layx qe tk'u'ja maskye mawana,</t> <t>kukx kwe'yajtelju'ya;</t> <t>qama txi' tk'u'n twaya, kb'el b'o'lj,</t> <t>maskyepe' mak'u'yit ch'i'n tu'na, kb'ajelte' tu'n q'oj.</t>", "15": "<t>K'awala, ex lay jaw twitz tawala;</t> <t>kb'el tchena aseytun, ex lay tnik'b'eya aseyt;</t> <t>k'elil tyitz'o'na ta'l ub'a, ex lay txi' tk'wa'na ta'l.</t>", "16": "<t>Qu'n matxi' lpeya ti'ju' tchaq'b'il Omri exju' toj tja Akab'</t> <t>ex matxi' tb'incha'na nkb'incha'n,</t> <t>matz'ela junx kyuk'i'l kse'nxju' nkb'incha'n.</t> <t>Qu'mtzun k'okyela wu'ne' exqe'ju' najlqe' toja majx taq'wixi'x ex ch'ixb'ajilx,</t> <t>extzunju' tch'ixawju' ntaname' kb'eltz'aq tib'aja.</t>"}