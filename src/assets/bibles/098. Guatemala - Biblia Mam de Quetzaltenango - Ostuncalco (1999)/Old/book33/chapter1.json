{"1": "<pb/>A tqanil ja'lu tzaj tq'o'n Qman Dyos te Mikey te tnam Moreset, exju' xitma'n te toj naku'j witzik' ti'ju' tnam Samarya ex Jerusalen, toju' tq'ijlalil tej intoq che kawinju' nimaqkawil Jotam, Akas ex Esekyiy toj tnam Juda.", "2": "<pb/><t>Kyb'inku'ye' lu kykyaqile' tnam;</t> <t>aye'ye' najlqe'ye' toju' tx'otx' lu, kb'inku'ye' b'a'nxi'x:</t> <t>Aku' Qman Dyos k'okel te tziyal,</t> <t>tzmaxtzu' toju' tja xjan kyi'je'.</t>", "3": "<t>K'eletzte Qman Dyos janajla'</t> <t>ex kb'etel kwi'ju' witz ajtul.</t>", "4": "<t>Kche kb'el niwju' witz tjaq' tqan</t> <t>naku'j ser nkub' niwj tu'n q'aq',</t> <t>aye'tzu'n b'ya' kche kb'el aq'puj toj kab'e'</t> <t>kse'n nxi' xaqix tu'n jun tnimal a'.</t>", "5": "<t>Tkyaqil ja'lu naq tu'n tpi'salu' ttanam Jakob',</t> <t>tu'n tpaju' il toj kawb'il te Israel.</t> <t>¿Jatzunta'ju' tpi'sal Jakob'?</t> <t>¡Toju' tnam Samarya!</t> <t>¿Ex jatzun ta'qe'ju' ja xjan kye txqantl dyos te Juda?</t> <t>¡Qa myatzu' toj Jerusalen!</t>", "6": "<pb/><t>Qu'mtzun ntma'n Qman Dyos kjalu:</t> <t>Naq tik'lentlte' nintnam Samarya kjelten wu'ne',</t> <t>jun tnej tx'otx' tu'n tawet tqan ub'a.</t> <t>Che kb'je'lix nxone' tab'jelju' nintnam toj b'ya'</t> <t>ex che kjel q'ancha'lixju' tq'uqlil wu'ne'.</t>", "7": "<t>Kykyaqilju' witzleb' ate' toj majx che kjel b'uchj,</t> <t>ex kykyaqilju' ẍwank xjansa'nqe' kyu'n che b'ajel patj tu'n q'aq'.</t> <t>Qu'n ekub'incha'n tu'n kypwaq qya ajpajil,</t> <t>kjawil b'ent jumajtl tex kypwaq qya ajpajil wu'ne'.</t>", "8": "<t>Qu'mtzun chin oq'ile' tu'n b'is nimxi'x;</t> <t>qu'mtzun chin b'etele' mixti' nxajab'e' ex ẍb'iqlqine',</t> <t>chin xo'jile' kse'n jun xo'j</t> <t>ex chin ẍch'ile' kse'n jun pich' ab'estrus.</t>", "9": "<t>Qu'n mixti'tlte q'a'nb'il teju' tk'ixb'len Samarya:</t> <t>matxi' ponju' k'ixk'oj toj tnam Juda</t> <t>ex matxi' pon tzmaxtzu' toj Jerusalen,</t> <t>toju' nintnam ja najla'ju' ntaname'.</t>", "10": "<t>Lalun txi' kyma'ne' lu kyeju' xjal najlqe' toj tnam Kat;</t> <t>lalun che oq'e'.</t> <t>Kytolimkyib'e' tu'n taq'len k'ixk'oj</t> <t>toj quq te B'et-le-apra.</t>", "11": "<t>¡Kukxi'ye' toj juntl tnam aye'ye' najlqe'ye' toj Sapir,</t> <t>ẍb'iqlqe'ye' ex elni kych'ixawe'!</t> <t>¡Lay che etzju' xjal najlqe' toj Sanan!</t> <t>¡Ati oq'el toj B'et-esel,</t> <t>ex lay b'ent kyoninjtze' kyu'n!</t>", "12": "<t>Aye'ju' xjal najlqe' toj tnam Marot nkyxb'aq'la'nkyib' tu'n k'ixk'oj</t> <t>naqxi'xwit tu'n telju' k'ixk'oj kyi'j,</t> <t>qu'n ate Qman Dyos xb'inchante tu'n tpon kanun</t> <t>taq'wixil ttzi nintnam Jerusalen.</t>", "13": "<t>Aye'ye' najlqe'ye' toj tnam Lakis,</t> <t>mache okye' pi's kse'n Israel,</t> <t>tu'n kpaje' xb'incha'na' il Syon,</t> <t>che kyk'lonkye' chej kyi'j kykarwaje'.</t>", "14": "<t>Kypa'mil kyib'e' tejumajx ti'ju' tnam Moreset-kat.</t> <t>k'okyilte' nintnam Aksib'</t> <t>te trakpuje'n kyeju' nimaqkawil te Israel.</t>", "15": "<pb/><t>Chi Qman Dyos:</t> <t>Kyi'je' najlqe'ye' toj tnam Maresa,</t> <t>ktzajel nchq'o'ne' jun xjal tu'n tkub'kyi'je' tu'n,</t> <t>atzunju' sk'o'n b'a'nxi'x toj Israel</t> <t>kxe'l ewal kyoju' jul te Adulam.</t>", "16": "<t>Atzunta nintnam Syon,</t> <t>sk'o'jimilju'ya twi'ya techlalju' k'ixk'oj,</t> <t>tu'n kpaju' tk'wala inxi'x che tk'u'jla'na.</t> <t>B'ajsamilju'ya twi'ya tu'n tkyejtena sk'o'j kse'n ti'j twi' jun k'utz,</t> <t>qu'n che kxe'lq'i'nju' tk'wala toj juntl tx'otx'.</t>"}