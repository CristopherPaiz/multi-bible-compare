{"1": "<pb/><t>Kjeltenju' witz ja tkub'a' tja Qman Dyos tejumajx</t> <t>toju' tq'ijlalil tzul tjax chix.</t> <t>A witzju' niminxi'x twe' ktenb'el;</t> <t>niminxi'x k'okyela' kyekwitzju' txqantl witz.</t> <t>Kykyaqilju' nimaqtnam kche ul twitz;</t>", "2": "<t>tnam xjal kche pomel ex kma':</t> <t>Kuktzaje' qo'qe' jax twi' witz te Qman Dyos,</t> <t>toju' tja Dyos janajb'ena' Jakob',</t> <t>tu'n ttzaj tyek'u'nju' tb'eyil qe,</t> <t>tu'ntzun qb'et tojku'xi'xju' tb'e.</t> <t>Qu'n toju' tnam Syon k'eletza'ju' xnaq'tzb'il tu'n Qman Dyos,</t> <t>toj Jerusalen tzula'ju' tyol.</t>", "3": "<t>Kkawilte' Qman Dyos kyib'aju' nimaqtnam,</t> <t>ex kb'el tnk'u'nju' q'oj kxolju' tnam nim txqan kb'aj,</t> <t>expe' kyeju' najchaq ta'qe'.</t> <t>Che okyelju' kyk'uẍtx'e'nb'il te ktz'utz' kyu'n,</t> <t>aye'tzunju' kych'ut te semu'l.</t> <t>Mix-a'lo' jun tnam okwit kjawil tiq'i'ntl tq'aq' ti'j juntl tnam,</t> <t>mujqa okwit tk'ma' xnaq'tzb'il tu'n tq'ojin.</t>", "4": "<t>Che anq'iltzuntz kykyaqil mixti'tlte' xob'il kyi'j,</t> <t>ex b'a'n tu'n tojlan junjun</t> <t>tjaq' t-xlekumalju' tqan tlob'aj ub'a ex iw.</t> <t>¡Tyolku' Qman Dyos nimtipumal!</t>", "5": "<t>Nche nimankye' txqantl tnam kyexju' kydyos,</t> <t>ayo'tzunqe qo' nimal te Qman Dyos Qdyos kukxju'.</t>", "6": "<t>Chi Qman kjalu:</t> <t>Che kb'ajel nb'u'yi'nju'ye' nrite' toju' tq'ijlalil lu,</t> <t>aye'ju' ojetoq kub' ntz'e'ysa'ne' kwitz;</t> <t>aye'ju' kox, siktniqe' exqe'ju' b'ajxni slamj.</t> <t>Kyuk'i'lkye, aye' ẍeb'aj kyejten,</t> <t>kche okyel wu'ne' te jun nintnam ex kuw b'a'nxi'x.</t> <t>Ayintzune' Dyos Manb'aj chin kawile' tib'aju' ntaname'</t> <t>tzmaxtzu' twi' witz Syon, ja'lo ex tejumajx.</t>", "7": "", "8": "<t>Atzunta Jerusalen, tka'yb'il ex tkuwal Syon,</t> <t>toja kb'ela' jumajtlju' kawb'il,</t> <t>kse'nxju' toklena nejtl tib'aj tkyaqil Israel.</t>", "9": "<pb/><t>Atzu'n ja'lo, ¿tiqu'n inxi'x ẍch'ina</t> <t>kse'n jun qya ati tch'on wnaq ti'j?</t> <t>¿Ma tu'n tpaju' mixti' nimaqkawil kxole'?</t> <t>¿Mujqa tu'n tpaju' matxi' che kyimju' q'ol knab'le'?</t>", "10": "<t>K'oyimtib'a ex ẍch'ina, nintnam twi' Syon,</t> <t>kse'n jun qya ati tch'on wnaq ti'j,</t> <t>qu'n kche elixju' xjal najlqe' toja</t> <t>tu'n knajan toj kojb'il,</t> <t>expe' kche pomel tzmaxtzu' B'ab'ilon.</t> <t>Atzuntzu' ktkla'ya' Qman Dyos ttanam;</t> <t>oktkla' kyeju' tajq'oj.</t>", "11": "<pb/><t>Ja'lo matxi' jaw kb'u'yi'nkyib'</t> <t>txqan nimaqtnam ti'ja,</t> <t>ex nkma'n: ¡Okxi'xpe'tzun qo' tzalajel</t> <t>aj qka'yinte Jerusalen mixti'tl toklen!</t>", "12": "<t>Aye'kye' tnam lu mixti' b'i'n kyu'n</t> <t>titi' t-xim Qman Dyos exju' nk'u'ntl tu'n;</t> <t>min b'i'n kyu'n qa che kb'ajel tb'u'yi'n Qman Dyos</t> <t>kse'n triy manoji'n toj er.</t>", "13": "<pb/><t>¡We'ktza ex triyina, nintnam twi' Syon!</t> <t>Qu'n chi Qman kjalu:</t> <t>Kxe'l nq'o'ne' tipumala kse'n tipumal jun tman wakx</t> <t>k'uxb'ilqe' tuk'a, atzun q'ank'uxb'ilqe' t-xky'aq,</t> <t>tu'ntzun kykub' t-xitu'n txqan tnama.</t> <t>K'elel tiq'i'nju'ya kq'inumal myab'a'n kanb'ante</t> <t>ex che ktzajel tiq'i'na weye',</t> <t>weye', tajaw tkyaqil twitz tx'otx'.</t>"}