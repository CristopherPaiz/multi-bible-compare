{"1": "<pb/><t>¡Kutanjtz kyi'je' Israel tuk'i'l Qman Dyos,</t> <t>mache kub' tz'aqe' tu'n tpaj kyile'!</t>", "2": "<t>Kutanjtz kyi'je' tuk'i'l Qman Dyos.</t> <t>Ex kymanxe' lu toj kyna'j Dyose':</t> <t>Najsanku'ya tkyaqil qile'</t> <t>ex k'moma ninb'il nxiqq'o'ne' teya tu'n tkyaqil tk'uja.</t>", "3": "<t>Lay qo kletqe' tu'n Asirya</t> <t>expe' lay b'ent qojqe' ti'j chej.</t> <t>Lay che okqq'o'ntlqe' qb'inchb'aj tu'n qq'ob'e' te Qdyose',</t> <t>qu'n o'kx tuk'i'la Nman Dyos,</t> <t>nkneta' q'uqb'ab'l tk'u'j meb'a, chechiku'ye'.</t>", "4": "<t>Chi Qman Dyos:</t> <t>Kche nq'ana'ye' toj kypi'sile';</t> <t>Kche nk'u'jla'ye' maskye myab'a'n qe'ye' weye',</t> <t>qu'n matxi' tz'el ntx'u'jile' kyi'j.</t>", "5": "<t>Chin okyele' kyeye' Israel kse'n ẍmu's,</t> <t>atzunkye' kche b'echile', kse'nqe' b'ech liryo.</t> <t>kche okyelu' kylok'e' kuw</t> <t>kse'n witz Lib'ano;</t>", "6": "<t>okxi'x che ch'iyel tq'ob'</t> <t>tb'anilqexi'x kse'n tq'ob' tze olib'</t> <t>ex iky tk'ok'jal kse'n k'ute toj Lib'ano.</t>", "7": "<t>Che najaltle' tjaq' kolb'ilkyeye' wu'ne';</t> <t>kche ch'iyeltzuntze' kse'n triy,</t> <t>kche b'echale' kse'n tqan lob'j ub'a</t> <t>ex che okyele' b'a'n kyolinjtze' kse'n b'in toj Lib'ano.</t>", "8": "<t>Kkyma'tzuntze' Eprayin kjalu: ¿Mixti'tlqe' tajb'en witzleb' qe?</t> <t>¡Ayinwe' chin ka'yilte ex chin xq'uqilteju' ntaname'!</t> <t>Ikyqinwe' kse'n junwi' tzaj kukx ttenju' cha'x,</t> <t>ex atzuntzu' che witzalaju' ntaname' wu'ne'.</t>", "9": "<t>Aye' ati kynab'l ex k'atzqe'</t> <t>tu'n telkynik' ti'ju' yol lu:</t> <t>Tzinun qe'kye' tb'e Qman Dyos,</t> <t>ex aye' tnik'alkyi'j nche b'et toj;</t> <t>aye'tzunkye' b'inchal il nche' jaw tz'aq toj.</t>"}