{"1": "<pb/><t>Q'ajtzanxa chun,</t> <t>kse'n jun xq'uqil nxq'uqin</t> <t>tib'aju' ntaname' ayine' Dyos.</t> <t>Qu'n min xjapunju' yol kyejni b'entti'j kyu'n</t> <t>matxi' tz'el kypa'n kyib' ti'ju' nxnaq'tzb'ile'.</t>", "2": "<t>Che ultzuntz k'ulul weye', nche' ẍch'in kjalu:</t> <t>¡Matxi' tz'el qnik'e' teya Tdyos Israel!</t>", "3": "<t>Extzun min kyajb'il tu'n kyb'inchante b'a'n,</t> <t>qu'mtzun kche jyonjtzel kyu'n kyajq'oj.</t>", "4": "<pb/><t>Matxi' che b'jo'k kyq'o'n kynimaqkawil ex mixti'xte saj kyma'n weye',</t> <t>matxi' che b'jo'k kyq'o'n kynejel ex min b'i'n wu'ne'.</t> <t>Matz'ajb'en saqpwaq ex q'anpwaq kyu'n</t> <t>tej xkub' kyb'incha'n kywitzleb',</t> <t>ex xkub' kyxitu'nkyib'.</t>", "5": "<t>¡Majx ntik'o'n nk'u'ju'ye' wakx nche k'ulune' te, aj Samarya!</t> <t>Matxi' tzaj txqan ntx'u'jile' ti'j.</t> <t>¿Jtojtzun kyẍtilsa kyib'e' aj Israel?</t>", "6": "<t>¡Mya Dyoste' tal wakx ati Samarya!</t> <t>Naqna' jun xjalte' b'inchante</t> <t>ex majx kb'el npẍu'ne'.</t>", "7": "<t>Ktz'e'ysetel kywitze'</t> <t>qa min nchinx kyb'i'ne':</t> <t>mixti'x twitz kyawale' kjawil</t> <t>ex mixti'x twitz kytriy k'elel;</t> <t>qatzun ma'x tz'el ch'i'n kyu'ne';</t> <t>naqxte kywa najchaq xjal k'okyela'.</t>", "8": "<t>¡Kyjel xitju' Israel!</t> <t>Kyjel kse'n ttx'anqa'n k'wil mixti'tl tajb'en.</t>", "9": "<t>Tu'n tpaj exi' qanil onb'il Asirya</t> <t>kse'n jun b'etlaj tx'yan</t> <t>¡Xitq'o'n Eprayin oyaj naqx tu'n ttzaj o'ni'n!</t>", "10": "<t>B'a'ntzun qa matxikyq'o'n oyaj kyxol nimaqtnam,</t> <t>Che kxe'l nsputi'ne' kyoj txqantl nimaqtnam,</t> <t>Ex kpomil jun tq'ijlalil</t> <t>lay che tentl nimaqkawil ex nejenel kye.</t>", "11": "<pb/><t>Qu'n nim txqan q'olb'eb'l matxi' b'jaw kyb'incha'ne' Eprayin;</t> <t>naqx tu'n kyb'inchan ile' nche ajb'ena'.</t>", "12": "<t>Nim xnaq'tzb'il matxi' b'ajx ntz'ib'a'ne' kyeye',</t> <t>aye'tzunkye' mache b'je'l kyik'o'ne'.</t>", "13": "<t>Inxi'x kub' kyq'o'ne' chojb'il,</t> <t>ex nxi' kych'yo'ne' kychib'jilu' chojb'il;</t> <t>ayintzunwe' min nchin tzalaje' kyuk'i'le', ayine' Dyos Manb'aj:</t> <t>na'nwe' kyile' wu'n,</t> <t>kb'el ntz'e'ysa'n kywitze' tu'n tpaju' kyile',</t> <t>k'anjetl kyi'je' Ejipt.</t>", "14": "<t>Aj Israel, nche jaw kyb'incha'ne' tja nimaqkawb'il,</t> <t>ayintzune' matxi' tzik'nna'le' kyu'ne', ayine' ch'isalkyeye'.</t> <t>Ikxte Juda nche jawtb'incha'n nimaqtnam kuwsa'nqe',</t> <t>oktzun che b'ajel npati'nwe' toj q'aq'</t> <t>majx che b'ajelju' tja nimaqkawb'il.</t>"}