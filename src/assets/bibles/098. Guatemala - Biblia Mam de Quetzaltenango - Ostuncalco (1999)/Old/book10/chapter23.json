{"1": "<pb/><t>Aye' mankb'il tyol Dab'i ja'lu: <pb/>Aju' Dab'i tk'wal Jese</t> <t>ju' ichan jaw nima'n tu'n Dyos</t> <t>ju' nimaqkawil sk'o'n tu'n Qman Dyos ja k'uluna' Jakob',</t> <t>tb'anilxi'xtoq b'itzan b'itz toj Israel,</t> <t>tchik'b'a kjalu:</t>", "2": "<pb/><t>Nyolin t-xew Qman Dyos toj ntziye',</t> <t>atiju' tyol toj ntziye'.</t>", "3": "<t>Oje yolinte Qman Dyos janche k'uluna' aj Israel;</t> <t>oje tzaj tma'n Xq'uqilkye aj Israel weye':</t> <t>Alkyete makawin kyxol xjal tuk'i'l tnik'alilti'j,</t> <t>ex toj tchiylal Qman Dyos,</t>", "4": "<t>K'okyel kse'n ajttzaj t-xe kya'j,</t> <t>kse'n q'ij in k'enti te prim qa ẍtilun twitz kya'j,</t> <t>in ch'iyju' itzaj tu'n tkub'lenxi' jb'al.</t>", "5": "<t>Qu'mtzun majx atiju' nyajajile' twitz Qman Dyos,</t> <t>qu'n kyej b'entti'j jun tyol tejumajx wuk'i'le',</t> <t>majx kyej nk'etti'j ex axxi'x.</t> <t>Intzaj tq'o'n tkyaqil kanb'ab'l weye'</t> <t>ex intb'incha'n tu'n kyjapun tkyaqilju' wajb'ile'.</t>", "6": "<t>Aye'tzunkye' b'inchal myab'a'n</t> <t>kykyaqil che okyel kse'n ch'i'x inex xoyit,</t> <t>ex mix-a'lo' injaw tzyunkye.</t>", "7": "<t>Tu'n jun k'uxb'il mujqa jun ch'ut in che'xa' ptxo'n,</t> <t>tu'n kyokxq'et toj q'aq'</t> <t>tu'ntzun kyb'aj patj kykyaqilx, chi Dab'i.</t>", "8": "<pb/>Aye' b'a'nxi'x che q'ojin ja'lu kyxolju' t-xjal Dab'i: A Is-b'oset, ju' akmonit, nejenel kyeju' oxe' kuwqexi'x, e'kub' tb'yo'n kab'k'al (800) ichan tu'nju' tch'ut toj jun q'oj.", "9": "Ti'jxi'tzun atl Eleasar tk'wal Dodo, aj Aoyit, kyxolju' oxe' kuwqe'xi'x. Ten tuk'i'l Dab'i toj Pas-damim, tej kyb'uyinte kyib' pilistey atzu' tu'n kyq'ojin, aye'tzuntlkye aj Israel eb'jik' b'et.", "10": "Atzunte Eleasar kub' twab'a'ntib' b'a'nxi'x ex okten b'yolkye pilistey tzmaxi'j kykub' siktiju' tq'ob' ex mixti' el ttzaqpi'nju' tk'uẍtx'e'nb'il. Jun nin kanb'ab'l tb'incha Qman Dyos toju' q'ij lu. Exi'tzun lpe xjaltz te q'oj ti'j Eleasar tu'n tkub' kyetza'nju' b'je'l kye ajq'oj.", "11": "<pb/>Ti'jxi'tzuntl Eleasar atl Sama, tk'wal Awe, ju' ararit. Tej kyb'uyinte kyib' pilistey toj Ley, jata' jun kojb'il awa'n karb'ans toj, e'kub' oqu' aj Israel te q'oj kywitzu' pilistey.", "12": "Atzunte Sama kub' twab'a'ntib' toju' kojb'il ex e'tkol, ekub'ju' pilistey tu'n. Iktzu'n kanb'ana' Qman Dyos.", "13": "<pb/>Oxe'tzun kyxolju' junaq lajoj (30) xjal te q'oj min nche xob', exi' tk'etz Dab'i toju' jyom toj Adulam, toj tq'ij b'uyit twitz awal. Aye'tzu'n xjal pilistey te q'oj atoqtzu' ta' kyxmuj toju' b'ya' Repaym.", "14": "Atoqtzu' ta' Dab'i toju' ja kuwsa'n, tej tkub' kyq'o'n jun tnej pilistey kyxmuj toj B'elen.", "15": "Atzunte Dab'i tma: ¡Naqwit ati jun tzaj q'inte nk'wa'ye' ti'ju' a' toju' xoch ttzi B'elen!, chij.", "16": "<pb/>Aye'tzu'n oxe' xjal te q'oj min nche xob' eb'jo'kx kyxolju' xjal pilistey te q'oj, ex jatzkyiq'i'n a' toju' xoch ttzi B'elen, xikyiq'i'ntzuntz te Dab'i. Atzunte Dab'i el tqo'n te chojb'il twitz Qman Dyos ex mixti' xitk'wa'n,", "17": "tmatzuntz: ¡Awt Qman Dyos klonweye' tu'n lalun txi' nk'wa'ne'! ¡Qu'n naku'j kychk'elku' ichan ja'lu ju' ẍe'x q'elte, qu'n jaku'toq che kub' b'yo'n tej ẍe tx'anj q'elte! chij. Mixti'x xitk'wa'n. Aye' oxe' ichan min nche xob' ex kuwqe' eb'inchanteju' lu.", "18": "<pb/><t>Atoq Ab'isay, titz'in mo ttzik Joab', tk'wal Sarb'ya, nejenel kye junaq lajoj (30) ichan min nche xob'. Junmaj oktzaqpaj q'ojil kyi'j o'lajnaq (300) ichan tuk'i'lju' tch'ut, ex e'kub' tb'yo'n. Iktzu'n jawa' nima'na' kyxolju' junaq lajoj (30),</t>", "19": "<t>ok nim toklen kywitzju' txqantl, qu'n okq'o'n te nejenel kye. Mixti' pon kse'nqe' oxe' tnejel.</t>", "20": "<t>Atzunte B'enayiy, tk'wal Joyada, tzajni toju' tnam Kab'seel, mixtoqti' nxob' qu'n tb'incha txqan ti'xti'. A kub' b'yo'nkye kab'e' tk'wal Aryel aj Moab', ex jun q'ij intoq kub' che'w, ku'x toj jun jul ex kub' tb'yo'n jun b'alun.</t>", "21": "<t>Ex kub' tb'yo'n jun aj Ejipt ttxlak'e iq'i'n jun tch'ut: ok tzaqpaj B'enayiy b'yolte tuk'i'l jun tze, el txk'a'yi'nju' tch'ut toj tq'ob' ex kub' tb'yo'n tu'nxju' tch'ut.</t>", "22": "<t>Tu'ntzunju' lu, jaw nima'n B'enayiy, tk'wal Joyada, kyxolju' junaq lajoj (30) ichan min nche xob';</t>", "23": "<t>ex ok nim toklen kywitzju' txqantl, ex mixti' pon kse'nqe' oxe' tnejel. Ex oktq'o'n Dab'i te nejenel kyeju' xq'uqilte.</t>", "24": "<pb/>Aye'tzun junaq lajoj (30) xjalju' min nche xob' lu: A Asael, titz'in Joab'; ex Elanan, tk'wal Dodo aj B'elen;", "25": "ex Sama, aj Arod; ex Elika, aj Arodx;", "26": "ex Eles, ju' paltita; ex Ira, tk'wal Ikyes aj Tekoa;", "27": "ex Ab'yeser, aj Anatot; ex Sib'ekay, aj Usa;", "28": "ex Salmon, aj Aoyit; ex Maaray, aj Netopa;", "29": "ex Eled, tk'wal B'aana, aj Netopax; ex Itay, tk'wal Rib'ay, aj Wib'ea, ju' ati toj kytx'otx' tyajajil B'enjamin;", "30": "ex B'enayiy, aj Piraton; ex Iday, najli ttzi a' Kaas;", "31": "ex Ab'i-alb'on, ju' arb'atit; ex Asmab'et, aj B'awrim;", "32": "ex Elyab'a, ju' saalb'onita; exqe'ju' tk'wal Jasen; ex Jonatan;", "33": "ex Sama, ju' ararit; ex Ayam, tk'wal Sarar, ararit-x;", "34": "ex Elipelet, tk'wal Aasb'ay, tk'walju' aj Maaka; ex Elyam, tk'wal Aytopel, aj Wilo;", "35": "ex Esray, aj Karmel; ex Paaray, ju' arb'it;", "36": "ex Iwal tk'wal Natan, aj Sob'a; ex B'ani, aj Kad;", "37": "ex Selek, aj Amon; aj Naaray, aj B'eerot, onilte Joab', tk'wal Sarb'ya;", "38": "ex Ira, aj Jatir; ex Wareb', aj Jatirx;", "39": "ex Uriy, itit. Junaq wuqlajoj (37) tu'n kykyaqil."}