{"1": "<pb/>Tetzunj tb'inte Is-b'oset, tk'wal Sawul qa matxi'toq kyim Ab'ner toj Eb'ron, majx kub'numj, ex kykyaqil aj Israel oktchi kyi'j.", "2": "Ate'toqtzun kab'e' ichan kyitz'inkyib' intoq che ajb'en te Is-b'oset nejenelqe'toq kye jun tnej eleq'. B'aana tb'i jun, atzu'n juntl Rekab'. Tk'wal Rimonqe' aj B'eerot, tyajajil B'enjamin, qu'n aju' tnam B'eerot intoq okq'o'n te tyajajil B'enjamin,", "3": "expe' ikxtej kyxi' oqju' aj B'eerot toj Witaym, ja najlqe' kse'n jun ajb'etun.", "4": "<pb/>Atzunte Jonatan, tk'wal Sawul, atitoq jun tk'wal Mepi-b'oset tb'i. Tetoqtzun jwe' ab'q'i Mepi-b'oset tej tpon tqanil qa matxi'toq b'aj Sawul ex Jonatan toj Jesreel; atzunju' qya ka'yilte ik'tiq'i'n ex xi' oq tuk'i'l, tu'ntzunju' ojqeltoq tel, eltz'aqju' k'wal tu'n ex majx kyej tzkajix tqan.", "5": "<pb/>Atzunte Rekab' ex B'aana, tk'wal Rimon aj B'eerot, exi' tja Is-b'oset, ex e'pon tojku'xi'xju' kmuj kuw tq'ob' q'ij, intoq ojlan Is-b'oset, ex majx tzaj twatl.", "6": "Atzunju' qya xq'uqil ttzija intoq xq'iq'in triy, o'kx tik' wtan, qu'mtzun mix-a'lo' lonkye Rekab' ex B'aana ju' titz'in tej kyokx.", "7": "Tej kyokx toju' ja, kuẍlitoq Is-b'oset tib'aj tkuẍb'il; axtzuntzu' kub'a' kyb'yo'na' ex el kyk'uẍpi'n twi', xikyiq'i'ntzuntz ex eb'et b'aj qonik'an toj tb'eyil Arab'a", "8": "tu'n tpon kyiq'i'n te Dab'i toj Eb'ron. Xikyma'ntzuntz teju' nimaqkawil: <pb/>—Luju' twi' Is-b'oset tk'wal Sawul lu, nimaqkawil, aju' tajq'oja ex tajb'il tu'n tb'aja tu'n. Makub' q'o'n toj tq'ob'a ja'lo tu'n Qman Dyos tu'n tok tu'me'l t-xel tu'na te Sawul ex kyeju' tyajajil, chechij.", "9": "<pb/>Atzunte Dab'i xittzaq'we'n kye: <pb/>—Lu Qman Dyos in ka'yin, aju' matxi' chin tkolxi'ye' toj yajb'il,", "10": "tetzunj tul jun xjal q'malte weye' qa matxi'toq kyim Sawul, toj tnab'l qa b'a'nju' tqanil tzaj tma'n, wichaqa tu'nxju' tqanil lu kub' njpu'ne' ex kub' nb'yo'ne' toj Siklaj.", "11": "¡Ikxtzunkye' kb'ajel kyi'j ja'lo, b'inchal myab'a'n, tu'nju' makub' kyb'yo'ne' jun xjal mixti' til, tej intoq ojlan, extzun tojku' tja! Qu'mtzun, ¡kkychja'ye' tkamik! ¡Che b'el nnajsa'ne' twitzju' tx'otx' lu!, chij kye.", "12": "Tchaq'tzun Dab'itz kyeju' nejenel kye t-xjal, tu'n kykub' kyb'yo'n; b'je'l kytx'e'mu'n kq'ob' ex kyqan, ex eb'jaw kyyob'i'n tk'etzu' tkb'el a' toj Eb'ron. Yajxi'tzuntl xikyiq'i'n twi' Is-b'oset ex ku'x kymqu'n toj Eb'ron, toj tmuqb'il Ab'ner."}