{"1": "<pb/>Jun q'ij xjelun Dab'i: ¿Ma ati jun kyxol tyajajil Sawul kyejni anq'in, tu'n wonine' ti'j te nab'ab'lte Jonatan?, chij.", "2": "<pb/>Atitoqtzun jun majin toj tja Sawul, Sib'a tb'i, xi' txokb'aj tu'n tpon tk'etz Dab'i. Tetzunj tpon, xitqani'n nimaqkawil te: <pb/>—¿Ma aya Sib'a?, chij. <pb/>Atzunte xittzaq'we'n: <pb/>—Ayin na'tzune', ajb'el teya, chij.", "3": "<pb/>Xi'tzun tqani'n nimaqkawil te: <pb/>—¿Ma atix jun kyxol tyajajil Sawul xkyej anq'in tu'n nb'inchanteye' b'a'n te toj tb'i Qman Dyos?, chij. <pb/>Atzunte' Sib'a xittzaq'we'n: <pb/>—Atix jun tk'wal Jonatan, tzkajqe' kab'e' tqan, chij.", "4": "<pb/>—¿Jatzun ta'ya'?, chi nimaqkawil. <pb/>—Xi' ta'ya' tja Makyir tk'wal Amyel, toj Lodeb'ar, chi Sib'a xittzaq'we'n.", "5": "<pb/>Tchaq'tzun nimaqkawiltz tu'n txi' iq'b'aj jatoq ta';", "6": "tetzunj tpon Mepi-b'oset, tk'wal Jonatan ex tchman Sawul, twitz Dab'i, kub' tzipe te ninb'il. <pb/>—¡Mepi-b'oset! chi Dab'i xitma'n te: <pb/>Atzunte xittzaq'we'n: <pb/>—Luqine' lu nimaqkawil, titi' wajb'ene' teya, chij.", "7": "<pb/>Xi'tzun tma'n Dab'i te: <pb/>—Lalun xob'a, qu'n kxel nka'yi'nta b'a'nxi'x te nab'ab'lte Jonatan ju' qtzan tmana. Knb'incha'ye' tu'n kyxi' anjsa'n tkyaqilju' ttx'otx' qtzan tchmana Sawul teya, ex kwala wuk'i'le' kukxju', chij.", "8": "<pb/>Atzunte Mepi-b'oset kub' tzipe ex xitma'n: <pb/>—¿Tiqu'ntzun ntzaja' laqj tk'u'ja wi'je', nimaqkawil, extzun ikqinju'ye' ja'lo kse'n jun kyimni tx'yan?, chij.", "9": "<pb/>Atzunte nimaqkawil tzaj ttxko'n Sib'a, ju' ojtxi' ajb'eltoq te Sawul, ex xitma'n te: <pb/>—Matxi' txinq'o'ne' tkyaqilju' atitoq te Sawul ex tkyaqilju' atitoq kye tyajajil te Mepi-b'oset ju' tchman.", "10": "Qu'mtzun aya kb'el aq'unanteju' tx'otx' kyuk'i'lju' tk'wala exqe' tmajena, ex kxe'l tk'u'nju'ya kjawil twitz, tu'ntzun kywanju' tyajajil Sawul kukxju', expe' atzu' kwala' Mepi-b'oset ju' tchman nk'etze', chij te. <pb/>Ate'toq o'lajoj (15) tk'wal Sib'a ex junaq (20) tmajen,", "11": "xittzaq'we'n Sib'a te nimaqkawil: <pb/>—Knb'incha'we' tkyaqilju' matxi' tmaya weye', chij. <pb/>Atoqtzuntzu' nwana' Mepi-b'oset kukxju' tja Dab'i, naku'xwitloj tk'walku' nimaqkawil.", "12": "Expe' atitoq jun tk'wal b'o's, Mikayiy tb'i, kykyaqiltzunju' najlqe'toq tja Sib'a intoq che ajb'en te Mepi-b'oset.", "13": "Atzunte Mepi-b'oset, tu'nju' tzkajqe'toq kykab'il tqan, najlitoq Jerusalen, qu'n atoqtzu' nwana' tk'etzu' nimaqkawil."}