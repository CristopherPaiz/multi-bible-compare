{"1": "<pb/>Tzaj jumajtl ttx'u'jil Qman Dyos kyi'j aj Israel, ex kub' tq'o'n toj tanmi Dab'i tu'n tjaw tiq'i'ntib' kyi'j, tchaq' te tu'n tjawtiq'i'n jun kyajlal aj Israel ex aj Juda.<f>[1]</f>", "2": "Tchaq'tzun nimaqkawiltz te Joab', kynejel xjal te q'oj xq'uqilte: <pb/>—Kutxi'ya kyxol kykyaqil tnej tyajajil Israel, tzajx Dan twitz nqach toj tb'a'nq'ob'kya'j ponx B'eerseb'a twitz nqach toj tnayajkya'j, ex iq'i'nktza kyajlal, tu'ntzun nb'inteye' jte' b'a'nqe' te q'oj, chij.", "3": "<pb/>Atzunte Joab' xittzaq'we'n te nimaqkawil: <pb/>—Awt Qman Dyos chmet-santexi'xju' ttanam twitzju' ati ja'lo, ex tenxwit tchwinqlala nimaqkawil tu'n tka'yinteya; naqtzun a, ¿titi' k'ajb'ela' teya tu'n tjaw ti'na kyajlal?, chij.", "4": "<pb/>Ilxi'xtzunti'j xitb'i'n Joab' exqe' nejenel kye xjal te q'oj, tchaq'b'ilju' nimaqkawil, e'etztzuntz twitz nimaqkawil tu'n tjawkyi'n kyajlalju' tnam Israel.", "5": "E' ik'x jlaju' nin a' Jordan, tzyettzuntz kyu'n toj Aroer ex toju' nintnam ati toj nky'ajchaqju' b'ya', tu'me'l Kad ex Jaser.", "6": "Kyik'lenxi'tzun atzu', exi' Kalaad ex Kades, kytanam itit. E'pontzuntz Dan, tzmaxtzuntzu' anjtza'kyi'j tu'n kypon Sidon.", "7": "Yajxi'tzuntel exi' toju' ja kuwsa'n toj Tiro ex kyoj kykyaqil nimaqkytanam eb'ey ex aj Kanaan, tzmax kyelpun yal toj tnayaj Juda, tu'n tpon B'eerseb'a.", "8": "Tetzunj tjapun b'eljoj xjaw tuk'i'l junaq (20) q'ij, tb'ajlenxi' kyb'eti'n tkyaqilju' tx'otx', e'pon Jerusalen.", "9": "Xi'tzun tq'o'n Joab' tajlalu' tnam teju' nimaqkawil, atitoq jo'naq mutx' (800,000) ichan b'a'nqe' te q'oj kyxol aj Israel, atzun oxnaq kab'mutx' lajk'al (500,000) kyxol aj Juda.", "10": "<pb/>Eltzun tniky' Dab'i qa a ati tpaj tu'nju' tchaq' tu'n tjaw kyajlalu' tnam, ex jatz tpa'n til twitz Qman Dyos: <pb/>—Matxi' chin nb'incha jun nin ile', tu'nju' xnb'inchaye' lu. Qu'mtzun b'inchama xtalb'il Taye, chin tnajsama ja'lo, qu'n mixti' ẍin ximane' ti'j, chij.", "11": "Tetzunj tjawe' Dab'i te prim toj juntl q'ij, xitma'n Qman Dyos te Kad ju' sanjelal, janxjeluna' Dab'i:", "12": "Kutxi'ya tk'etz Dab'i, ex q'manxa oxe' ti'xti' nkub' nq'o'ne' twitz, tu'n tjaw t-sk'o'n jun kyxol alkye tajb'il tu'n nb'inchanteye', chij te.", "13": "Xi'tzun Kad tk'etz Dab'i, ex xitma'n te: <pb/>—Matzaj tma'n Qman Dyos weye' tu'n tjaw t-sk'o'na alkye b'a'n toj twitza: ma aju' oxe' ab'q'i we'yaj toju' tx'otx', mo aju' tu'n toq oxe' xjawa kywitzju' tajq'oja, mujqa oxe' q'ij tx'u'j yab'il toju' tx'otx'. Ximankutzuna ja'lo, ex sk'o'nktza tu'ntzun txinma'ne' te Qman Dyos, chij.", "14": "<pb/>Atzunte Dab'i xittzaq'we'n te Kad: <pb/>Matxi' chin jtz'ete'. Ja'lo ate b'a'nju' aku' Qman Dyos k'okyel tq'ob' qi'je', qu'n nimte tk'u'jlalil, kyetwitz toj kyq'ob' xjal, chij.", "15": "<pb/>Tzajtzun tq'o'n Qman Dyos jun tx'u'j yab'il kyib'aj aj Israel, tzyet-x te prim lu, tzmax tjapunju' q'ij q'ma'ntl, ex eb'aj kyim wajxaqmutx' o'lajk'al (70,000) ichan, tzajx Dan twitz nqach toj tb'a'nq'ob'kya'j ponx B'eerseb'a twitz nqach toj tnayajkya'j.", "16": "Tetzunj naqxi'xtoq tu'n kykyimtlju' najlqe' toj Jerusalen tu'nju' anjl, exch'yonju' xitb'il lu toj tk'u'j Qman Dyos, xitma'ntzuntz teju' anjl b'iyol: ¡O'kxtzu'n, tky'i'xju'!, chij te. <pb/>Xi'toqtzun ta'ju' anjl toju' kmuj lu, ja ntriyina'toq Arawna ju' jeb'usey.", "17": "Tetzun tka'yinte Dab'i, ljo'ntoq kyb'aju' tnam tu'nju' anjl, xitma'n te Qman Dyos: <pb/>—¡Ayinwe' ẍin b'inchal il! ¡Ayinwe' ti npaj! ¿Titi'tzu'n xkyb'inchaju' tnam lu? ¡Wib'ajwe' q'ontza'teju'ya tz'e'ysb'il witzb'aj lu ex kyib'aju' toj njaye'!, chij.", "18": "<pb/>Tojxtzu'n q'ij lu, xi' Kad tk'etz Dab'i, ex xitma'n te tu'n tjaw tb'incha'n jun q'olb'eb'l te Qman Dyos, jatoq ntriyina' Arawna ju' jeb'usey.", "19": "Xi'tzun Dab'i b'inchalte xitma'n Kad te kse'nxju' tchaq' Qman Dyos.", "20": "O'kx txi' tka'yi'n Arawna najchaq, xi'toq ttzaju' nimaqkawil kyuk'i'lju' ajb'el te tk'etz. Tzajtzun nej Arawna k'lulkye, ex kub' tzipe twitzju' nimaqkawil,", "21": "ex xitma'n te: <pb/>—¿Ti'tzun ch'i'nta twitqan nimaqkawil saja xb'etzalweye'?, chij. <pb/>Xi'tzun ttzaq'we'n Dab'i te: <pb/>—Wajb'ile' tu'n ttzaj tk'a'yi'na jantriyana'ya, tu'n tjaw nb'incha'ne' jun q'olb'eb'l te Qman Dyos atzu', tu'ntzun telju' tx'u'j yab'il toju' tnam, chij.", "22": "<pb/>Atzunte Arawna xittzaq'we'n te: <pb/>—Mixti'te' nimaqkawil, tzyumta' aju' b'a'nxi'x toj twitza, ex q'onku'ya chojb'il k'ok'sb'il. Luqe' tman wakx lu te chojb'il k'ok'sb'il, ex b'a'n tu'n kyajb'enju' pitxb'il exqe' tze ti'j kyqul wakx te si.", "23": "¡Kxe'l nq'o'nwe' tkyaqilju' lu teya nimaqkawil!, chij te. <pb/>—Expe' tmatl Arawna: <pb/>—¡Kub'xwittzun tk'u'ju' Qman Dyos tu'na, nimaqkawil!, chij.", "24": "<pb/>Atzunte nimaqkawil xittzaq'we'n te: <pb/>—Chjontexi'x teya, naqtzun a knlq'a'we' kse'nxju' twi', qu'n lay kub' nq'o'nwe' chojb'il k'ok'sb'il twitz Qman Dyos qa mya nloq'oje'. <pb/>Ikytzu'n tloq' Dab'i tx'otx' lu exqe' tman wakx tu'n kab'naq lajoj (50) saqpwaq,", "25": "atzuntzu' jawa' tb'incha'n jun q'olb'eb'l te Qman Dyos, ex e'kub' tq'o'n chojb'il k'ok'sb'il ex chojb'il te b'inchjtib'il. Tzajtzun tb'i'n Qman Dyos kub'sb'il ti'ju' tx'otx', ex eltiq'i'nju' tx'u'j yab'il toju' tnam Israel."}