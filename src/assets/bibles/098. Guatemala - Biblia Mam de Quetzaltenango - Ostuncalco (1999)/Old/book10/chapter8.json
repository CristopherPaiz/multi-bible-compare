{"1": "<pb/>Tb'ajlenxi'tzun ja'lu kub'kyi'j pilistey tu'n Dab'i, ex e'kyajten tjaq' tkawb'il, ex etzaqpaju' txqantl tnam tu'n toj kyq'ob'.", "2": "Ex e'kub' aj Moab' tu'n, eb'aj kub'tjoqb'a'n twitz tx'otx' txoli'n kyten, ik' qinb'a'ntzun jun q'intz kyib'aj: e'kub' tb'yo'nju' e'kyaj kyjaq' kab'e' echa'n tu'n q'in, aye'tzu'n naq jun echan ik' kyib'aj minti' e'kub' tb'yo'n. Iktzu'n e'kyaja' aj moab' tjaq' tkawb'il Dab'i ex e chojon te.", "3": "<pb/>Ex kub'ti'j Adad-eser, tu'n Dab'i tk'wal Reob', nimaqkawil te Sob'a, tej xi'toq txi' kolpilte jumajtlju' tx'otx' ja inik'a' nin a' Ewprates tu'n tkawin jumajtl tib'aj.", "4": "E'kub' tjpu'n Dab'i kyajk'al jo'naq (1,700) xjal te q'oj kyi'j chej ex kab'mutx' lajk'al (20,000) tu'n kyqan; ex eb'aj ttoqi'n kyqan kykyaqilju' chej jk'ulkye karwaj te q'oj, e'kyajtzun tklo'n jni'tel naqx tu'n kyjk'et jo'naq karwaj.", "5": "<pb/>O'kxtzun kypontlju' aj siryo te Damask onilte Adad-eser, nimaqkawil toj Sob'a, ex mixti' e'kanun te Dab'i, qu'n e'kyim kab'mutx' o'lajk'al (22,000) aj siryo tu'n.", "6": "Kub' tq'o'ntzun Dab'itz jun tnej xjal te q'oj xq'uqil toj Sirya te Damask, e'kyajtzun aj Sirya tjaq' tkawb'il ex e'chojon te. Iktzu'n intoq kanb'ana' Dab'i tu'n Qman Dyos jaxjaku' matxa'.", "7": "<pb/>Kanb'antzun Dab'itz kyi'ju' kolb'il q'anpwaq intoq che ajb'en kyeju' nejenel te Adad-eser, ex exi' tiq'i'n Jerusalen.", "8": "Ex kanb'an kyi'j txqan q'ank'uxb'il toj B'eta ex B'erotay, kab'e' nimaqtnam te Adad-eser.", "9": "<pb/>Tetzunj tb'inte Toy, nimaqkawil toj Amat, qa matxi'toq kub'kyi'j kykyaqilju' t-xjal Adad-eser tu'n Dab'i,", "10": "tzaj tchq'o'n Joram ju' tk'wal kyuk'i'l ti'xti' saqpwaq, q'anpwaq, ex q'ank'uxb'il, te q'ol chjonte te Dab'i tu'nju' q'ojin ti'j Adad-eser ex tu'nju' kub'ti'j tu'n, qu'n ikxte Toy ojetoq q'ojinxi' tuk'i'l Adad-eser.", "11": "Kub' t-xjansa'n Dab'i kykyaqilju' oyaj lu twitz Qman Dyos, kse'nxju' ojetoq tb'incha ti'j q'anpwaq ex saqpwaq, aju' eb'aj tzaj tiq'i'n kyoju' nimaqtnam eb'jo'kx tjaq' tkawb'il:", "12": "toj Edom, toj Moab', toj Amon, kyxol pilistey ex kyxol aj Amalek, exju' eltiq'i'n tej tq'ojin tuk'i'l Adad-eser, tk'wal Reob', nimaqkawil toj Sob'a.", "13": "<pb/>Jaw nima'nte Dab'i b'a'nxi'x. Tetzunj tmiltz'uj tkub'lenxi' kyi'j edom tu'n, eb'aj kab'mutx' jok'al (18,000) aj Edom tu'n toj b'ya' Sal.", "14": "Ex e'kub' tq'o'ntlu' junjun tnej xjal xq'uqil toj tkyaqil Edom, kykyaqiltzu'n aj Edom ekyejten tjaq' tkawb'il, qu'n intoq kanb'an Dab'i tu'n Qman Dyos jaxjaku' matxa'.", "15": "<pb/>Kawin Dab'i tojxi'x tu'me'l ex tnik'alilti'j kyib'aj kykyaqil xjal toj tkyaqil Israel.", "16": "Atoq Joab' tk'wal Seruya nejenel kyeju' xjal te q'oj; atzu'n Josapat tk'wal Ayilud ajtz'ib'al te nimaqkawil.", "17": "Aye'tzunkye Sadok, tk'wal Ayitub', ex Ayimelek tk'wal Ab'yatar, pale qe'toq; atzu'n Serayiy aj tz'ib'altoq,", "18": "atzu'n B'enayiy tk'wal Joyada, nejenel kye xq'uqil kyeretey ex peletey. Aye'tzu'n tk'wal Dab'i pale qe'toq."}