{"1": "<pb/>Yajxi'tzuntel, kykyaqil tyajajil Israel exi' yolil tuk'i'l Dab'i toj Eb'ron, ex xikyma'n te: Qchk'el qib' tuk'i'la,", "2": "axxi'x, maskye atoq Sawul qnimaqkawile', ateju'ya nejeneltoq kye aj Israel ajkyex q'ojil. Expena', teta oje tzaj ttziyana' Qman Dyos tu'n tiq'inte twitzju'ya tnam Israel ex tu'n tkawina toj, chechij te.", "3": "<pb/>Iktzu'n eb'aj yolina'ju' tijwnaq tuk'i'l Dab'i toj Eb'ron, ex kyej b'entti'j jun kyol tuk'i'l twitz Qman Dyos. Okkyq'o'ntzun Dab'itz te nimaqkawil toj Israel.", "4": "Tetoq junaq lajoj (30) ab'q'i Dab'i tej ttzyet tkawin, ex kab'naq (40) ab'q'i kawin:", "5": "kawin wuq ab'q'i tk'i' nik'jan toj Eb'ron tib'aj Juda, atzun junaq oxlajoj (33) ab'q'i kawin toj Jerusalen tib'aj tkyaqil Israel ex Juda.", "6": "<pb/>Xi'tzun Dab'i nimaqkawil kyuk'i'lu' t-xjal te q'oj toj Jerusalen q'ojil kyi'j jeb'usey, najlqe'toq toju' tnej tx'otx' lu. Toj kynab'l jeb'usey qa laytoq b'ent tokx Dab'i toju' nintnam kuwsa'n, xikyma'n te: Lay b'ent toktzta tza'lu, naqpe' kyu'n moẍ ex tzkajqe' lay b'ent toktza'ya, chechij.", "7": "Atzunte Dab'i kub'ti'ju' kolb'il kuwsa'n toj Syon tu'n, ju' tok tb'i Ninttanam Dab'i.", "8": "Matxitoqtzun txitma'n Dab'i toju' q'ij lu: Alkyete matxi' q'ojil kyi'j jeb'usey, kutokx toju' tb'e a' tjaq' tx'otx' ex b'yonqeku' moẍ ex tzkaj, qu'n aye' ju'lu majx inche elwik'o'ne' b'a'nxi'x, chij. Atzuntzu' tzaja'ju' in q'manjtz: Lay b'ent kyokxju' moẍ ex tzkajqe' toj tja Qman Dyos, ch.", "9": "Kub'tentzun Dab'itz toju' kolb'il kuwsa'n, oktq'o'n tb'i Ninttanam Dab'i, ex jawtb'incha'n nimaqtapi ti'jile, tzajx tk'etzu' plansa'n ex ponx tk'etzju' ja te kawb'il.", "10": "<pb/>Ljo'nxi'xtoq tch'iyju' tkawb'il Dab'i, ex atitoq Qman Dyos nimtipumal tuk'i'l.", "11": "Qu'mtzun e'tzaj tchq'o'n Iram, nimaqkawil toj Tiro, t-xel tk'etz Dab'i, e'aq'unal ti'j tze, eb'inchal ab'j, b'aj tzaj kyiq'i'n tze k'ute ex jaw kyb'incha'n tja Dab'i te kawb'il.", "12": "Kanetzuntz toj twitz Dab'i qa matxi'toq japun tyol Qman Dyos tuk'i'l tu'n tok te nimaqkawil toj Israel, ex matxi'toq ch'iyju' tkawb'il naq tu'nju' tk'u'jlalil ti'j Israel ttanam.", "13": "<pb/>Tetzlenxi'tzun Dab'i toj Eb'ron pon toj Jerusalen, ex e'tzaj tiq'i'n txqantl t-xu'jil ex tqya atzu', e'itz'ji txqantl tk'wal kyuk'i'l.", "14": "Aye' tk'wal ja'lu e itz'ji toj Jerusalen: Samuwa, Sob'ab', Natan, Salomon,", "15": "Ib'ar, Elisuwa, Nepej, Japiya,", "16": "Elisama, Elyada ex Elipelet.", "17": "<pb/>Tetzunj kyb'inte pilistey qa matxi'toq xjansanjtz Dab'i te nimaqkawil toj Israel, eb'je'tz tilj jyolte kykyaqil; tb'itzun Dab'i ex xi' toju' kolb'il kuwsa'n.", "18": "Eb'ju'ltzun lq'eju' pilistey ex eb'ajkub' ten toju' b'ya' Repaym.", "19": "Tu'ntzunju', xitqani'n Dab'i te Qman Dyos: <pb/>—¿Ma b'a'n tu'n nq'ojine' kyi'ju' pilistey? ¿Ma kchin toni'ya tu'n tkub'kyi'j?, chij. <pb/>Atzunte Qman Dyos tzaj ttzaq'we'n: <pb/>—B'a'nte' tu'n txi'ya q'ojil kyi'j, qu'n che kxe'l nq'o'nwe' toj tq'ob'a, chij.", "20": "<pb/>Pontzun Dab'itz toj B'aal-perasim, ex ekub'ju' tajq'oj tu'n atzu'. Qu'mtzun tmaya': Matjaq Qman Dyos nb'eye' kse'n jun tnimal a' kyxolu' wajq'oje, chij. Ex oktq'o'n tb'iju' tx'otx' lu B'aal-perasim.", "21": "Expe' e'kyaj kyxon aj Pilistyaju' kydyos, atzunte Dab'i kyuk'i'lju' t-xjal eb'ajxkyiq'i'n.", "22": "<pb/>Aye'tzunkye' pilistey eb'aj pon jumajtl toju' b'ya' Repaym,", "23": "xi'tzun tqani'n Dab'i te Qman Dyos, atzunte Qman Dyos tzaj tma'n te: <pb/>—Lalun txi'ya q'ojil kywitzxi', kytxolink kyib'e' kyi'jile ex xi' txa'ya b'yolkye kytze'lkyi'j ajtpona kyxe tqan b'alsamo.", "24": "Aj txi' tb'i'na ajtq'ajti qanb'aj twi' tze, wixtzun txi'tzu'ya b'yolkye, qu'n a techlalju' qa nejlqine' twitza, tu'n kyb'aju' xjal pilistey te q'oj, chij te.", "25": "<pb/>Tb'incha Dab'i kse'nxju' tchaq' Qman Dyos te, e'kyimu' pilistey tu'n, tzajx Kab'aon ex pon kanun Kyeser."}