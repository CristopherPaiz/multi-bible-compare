{"1": "<pb/>Jun q'ij ku'pun Sanson toju' tnam Timnat ex oklaqj ti'j jun txin pilistey,", "2": "tetzunj tjawu'ltl tja, xitma'n kye tman ikjalu: <pb/>—Kyb'incham xtalb'ile', wajb'ile' tu'n kyxi'ye' qanilte jun txin pilistey oje wile' Timnat tu'n nmjeye' tuk'i'l, chij.", "3": "<pb/>Aye'tzu'n tman xikyma'n te: <pb/>—¿Titiqu'n xi'kxe'la'ya jyol t-xu'jila kyxol ma' pilistey? ¿ma mixtzunti'qe'tl txin kyxolju' qwitze'l, mujqa kyxol kykyaqilju' qxjalilx? chechij. <pb/>Atzunte Sanson xittzaq'we'n: <pb/>—Awe' txin lu nkub' toj nwitz, kyiq'i'ntze' te nxu'jile', chij.", "4": "<pb/>Mixtoqti' b'i'n kyu'n tman qa a tajb'il Qman Dyos tu'n tb'aj ikju', qu'n intoq tjyo'n tu'me'l tu'n tq'ojin kyi'j pilistey, ju' ntoq che kawin kyib'aj aj Israel toju' tq'ijlalil lu.", "5": "Eku'xtzun Sansontz kyuk'i'lju' tman ex ttxu toju' nintnam Timnat. Tetzunj kyik' t-xol tqan ub'a teju' nintnam, oktzaqpaj jun qpoj b'alun ti'j Sanson nxi'x tzanun.", "6": "Kb'u'l t-xew Qman Dyos tib'aj, ex b'aj t-ẍilu'nju' qpoj b'alun naq tu'n tq'ob', naku'tej jun tal chib' te; ex mixti'te xitma'n kye tman ti'ju' b'aj lu.", "7": "Xi'tzuntz ex yolin tuk'i'lju' txin kub' toj twitz.", "8": "<pb/>Tik'lenxi'tzun jte' q'ij, tej t-xi' jumajtl Sanson tu'n tmje tuk'i'lju' txin, eltpa'n tib' ex xi' ka'yilteju' b'alun kyimnitl, o'kx t-xi' tka'yi'n nchi k'amin txqan onin ex jun aq toj t-xmilalju' b'alun.", "9": "Jatz tlot'i'n ta'lkab' toj, xi'tzuntz nlo'n ti'j. Tetzunj tkub'kyi'ju' tman tu'n, xitq'o'n ta'lkab' kye ex xikylo'n, ex mixti' xitma'n kye qa toj t-xmilalju' kyimni b'alun etza' tu'n.", "10": "<pb/>Ku'pun tman Sanson ka'yilteju' txin; atzunte Sanson kub' ttzalajsa'n kse'nx nkyb'incha'n q'a aj kymje.", "11": "Tzajtzun kyk'le'n pilistey junaqlajojtl (30) kamiw tu'n kyten tuk'i'l Sanson, qu'n matxitoq tz'ok kyka'yi'n ex intoq che xob' te.", "12": "Xitzun tma'n Sanson kyeju' junaq lajoj (30) xjal lu ikjalu: <pb/>—Kxe'l nma'n jun yole' kyeye' tu'n tpon kynab'le' ti'j. Qa mapoq'et kyu'ne' toju' wuq q'ij nkub' qtzalajsa'n, kxe'l nq'o'n jun oyaje' kyeye': jun xb'alun tz'umin sed ex jun ch'ix kyi'je' teyile junjunkye'.", "13": "Qatzun min xpon kynab'le' ti'j, teyile junjunkye' ktzajel tq'o'n jun pinpa't tz'umin sed ex i'jb'aj weye', chij. <pb/>Xi'tzun kytzaq'we'n te: <pb/>—Q'mantzna'ya titi' tu'n tpon qnab'le' ti'j. Luqo'ye' qob'ile' ti'j, chechij.", "14": "<pb/>Xitzun tma'n Sanson jun tyol tu'n tpon kynab'l ti'j ikjalu: <pb/><t>Matz'etz wab'j toju' intoq wan;</t> <t>ex chi' setz toju' tx'u'jtoq, chij.</t> <pb/>Matxitoqtzun b'aj oxe' q'ij, mixti'x npoq'et kyu'n;", "15": "xikyma'ntzuntz toj twinqi'n q'ij teju' t-xu'jil Sanson: <pb/>—Jyom tu'me'la tu'n ttzaj tq'o'n tchmila tzaq'web'l teju' tyol saj tma'n tu'n qpoq'inteye', qatzun min kb'el qtz'e'ysa'na kyuk'i'lju' toj tjaya. ¡Ma qatzun naqxqo kytxoke' tu'n telkyiq'i'nju'ye' ati qeye'! chechij.", "16": "<pb/>Xi'tzun txintz tk'etz Sanson, in oq' tej t-xitma'n te ikjalu: <pb/>—¡Min nchin tk'u'jla'nta! ¡Inchin eltik'o'na! matxi tma'na jun tyola tu'n tpjet kyu'n nxjalile', atzu'n weye' b'ajx tzaj tma'na titi' tzaq'web'l te, chij. <pb/>Atzunte Sanson xittzaq'we'n te: <pb/>—Na'mxpena' t-xinma'nwe' te nmane' ex te ntxuye', mitzunloyate' tu'n t-xinma'ne' teya, chij.", "17": "<pb/>Atzunte' txin mixti'x qen tu'n toq' twitz Sanson toju' wuq q'ij kub' ttzalajsa'n, ilxi'xtoqti'j tu'n, xi'xtzun tma'n Sanson tzaq'web'l te yol toj twuqi'n q'ij te. Xi'tzun txintz q'malte kyeju' twnaqil.", "18": "Tojtzu'n twuqi'n q'ij, na'mxtoq tex q'ij, xikyma'n aj Timnat tzaq'web'l te Sanson ikjalu: <pb/><t>¿Ti'xi'xtzun juntl ti'xti' chi'xi'x twitz ta'lkab',</t> <t>ex alkyexi'x juntl majx tx'u'j kyetwitz b'alun?, chechij.</t> <pb/>Atzunte Sanson xittzaq'we'n kye: <pb/><t>Naqwit min xkyjoy tu'me'l tuk'i'lju' tal nmsate'</t> <t>mixwitloti' xpon toj kynab'le', chij.</t>", "19": "<pb/>Yajxi'tzuntel kb'u'l t-xew Qman Dyos tib'aj Sanson; xi'tzun Sansontz toj nintnam Askalon ex e'kub' tb'yo'n junaq lajoj (30) ichan atzu', kyu'ntzunju' kyxb'alun b'je'l tiq'i'n, xitchjo'nju' xittziya'n kye' epjunteju' yol xitma'n kye. Anjtzuntz tja inxi'x tx'u'jin,", "20": "atzu'n t-xu'jil xiq'o'n te jun q'a kyxolu' junaq lajoj ten tuk'i'l Sanson."}