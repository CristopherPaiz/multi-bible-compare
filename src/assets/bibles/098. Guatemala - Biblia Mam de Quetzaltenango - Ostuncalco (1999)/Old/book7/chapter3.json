{"1": "<pb/>Aye' tnam ja'lu e'kyaj tq'o'n Qman Dyos toju' tx'otx' naqx tu'n tik' kywitzlalilu' aj Israel na'mxtoq kyitz'ji tej tok q'oj tu'n tkub'ti'j Kanaan.", "2": "E' kyej tq'o'n Qman Dyos kyxol tu'ntzun tb'ant kyq'ojin aj Israel b'ajxtoq che q'ojina'.", "3": "Aye' e'kyajten ja'lu: Jwe' nejenel kye pilistey, kykyaqilju' aj Kanaan, aj Sidon exqe' aj eb'ey najlqe'toq twi' witz Lib'ano, tzajx twi' witz B'aal-ermon ex pomnix Amat.", "4": "Kyuk'i'ltzun ja'lu ekub'a' tq'o'n Qman Dyos aj Israel tu'n tik'kywitzlalil qama che'x kyb'i'n chaq'b'il taq' kyeju' ojtxi' kyyajilb'en tu'nel Moyses.", "5": "Iktzu'n tzyeta' kyanq'in aj Israel kyxol aj Kanaan, tyajajil Et, amorey, aj Perisya, eb'ey ex jeb'us,", "6": "aye'tzu'n kyk'wal ex kymyal aj Israel eb'aj mje kyuk'i'l kyk'wal ex kymyalju' tnam lu, ex ek'ulun kyeju' kydyos.", "7": "<pb/>Myab'a'n ela'ju' kyb'inchb'aj aj Israel toj twitz Qman Dyos, qu'n ik'tna'l Qman Dyos kyu'n, ex ek'ulun kye chukchaq tilb'ilal B'aal ex Astarte.", "8": "Tu'ntzun tpaj ja'lu tzaj ttx'u'jil Qman Dyos kyi'j ex eb'ajx tq'o'n toj tq'ob' Kusan-risataym, nimaqkawil toj Mesopotamya. Wajxaq ab'q'i e'ajb'en aj Israel te Kusan-risataym,", "9": "tzmaxi'j t-xi' kykub'sa'n te Qman Dyos, atzunte Qman Dyos jaw t-sk'o'n jun klol kye. A Otonyel tk'wal Senas, titz'in Kaleb', klonkye:", "10": "ten tipumal Otonyel tu'n t-xew Qman Dyos, ok te nejenel kye aj Israel; extzuntz toj q'oj ex kanb'an tu'n Qman Dyos tib'aj Kusan-risataym.", "11": "Tb'ajlenxi'tzun ja'lu ten kab'naq (40) ab'q'i nak'b'il toju' tx'otx'. <pb/>Tkyimlexi'tzun Otonyel,", "12": "e'aq'wi jumajtl aj Israel b'inchal taq'wix twitz Qman Dyos, tu'ntzun tpaju' xitq'o'n Qman Dyos nimxi'x tipumal Eklon, nimaqkawil toj Moab', kyekywitz aj Israel.", "13": "Tmujb'atib' Eklon kyuk'i'l aj Amon ex aj Amalek, e'q'ojintzuntz kyi'j aj Israel, ex tzyetju' nintnam toj tqan tut kyu'n.", "14": "Wajxaqlajoj (18) ab'q'i e'ajb'en aj Israel te Eklon.", "15": "E'kub'santzuntz te Qman Dyos, atzunte Qman Dyos jaw t-sk'o'n jun klol kye. A Eud tk'wal Kera kyxol tyajajil B'enjamin ok te klol kye. Xitzun kyma'n aj Israel te Eud tu'n t-xi' q'olte chojb'il te nimaqkawil Eklon, na'mxtoqtzun t-xi', kub' tb'incha'n jun tk'uẍtx'e'nb'il te kab'e' plaj twitzte, nik'jan metr twe'. Tnayajtoq Eud najb'en tu'n tq'ojin, qu'mtzun okx tk'lo'n tk'uẍtx'e'nb'il tjaq'u' tk'alb'il tojxi' t-xb'alun ku'j toj tb'a'nq'ob';", "16": "", "17": "xi'tzuntz q'olteju' chojb'il te Eklon, ju' etznitoq twitz b'a'nxi'x.", "18": "T-xilenxi'tzun tq'o'n Eud chojb'il te Eklon, etz kyuk'i'lju' e'tzaj tuk'i'l,", "19": "tetzunj kypon ja ta'qe' witzleb' nqayin tk'etz Kilkal, anjti'j Eud tk'etz Eklon ex xitma'n te kjalu: <pb/>Ati jun tqanil wu'ne' teya, naq a ati tu'n t-xinma'ne' teya tjunala, chij. <pb/>Xi'tzun tma'n nimaqkawil te tu'n lalun txi'pun tma'n, xitma'ntzuntz kyeju' intoq che ajb'en te tu'n kyetz tk'etz, ex eb'je'tz.", "20": "Naqtzun nkyajten Eud tjunal tuk'i'l Eklon q'uqlitoq toju' tja te tojlab'l toj q'ijal, xi' lq'e tk'etz ex xitma'n te: <pb/>—Ate' tqanil saj wiq'i'ne' teya nimaqkawil, tu'n Dyos te', chij. <pb/>Atzunj tb'inte Eklon ja'lu, jaw we' toju' tq'uqb'il,", "21": "atzunte Eud qu'n ana' tnayaj najb'en tu'n, jatztiq'i'n tk'uẍtx'e'nb'il toj tb'a'nq'ob' tu'nju' tnayaj, okt-xyu'ntzuntz toj tk'u'j Eklon.", "22": "Kuwxi'x okx t-xyu'n toj tk'u'j Eklon, majx okxb'aju' k'uẍtx'e'nb'il tuk'i'lxi' tqan toj tchib'jil Eklon, majx kyej naj toj tk'u'j tu'nju' etznitwitz b'a'nxi'x, qu'n min etzti'ntl Eud.", "23": "Eb'je'tztzun tjpu'n Eud tjpel ja kyuk'i'l jupb'ilkye, atzunte xi'etza' toj tokexspik'un.", "24": "<pb/>Tej matxitoq txi', e'ulju' intoq che ajb'en te nimaqkawil, tetzunj kyka'yinte jpu'ntoqte' ja, kub' kyxima'n qa okxtjpu'ntib' nimaqkawil toju' tja janojlana'.", "25": "Tetzunj matxitoq che ayon nimtoj, eb'jaw lab'titzuntz tej kyka'yinte min q'o'n tu'n tetzju' nimaqkawil. Tzaj kyiq'i'ntzun taljatz, tetzunj tjqetju' ja kyu'n xikyka'yi'n kyajaw woqli twitz tx'otx'.", "26": "<pb/>Tej naqtoq ate'qe' xjal lu, oq Eud, ex texlenxi' jate'qe' witzleb' toj Kilkal, xi'kloltib' Seyirat.", "27": "Tetzunj tkanun toj kytx'otx' aj Israel, xitq'ajtza'n chun kywi'witz te Eprayin tu'n kytxketu' aj Israel, ex kykyaqilx eb'ajku'tz twi' witz nejli Eud kywitz.", "28": "Xitma'n Eud kye tu'n kyxilpe ti'j, qu'n oktoq che kanb'al tu'n Qman Dyos kyi'j aj Moab'ju' kyajq'oj. Exi'tzun lpetz ti'j ex e'kub'ten janaqch'i'n t-xe nin a' Jordan ex min kyaj tu'n tik'x jun xjal.", "29": "Junmutx' jo'k'al (10,000) aj Moab' e'kub' kyb'yo'n toju' tq'ijlalil lu, kykyaqil kuw xjalqe' te q'oj ex min nche xob', mixti' jun tzaqpaj tu'n tkyaj anq'in.", "30": "Iktzu'n kub'a'kyi'j aj Moab' kyu'n aj Israel. Tb'ajlenxi'tzun ja'lu ten kyajnaq (80) ab'q'i nak'b'il toju' tx'otx' Israel.", "31": "<pb/>Aju' juntl nejenel a Samkar, tk'wal Anat, e'kub' tb'yo'n junk'al lajnaq (600) pilistey tu'n jun tb'aqil txpetx wakx. Ex e'klet aj Israel tu'n."}