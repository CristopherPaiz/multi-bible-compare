{"1": "<pb/>Tkyimlenxi'tzun Ab'imelek, juntl ichan klonkye aj Israel. Tola tb'i, tk'wal Puwa ex tchman Dodo, tyajajil Isakar. Najlitoq toj tnam Samir, kywi' witz te Eprayin,", "2": "junaq oxe' (23) ab'q'i kawin toj Israel, tzmaxi'j tkyim ex kux mqu'n toj Samir.", "3": "<pb/>Yajxi'tzuntl, atl Jayir aj Kalaad, kawin junaq kab'e' (22) ab'q'i toj Israel.", "4": "Junaq lajoj (30) tk'wal Jayir ten, teyile junjun intoq chejin tib'aj jun b'ur ex teyle junjun atitoq ninttanam toju' tx'otx' Kalaad. Majx kyejten kyb'iju' nimaqtnam lu e'nimaq ttanam Jayir.", "5": "<pb/>Tej tkyim Jayir, ku'x mqu'n toj tnam Kamon.", "6": "<pb/>Aye'tzunju' aj Israel e'aq'wi jumajtl b'inchal taq'wix twitz Qman Dyos, ex ek'ulun kywitz chukchaq tilb'ilal B'aal ex Astarte, ex kywitz kydyos aj Sirya, aj Sidon, aj Moab', aj Amon ex kydyos pilistey. Kyej kytzaqpi'n Qman Dyos ex min e' k'uluntl twitz.", "7": "Qu'mtzun tzaj ttx'u'jil Qman Dyos kyi'j ex e'xitq'o'n toj kyq'ob' pilistey ex aj Amon.", "8": "Atxi'xtzunj, wajxaqlajoj (18) ab'q'i ten yajb'il kuwxi'x kyu'n pilistey ex kyu'n aj Amon kyib'aj kykyaqilju' aj Israel najlqe'toq Kalaad, jlaj a' Jordan, toj kytx'otx' amorey.", "9": "Ex eb'jik'xju' aj Amon jlajxi' nin a' Jordan q'ojil kyi'ju' kyyajajil Juda, B'enjamin ex Eprayin, ex e'ok aj Israel toj tx'i'wb'il kuwxi'x kyu'n.", "10": "E' kub'santzuntz te Qman Dyos, ex xikyma'n te ikjalu: Taye, matxi' qo b'inchan ile' twitza, qu'n matxi' kyej qtzaqpi'na tu'nju' maqo k'ulune' kye junxi'tl dyos mya ax, chechij.", "11": "<pb/>Atzunte Qman Dyos tzaj ttzaq'we'n ikjalu: E' tx'i'wunjtze' kyu'n aj Ejipt, amorey, aj Amon, pilistey,", "12": "aj Sidon, aj Amalek ex kyu'n aj Madyan; tetzunj kykub'sane' weye', in kolone' kyi'je'.", "13": "Tuk'i'lxi'petzunj, in kyej kytzaqpi'ntle' ex exi'ye' k'ulul kye junxi'tl dyos, qu'mtzun layx che nkoltle'.", "14": "¡Kyqaninx o'nb'ile' kyeju' dyos ẍe jawkysk'o'ne'! ¡Che kletxtzune' kyu'n toju' yajb'il! chi Dyos.", "15": "<pb/>Xitzun kytzaq'we'n aj Israel te Qman Dyos kjalu: Matxi' qo b'inchan ile'. B'inchama qi'je' aju' tajb'ila, naq o'kx ¡b'inchama xtalb'il qo tkloma ja'lo! chechij.", "16": "Eb'je'xtzun kyxon aj Israel txqantl dyos ex ek'ulun jumajtl te Qman Dyos, atzunte Qman Dyos tzaj laqjtl tk'u'j kyi'ju' aj Israel intoq che yajtitl.", "17": "<pb/>B'aj kyb'u'yi'n kyib'ju' aj Amon ex e'kub'ten toj Kalaad. Ikxkye aj Israel b'aj kyb'u'yi'n kyib' ex e'kub'ten Mispa.", "18": "Aye'tzun aj Israel najlqe'toq Kalaad, kyej b'entti'j kyu'n kyuk'i'lju' kynejel, qa alkyete makub'nej toju' q'oj kyi'ju' aj Amon, oktoq k'okyel te nejenel kye kykyaqilju' xjal najlqe' toj Kalaad."}