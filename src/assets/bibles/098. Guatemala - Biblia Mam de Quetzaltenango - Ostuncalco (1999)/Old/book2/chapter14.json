{"1": "<pb/>Yolin Qman Dyos tuk'i'l Moyses ex tma:", "2": "<pb/>Q'manxa kye aj Israel tu'n tanjtl kyi'j ex tu'n kpon tpen Pi-ayrot ju' ati kyxol Mikdol tuk'i'lju' ninnjab', twitz B'aal-sepon, atzuntzu' kche tenb'ela' jte' q'ij nqayin ttzi ninnjab',", "3": "tu'ntzun tkub' t-xima'nju' nimaqkawil toj Ejipt kjalu: Minkanekye' aj Israel toj kwitz jatu'n kyxa'. Matxi' che kyej maqli toj chq'ajlaj, chilo.", "4": "Ayintzunwe' kb'el nch'uẍsa'ne' tanmi nimaqkawil tu'ntzun t-xilpe knol kyeye', oktzun nyek'u' wipumaltzu'ye' ti'j ex kyi'j t-xjal te q'oj, tu'ntzun tel kniky' aj Ejipt qa ayine' Dyos Manb'aj, chij. <pb/>Aye'tzu'n aj Israel kyb'incha ikju'.", "5": "Pontzun tqanil te nimaqkawil toj Ejipt qa matxi'toq che b'aj oq aj Israel. Jawtzun ti'ntib'tz kyuk'i'lju' nche kawin tuk'i'l ex kyma kyxolx: ¿Se'n taq'wi ẍe ex qtzaqpi'n aj Israel ex lay che ajb'entl qe? chechij.", "6": "<pb/>Tchaq'tzun nimaqkawil tu'n kyb'aj b'incha'n kytenju' tkarwaj te q'oj, ex eb'ajx tiq'i'n t-xjal te q'oj.", "7": "E'b'ajx tiq'i'n tkyaqil karwaj ate'toq Ejipt, kyxoltzu'n ja'lu junk'al lajnaqaq (600) karwaj tb'anilqexi'x, ex junjun nejenel toj junjun karwaj.", "8": "Kub' tch'uẍsa'n Qman Dyos tanmiju' nimaqkawil tu'n kyxi' knolkye aj Israel maskyepe' matxi'toq kyilju' tipumal Qman Dyos tej kyetz.", "9": "<pb/>Kykyaqilju' xjal aj Ejipt te q'oj eb'ajxlpe knolkye aj Israel toj karwaj ex ti'j chej, kub'tzun kyi'j aj Israel kyu'n ttzi ninnjab' nqayin tk'etz Pi-ayrot twitzxi' B'aal-sepon ja e'kub'tena'.", "10": "Tetzunj kyka'yi'nte aj Israel kxi'toq tponju' nimaqkawil kyuk'i'lju' t-xjal q'ojil kyi'j, ojexi'x che b'ajxob' ex xikqani'n o'nb'il te Qman Dyos.", "11": "Xikma'ntzuntz te Moyses: <pb/>—¿Ma mixtoqtzunti' muqb'il Ejipt tu'nju' xqo etztiq'i'na ex tu'n kyej kyime' toj chq'ajlaj? Ma axi'xtzun xtb'inchaju'ya qeye' ¿Tiqu'n xqo etza' tiq'i'na toj tx'otx' Ejipt?", "12": "<pb/>Xina' qma'ne' teya Ejipt: Qo ttzaqpinkja tu'n qaq'unane' kye aj Ejipt ¡Ate b'a'n tu'n qkyeje' te tmajen nimaqkawil kyetwitz tu'n qkyej kyime' toj chq'ajlaj! Qo chije' teya, chechij.", "13": "<pb/>Atzunte Moyses xittzaq'we'n kye kjalu: <pb/>—Lalun che xob'e', qek kyk'u'je' ti'j Qman Dyos, kyla'tzuntze' titi' ktb'incha' tu'n qklet, qu'n o'kx ja'lo k'okyil qka'yi'n kywitz aj Ejipt, milo najchi'j tu'n kyok qka'yi'ntl.", "14": "Lalun b'ajx kyk'u'je' ti'j, qu'n ate Qman Dyos kq'ojil te kyxele', chij.", "15": "<pb/>Tzajtzun tma'n Qman Dyos te Moyses: <pb/>—¿Tiqu'n ntzaj tqani'na o'nb'ila weye'? ¡Q'manxa kye aj Israel tu'n t-xikyljo'n kyb'e!", "16": "<pb/>Atzunta iq'i'nktza ttzeya ex nuqpinxa tq'ob'a tib'aj ninnjab' ex aq'punku'ya a' toj kab'e' tu'ntzun kyb'jik'x aj Israel toj tzqij.", "17": "Kb'el nch'uẍsa'ne' kyanmi aj Ejipt tu'n kyb'jik'xlpe kyi'je'; atzuntzu' kxe'la nyek'u'na'ye' wipumale' ti'ju' nimaqkawil ex kyi'j t-xjal te q'oj, kyi'j tkarwaj ex kyi'j tchej.", "18": "Ajtzun t-xinyek'u'ne' wipumale' ti'ju' nimaqkawil ex kyi'j tkarwaj ex tchej, k'elil kynik' aj Ejipt qa ayine' Dyos Manb'aj, chi Dyos te.", "19": "<pb/>Tojtzu'n kmuj lu kych'ixpu kytenju' tanjl Dyos exju' muj nejlitoq kywitz aj Israel, xi'e'xa'tentl kytze'lkyi'j.", "20": "Qu'mtzun kyej tenju' tnej muj kxol aj Ejipt kyuk'i'l aj Israel; tojtzu'n jatoq ta'qe' aj Ejipt kub' qloljix muj, atzu'n toju' plaj kyu'mel aj Israel spik'untoq. Qu'mtzun min kub'kyi'j aj Israel kyu'n aj Ejipt toju' qonik'an lu.", "21": "<pb/>Xitzun tnuqpi'n Moyses tq'ob' tib'aj ninnjab' ex tzaj jun nin kyq'iq' tu'n Qman Dyos toj tjawetzq'ij, b'aj qonik'an tu'n, ex kub' tkab'sa'n ninnjab'. Ikytzu'n kyeja' jun tznij tx'otx' tzqij toj ninnjab' tu'n Qman Dyos,", "22": "toj tzqij eb'jik'xa' aj Israel kyxol kab'e' tnej a' naku'j tapi, jun toj knayaj ex juntl toj kyb'a'nq'ob'.", "23": "<pb/>Kykyaqilju' tchej ex tkarwaj nimaqkawil aj Ejipt eb'jo'kx lpe knolkye aj Israel ex eb'jo'kpun toj nky'ajchaq ninnjab';", "24": "tetzun b'a'n prim tzaj ka'yin Qman Dyos toju' jun tnej q'aq' ex muj kyib'aju' xjal q'ojil te Ejipt, ex tzaj tq'o'n jun xitb'il kxol;", "25": "kub' t-xitu'n ttulil kykarwaj tu'n lalun che b'et ojqel. Kymatzun aj Ejipttz: <pb/>—Qo'qe' oq kywitz aj Israel, qu'n nkolon Dyos Manb'aj kyi'j ex nq'ojin qi'j, chechij.", "26": "<pb/>Atzunte Qman Dyos tzaj tma'n te Moyses: <pb/>—Nuqpinxa tq'ob'a tib'aj ninnjab' tu'n tanjtzti'ju' a', tu'ntzun kykyej muqli aj Ejipt kyuk'i'lxi' kykarwaj ex kychej, chij.", "27": "<pb/>Xitzun tnuqpi'n Moyses tq'ob' tib'aj ninnjab', tetzunj qsqix anjtzti'ju' a' kse'nxtoqju' tten. Tetzunj kyoq toqu' aj Ejipt, axtzu' eb'jo'ka' takpuj ti'ju' a', e'kyaj mulq'ajtzuntz toj ninnjab' tu'n Qman Dyos.", "28": "<pb/>Tej tanjtztlti'ju' a' kse'nxju' tten, e'kyaj mulq'aju' karwaj, e'chej ex kykyaqilju' xjal te q'oj eb'ajxlpe knolkye aj Israel. Mix-a'lo' jun t-xjal nimaqkawil te q'oj kyej anq'in.", "29": "Aye'tzunkye' aj Israel eb'ji'kx toj ninnjab' tzqij kyb'e kyxol kab'e' tnej a' naku'j tapi, jun toj kyb'a'nq'ob' ex juntl toj kynayaj.", "30": "<pb/>Ikytzu'n e'tkola' Qman Dyos aj Israel toj kyq'ob' aj Ejipt toju' q'ij lu. Aye'tzu'n aj Israel e'kyilju' aj Ejipt kyimniqe'tl matxi'toq che etz xon ttziyile ninnjab'.", "31": "Tetzunj kyka'yi'nte aj Israel tipumal Qman Dyos matxi'toq tb'incha kyi'j aj Ejipt, e'nimantzuntz te Qman Dyos, okqe kyk'u'j ti'j ex ti'j Moyses ju' tmajen."}