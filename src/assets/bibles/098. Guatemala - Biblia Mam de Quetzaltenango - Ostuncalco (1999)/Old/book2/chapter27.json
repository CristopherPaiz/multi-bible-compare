{"1": "<pb/>Kb'el kyb'incha'ne' jun q'olb'eb'l akasya ttzeyil, kab'e' metr tk'i' junaqjo' sentimetrochaq (2.25 cm.) twitz toj junjun plaj, atzun jun metr tk'i' junaqjo' sentimetro (1.25 cm.) twe'.", "2": "Che kb'el kb'incha'ne' kyaje' tuk'a kyoju' kyaje' ttx'u'k, iqi'mile kyib' tuk'i'lju' q'olb'eb'l, ex k'okyel kyktxu'ne' q'olb'eb'l tu'n q'ank'uxb'il.", "3": "Kykyaqilju' che ajb'el teju' q'olb'eb'l, che kb'el kb'incha'ne' q'ank'uxb'ilile: e'tkb'el tza'j, e'jotb'il, e'nimaqlaq, e' xokb'il ex e'tkb'el ttxalq'aq'.", "4": "Ex kb'el kb'inchane' jun parriy q'ank'uxb'il ex k'okyel kq'o'ne' kyaje' t-ẍkyin q'ank'uxb'ilqe'x toju' kyaje' ttx'u'kju' parriy.", "5": "Kb'elex kq'o'ntzuntze' tjaq' ttziju' q'olb'eb'l tojxi', tu'ntzun tkyej ten toj nik'janju' twe'.", "6": "Ex kb'el kb'incha'ne' jte' tqulju' q'olb'eb'l akasya ttzeyil, ex che okyel kyktxu'ne' tu'n q'ank'uxb'il.", "7": "Ati tu'n kyexu' tqul kyoj t-ẍkyin q'olb'eb'l toj kykab'il plaj, tu'ntzun tb'ent tiq'et.", "8": "Kb'el kb'incha'ne' q'olb'eb'l jul toj ex tze, kse'n oktka'yina twi' witz.", "9": "<pb/>Kb'el kb'incha'ne' tpenju' ja xjan. K'okyil q'et kab'naqjo' (45) metr xb'alun sed chub'i'ntwitz toj tnuqub'ju' pe'n toj tb'anq'ob'.", "10": "Kb'el kb'incha'ne' winqi'n tqan ex winqi'n tq'uqlil q'ank'uxb'ilqe', aye'tzunju' tzuyb'ilkye ex kyẍkyin saqpwaqqe'.", "11": "Tojtzun tnayaj k'okyel q'et kab'naqjo' (45) metr tqanju' xb'alun tojile tnuqub' kyi'j winqi'n (20) tqan ex winqi'n tq'uqlil q'ank'uxb'ilqe', aye'tzunju' tzuyb'ilkye ex kyẍkyin saqpwaqqe'.", "12": "Atzu'n twitzju' pe'n te tkub'exq'ij, k'okyel q'et junaq kab'e' metr tk'i' nik'jan (22.50 m.) tqanju' xb'alun kyi'j lajoj tqan ex lajoj tq'uqlil.", "13": "Atzu'n toj tjawetzq'ij teju' pe'n k'okyil q'et junaq kab'e' metr tk'i' nik'jan tqanju' xb'alun.", "14": "K'okyel q'et wuq metr tqanju' xb'alun kyi'j oxe' tqan ex oxe' tq'uqlil toj jun plaj te ttziju' pe'n,", "15": "Ex toju' jun plajtel k'okyel q'et wuq metr tqanju' xb'alun kyi'j oxe' tqan ex oxe' tq'uqlil.", "16": "Atzu'n ttziju' pe'n k'okyel q'et b'eljoj metr xb'alun chmo'n kyuk'i'l q'in, morad, kyeq smo'n tk'i' cha'x, kyeq ex sed chub'i'ntwitz tz'so'nqe' tb'anil tilb'ilal kyoj, kyi'j kyaje' tqan ex kyaje' tq'uqlil.", "17": "Che kb'el kb'incha'ne' kyẍkyinju' tqan ti'jileju' pe'n, exju' tzuyb'ilkye saqpwaqqe', atzu'n kq'uqlil q'ank'uxb'il.", "18": "Kab'naqjo' (45) metr tnuqub'ju' pe'n, junaq kab'e' (22) metr tk'i' nik'jan (22.50 m.) twitz, atzun kab'e' metr tk'i' junaqjo' sentimetro (2.25 m.) twe'. Kykyaqilju' xb'alun che ajb'el sedqe' chub'i'nkywitz, aye'tzunju' kq'uqlil q'ank'uxb'ilqe'.", "19": "Kykyaqil t-stakyilju' ja xjan kyuk'i'lju' che ajb'el toj q'ank'uxb'ilqe' exqe' t-stakyilju' twi' pe'n, chi Dyos te Moyses.", "20": "<pb/>Q'manxa kye aj Israel tu'n ttzaj kyiq'i'n aku' aseyt olib'a tu'n tajb'en kye kandil tu'ntzun kyk'enti kukxju'.", "21": "Aye' Aaron kyuk'i'lju' tk'wal che txqolkye kandil tu'n kyk'ent ajtb'aj qonik'an nwitze' ayine' Dyos Manb'aj toju' Ja te Mujb'ab'ltib'il wuk'i'le', ju' ati ti'jxi' xb'alun tok tk'etzju' kax k'ub'lteju' yol kyejni b'entti'j. Majx kjeltenju' kawb'il lu kye aj Israel ex kyeju' kyyajajil, chi Dyos."}