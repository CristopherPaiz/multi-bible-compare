{"1": "<pb/>Aye' kawb'il ja'lu chexe'l tq'o'na kye:", "2": "<pb/>Qama tloq'a jun tmajina aj Eb'rey, waqaq ab'q'i k'aq'unal tuk'i'la, tojtzu'n twuqi'n ab'q'i kxe'l ttzaqpi'na ex mixti' tu'n tchjonte tzaqpib'lte.", "3": "Qa tjunal xpon, kxe'l tzaqpet tjunal; qatzun atitoq t-xu'jil, kykab'il che kxe'l tzaqpet.", "4": "Qatzun aju' xjal xlq'onte sokjyonte t-xu'jil exqa mache ul kyk'wal tuk'i'l, q'a mujqa txin, che kjelju' qya kyuk'i'lxi' tal tk'etzju' lq'olte, atzunte kxe'l tzaqpet tjunal.", "5": "Qatzun min xtaju' majin tu'n t-xitzaqpet noq tu'ntpaj ntk'u'jla'n t-xu'jil, e'tk'wal exju' lq'olte.", "6": "Kxelq'i'ntzuntz twitz Dyos tu'n xjal lq'olte, k'elex t-xopq'i'n t-ẍkyin tu'n jun b'aq ttzija. Kjeltzuntz te tmajin lq'o'n tejumajx, chiku'ya kye.", "7": "<pb/>Qa ati jun ichan matxi tk'a'yi'n tmyal te majin, aju' txin lu mixti' tzaqpib'l te kse'nkye majin q'aqe'.", "8": "Qatzun aju' xlq'onte min tajb'il tu'n tmje tuk'i'lju' txin, qu'n min nkub' toj twitz, ati tu'n tq'onte anb'il tu'n tkolpinjtz; maskye matz'el tik'u'n, lay b'ent t-xitk'a'yi'n te jun mya aj Eb'rey.", "9": "Qatzun matz'ok tq'o'n te t-xu'jil tk'wal, ati tu'n toktq'o'n naku'j tmyal toj tja.", "10": "Extzunqa a xmje tuk'i'l exqa matjoy juntl t-xu'jil, mixti' tu'n tel tik'u'nju' tnejel t-xu'jil, ati tu'n tk'a'chante ex tu'n tktxunte kse'nxju' toklen te xu'jilb'aj.", "11": "Qatzun min xtb'inchaju' oxe' tu'me'l lu, ati tu'n t-xitzaqpetju' txin, ex mixti' tu'n tchjonte tzaqpib'lte, chiku'ya kye.", "12": "<pb/>Alkyete mak'ixb'sante juntl exqa majx xkyim tu'n, kb'el b'yet.", "13": "Qatzun makub' tb'yo'n ex myate xima'n tu'n, exqa axtoq tajb'il Dyos tu'n tkyimu' xjal lu, kxe'l nma'ne' teya yajxi'tel ja kxe'la' kloltib'.", "14": "Qatzun tuk'i'l tq'oj xkub'a' tb'yo'n, ilti'j ktjya'ya tu'n tkub'yet maskye matz'okx tewa'ntib' ti'ju' q'olb'eb'l weye'.", "15": "<pb/>Alkye mab'ujun te tman mujqa te ttxu, kb'el b'yet.", "16": "<pb/>Alkyete matxi telq'a'n jun xjal, qa matxi'toq t-xitk'a'yi'n mujqa atix tk'etz, kb'el b'yet, chiku'ya kye.", "17": "<pb/>Alkyete matz'okten wulilte ttxu mujqa tman, kb'el b'yet.", "18": "<pb/>Qama che jawb'ujun kab'e' xjal, exqa mak'ixb'i jun tu'n ab'j, mujqa tu'n tq'ob'ju' juntl, exqa min xkyim, naq o'kx makub' twitz kuẍb'il tu'nju' k'ixb'len,", "19": "extzun qama jaw we'tlju' xjal maskye chab'a' saq' elitz ti'j ttze, lay kub'yetju' xjal xb'ujun, naq o'kx ati tu'n tchjonte q'a'nb'ilte ex te tq'iju' xjal xk'ixb'i.", "20": "Qa ati jun matz'okten jumalte tmajen ichan mujqa qya toj tze exqa majx makyim tu'n, ati tu'n tchjonteju' til.", "21": "Qatzun min xkyimu' majen ajtb'aj jun q'ij, mujqa kab'e' q'ij, lay kub' tz'e'yset twitzju' tajaw qu'n tloq'ojna', chiku'ya kye.", "22": "Qama che jawb'ujun kab'e' ichan exqa myanim xk'ixb'i jun qya ch'onwi' kyu'n, exqa majx matz'el talju' qya lu exqa o'kx xb'ajiju'. Aju' ati tpaj ati tu'n tchjonte til kse'nxju' matqani tchmilju' qya exqa tu'me'l toj kywitzju' ajkawil.", "23": "Qatzun makyimu' qya, ex ikxte kb'el b'yet.", "24": "K'eletz witzb'aj tu'ntpaj witzb'aj, witzteyj tu'ntpaj witzteyj, q'ob'aj tu'ntpaj q'ob'aj, qanb'aj tu'ntpaj qanb'aj,", "25": "tz'e'ysb'il tu'ntpaj tz'e'ysa'n, k'ixb'sab'l tu'ntpaj k'ixb'len, juma'n tu'ntpaj junb'en, chiku'ya kye.", "26": "<pb/>Qa ati jun xjal matz'oktjuma'n twitzju' tmajen ichan mujqa qya exqa makyej b'o'lju' twitz tu'n, ati tu'n txi' ttzaqpi'n te t-xelju' twitz.", "27": "Qatzun jun twitzte setz tu'n, ati tu'n txi' ttzaqpi'n te t-xelju' twitzte, chiku'ya kye.", "28": "<pb/>Qa ati jun wakx matokon te jun ichan mujqa te jun qya, extzun qama kyim tu'n, ilti'j tu'n tkub' b'yetju' wakx toj ab'j ex mixti' tu'n tch'yetju' tchib'jil, ex lay kub' tz'e'yset twitzju' tajaw wakx.", "29": "Qatzun mya'l tokonju' wakx exqa makub' tb'yo'n jun xjal, aju' wakx lu ati tu'n tkub' b'yet toj ab'j tuk'i'lxi' tajaw, qu'n ojtzqi'n tu'n qa kuw tokonju' twakyix, extzun min nxitka'yi'n.", "30": "Qatzun matxi' qani'n chojb'il til tu'n tklet tchwinqlal, ati tu'n tchjonte tkyaqilju' kxe'l qani'n te.", "31": "Ax kawb'il ja'lu k'ajb'el qama tz'okttoko'n wakx jun q'a mo jun txin.", "32": "Qatzun jun majin ichan mujqa qya xb'aj toko'n tu'nju' wakx, ati tu'n tkub' b'yetju' wakx toj ab'j, extzun kxe'l chjet junaq lajoj (30) saqpwaq te twi'ju' majen teju' tajaw, chiku'ya kye.", "33": "<pb/>Qa ati jun xjal ati t-xoch mujqa ma ku'x tb'incha'n jun xoch, extzun minti' xkyej tq'o'n tjpel, exqa ma ku'x tz'aq jun wakx mujqa jun b'ur toj,", "34": "aju' tajaw xoch ati tu'n t-xitchjo'n twi'ju' alu'mj teju' tajaw. Atzunju' alu'mj xku'x tz'aq kjel teju' tajaw xoch, chiku'ya kye.", "35": "Qama jaw tokon twakyix jun xjal tuk'i'l twakyix juntl, exqa makyim tu'n, ati tu'n t-xik'ayitju' wakx xb'iyun. Atzunju' twi' kb'el kyaq'pu'n kyxol kykab'il, ex kb'el kyaq'pu'n tchib'jilju' wakx xkyim.", "36": "Qatzun ojtzqi'ntlju' wakx qa mya'l tokon, extzun min nxi'tk'u'ju' tajaw ti'j, ati tu'n t-xitq'o'n juntl wakx te t-xelju' xkyim, atzu'n wakx xkyim kjel te, chiku'ya kye."}