{"1": "<pb/>Kub' tb'incha'n B'esaleel kax akasya ttzeyil, te jun metr tk'i' lajoj sentimetro (1.10 m.) tnuqub', oxnaq jwe' (65) sentimetro twitz ex oxnaq jwe' (65) sentimetro twe'.", "2": "B'aj tktxu'n tojxi' ex ti'jxi' tu'n q'anpwaq ex oktq'o'n jun qnij tilb'ilal q'anpwaq ttxa'nile.", "3": "Ex kub' tb'incha'n kyaje' t-ẍkyin q'anpwaqqe' kyi'ju' kyaje' tqan, kakab' junjun plaj.", "4": "Ex kub' tb'incha'n jte' tqul akasyax, e'oktktxu'n tu'n q'anpwaq,", "5": "b'je'x tq'o'ntzuntz kyoju' t-ẍkyin ate'qe'k ttx'u'kju' kax, tu'n tb'ent tiq'et.", "6": "<pb/>Ex kub' tb'incha'nju' tjpel q'anpwaqxi'x, te jun metr tk'i' lajoj sentimetro (1.10 m.) tnuqub', atzun oxnaq jwe' (65) sentimetro twitz,", "7": "tuk'i'l kab'e' tilb'ilal kyerb'in q'anpwaqqe' b'incha'n tu'n pojb'il, jun junjun ttx'u'k tib'aju' tjpel.", "8": "Aju' tjpel kyuk'i'lju' kyerb'in jun tnejx e'ela' tu'n, kub' tq'o'n jun kyerb'in toj jun plaj, atzu'n juntl toju' jun plajtl.", "9": "Qu'mtzun kyej muje kywitz tziplqe' nche ka'yin tib'aj tjpelju' kax, atzu'n kyxik' kyejten lik'u'n tib'aju' tjpel.", "10": "<pb/>Ex kub' tb'incha'n B'esaleel jun mes akasya ttzeyil, te kyajnaq lajoj (90) sentimetro tnuqub', kab'naqjo' (45) sentimetro twitz, atzun oxnaqjo' (65) sentimetro twe'.", "11": "B'aj tktxu'n tu'n q'anpwaq, ex oktq'o'n jun qnij q'anpwaq te tilb'ilal ttxa'nile.", "12": "Tjaq'xi'tzuntlju' tilb'ilal lu oktq'o'n jun qnijtl tilb'ilal q'anpwaqx, wuq sentimetro kxol.", "13": "Ex oktb'incha'n kyaje' t-ẍkyin q'anpwaqqe' kyi'ju' kyaje' tqan,", "14": "tjaq'ju' tal tilb'ilal tu'n kb'je'xju' tqul kyoj, tu'ntzun tb'ent tiq'etju' mes.", "15": "E'kub' tb'incha'n tqulju' mes akasyaqe' ex eb'jo'k tktxu'n tu'n q'anpwaq.", "16": "Ex e'kub' tb'incha'n kykyaqilju' che ajb'el tib'aju' mes q'anpwaqileqe' e'plat, e'pak', e'xar exqe' kop kykb'elju' oyaj a' kywitz.", "17": "<pb/>Ex kub' tb'incha'n B'esaleel kykb'el kandil q'anpwaqile b'incha'n tu'n pojb'il: aju' tq'uqlil, tqan, e' tk'o'ẍil, e' tb'echil exju' t-xaq iqi'mile tib',", "18": "e'el waqaq tq'ob' ti'ju' tqan oxox junjun plaj.", "19": "B'incha'nk oxe' tb'echil xwakyi'n kten ti'jile junjun tq'ob'ju' inche el ti'ju' tqan, kse'n b'ech almendro, kyuk'i'lju' t-xaq ex tb'echil,", "20": "ex b'incha'nk kyaje' tb'echil xwakyi'n kten ti'ju' tqan, ikxju' kse'n b'ech almendro, kyuk'i'lju' t-xaq ex tb'echil.", "21": "Tjaq'iletzu'n ja inche ela' kakab' tq'ob' ti'ju' tqan, b'incha'nk junjun tb'echil xwakyi'n kten.", "22": "Jun tnejx e'ela'ju' tb'echil kyuk'i'lju' tq'ob' tuk'i'lju' tqan, q'anpwaqile b'incha'n tu'n pojb'il.", "23": "Ex e'kub' tb'incha'n wuq tkantilil ex pitxb'il kantil kyuk'i'lju' tkb'el tza'j, q'anpwaqqe'.", "24": "Oxnaq kab'lajoj tk'i' nik'jan (72.6) lib'r q'anpwaq b'aj tej tb'inchetju' kykb'el kantil kyuk'i'lju' che ajb'el te.", "25": "<pb/>Kub' tb'incha'n B'esaleel q'olb'eb'l te tz'e'ysb'il sturak, akasya ttzeyil. Te kab'naqjo' (45) sentimetrochaq twitz toj tkyajel plaj, atzun kyajnaq lajoj (90) sentimetro twe'. Majx xitiqa'n tib'ju' q'olb'eb'l kyuk'i'lxi' tuk'a.", "26": "Ex b'aj tktxu'nju' tib'aj tu'n q'anpwaq ex ti'jile tkyajel plaj exqe'tzunju' tuk'a, ex oktq'o'n jun qnij q'anpwaq ttxa'nile te tilb'ilal,", "27": "ex e'oktq'o'n t-ẍkyin q'anpwaqqe' tjaq'ileju' tilb'ilal, kab'e' toj jun plaj ex kab'e'tl toju' jun plajtl tu'n tb'ent tiq'et.", "28": "E' b'ajkub' tb'incha'nju' tqul akasyaqe' ex eb'jo'k tktxu'n tu'n q'anpwaq.", "29": "<pb/>Kub' tb'incha'n B'esaleel aseyt xjan te xjansb'il exju' sturak te k'ok'sb'il tb'anilxi'x, kse'n in kb'incha'nju' xjal ax kyaq'unju'."}