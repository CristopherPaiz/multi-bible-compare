{"1": "<pb/>E'b'ajtzun tb'u'yi'n Moyses aj Israel ex xitma'n kye: Mache tzaj tq'o'n Qman Dyos chaq'b'il weye' tu'n tb'inchet ja'lu:", "2": "Waqaq q'ij kche aq'unale', tojtzunju' twuqi'n q'ij kche ojlale', jun q'ijte' te ojlab'l kyeye' tu'n knimane' te Qman Dyos. Qu'mtzun alkyete matz'aq'unan toju' q'ij lu kb'el b'yet.", "3": "Ex jaxjaku' najlqe'ye' mixpeti' tu'n tku'x kq'aq'e' toju' q'ij te ojb'il, chij kye.", "4": "<pb/>Xitma'ntl Moyses kye kykyaqil aj Israel: Matchaq' Qman Dyos tu'n tb'inchet ja'lu:", "5": "Kyb'u'yi'nktze' jun oyaj kxole' te Qman Dyos. Kykyaqilju' kyajb'il tu'n kyq'onte kyoyaj te Qman Dyos, kyq'onku' tuk'i'l tkyaqil kyk'u'j, q'anpwaq, saqpwaq, q'ank'uxb'il,", "6": "q'in morad, kyeq smo'n tk'i' cha'x, kyeq, tz'umin sed, t-smal chib',", "7": "ttz'umal rit uk'tza'n tu'n kyeq, tb'anil tz'u'n, tze akasya,", "8": "aseyt kye kandil, k'ok'sb'il teju' aseyt te xjansb'il, k'ok'sb'il teju' sturak,", "9": "ab'j kornalina ex chukchaq ab'j tb'anilqe' tu'n kyokq'et ti'ju' ẍa'y ex ti'ju' tal xb'alun ttzitk'u'ju' knejel pale, chi Moyses kye.", "10": "<pb/>Kykyaqilju' nb'ent chukchaq tb'anil aq'untl kyu'n, kuktzaj b'inchalteju' matxi' tchaq' Qman Dyos, aye' ja'lu:", "11": "aju' ja xjan exju' ja xb'alun te kutxb'ilte tuk'i'lxi'ju' twi', exqe'ju' tzuyb'ilte, e' ttz'lamal, e' tqul, e'tqan exqe'ju' tq'uqlil;", "12": "aju' kax tuk'i'l tjpel exqe'ju' tqul, exju' xb'alun te aq'pub'l toju' ja xjan,", "13": "aju' mes kyuk'i'lju' tqul ex tkyaqilju' kche ajb'el te, exju' wab'j okb'el q'et twitz Qman Dyos;", "14": "aju' kykb'el kandil te spik'un kyuk'i'lju' kche ajb'el te, exqe'ju' kandil tuk'i'lxi' kyaseytil;", "15": "aju' q'olb'eb'l tz'e'ysb'il sturak kyuk'i'lju' tqul, exju' aseyt te xjansb'il, exju' sturak k'ok'j, exju' xb'alun te ttziju' ja xjan;", "16": "aju' q'olb'eb'l chojb'il tuk'i'lju' tpariyil q'ank'uxb'il exqe'ju' tqul ex kykyaqilju' kche ajb'el te, exju' tkb'el a' te tx'ajb'il tuk'i'lju' tq'uqlil,", "17": "exqe'ju xb'alun teju' pe'n kyuk'i'lju' tqan ex tq'uqlil, exju' xb'alun te ttziju' pe'n,", "18": "exqe'ju' stak teju' ja xjan ex teju' pe'n kyuk'i'lju' kyaqwilil,", "19": "exqe'ju' xb'alun chmo'nqe' tu'n kyajb'en toju' ja xjan, exju' xb'alun xjan te pale Aaron, ex kxb'alunju' tk'wal te pale, chi Moyses kye.", "20": "<pb/>Kykyaqiltzu'n aj Israel eb'aj anj, aye' ate'toq twitz Moyses.", "21": "Kykyaqiltzunju' tzaj anq'in toj kyanmi eb'ju'l q'ol kyoyaj te Qman Dyos tu'n tkyaqil kyk'u'j tu'n tb'inchetju' Ja te Mujb'ab'ltib'il ex te tkyaqilju' kche ajb'el toj, exqe'ju' xb'alun nim kyoklen.", "22": "E' b'ju'l ichan ex qya tuk'i'l kyoyaj tu'n tkyaqil kyk'u'j kse'nxju' kub' kq'o'n toj kyanmi, tzaj kyiq'i'n u'wj, xmilq'ob'j, tqulq'ob'j ex toj ẍkyinb'aj q'anpwaqqe', ex chukchaq ti'xti' q'anpwaqile. Teyile junjun tzaj ti'n toyaj q'anpwaq te Qman Dyos kse'nxju' kub' tq'o'n toj tanmi.", "23": "Aye' atitoq kq'in morad, kyeq smo'n tk'i' cha'x, kyeq, tz'umni sed, t-smal chib', ttz'umal rit uk'tza'n tu'n kyeq mujqa tb'anil tz'u'n, b'aj tzaj kyiq'i'n.", "24": "Aye'tzunju' atitoq ksaqpwaq ex kq'ank'uxb'il b'aj tzaj kyi'n te Qman Dyos, exqe'ju' atitoq ktze akasya b'aj tzaj kyiq'i'n tu'n tb'inchet tkyaqilju' inojqelan.", "25": "Exqe' qya b'a'n che chmon tu'n q'ob'aj intoq tzaj kyiq'i'n kychemuj: xb'alun morad, xb'alun kyeq smo'n tk'i' cha'x, xb'alun kyeq ex tz'umin sed.", "26": "Aye'tzunju' qya b'a'n che chqon eb'jo'kten chqol t-smal chib', qu'n tzaj anq'in toj kyanmi tu'n kyaq'unan.", "27": "Aye'tzu'n nejenel tzaj kyiq'i'n ab'j kornalina ex chukchaq ab'j tb'anilqe' tu'n kyokq'et ti'ju' t-ẍa'y knejel pale ex ti'ju' ttzitk'u'j,", "28": "k'ok'sb'il ex aseyt teju' spik'un, ex teju' aseyt te xjanb'il ex teju' sturak k'ok'j.", "29": "<pb/>Kykyaqilju' ichan ex qya aj Israel tzaj anq'in toj kyanmi tu'n kyonin tu'n tb'inchetju' tchaq' Qman Dyos te Moyses, tzaj kyiq'i'n kyoyaj te Qman Dyos kse'nxju' tzaj anq'in toj kyanmi.", "30": "<pb/>Xitma'n Moyses kye aj Israel: Kyb'intzpe'ye', matxi' jaw t-sk'o'n Qman Dyos B'esaleel tk'wal Uri ex tchman Ur kxol tyajajil Juda,", "31": "ex matxi' tnojsa tu'nju' t-xew, tu'n nab'l, tu'n t-ximan ex ojtzqib'l, tu'n tel k'atz ex tu'n tb'inchante chukchaq aq'untl,", "32": "ex tu'n tb'inchante kyilb'ilalju' aq'untl kb'inchetil, ex aq'untl ti'j q'anpwaq, saqpwaq ex q'ank'uxb'il,", "33": "ex tu'n kyb'aj tb'incha'na tb'anil ab'j ex tu'n kykub' tq'o'n tojile kykb'el, tu'n taq'unan ti'j tze ex tu'n kykub' tb'incha'n kyilb'ilal chukchaq aq'untl twitz u'j.", "34": "Ex matxi' txiq'o'n kynab'l kykab'ilx tuk'i'l Aoliab' tk'wal Aysamak kyxolu' tyajajil Dan tu'n kyxnaq'tzan.", "35": "Matzaj tq'o'n kynab'l tu'n Qman Dyos tu'n kyb'inchante chukchaq aq'untl tb'anilqe', ex tu'n kyb'inchante kyilb'ilal aq'untl twitz u'j ex tu'n tkub' kytz'so'n ti'j xb'alun morad, xb'alun kyeq smo'n tk'i' cha'x, xb'alun kyeq ex tz'umin sed, ex tu'n kyb'inchante chukchaq tilb'ilal toj chemuj."}