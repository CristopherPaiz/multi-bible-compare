{"1": "<pb/>Xitzun kyb'itza'n Moyses kyuk'i'l aj Israel jun b'itz te ninb'il tb'i Qman Dyos kjalu: <pb/><t>Kqo b'itzal te ninb'ilte Qman Dyos,</t> <t>tu'nju' jun kanb'ab'l tb'anilxi'x,</t> <t>tu'nju' mache kyej tmulq'i'n chej exqe' xjal te q'oj toj ninnjab'.</t>", "2": "<t>Ate Qman Dyos qipumal, kolb'ilqe ex Qdyos,</t> <t>qu'mtzun qo b'itzal te,</t> <t>kjawil qnimsa'n, qu'n nimte toklen</t> <t>ex ate Kydyos qman.</t>", "3": "<t>Ate Qman Dyos jun nimaq q'ojil</t> <t>ex a tb'iju', ¡Dyos Manb'aj!</t>", "4": "<pb/><t>E'kyaj tmulq'i'n Qman Dyos karwaj</t> <t>exqe' t-xjal nimaqkawil te q'oj toj ninnjab'.</t> <t>¡E b'aj kyej jaq'wiju' nimaq nejenel</t> <t>kye t-xjal te q'oj toj Ninnjab' Kyeq tb'i!</t>", "5": "<t>E'ku'pun tz'aq t-xe a' naku'j ab'jqe'</t> <t>majx e'kyaj mulq'aj toj ninnjab'.</t>", "6": "<pb/><t>¡Qman Dyos!, tu'nju' tb'a'nq'ob'a nimtipumal ex nim toklen</t> <t>ẍe kub'a' t-xitu'nju'ya ajq'oj.</t>", "7": "<t>Tu'nju' tipumala</t> <t>mache kub' t-xitu'nju'ya xjaw kyiq'i'n kyib' ti'ja;</t> <t>tej saj ttx'u'jila kyib'aj,</t> <t>macheb'aj naku'j ttxa triy tu'n q'aq'.</t>", "8": "<pb/><t>Tu'nju' tipumal t-xewa majx mab'jaw tb'u'yi'ntib'ju' a',</t> <t>b'jaw kb'u'yi'n kyib'ju' ttolob' ninnjab' naku'j tapi;</t> <t>¡mixti' yukchitl ninnjab' nim t-xe toj nky'ajchaq!</t>", "9": "<t>Matxi'toq kub' kyxima'n ajq'oj kjalu:</t> <t>Qo xe'l lpe kyi'j tzmax ajtkub'kyi'j qu'n,</t> <t>ex kxe'l qsipa'nju' k'elil qi'q'i'n kye</t> <t>tzmaxi'j ajtqe qk'u'j.</t> <t>Kjawitz qi'n qk'uẍtx'e'nb'il</t> <t>qq'ob'ku' kb'el b'yo'nkye. Chechij.</t>", "10": "<t>Tetzunj saj tq'o'na kq'iq' majx ẍe kyej mulq'aj toj ninnjab';</t> <t>mache ku'pun tz'aq naku'j ab'j plomqe' t-xeju' ninnjab' nim tipumal.</t>", "11": "<pb/><t>¡Qman Dyos!</t> <t>¡Mixti' juntl dyos kse'n aya!</t> <t>¡Mixti' juntl xjan ex nim toklen kse'n aya!</t> <t>¡Inche b'ent nim ti'xti' tu'na tb'anilqexi'x ex xob'ajilqe'!</t> <t>¡Qu'mtzun o'kxta b'a'n tu'n tjaw nimeta!</t>", "12": "<t>¡Matyek'u'ya tipumala;</t> <t>ex majx ẍe'x tjaq' tx'otx'!</t>", "13": "<t>Tu'n tk'u'jlalila nejliya twitzju' tnam xtkola;</t> <t>ex tu'nju' tipumala xi' kxitiq'i'na toju' tjaya xjan.</t>", "14": "<t>Kche lu'lulju' nimaqtnam ajkyb'inte,</t> <t>kb'ajel kytoli'nkyib'ju' pilistey tu'n k'ixk'oj,</t>", "15": "<t>Che kb'el numju' nejenel toj Edom,</t> <t>exqe' nejenel toj Moab' che lu'lul tu'n kxob'il,</t> <t>kykyaqil aj Kanaan che b'elnumj tu'n kyxob'il.</t>", "16": "<pb/><t>Qman Dyos,</t> <t>¡tzajxwit txqan xob'ajil kyi'j!</t> <t>¡che kyajxwit skanix tu'nju' tipumal tq'ob'a,</t> <t>tzmax ajtik'ju' ttanama</t> <t>jaw t-sk'o'na!</t>", "17": "<t>Qman Dyos,</t> <t>qo tiq'inxa najal twi'ju' witz xjan teya,</t> <t>toju' najb'il jawni t-sk'o'na jatu'n tnajana'ya,</t> <t>toju' ja xjan kub' tb'incha'na tu'n tq'ob'a.</t>", "18": "<pb/><t>¡Ate Qman Dyos nkawin tejumajx! chechij toju' kb'itz.</t>", "19": "<pb/>Tej kyb'jo'kx tkarwaj nimaqkawil aj Ejipt exqe' tchej toj ninnjab', tzaj ttzaqpi'n Qman Dyos a' kyib'aj, aye'tzunkye' aj Israel tzqiju' kyb'e tej kyb'jik'x toj ninnjab' ex e'jlajin.", "20": "Atzunte Mariy t-sanjelal Dyos, tanab' Aaron, tzaj tiq'i'n jun b'o's tanb'or, kykyaqiltzu'n qya eb'jo'k lpe ti'j, nche b'ixin ex nche chinb'anxi' ktanb'or.", "21": "Atzunte Mariy intoq xitb'itza'n kye: <pb/><t>Che b'itzan qe'ye' te ninb'ilte Qman Dyos,</t> <t>tu'nju' jun kanb'ab'l tb'anilxi'x</t> <t>tej kb'aj kyej tmulq'i'nju' chej exqe' xjal te q'oj toj ninnjab', chij.</t>", "22": "<pb/>Xitma'n Moyses kye aj Israel tu'n kyb'jik' b'et ttzi Ninnjab' Kyeq tb'i. Qu'mtzun xi' e'xa' toj chq'ajlaj Ẍur tb'i, oxe' q'ij eb'et toj, ex mixti' knet a' kyu'n.", "23": "Tetzunj kypon toju' tx'otx' Mara tb'i, min b'ent t-xi' kyk'wa'nju' a' atitoq atzu', qu'n majxtoq k'a. Qu'mtzun okkyq'o'n tb'iju' tx'otx' lu, Mara.", "24": "<pb/>Aye'tzu'n xjal e'aq'wi yolil ti'j Moyses, ex intoq kma'n: ¿Titi'tzu'n kxel qk'wa'n ja'lo? chechij.", "25": "Kub'santzun Moysestz twitz Qman Dyos, atzunte Qman Dyos tzaj tyek'u'n junwi' tze te. Ku'xtzun tq'o'n Moyses tze lu toj a', atzunju' a' kub' chi'yix. <pb/>Atzuntzu' e'kub'a' tq'o'n Qman Dyos toj joyb'ilkyi'j, ex e'tzaj q'o'n kawb'il ex nuk'b'il kye kse'n tu'me'l tu'n kyanq'ina'.", "26": "Ex tzaj tma'n kye: Qama kub' kyb'i'nju'ye' kxe'l nma'ne' kyeye', ayine' Dyos Manb'aj nche ajb'ene' weye', exqa makyb'inchaju'ye' nchin tzalaje' ti'j, tu'n kyxikyb'i'ne' nchaq'b'ile' ex tu'n kyjapun nkawb'ile' kyu'ne', lay tzaj nq'o'ne' yajb'il kyib'aje' kse'nqe' e'tzaj nq'o'ne' kyib'aj aj Ejipt, qu'n ayine' Dyos Manb'aj q'anal kyeye', chij.", "27": "<pb/>E'pontzuntz Elim ja ta'toq kab'lajoj (12) t-xiklil a' ex oxnaq lajoj (70) tqan tut, atzuntzu' e'kub'tena' jata'qe'ju' a' lu."}