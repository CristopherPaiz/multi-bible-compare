{"1": "<pb/>—Atzunte Moyses xittzaq'we'n kjalu: <pb/>Lay chinx kyb'i'ne' ex lay txi' kyoksla'n aj t-xi' nma'ne' kye, a pe'lo ktzajel kma'nju' weye': Naq tak'a'nta', mixti' xkub' tyek'u'nte Qman Dyos tib' twitza, chechilo, chij.", "2": "<pb/>—¿Titi'tzunju' tzyu'n tu'na? chi Qman Dyos te. <pb/>—Jun ntzeye', chi Moyses.", "3": "<pb/>—Xonku'ya twitz tx'otx', chi Qman Dyos te. <pb/>Ku, chi Moyses kub' t-xon. Textzu'n kmuj lu jawb'entju' ttze te kan, ju'm tel oq Moyses tk'etz.", "4": "Atzunte Qman Dyos tzaj tma'n te: <pb/>—Tzyumju'ya tje ex iq'i'nktza, chij. <pb/>Xitzun tnuqpi'n Moyses tq'ob' tzyulte. Tetzunj tjaw ttzyu'n jawb'ent jumajtl te tze.", "5": "<pb/>Atzun techlal ja'lu tu'n t-xi' kyoksla'n qama kub' nyek'u'n wib'e' twitza, ayine' Dyos Manb'aj Kydyos ojtxi' tyajilb'ena Ab'raam, Isaak ex Jakob', chi Qman Dyos te.", "6": "Tzajtzun tma'ntl Qman Dyos te: <pb/>—Atzu'n ja'lo q'onkxa tq'ob'a ttzitk'u'ja, chij. <pb/>Okxtzun tq'o'n Moyses tq'ob' ttzitk'u'j, tetzunj tetztiq'i'ntl o'kx tok tka'yi'n txqan xlemtx'a'k ti'j, saq ka'yin naku'j txun che'w.", "7": "Tzajtzun tma'ntl Qman Dyos te: <pb/>—Q'onkx jumajtlju'ya tq'ob'a ttzitk'u'ja, chij. <pb/>Atzunte Moyses okxtq'o'ntl tq'ob' ttzitk'u'j. Tetzunj tetztiq'i'ntl matxi'toq b'anixju' tq'ob' kse'nxju' tten tnejel.", "8": "Tzajtzun tma'ntl Qman Dyos te: <pb/>—Qa min xxi'oksla'na kyu'n exqa min xib'i'na tu'nju' tnejel techlal, tu'ntzunju' tkab' techlal kxe'l kyoksla'n.", "9": "Qatzun qa mixti'x xxi' oksla'na exqa minti' xib'i'na kyu'nju' kab'e' techlal lu, iq'i'nktza a' toj nin a' ex qonku'ya twitz tx'otx'. Naqtzun nb'ent tkub' tqo'na kjawilb'ent te chik', chij.", "10": "<pb/>Atzunte Moyses xitma'n te Dyos. <pb/>—¡Taye!, min nb'ent nyoline' lwiy kse'nte jun xjal tx'o'le'tel tyol ex mya tzmawt ja'lo tej saj yolina teju' tmajina lu, qu'n ntzajlenxwe' inchin takpuje' ajnyoline', chij.", "11": "<pb/>Atzunte Qman Dyos tzaj tma'n te: <pb/>—¿Altzunkye kyej q'onte ttziju' xjal tu'n tyolin? ¿Altzunkye kyej q'onteju' me exju' chkyin, exju' xjal b'a'n twitz mujqa moẍ, qa myayine'?", "12": "Qu'mtzun kutxi'ya, okna' chin tenb'ilwe' tuk'i'la ajtyolina, ex ayine' chin kb'el q'onte yol toj tnab'la titi' kxe'l tma'na, chij.", "13": "<pb/>Atzunte Moyses xitma'ntl: <pb/>—¡Taye, ate b'a'n chq'onx juntla! chij.", "14": "<pb/>Atzunte Qman Dyos tzaj toj twitz ti'j Moyses ex tma: <pb/>—¡Lute' ttzika Aaron, ju' aj Leb'i, ati Ejipt! Ojtzqi'nxi'x wu'ne' nb'ent tyolin b'a'nxi'x. Expe' k'elitz k'lulteya toj b'e, kjawil tzalaj ajtok tka'yi'n twitza.", "15": "Yolintzuna tuk'i'l, q'manxa te tkyaqilju' matxi' b'ajx nma'ne' teya, ex kchin tenb'ilwe' kyuk'i'le' ajkyyoline', ex che kxe'l nxnaq'tza'ne' ti'ju' kb'incha'ye'.", "16": "Aya kxe'l q'mante te Aaron naku'xwitloj ayine' inchin yolin tuk'i'l. Atzuntlte Aaron kyolil te t-xela kyeju' tnam ti'ju' yol kxe'l nma'ne' teya.", "17": "Ex iq'inxju'ya ttzeya, qu'n atzun k'ajb'elju' tu'na tu'n kb'inchet ti'xti' te lab'te'n, chij.", "18": "<pb/>Atzunte Moses anjti'j tja Jetro ju' tji, xitma'ntzuntz te: <pb/>—K'anjeltlwe'wi'j Ejipt ka'yilkye nwnaqile' qa itz'qe'x, chij. <pb/>—B'a'na'tzun, kutxi'ya ka'yinxtib'a, chiju' tji te.", "19": "<pb/>Atixtoqtzun Moyses toj tx'otx' Madyan, tzaj tma'ntl Qman Dyos te: <pb/>—Kutanjtl ti'ja Ejipt, qu'n oje che kyimkye' kyajb'iltoq tu'n tkub' b'yo'na kyu'n, chij.", "20": "<pb/>Atzunte Moyses xitiq'i'nju' t-xu'jil exju' tk'wal, ex e'jawx tq'o'n ti'j jun b'ur. Anjtzun ti'jtzu' Ejipt, iq'i'ntoqju' ttze Dyos tu'n toj tq'ob'.", "21": "Tzaj tma'ntl Qman Dyos te Moyses: <pb/>—Ajtzun tpona Ejipt, b'inchamqe'ju'ya e'techlal te lab'te'n twitzju' nimaqkawil, matxi' txinq'o'ne' toklena tu'n tb'inchanteya. Oktzun b'el nch'uẍsa'ne' tanmiju' nimaqkawil tu'n lalun che etz ttzaqpi'n aj Israel.", "22": "Kxel tma'ntzuntza teju' nimaqkawil: Tnejel nk'walwe' Israel, chi Dyos Manb'aj.", "23": "Matxi' txinma'ne' teya tu'n tetz ttzaqpi'na nk'wale' tu'n t-xi' k'ulul nwitze'; mina'jon tajb'ila tu'n tetz ttzaqpi'na, qu'mtzun kb'el nb'yo'ne' tnejel tk'wala, chitzun Dyos Manb'aj, chiku'ya te, chij.", "24": "<pb/>Tetzunj ljo'ntoq tb'e Moyses, pon toju' najb'il jatu'n tkyeja' wtan te qonik'an kyuk'i'lju' toj tja, kub' tyek'u'ntib' Qman Dyos twitz Moyses tu'n tkub' tb'yo'n.", "25": "Atzunte Sepora tzaj tiq'i'n jun ab'j ati twitzte ex eltjon ch'i'n ttxo'w twi' ttz'a'lb'il tal, ok tq'ontzuntz ti'j tqan Moyses ex tma: Axxi'x tu'n tpaja nchmil sela' chik' chij.", "26": "<pb/>Tma Sepora ikju' tu'nju' kyechel ti'j kychib'jil. Tu'ntzun ja'lu xitzaqpi'n Moyses tu'n Qman Dyos.", "27": "<pb/>Atzunte Dyos ojetoq tzaj tma'n te Aaron kjalu: Kutxi'ya k'lulte Moyses toj chq'ajlaj, chij. Xi'tzun Aarontz, ex knet Moyses tu'n t-xeju' witz te Dyos, ex oktma'tzi'n te jun q'olb'eb'lte.", "28": "Xitzun tma'n Moyses te Aaron tkyaqilju' ojetoq tma Dyos te tu'n tmante, exqe'ju' techlal tma Qman Dyos te tu'n tb'inchante.", "29": "E'xi'tzuntz kykab'il Ejipt, b'uyilkyeju' tijwnaq kyxol aj Israel,", "30": "Xitzun tma'n Aaron kye, tkyaqilju' matxi'toq tma Qman Dyos te Moyses; ex e'tb'incha techlal ojetoq tma Qman Dyos te tu'n tb'inchante, kywitzju' tnam.", "31": "<pb/>Aye'tzu'n aj Israel xikyoksla'n. Tetzunj kyb'inte qa matxi'toq che tzaj tb'i'n Qman Dyos, exqa matxi'toq tka'yiju' yajb'ilkye, e'kub' tzipetzuntz k'ulul te."}