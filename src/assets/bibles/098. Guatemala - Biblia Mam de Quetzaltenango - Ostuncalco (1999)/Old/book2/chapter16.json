{"1": "<pb/>Kykyaqil aj Israel eb'je'tz toj Elim ex e'pon toj chq'ajlaj Sin, ju' ati kyxol Elim tuk'i'l Sinayi, toju' q'ij o'lajoj teju' tkab' xjaw kb'je'tzlenxi' Ejipt.", "2": "Kykyaqiltzunju' xjal e'jaw wulj ti'j Moyses ex ti'j Aaron toj chq'ajlaj.", "3": "Intoq kyma'n kye: <pb/>—¡Maswitlo b'a'n xqo' kyime' toj Ejipt tu'n Qman Dyos! Qu'n ate' chix intoq qokub' qeye' wal b'a'nxi'x ti'j junjun k'wil chib'j, aye'tzunkye' maqotzaj kyi'ne' toj chq'ajlaj naq tu'n qkyime' tu'n we'yaj qkyaqile', chechij.", "4": "<pb/>Tzajtzun tma'n Qman Dyos te Moyses: <pb/>—Ktzajel nq'o'ne' kywa twitz kya'j kse'n jb'al. Kykyaqiltzu'n xjal che elix b'uyilte atl junjun q'ij, o'kx kjawil kyb'u'yi'nju' kb'ajel kyu'n te junjun q'ij. Qu'n wajb'ile' tu'n nka'yinteye' alkye kxe'l nimanteju' nchaq'b'ile' ex alkye lay txitnima'n.", "5": "Tojtzu'n twaqaqi'n q'ij, naqa ẍe etz b'uyilteju' kwa kxe'l kyiq'i'n kyja, kjawil kb'u'yi'n kab'e' kyinju' kse'n injaw kb'u'yi'n atl junjun q'ij, chij te.", "6": "<pb/>Xitzun kyma'n Moyses ex Aaron kye aj Israel: <pb/>—K'elil kyniky'e' teju' qale ja'lo, qa a Qman Dyos setz q'inkyeye' toj Ejipt,", "7": "tetzun prim kkyla'ye' tipumal Qman Dyos, qu'n matxi' tb'i qa nche yoline' ti'j. Yajtzunqe', ¿alkyeqo'ye' toj kywitze' tu'nju' nche wuljneye' qi'je'? chechij.", "8": "<pb/>Xitma'ntl Moyses kye: <pb/>—Ktzajel q'o'n kychi'ye' teju' qale ja'lo tu'n Qman Dyos, ex ktzajel tq'o'n kywaye' nim te prim, qu'n matxi' tb'i Qman Dyos nche yoline' myab'a'n ti'j. ¿Alkyeqo'tzune' toj kywitze'? Mya qi'jqe' nche wulina'ye', ti'jku'te' Qman Dyos nche wulina'ye', chij.", "9": "<pb/>Xitzun tma'ntl Moyses te Aaron: <pb/>—Q'manxa kye kykyaqil aj Israel tu'n kytzaj lq'e twitz Qman Dyos, qu'n matxi' tb'iju' kyyol myab'a'n ti'j.", "10": "Tojtzu'n kmuj intoq yolin Aaron kye aj Israel, kykyaqil eb'ajx ka'yin toj chq'ajlaj, ex kub' tyek'u'n Qman Dyos tajwalil toj jun muj.", "11": "Tzajtzun yolin Qman Dyos te Moyses ex tma:", "12": "<pb/>—Matxi' nb'iju'ye' nkywuljne'n aj Israel. Yolintzuna kyuk'i'l ex q'manxa kye: Che ch'yol chib'je' ajtok qale, atzu'n te prim che wal wab'je' ex che nojele' b'a'nxi'x. K'eleltzun kyniky'tze' qa ayine' Dyos Manb'aj Kydyose'.", "13": "<pb/>Textzu'n qale lu eb'ju'l txqan tz'chin, ex kub' noj ti'jile kyja aj Israel kyu'n, atzu'n te prim b'aj noj twitz tx'otx' tu'n ta'l che'w ti'jileju' kyja.", "14": "Tetzunj tkub' naju' ta'l che'w, kyej q'ancha'lix txqan tb'anilxi'x naku'j txun che'w toju' chq'ajlaj.", "15": "Aye'tzu'n aj Israel tej kylonte, mixtoqnati' kyojtzqi'n, kyma kyxolx: ¿Ti'tzunte' lu? chechij. Atzunte Moyses xitma'n kye: <pb/>—Kywa kye'ye' lu te k'a'chb'il kyeye' saj tq'o'n Qman Dyos.", "16": "Ex a nuk'b'il ja'lu saj tq'o'n Qman Dyos: Kyiq'inktze' teyile junjun axi'x jni' nojqelan tu'n twante ex kse'nx kb'aje' toj kyjaye', kyiq'inktze' kab'e' malb'il te junjun, chij.", "17": "<pb/>Kyb'inchatzu'n aj Israel ikju'. Ate' junjun nim jawkyiq'i'n, atzun junjuntl naq ch'i'naq,", "18": "kse'nxju' malb'il kyejni q'ma'n; mya miwtjun b'aj tu'nju' jawtiq'i'n nim, ex miwtjun kanun teju' naqch'i'n jawtiq'i'n. Teyile junjun jawtiq'i'n kse'nx inojqelan te tu'n twante.", "19": "<pb/>Xitzun tma'ntl Moyses kye: <pb/>—Lalun kyej kyklo'ne' te juntl q'ij, chij.", "20": "<pb/>Ate'tzun junjun mixti' xikb'i'nju' tyol Moyses, qu'n kyej kyklo'n te juntl q'ij; atzunju' kyej kyklo'n, jawb'ent ẍchuq' toj ex kub' tzuwix. Atzunte Moyses tzaj ttx'u'jil kyi'j.", "21": "<pb/>Tkyaqiltzun prim teyile junjun njaw tb'u'yi'n kse'nxju' kb'ajel tu'n, qu'n aj tmoq'ti q'ij tkyaqil ja'lu inkub' niwj.", "22": "Tojtzunju' twaqaqi'n q'ij jaw kb'u'yi'n kab'e' kyinju', mujqa kyaje' malb'il teyile junjun; aye'tzu'n nejenel toju' tnam eb'ajx q'malte te Moyses,", "23": "atzunte Moyses xitma'n kye: <pb/>—Anatzun oje tma Qman Dyosu'. Najchi'j q'ij te ojb'il te ninb'ilte Qman Dyos. Aju' ati tu'n kb'inchanteye' kb'inchame' ja'lo, exju' ati tu'n ktzq'ajsanteye' ktzq'ajsame', atzunju' lay b'aj kyu'ne' kyk'u'nxe' te nachi'j, chij.", "24": "<pb/>Iktzu'n kse'nxju' tma Moyses kye, aju' min b'aj kyu'n kyej kyk'u'n te juntl q'ij, min kub' tzuwix ex min jawb'ent ẍchuq' toj.", "25": "Xitzun tma'n Moyses kye: <pb/>—Kwanxtzune' ja'lo, qu'n a q'iju' te ojb'il te ninb'ilte Qman Dyos. Qu'n mixti'te wab'j k'okyil yal kyu'ne' toj kojb'il te q'ij ja'lo.", "26": "Waqaq q'ij b'a'n tu'n tjaw kb'u'yi'ne', tojtzunju' twuqi'n q'ij mixti'te k'okyil yal kyu'ne', qu'n a q'iju' te ojb'il, chij.", "27": "<pb/>Ate'tzun junjun eb'je'x b'uyilte toju' twuqi'n q'ij ex mixti'te knet kyu'n.", "28": "Atzunte Qman Dyos tzaj tma'n te Moyses: <pb/>—¿Jtoj japunju' nchaq'b'ile' kyu'ne' exqe' nxnaq'tzb'ile'?", "29": "Kyximankupe'ye', ayine' Dyos Manb'aj, nxinq'o'ne' jun q'ij te ojb'il kyeye', qu'mtzun nxinq'o'ne' kywaye' te kab'e' q'ij toju' tqaqi'n q'ij. <pb/>Qu'mtzun teyile junjun ati tu'n tkub'ten toj tja ex mixti' tu'n tetz toju' twuqi'n q'ij, chi Qman Dyos.", "30": "<pb/>Aye'tzu'n xjal e'ojlan toju' twuqi'n q'ij.", "31": "<pb/>Aju' intoq jaw kyb'u'yi'n aj Israel okkyq'o'n tb'i, mana. Saq ka'yi'n kse'n tijajil kulantr ex majxtoq chi' kse'n muqin ch'i'li'n tuk'i'l ta'lkab'.", "32": "<pb/>Xitzun tma'n Moyses kye: <pb/>—A chaq'b'il ja'lu tu'n Qman Dyos: Kynojsanku'ye' kab'e' malb'il tu'n mana, ex kyk'u'nxe' te yek'b'il kyeju' kyyajajile' che itz'jel yajxi'tel, tu'ntzun kyka'yinteju' wab'j xxinq'o'ne' kyeye' toj chq'ajlaj tej ẍe etz wiq'i'ne' toj Ejipt, chi Qman Dyos, chij.", "33": "<pb/>Ex xitma'n te Aaron: <pb/>—Q'intza jun k'wil, q'onku'xa kab'e' mlon mana toj, q'onku'tzuntza twitz Qman Dyos, tu'ntzun t-xik'u'yit kyeju' qyajajil che ul itz'ji yajxi'tel, chij te.", "34": "<pb/>Ikytzu'n kse'nxju' tchaq' Qman Dyos te Moyses, kub' tq'o'n Aaron ju' k'wil twitzju' kax k'ub'lteju' yol kyejni b'entti'j, tu'n t-xik'u'yit.", "35": "Kab'naq (40) ab'q'i e'wan aj Israel ti'ju' mana ex kyej tu'n kwante tzmaxi'j kypon toju' tx'otx' najlqe' xjal toj; mujqa ttziju' nqach te Kanaan.", "36": "(Aju' komer tlajoji'n tnej te jun epa.)"}