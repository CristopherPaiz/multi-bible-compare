{"1": "<pb/>Tzaj tma'n Qman Dyos te Moyses: <pb/>—Kutxi'ya kyuk'i'lju' tnam ẍe etztiq'i'na Ejipt, toju' tx'otx' xintziya'ne' kye Isaak ex Jakob' tu'n t-xi' nq'o'ne' kyeju' kyyajajil.", "2": "Kxel nchq'o'ne' wanjle' tu'n tkub'nej twitza, ex che elix nxla'ja'ne' aj Kanaan, amorey, itit, peresey, eb'ey ex jeb'usey toju' tx'otx'.", "3": "Kuxkyxi'ye' toju' jun tb'anil tx'otx'. Lay chinxe' kyuk'i'le' qu'n pi'sqe'kye', tu'ntzu'n kypi'sale' jaku' che b'aje' wu'ne' toj b'e, chi Dyos.", "4": "<pb/>Tzaj kyb'isju' tnam tej t-xikyb'i'n yol kuw, ex mix-a'lo'tlte oktq'o'n tachb'il,", "5": "qu'n ojetoq tma Qman Dyos te Moyses: <pb/>—Q'manxa kye aj Israel: aye'kye' majx pi'sqe'ye'. ¡Naqwit atinqine' kyxole' jaku' naq toj jun kmujx che naja'ye' wu'ne'! Kyiq'imile' kyachb'ile' kyi'je' texju' kmuj ja'lo, chin ximaltzuntze' titi' knb'incha'ye' kyuk'ile', chiku'ya kye, chij.", "6": "<pb/>Tetzunj kyb'jik' aj Israel t-xe witz Oreb', min e'okkyq'o'ntl kyachb'il.", "7": "<pb/>Tzaj ti'n Moyses ja xb'alun ex kub' tq'o'n najchaqinin ti'ju' kynajb'il aj Israel, ex oktq'o'n tb'i Ja te Mujb'ab'ltib'il tuk'i'l Qman Dyos. Qu'n qa ati jun tajb'il tu'n t-xjelun te Qman Dyos, nxi' toju' Ja lu, ju' elni lq'e ti'jxi'ju' kyxmuj aj Israel.", "8": "Ajtzun t-xi' Moyses toju' ja xb'alun, kykyaqilju' xjal ntoq che b'aj kub' we' ttziju' kypach xb'alun, ex majxtoq nche kyej ka'yin ti'j Moyses tzmaxi'j ajtokx toju' ja xb'alun.", "9": "Ajtzun tokx Moyses toj nkb'u'lju' tnej muj ttziju' ja xb'alun ajtyolin Qman Dyos tuk'i'l Moyses.", "10": "Ajtzun t-xi' kyka'yi'n xjalju' tnej muj ttziju' ja xb'alun teyile junjun nkub' meje ttziju' tja k'ulul twitz Qman Dyos.", "11": "<pb/>Ajtyolin Dyos tuk'i'l Moyses, kse'n nyolin jun xjal tuk'i'l tamiw, ajtzun kb'aj yolin inanjtzti'j Moyses janajlqe'ya' xjal. Atzunju' ku'xun Joswe tk'wal Nun ju' onilte Moyses, majx ati xq'uqilteju' ja xb'alun.", "12": "<pb/>Tzajtzun tma'n Moyses te Qman Dyos: <pb/>—Intzaj tma'na weye' tu'n t-xiwiq'i'nju'ye' tnam lu, extzun na'mx ttzaj tma'na alkye kxe'l tchq'o'na wuk'i'le'. Expe' intma'na qa q'uqli tk'u'ja wi'je' exqa matxi' nkanb'aju'ye' t-xtalb'ila.", "13": "Qatzun qa ikju', yek'untzju'ya tb'is tk'u'ja weye' tu'ntzun tqexi'x nk'u'je' ti'ja, ex tu'n nk'monteju'ye' t-xtalb'ila kukxju', qu'n aju' tnam lu ttanama, chij.", "14": "<pb/>Atzunte Qman Dyos tma te Moyses: <pb/>—Ayinku'we' kchin xe'l tuk'i'la, ex k'ojlala wu'ne', chij.", "15": "<pb/>Atzunte Moyses xittzaq'we'n: <pb/>—Qatzun min xxi'ya quk'i'le' lalun qo' ex ti'na tza'lu.", "16": "Qu'n qa min xtxi'ya quk'i'le', ¿Kse'n taq'witzun ajtb'injtz qa ink'mo'nju'ye' t-xtalb'ila kyuk'i'lju' ttanama? Qatzun matxi'ya quk'i'le' k'elil qnik'tzile' kyxol txqantl tnam toj tkyaqil twitz tx'otx', chij.", "17": "<pb/>—Atzunte Qman Dyos tzaj tma'n te: knb'incha'ye', qu'n matxi' qe nk'u'je' ti'ja ex matxi' tkanb'aju'ya nxtalb'ile', chij.", "18": "<pb/>—¡Q'ontz anb'ila weye' tu'n nka'yinteju'ye' tajwalila! chi Moyses xitkub'sa'n.", "19": "<pb/>Atzunte Qman Dyos tzaj ttzaq'we'n: <pb/>—Kxe'l nyek'u'nju'ye' wajwalile' twitza, ex twitza kjawila' nma'ne' nb'iye'. Kchin b'inchal xtalb'ile' ex ktzajel q'aq'an nk'u'je' kyi'ju' jawajb'ilaye'.", "20": "Ex majx kxe'l nma'ne' teya, mixti' tu'n toktka'yina nwitze'; qu'n alkyete matz'ok ka'yinte nwitze', lay tz'anq'intl, chij.", "21": "<pb/>Tzaj tma'ntl Qman Dyos te: <pb/>—Ka'yintzpe'ya, ati jun najb'il nk'etze' tza'lu, we'ku'ya tib'aj pik.", "22": "Ajtik'ju' wajwalile', kb'el nq'o'na toj jun jul teju' pik, ex k'okyel nktxu'na tu'n nq'ob'e' ajwik'e'.", "23": "Ajtzun tel wi'ne' nq'ob'e', b'a'ntzun tu'n toktka'yi'na ttze'lwi'je'. Atzunju' nwitze' mixti' tu'n toktka'yina, chi Dyos."}