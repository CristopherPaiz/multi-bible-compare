{"1": "<pb/>Kub' tb'incha'n B'esaleel q'olb'eb'l te k'ok'sb'il akasya ttzeyil. Te kab'e' metr tuk'i'l junaqjo' sentimetrochaq (2.25 m.) twitz toj tkyajil plaj, atzun jun metr tuk'i'l junaqjo' sentimetro (1.25 m.) twe'.", "2": "<pb/>Kub' tb'incha'n kyaje' tuk'a kyoju' kyaje' ttx'u'k, majx kyiqa kyib' tuk'i'lju' q'olb'eb'l, e'oktktxu'ntzuntz tu'n q'ank'uxb'il.", "3": "Ex e'kub' tb'incha'n tkyaqilju' kche ajb'el teju' q'olb'eb'l q'ank'uxb'ilileqe', e'jotb'il, e'nimaqlaq, e' xokb'il ex e'tkb'el ttxalq'aq'.", "4": "<pb/>Ex kub' tb'incha'n jun parriy q'ank'uxb'il, ku'x tq'o'ntzuntz tjaq' ttziju' q'olb'eb'l tojxi' toj nik'janju' twe'.", "5": "Ex kub' tb'incha'n kyaje' t-ẍkyinju' parriy, e'oktq'o'n toju' kyaje' ttx'u'k, tu'n kyex q'etju' tqul kyoj.", "6": "Ex e'kub' tb'incha'n tqulju' q'olb'eb'l akasya ttzeyil ex eb'jo'k tktxu'n tu'n q'ank'uxb'il.", "7": "E' b'je'x tq'o'ntzuntz kyoju' t-ẍkyin ate'ktoq ttx'u'kju' q'olb'eb'l tu'n tb'ent tiq'et. Jul toju' q'olb'eb'l kub' tb'incha'n ex tze.", "8": "<pb/>Kub' tb'incha'n B'esaleel tkb'el a' tuk'i'lju' tq'uqlil q'ank'uxb'ilile kyu'n klispej qya intoq che ajb'en ttziju' Ja te Mujb'ab'ltib'il.", "9": "<pb/>Kub' tb'incha'n B'esaleel tpenju' ja xjan: oktq'o'n kab'naqjo' (45) metr xb'alun sed chub'i'ntwitz toj tb'a'nq'ob'ju' pe'n,", "10": "kyi'j winqi'n tqan ex winqi'n tq'uqlil q'ank'uxb'ilqe', aye'tzu'n tzuyb'ilkye exju' kẍkyin saqpwaqqe'.", "11": "Tojtzu'n tnayaju' pe'n oktq'o'n kab'naq jwe' (45) metr xb'alun kyi'j winqi'n (20) tqan ex winqi'n tq'uqlil q'ank'uxb'ilqe', aye'tzu'n tzuyb'ilkye ex kẍkyin saqpwaqqe'.", "12": "Atzu'n toj tkub'exq'ij oktq'o'n junaq kab'e' (22) metr tk'i' nik'jan (22.50 m.) xb'alun kyi'j lajoj tqan ex lajoj tq'uqlil, saqpwaqqe' tzuyb'ilkye exju' kyẍkyin.", "13": "Ex oktq'o'n junaq kab'e' metr tk'i' nik'jan (22.50 m.) xb'alun tk'i' nik'jan toju' plaj te tjawetzq'ij.", "14": "Oktq'o'n wuq metr xb'alun toju' jun plaj te ttziju' pe'n kyi'j oxe' tqan ex oxe' tq'uqlil;", "15": "tojtzu'n jun plajtl oktq'o'n wuq metr xb'alun kyi'j oxe' tqan ex oxe' tq'uqlil.", "16": "Kykyaqilju' xb'alun ti'jileju' pe'n, sedile chub'i'ntwitz,", "17": "atzu'n kyq'uqlilju' tqan q'ank'uxb'ilqe', aye'tzu'n tzuyb'ilkye exju' kẍkyin saqpwaqqe', ktxu'nqe'toq kyilb'ilalju' tqan toj kwi' tu'n saqpwaq. Kykyaqilju' tqan atitoq kẍkyin saqpwaqqe'.", "18": "<pb/>Kub' tb'incha'n xb'alun te ttziju' pe'n kyuk'i'l q'in morad, kyeq smo'n tk'i' cha'x, kyeq ex sed chub'i'ntwitz, b'incha'nqe' tb'anil tilb'ilal toj. Te b'eljoj metr tqan, atzun kab'e' metr tk'i' junaqjo' sentimetro (2.25 m.) twe', ikxju' kse'nqe' xb'alun teju' pe'n.", "19": "Atitoq kyaje' tqan kyuk'i'l kyaje' tq'uqlil q'ank'uxb'ilqe'; aye'tzunju' tzuyb'ilkye kyuk'i'l kẍkyin saqpwaqqe', ktxu'nqe'toq kyilb'ilalju' tqan toj kwi' tu'n saqpwaq.", "20": "Kykyaqilju' stak teju' ja xjan ex teju' tpen q'ank'uxb'ilqe'.", "21": "<pb/>Tkyaqilju' k'uxb'il b'aj tej tb'inchetju' ja xjan teju' yol kyej b'entti'j, jaw kyajlal kyu'n aj Leb'i tojtkwent Itamar tk'walju' pale Aaron kse'nxju' tchaq' Moyses.", "22": "<pb/>Tb'incha B'esaleel tk'wal Uri ex tchman Ur, kyxol tyajajil Juda, tkyaqilju' tchaq' Dyos te Moyses tu'n tb'inchet.", "23": "Onin Aolyab' ti'j, ju' tk'wal Aysamak kyxol tyajajil Dan, qu'n aq'unaltoq ti'j k'uxb'il, chmol ex tzol tilb'ilal kyuk'i'l q'in morad, kyeq smo'n tk'i' cha'x, kyeq ex tz'umin sed.", "24": "<pb/>Junaq jun kyintal tk'i' junaq oxe' lib'r (21.23) q'anpwaq b'aj ti'ju' ja xjan, mlo'n kse'nxju' malb'il toju' ja xjan. Aju' q'anpwaq lu oyaj kub' q'o'n te Qman Dyos.", "25": "<pb/>Atzu'n saqpwaq b'uyit tej tjaw kyajlalju' tnam japun toj oxnaq oxlajoj kyintal tk'i kab'e' lib'r (73.02), mlo'n kse'nxju' malb'il toju' ja xjan.", "26": "Kykyaqilju' matxi'toq che el winqi'n ab'q'i, japun kyajlal toj oxnaq o'lajmutx' wajxaqk'al wuqlajnaq lajoj (603,550), teyile junjun tzaj ti'n jun piẍ saqpwaq, kse'nxju' malb'il toju' ja xjan.", "27": "Ex atitoq oxnaq kab'lajoj kyintal tk'i' oxnaq lib'r (72.60) saqpwaq, tu'n tajb'en kye tq'uqlil tqanju' ja xjan ex kye tq'uqlil tqanju' xb'alun te aq'pub'l. Tkyaqilju' saqpwaq lu ajb'en tu'n kyb'inchet jo'naq (100) tq'uqlil, oxnaq kab'lajoj lib'r tk'i' nik'jan (72.6) saqpwaq xi' ti'j junjun tq'uqlil.", "28": "Tu'nju' saqpwaq jaw b'uyit kxol tnam, b'aj tktxu'n B'esaleel kyilb'ilalju' tqan toj kwi' ex e'kub' tb'incha'nju' tzuyb'ilkye ex kẍkyin.", "29": "<pb/>Japun tajlalu' q'ank'uxb'il tzaj q'i'n te oyaj te Qman Dyos toj kab'naq junlajoj kyintal tk'i' kab'naq lib'r (51.40),", "30": "tu'ntzunju' q'ank'uxb'il lu eb'aj b'inchet tq'uqlilju' tjpelu' Ja te Mujb'ab'ltib'il, exju' q'olb'eb'l q'ank'uxb'il tuk'i'lju' tpariyil q'ank'uxb'ilx ex kykyaqilju' kche ajb'el te,", "31": "ex ikxqe' t-stakyilju' ti'j pe'n kyuk'i'lju' tq'uqlil, ju' ati ti'jileju' ja xjan ex tq'uqlil ttziju' pe'n."}