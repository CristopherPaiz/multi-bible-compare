{"1": "<pb/>Tzajtzun tma'n Qman Dyos te Moyses: <pb/>—Kutxi'ya twitzju' nimaqkawil ex q'manxa te: chi Dyos Manb'aj Kydyos aj Eb'rey kjalu: Tzaqpinqe'xju'ya ntaname' tu'n kyxi' k'ulul nwitze'.", "2": "Qatzun kukxu' tu'na mixjun inche'x ttzaqpi'na,", "3": "knyek'u' wipumale' kyib'aju' talu'na ate'qe' toj kojb'il, kche kyimel chej, b'ur, kamey, wakx e'rit.", "4": "Ex lay tzaj nq'o'ne' yajb'il lu kyib'aju' kyalu'n aj Israel tu'n lalun che kyim, chitzun Dyos, chiku'ya te, chij te Moyses.", "5": "<pb/>Expe' o'kxju' q'ij lu taq' Qman Dyos, qu'n tma: <pb/>—Najchi'j nb'inchaye' lu, chij.", "6": "<pb/>Tetzun juntl q'ij tb'incha Qman Dyos ikju'. Kykyaqil kyalu'n aj Ejipt eb'aj kyim, aye'tzu'n kyalu'n aj Israel mixti' jun kyim.", "7": "Atzunte nimaqkawil xitchq'o'n kynenji kyalu'n aj Israel, tejtzun tpon ka'yb'aj mixti'te jun alu'mj kyim. Tetzunj tb'inte ja'lu, kub' tch'uẍsa'nxi'xtltib' ex min e'etz xittzaqpi'n aj Israel.", "8": "<pb/>Atzunte Qman Dyos tzaj tma'n kye Moyses ex Aaron: <pb/>—Kyiq'imitze' tza'j toj chuj tu'n tjaw tchto'n Moyses twitz kya'j twitzku' nimaqkawil.", "9": "Kxe'ltzun sputj tza'jtz naku'j quq tib'aj tkyaqilju' tx'otx', che tx'a'kyiltzun xjaltz tu'n ex alu'mj toj Ejipt, chij.", "10": "<pb/>Etztzun kyiq'in Moyses ex Aaron tza'j toj jun chuj, b'ajxtzuntz twitzju' nimaqkawil. Tetzunj kpon jaw tchto'n Moyses tza'j twitz jawl, kykyaqiltzunju' xjal ex alu'mj kub' b'ent toj tx'a'k.", "11": "Aye'tzu'n ajpkab' mixti' b'ent tmqet twitz Moyses kyu'n, qu'n aye'xjunkye matxi'toq che kub' b'ent toj tx'a'k ikxu' kse'nqe' aj Ejipt.", "12": "Atzunte Qman Dyos kub' tch'uẍsa'n tanmiju' nimaqkawil tu'n mitxa' tb'i'n kyyol Moyses ex Aaron kse'nxju' tma kye.", "13": "<pb/>Xitzun tma'n Qman Dyos te Moyses: <pb/>—We'k'tza b'a'n prim najchi'j. Kutxi'tzuntza q'malte teju' nimaqkawil kjalu: chi Dyos Manb'aj Kydyos aj Eb'rey: Q'ontza anb'il kyeju' ntaname' tu'n kyxi' k'ulul weye';", "14": "qu'n ktzajel nq'o'ne' tkyaqilju' yajb'il tib'aja ja'lo, kyib'aju' nche kawin tuk'i'la ex kyib'aju' twnaqila, tu'ntzun teltnik'a qa mixti' juntl Dyos kse'n ayine' toj tkyaqil twitz tx'otx'.", "15": "Ojepe'wtlo t-xinyek'u'ne' wipumale' teya tuk'i'l jun tz'e'ysb'il twitza ex tuk'i'l jun yajb'il tib'aju' ttanama, ex ojewtlo naja twitz tx'otx';", "16": "atzunte' itz'xa wu'ne' tu'n tka'yinteju'ya wipumale' ex tu'n t-xi' nq'a' ojtzqi' wib'e' toj tkyaqil twitz tx'otx'.", "17": "Atzunta mixti'x inkub' t-xima'na, kukx tkub' tch'uẍsa'n tib'ju'ya, ex minti' inche'x ttzaqpi'nju'ya ntaname'.", "18": "¡Qu'mtzun! Najchi'j axkmuj ja'lu ktzajil nq'o'ne' txqan nimaq saqb'aqun aju' b'ajx kub'a' atxi'x ttzajlen anq'in Ejipt.", "19": "Qu'mtzun q'manxa tu'n kyokxju' talu'na toj kyja ex tkyaqilju' ati teya toj kojb'il, qu'n ajttzaju' saqb'aqun che kb'el tb'yo'n kykyaqil xjal ex alu'mj ju' ate'qe' toj kojb'il qa min ẍeok toj kyja, chitzun Dyos, chiku'ya te, chij te Moyses.", "20": "<pb/>Ate'tzun junjunju' nche kawin tuk'i'lju' nimaqkawil xob' teju' tma Qman Dyos. B'aj tzaj kyb'u'yi'n kymajen exqe' kyalu'n, eb'jo'kx kyq'o'ntzuntz toj kyja.", "21": "Aye'tzu'n min xikyoksla'n, axtzu' ekyeja' kq'o'n toj kojb'il.", "22": "Atzunte Qman Dyos tzaj tma'n te Moyses: <pb/>—Iq'i'nktza tq'ob'a twitz kya'j, tu'ntzun ttzaj saqb'aqun toj tkyaqil Ejipt kyib'aj xjal, kyib'aj alu'mj ex kyib'aj awal toj kojb'il, chij.", "23": "<pb/>Jawtzun ti'n Moyses tq'ob' twitz kya'j. Atzunte Qman Dyos tzaj q'ajti jb'al tu'n, tzaj q'ankyaq ex saqb'aqun. Kub' saqb'aqun toj tkyaqil Ejipt,", "24": "mixtoqtzunti'x in q'jenju' saqb'aqun tuk'i'l q'ankyaq. B'ajxtoq kub'a' jumaj saqb'aqun kse'n ja'lu atxi'x ttzajlen Ejipt.", "25": "Tkyaqilju' atitoq Ejipt majx b'ajkub' yajti tu'n saqb'aqun: eb'aj kyim xjal, alu'mj, jni'xju' awal atitoq toj kojb'il ex eb'aj tzaj jachj tq'ob' tze toj tkyaqilju' tx'otx'.", "26": "Atzu'n toju' tx'otx' Kosen janajlqe'toq aj Israel mixti' jun twitz saqb'aqun kub'.", "27": "<pb/>Atzunte nimaqkawil e'ttxok Moyses ex Aaron ex xitma'n kye: <pb/>—Matxi' tz'el nnik'e' qa matxi' chin b'inchan ile'. Ayine' ati npaje' kyuk'i'lju' nwnaqile', mya tpajte Dyos Manb'aj.", "28": "Nimxi'xju' q'ankyaq ex saqb'aqun matxi' kub' qib'aje', qu'mtzun lay chin maquntle' kyeye'. Che kub'sanqe'ye' twitz Dyos Manb'aj qi'je', che kxe'l ntzaqpi'ntzuntze', chij.", "29": "<pb/>Atzunte Moyses xittzaq'we'n te: <pb/>—Naq nb'ent wexe' ti'jxi' nintnam kjawil wiq'i'ne' nq'ob'e' twitz kya'j tu'n t-xi' nqanine' te Dyos Manb'aj. Oktzun kweb'elte saqb'aquntz ex q'ankyaq, tu'n teltnik'a qa te Dyos Manb'aju' tx'otx'.", "30": "Matxi' tz'el nnik'e' ti'ja ex kyi'ju' inche kawin tuk'i'la, na'mx tten tchi Dyos Manb'aj kyeye', chij.", "31": "<pb/>Majx kub' yajju' awal lino ex seb'ad, majx b'aj yajti qu'n aju' seb'ad akxi'xtoq in spiyin exju' tqan q'in sed akxtoq in b'echin.", "32": "Atzunju' triy exju' xpenul triy mixti' b'aj yajti qu'n yaj injawu'l kywi'.", "33": "<pb/>Tetzunj tetz Moyses toju' nintnam tb'ajlenxi' yolin tuk'i'lju' nimaqkawil, jawtiq'i'n tq'ob' twitz kya'j ex kub'san te Qman Dyos. Textzunju' kmuj lu, we'ju' saqb'aqun tk'i' jb'al ex q'ankyaq.", "34": "Tetzunj tka'yinte nimaqkawil matxi'toq we'ju' jb'al tuk'i'l saqb'aqun ex mixtoqti' nkub'tl q'ankyaq, kub' tch'uẍsa'n jumajtltib' kyuk'i'lqe'xi' nche kawin tuk'i'l.", "35": "<pb/>Kub' tch'uẍsa'n tib'ju' nimaqkawil ex min e'etz ttzaqpi'n aj Israel kse'nx tma Qman Dyos te Moyses."}