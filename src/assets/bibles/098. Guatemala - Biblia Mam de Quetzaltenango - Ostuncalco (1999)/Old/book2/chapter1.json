{"1": "<pb/>Aye'tzun aj Israel ja'lu e'pon Ejipt tuk'i'l Jakob' ju' kyman, teyile junjun kyuk'i'lju' toj kyja ex a kyb'i ja'lu:", "2": "Rub'en, Simeon, Leb'i, Juda,", "3": "Isakar, Sab'ulon, B'enjamin,", "4": "Dan, Neptali, Kad ex Aser.", "5": "Japun kyajlalju' tyajajil Jakob' toj oxnaq lajoj (70). Atzunte Jse atitltoq Ejipt.", "6": "<pb/>Yajxi'tzuntel kyim Jse kyuk'i'lxi' ttzik ex kykyaqilxju' ate'toq toju' tq'ijlalil lu.", "7": "Matxi'toqtzun che chmetju' kyk'wal, matxi'toq che kub' puqli, qu'mtzun nimtoq kyipumal ex matxi'toq kub' noju' tx'otx' Ejipt kyu'n.", "8": "<pb/>Yajxi'tzuntel ok jun ak'a'j nimaqkawil toj Ejipt, mixti' tojtzqi Jse,", "9": "xitma'ntzuntz kyeju' ttanam: <pb/>Luqe'ju' tnam aj Israel matxi'xi'x che chmet ex kuwqe'xi'x kyeqwitz.", "10": "In nojqelan tu'n qmqonte kywitz ja'lo tu'n lalun che chmet-xi'xtl, qu'n qaj minab'en ntzajku' jun q'oj, jaku' che muje kyuk'i'lju' qajq'oj tu'n kyq'ojin qi'j, jaku'tzun che ik'b'ettzu' toju' qtx'otx', chij.", "11": "<pb/>Eb'jo'ktzun kyq'o'n aj Ejipt nejenel kyib'aj aj Israel tu'n kykub' kyyaju'n toj aq'untl b'inchalkyeju' kab'e' nimaqtnam, aju' Piton, ex Ramses, e'ajb'en teju' nimaqkawil toj Ejipt k'ub'l twitz awal.", "12": "Tu'npetzu'n nxi'xtoq che yajlanjtz, xi'pe' e'kub'a' chmet-xi'xtl, qu'mtzun e'xob'u' aj Ejipt kye.", "13": "<pb/>E'yajunjtzu' aj Israel toj kuw aq'untl kyu'n aj Ejipt.", "14": "Yajb'ilxi'x e'oka' kyu'n, qu'n e'okkyq'o'n b'inchal loq' ex b'inchal tkyaqil aq'untl toj kojb'il. Majxtoq yaju'nqe' aj Israel.", "15": "Expe' xitma'ntlju' nimaqkawil aj Ejipt kye Sipra ex Puwa, b'etx'elalqe' kye aj Eb'rey, kjalu:", "16": "<pb/>—Ajkyb'anixju' qya aj Eb'rey lwiyxi'x tz'ok kyka'yi'nju'ye' ne'ẍ ajtitz'ji, qa txin tz'anq'inku'j, qatzun q'a kyb'yonku'ye', chij.", "17": "<pb/>Aye'tzunkye' b'etx'elal e'xob' twitz Qman Dyos, min xikynima'n tyolju' nimaqkawil aj Ejipt, qu'n mixti' e'kub' kyb'yo'nju' ne'ẍ q'aqe'.", "18": "<pb/>Atzunte' nimaqkawil aj Ejipt e'tzaj ttxko'nju' b'etx'elal ex xitma'n kye: <pb/>—¿Titiqu'n min nche kub' kyb'yo'nju'ye' ne'ẍ q'aqe'? chij.", "19": "<pb/>Aye'tzu'n b'etx'elal xikytzaq'we'n: <pb/>—Kxa'qena'kye qya aj Eb'rey kse'nqe' aj Ejipt. Kuwqe'xi'x na'kye', qu'n na'mxtoq qpone' nenulkye ajkyb'anix, chechij.", "20": "<pb/>Iktzu'n e'chmeta'xi'xtlju' aj Israel ex kuwqe'xi'xtltoq tu'nju' kyajlal ljo'ntoq tch'iyxi'xtl. Tu'ntzu'n e'xob'ju' b'etx'elal twitz Qman Dyos, qu'mtzun e'tzaj tky'i'wla'n Dyos ex e'chmet-xi'xtlju' kyal.", "21": "", "22": "Atzunte nimaqkawil tchaq' kye ttanam: Kykyaqil kyal aj Eb'rey q'aqe' nche itz'ji che kyxonqe'xe' toj nin a', qatzun txinqe' che anq'inku'j, chij."}