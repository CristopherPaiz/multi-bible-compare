{"1": "<pb/>Q'intzju'ya ttzika Aaron tk'etza kyuk'i'lju' tk'wal, aye': Nadab', Ab'yu, Eleasar ex Itamar, tu'ntzun kyok te pale nwitze' kyxol aj Israel.", "2": "Kb'el kb'incha'ne' t-xb'alun ttzika Aaron tb'anilxi'x tu'ntzun tjaw nima'n.", "3": "Q'manxa kyeju' atixi'x kynab'l aye'ju' oje txi' nq'o'ne' knab'l tu'n kb'inchante t-xb'alun Aaron, tu'ntzun toktzu' te pale xjansa'n nwitze'.", "4": "Aye' xb'alun ja'lu che b'inchetil: jun ẍa'y tuk'i'l jun tal xb'alun tb'anil b'inchb'ente k'okyel ttzitk'u'j, jun pinpa't, jun xb'alun ku'j ati tilb'ila tz'so'n, k'alb'il twi' ex k'alb'il tk'u'j sedqe'. Qu'mtzun kyb'inchanku'ye' t-xb'alun ttzika Aaron tb'anilxi'x ex kyeju' tk'wal, ju' che ajb'el te pale nwitze'.", "5": "K'ajb'el q'anpwaq kyu'nju' kche b'inchalte xb'alun lu, q'in morad, kyeq smo'n tk'i' cha'x ex sed chub'i'ntwitz.", "6": "<pb/>Kb'inchetilju' ẍa'y tuk'i'l q'anpwaq, q'in morad, kyeq smo'n tk'i' cha'x, kyeq ex sed chub'i'ntwitz, b'incha'nqe' tb'anil tilb'ilal toj,", "7": "tuk'i'l kab'e' tal qnij xb'alun mujb'a'nqe'k jun junjun ttx'u'k.", "8": "Atzu'n k'alb'il k'ajb'el k'alb'ilteju' ẍa'y jun tnejx che elila', kb'inchetil tuk'i'l q'anpwaq, q'in morad, kyeq smo'n tk'i' cha'x, kyeq ex sed chub'i'ntwitz.", "9": "<pb/>Ktzajel kyiq'i'ne' kab'e' ab'j kornalina ex k'okyel kytz'ib'a'ne' kyb'iju' tk'wal Israel kyi'j,", "10": "txoli'n kyu'ne', ktzajelx ti'ju' tnejel k'wa'lb'aj tu'n tpon b'aj ti'ju' ch'i'p, waqaq b'iyj ti'j junjun ab'j.", "11": "Jun xjal ax taq'unju' ktz'ib'alkye b'iyj lu, kse'n tu'me'l nb'incheta' jun sey. Che okyel kyq'o'ntzuntze' ab'j lu kyoj tal kykb'el q'anpwaqqe',", "12": "che kb'el kq'o'ntzuntze' tib'aj t-semu'lju' ẍa'y, jun junjun plaj, tu'ntzun kytzaj na'yitju' tk'wal Israel. Tu'ntzun kyiq'injeju' b'iyj lu tu'n Aaron tib'aj t-semu'l nwitze' ayine' Dyos Manb'aj, tu'ntzun ktzaj nna'ne'.", "13": "Che b'el kyb'incha'ne' tal kykb'elju' ab'j lu q'anpwaqqe'.", "14": "Ex kb'el kyb'incha'ne' kab'e' taq'e'l xpatx'q'anpwaqile kyten, che okyel kyob'a'ntzuntze' kyi'j tal kykb'elju' ab'j.", "15": "<pb/>Kb'el kyb'incha'ne' tal xb'alun k'okyel ttzitk'u'ju' ẍa'y kyuk'i'lju' aq'unb'il te xjelb'il, ikxtu'me'lju' kse'n ẍa'y, b'incha'n tb'anil tilb'ilal toj tuk'i'l q'anpwaq, q'in morad, kyeq smo'n tk'i' cha'x, kyeq ex sed chub'i'ntwitz,", "16": "pin kb'el kyb'incha'ne' ex kwadrad, junaq kab'e' sentimetro (22 cm.) toj junjun plaj.", "17": "<pb/>Che okyel ktxoli'ne' tb'anil ab'j ti'j te kyaje' txol, k'okyel kq'o'ne' jun ab'j rub'i, jun krisolito ex jun esmeralda toju' tnejel txol.", "18": "<pb/>Toju' tkab' txol jun ab'j kranate, jun sapiro ex jun jade;", "19": "toju' toxi'n txol jun ab'j jasinto, jun akata ex jun amatista;", "20": "atzu'n toju' tkyaji'n txol jun topasyo, jun kornalina ex jun jaspe. Kykyaqilju' ab'j lu che okyel kyq'o'ne' toj tal kykb'el q'anpwaqqe',", "21": "kab'lajoj (12) che b'elb'inchet, qu'n kab'lajoj (12) kyb'aju' tk'wal Israel. Ti'jiletzun junjun ab'j k'okyila' tz'ib'et tb'i junjunju' kyyajajil Israel, kse'n b'inchb'ente jun sey.", "22": "<pb/>Kb'el kyb'incha'ne' jte' xpatx'q'anpwaqxi'x, tu'n tokq'et ti'ju' tal xb'alun ttzitk'u'ju' ẍa'y.", "23": "Ex k'okyel kyb'incha'ne' kab'e' t-ẍkyin q'anpwaqqe', che okyel kyq'o'ntzuntze' kyi'j kab'e' ttxa'nju' tal xb'alun tok ttzitk'u'ju' ẍa'y;", "24": "che okyel kyq'o'ntzuntze' tal kab'e' xpatx'q'anpwaq kyi'ju' kab'e' t-ẍkyinju' tal xb'alun ttzitk'u'ju' ẍa'y toju' plaj jawl,", "25": "aye'tzu'n kytxa'n xpatx'q'anpwaq che okyel kyq'o'ne' kyi'ju' kab'e' kykb'el ab'j kornalina ex che kjel kb'incha'ne' b'a'nxi'x kyib'aju' kab'e' tznij xb'alun twi' t-semu'lju' ẍa'y, twitzxi'.", "26": "<pb/>Kb'el kb'incha'ne' kab'e'tl t-ẍkyin q'anpwaqqe', che okyel kq'o'ntzuntze' kyjaq'ju' kab'e'tl ttxa'nju' tal xb'alun tok ttzitk'u'ju' ẍa'y toju' plaj kub'l.", "27": "<pb/>Ex kb'el kyb'incha'ne' kab'e'tl t-ẍkyin q'anpwaqqe'x, che okyel kyq'o'ntzuntze' toju' plaj twitzxi' kyi'ju' tznij xb'alun ttx'u'kju' ẍa'y ex toju' plaj kub'l tk'etzju' tz'isb'en, tib'aj ch'i'n k'alb'ilteju' ẍa'y.", "28": "Kche okyel muje t-ẍkyinju' tal xb'alun tok ttzitk'u'ju' ẍa'y kyuk'i'l t-ẍkyinju' ẍa'y tu'n jun taq'e'l morad, tu'ntzun tkyejtenju' tal xb'alun jate'qe'ka' kab'lajoj ab'j tib'ajxi' k'alb'ilte ẍa'y, tu'ntzun majx tu'n tkyejten ti'j.", "29": "Ajtzun tokx Aaron toju' ja xjan tokju' tal xb'alun ttzitk'u'j, jate'qeka' kab'lajoj (12) ab'j kyuk'i'lju' aq'unb'il te xjelb'il; ex kyb'iju' kab'lajoj (12) tk'wal Israel ttzitk'u'j ajtokpun nwitze' ayine' Dyos Manb'aj, tu'ntzun kytzaj nna'ne' kukxju'.", "30": "Che okyel kq'o'ne' kab'e' ab'j Urim ex Tumin ti'ju' tal xb'alun ttzitk'u'ju' ẍa'y, qu'n aye' aq'unb'ilju' te xjelb'il, tu'ntzun t-xi' tiq'i'n Aaron ttzitk'u'j kukxju' nwitze'.", "31": "<pb/>Kb'el kyb'incha'ne' pinpa't kxe'l tib'ajxi' xb'alun ku'j moradile tq'imal,", "32": "kjawil joyit tqul tu'n texju' twi' toj. Kxb'u'tz'itel ttziyileju' tqul, kse'n chalek tz'u'n, tu'n lalun txi' laqj.", "33": "Che okyel tb'incha'na tal kanpani q'anpwaqqe' ttxa'nileju' pinpa't lu, xulpi'n kyten kyuk'i'l tilb'ilal lob'j kranad b'incha'nqe' kyuk'i'l q'in morad, kyeq smo'n tk'i' cha'x ex kyeq;", "34": "kjalu: k'okyil jun tal kanpani q'anpwaq ex jun kranad, juntl kanpani q'anpwaq ex juntl kranad, ayiletzun kb'inchetelju' ttziyile pinpa't.", "35": "K'okyel tq'o'n Aaron pinpa't ajtb'inchante taq'un te pale, ex ajtokx toju' ja xjan nwitze' ayine' Dyos Manb'aj mujqa ajtetz, che q'ajtelju' kanpani ti'j tu'ntzun lalun kyim.", "36": "<pb/>Kb'el kyb'incha'ne' jun plak q'anpwaqxi'x ex k'okyel kytz'ib'a'ne' yol lu ti'j, ku'xwitloj jun sey: Xjansa'n Twitz Qman Dyos:", "37": "K'okyel kyk'lo'ne' plak tplaju' k'alb'il twi' tu'n jun taq'e'l morad, tu'ntzun tkyejten jun elx ti'j.", "38": "Ktenb'eltzuntz tplaj Aaron kukxju', ate k'iqalteju' kyil aj Israel kyi'ju' ti'xti' xjanqe', naqa ẍe'x xjansalte kyoyaj; tu'ntzunju' plak lu knk'ma'ye' oyaj, ayine' Dyos Manb'aj.", "39": "<pb/>K'okyel kychmo'nju'ye' xb'alun ku'j exju' k'alb'il twi', sed tq'imal. K'okyel kychmo'nju'ye' k'alb'il tk'u'j tb'anil tilb'ilal toj.", "40": "Atzu'n kye tk'wal Aaron kyb'inchanku'ye' kyxb'alun ku'j, kyk'alb'il ex k'alb'il kywi', tu'n kyjaw nima'n kyu'n xjal.", "41": "<pb/>Atzun kxb'alun ttzikju'ya Aaron kyuk'i'lju' tk'wal, k'okyel tq'o'na, ex kjawix tqo'na aseyt toj kwi' tu'ntzun t-xiq'et kyoklen ex tu'n kxjanset te pale nwitze'.", "42": "Ex kb'el kb'incha'ne' kykalsonsiy sed, xi'nix kyk'u'j, ku'pumnix tib'aj kych'ek,", "43": "k'okyel toksa'n Aaron kyuk'i'lju' tk'wal aj kyokx toju' Ja te Mujb'ab'ltib'il ex naqa ẍe'xlq'e tk'etzju' q'olb'eb'l nwitze', b'inchalte kyaq'un te pale toju' ja xjan, tu'ntzun lalun txikyb'incha'n jun ti'xti' myab'a'n, tu'n miche kyima'. Majx kjeltenju' kawb'il lu te Aaron ex kyeju' tyajajil."}