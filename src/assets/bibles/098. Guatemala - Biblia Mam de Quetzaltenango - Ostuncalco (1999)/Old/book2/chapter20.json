{"1": "<pb/>Tzaj yolin Dyos ex tma tkyaqilju' yol lu:", "2": "<pb/>Ayinweju'ye' Dyos Manb'aj, inetz q'inkyeye' toj Ejipt jata'qe'toqe' te k'a'yi'nmajin.", "3": "<pb/>Mixti' tu'n tkub' kyq'o'n txqantl kydyose' nwitze'.", "4": "<pb/>Lalun che kub' kyb'incha'ne' witzleb', expe' kyilb'ilalju' ate' twitz kya'j ex kse'nqe' ate' twitz tx'otx', mujqa kyilb'ilalju' ate' toj a' tjaq'xi' tx'otx'.", "5": "Lalun che kub'mejeye' tu'n kykub' joqeye' kywitz ex lalun che nimane' kye, qu'n ayinweju'ye' Dyos Manb'aj kyib'aje' toknwitze' kyi'je', ex inq'o'ne' tz'e'ysb'il witzb'aj kyib'aju' manb'aj nche el ik'un weye', ex kpomel kanun kyi'j kyk'wal, kyi'j kychman ex kyk'wal kychman.", "6": "Aye'tzu'n nchin kyk'u'jla'ne' ex nkyb'incha'nju' nchaq'b'ile', inlaq nk'u'je' kyi'j ex kyi'ju' kyyajajil che ul itz'j yajxi'tel.", "7": "<pb/>Lalun tz'ajb'enju' nb'iye' kyu'ne' tib'aj mya ax, ayine' Dyos Manb'aj, qu'n kb'el tz'e'yset twitzju' xjal ntzaj tna'n nb'iye' tib'aj mya ax.", "8": "<pb/>Kyk'u'nku'ye' q'ij te ojb'il qu'n xjan toklen.", "9": "Qaq q'ij che aq'unale', ex kyb'inchame' tkyaqilju' ati tu'n kyb'inchanteye' kyoju' q'ij lu.", "10": "Atzu'n twuqi'n q'ij ojb'ilte' tu'n tok te ninb'ilweye' ayine' Dyos Manb'aj. Mixti' tu'n kyb'inchanteye' jun aq'untl toju' q'ij lu, exqe' kyk'wale', kymyale', kymajine' ichan ex qya lq'o'nqe' kyu'ne', e'kyalu'ne', ex ikxju' najchaq xjal najli toj kytaname'.", "11": "Qu'n toj waqaq q'ij b'aja' nb'incha'ne' kya'j, tx'otx', ninnjab' ex tkyaqilju' ati kyoj, ayine' Dyos Manb'aj, tojtzun twuqi'n q'ij inojlane'. Qu'mtzun ky'i'wla'nju' q'ij te ojb'il ex xjansa'n wu'ne'.", "12": "<pb/>Che nimanqe'ye' kye kymane' ex kytxuye', tu'ntzun kyanq'ine' nimtoj twitzju' tx'otx' kxe'l nq'o'ne' kyeye', ayine' Dyos Manb'aj.", "13": "<pb/>Lalun che b'yon xjale'.", "14": "<pb/>Lalun che ajpajine' tuk'i'l t-xu'jil juntl.", "15": "<pb/>Lalun che elq'ane'.", "16": "<pb/>Lalun che okye' tziyal tuk'i'l chajyolil ti'j kywnaqile'.", "17": "<pb/>Lalun pon kyk'u'je' ti'j tja xjal: lalun pon kyk'u'je' ti'j t-xu'jil, ti'j tmajen ichan ex qya, ti'j twakyix, ti'j tb'ur ex ti'j alkyexku' ti'xti' ati te, chi Qman Dyos.", "18": "<pb/>Kykyaqil aj Israel kyilju' witz inxi'xtoq sb'en exju' q'ankyaq inxi'xtoq tinun, ex kyb'iju' tq'ojq'ojel chun; eb'ajxob' b'a'nxi'x ex eb'je'l lq'e najchaq.", "19": "Qu'mtzun xikyma'n te Moyses ikjalu: <pb/>—Ate b'a'n aya ktzajel q'mante qeye', kxel qb'i'nqe', qu'n qa aku' Dyos saj yolin qeye' jaku' qokyime', chechij.", "20": "<pb/>Atzunte Moyses xittzaq'we'n kye: <pb/>—Lalun che xob'e', qu'n matzul te Dyos yek'ulte tipumal kyeye' tu'ntzun tten tchiylal kyi'je' ex tu'n lalun che b'inchantl ile', chij.", "21": "<pb/>Tetzunj b'je'lniqe' lq'eju' tnam ti'ju' witz, xi' lq'e Moyses tk'etzju' muj jupli jatoq ta' Dyos.", "22": "<pb/>Atzunte Qman Dyos tma te Moyses: <pb/>Q'manxa kye aj Israel: Makyilku'ye' tej ẍin yoline' kyeye' tzmax toj kya'j.", "23": "Lalun che kub' kyb'incha'ne' witzileb' q'anpwaq mujqa saqpwaq tu'nwt kyk'ulune' kye kse'n nkyb'incha'ne' weye'.", "24": "Kyb'inchanku'ye' jun tx'otx' q'olb'eb'l, tib'ajtzun kb'ela' kytz'e'ysa'ne' rit ex wakx te chojb'il ex k'ok'sb'il, tu'n kyb'inchante kyib'e' wuk'i'le'. Chin ule' ex che b'el nky'i'wla'ne' toj junjun najb'il ja wajb'ila'ye' tu'n ttzaj na'nju' nb'iye'.", "25": "Qatzun makub' kyb'incha'ne' jun ab'j q'olb'eb'l weye', lalun b'aj kyjso'ne' twitzju' ab'j aj tajb'en kyu'ne', qu'n qama b'aj kyjso'ne' tu'n k'uxb'il, myab'a'ntzuntz tu'n tajb'en te q'olb'eb'l.", "26": "Ajtzun tkub' kyb'incha'ne' q'olb'eb'l weye' lay tz'ok tpeta'nil, kse'nku'tzun aj kyjaxe' lay q'ancha'lin kychib'jile' ktxu'n tu'n kyxb'alune', chiku'ya kye, chi Dyos."}