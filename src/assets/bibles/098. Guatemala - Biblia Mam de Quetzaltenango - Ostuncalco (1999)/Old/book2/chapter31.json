{"1": "<pb/>Tzaj yolin Qman Dyos te Moyses ex tma:", "2": "<pb/>B'intzpe'ya, matxi' jawnsk'o'ne' B'esaleel, tk'wal Uri, ex tchman Ur, kxol tyajajil Juda,", "3": "ex matxi' nnojsaye' tu'n nxewe', matxi' txinq'o'ne' tnab'l, tojtzqib'l, tu'n tel k'atz ex tu'n tb'inchante tkyaqil aq'untl,", "4": "tu'n t-ximan kse'nchaq kyilb'ilalju' aq'untl kb'inchetil, ex tu'n taq'unan ti'j q'anpwaq, saqpwaq ex q'ank'uxb'il,", "5": "tu'n kykub' tb'incha'n tb'anil ab'j kyoj kykb'el, tu'n taq'unan kyi'j tze ex tu'n tb'inchante chukchaq aq'untl tb'anilxi'x.", "6": "Ex matxi' jawnsk'o'ne' Aolyab' te onilte, aju' tk'wal Aysamak, kyxol tyajajil Dan. Ex matxinq'o'nxi'xtle' kynab'lju' ati kynab'l tu'ntzun kb'inchante tkyaqilju' matxi' nchaq'e' teya:", "7": "aju' Ja te Mujb'ab'ltib'il exju' kax k'ub'lteju' nyole' kyejni b'entti'j kyuk'i'le' tuk'ilxi' tjpel ex tkyaqilju' kche ajb'el toju' Ja te Mujb'ab'ltib'il,", "8": "exju' mes kyuk'i'lju' che ajb'el tmoj, exju' kykb'el kandil q'anpwaqxi'x, kyuk'i'lju' che ajb'el te, exju' q'olb'eb'l tz'e'ysb'il sturak,", "9": "exju' q'olb'eb'l te chojb'il kyuk'i'lju' kche ajb'el te, exju' chkon te tx'ajb'il tuk'i'lxi' tq'uqlil,", "10": "exqe'ju' xb'alun chmo'n, t-xb'alunju' pale Aaron majx tb'anilxi'x ex kxb'alunju' tk'wal aj kb'inchante kyaq'un te pale,", "11": "exju' aseyt te xjansb'il, exju' sturak k'ok'j tu'n tajb'en toju' ja xjan. Aye' kche b'inchalte tkyaqil ja'lu ikxi'xju' kse'n xnchaq'e' teya, chi Dyos te Moyses.", "12": "<pb/>Tzaj yolin Qman Dyos te Moyses ex tma:", "13": "<pb/>Aku'ya kyolil kyuk'i'lju' aj Israel ex kxel tmanju'ya lu kye: Ati tu'n knimane' kyoju' q'ij te ojlab'l, qu'n a techlalju' kxole' wuk'i'le' toj tkyaqil tab'q'iyil, tu'n tel tnik'tzil qa ayine' Dyos Manb'aj ·∫çin jaw sk'on kyeye'.", "14": "Xjante' q'ij te ojb'il kyeye', qu'mtzun ati tu'n knimanteye'. Alkyete mixti' xtk'u'ju' q'ij lu ati tu'n tkub' b'yet. Ex ikx qa ati jun xjal matz'aq'unan toju' q'ij lu ati tu'n tnaj kxolju' twnaqil.", "15": "Waqaq q'ij che aq'unal, atzunju' twuqi'n q'ij kche ojlale', qu'n a q'iju' te ninb'ilweye'. Alkyete matz'aq'unan toju' q'ij lu, kb'el b'yet.", "16": "Qu'mtzun kkynima' aj Israel q'ij te ojlab'l, qu'n jun yolte' b'entniti'j tejumajx toj tkyaqil tab'q'iyil.", "17": "Kjelten te jun techlal tejumajx kyxol aj Israel wuk'i'le', chij. <pb/>Qu'n waqaq q'ij b'enta'ju' kya'j ex tx'otx' wu'ne' ayine' Dyos Manb'aj, tojtzu'n twuqi'n q'ij wojlane', chi Dyos te Moyses.", "18": "<pb/>Tetzunj tb'aj yolin Qman Dyos tuk'i'l Moyses twi' witz Sinayi, tzaj tq'o'n kab'e' tz'len ab'j te, tz'ib'a'nkju' kawb'il kywitz tu'nku' twi'tq'ob' Qman Dyos."}