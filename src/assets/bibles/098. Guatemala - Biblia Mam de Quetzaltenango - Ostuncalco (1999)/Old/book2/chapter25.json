{"1": "<pb/>Tzaj yolin Qman Dyos te Moyses ex tma:", "2": "<pb/>Q'manxa kye aj Israel tu'n tjaw kb'u'yi'n jun oyaj weye' tu'n tjaw kb'u'yi'n kxolju' ati tb'is kyk'u'j tu'n kq'onte tu'n tkyaqil kyk'u'j.", "3": "A kjawil kb'u'yi'nju'ye' lu: q'anpwaq, saqpwaq, q'ank'uxb'il,", "4": "xb'alun morad, xb'alun kyeq smo'n tk'i' cha'x, xb'alun kyeq, tz'umin sed, t-smal chib',", "5": "ttz'umal rit uk'tza'n tu'n kyeq, tb'anil tz'u'n, tze akasya,", "6": "aseyt te kandil, k'ok'sb'il in puk'chaj teju' aseyt te xjansb'il ex teju' sturak,", "7": "ab'j kornalina ex junjuntl ab'j tb'anil tu'n kyokq'et ti'j t-xb'alunju' knejel pale.", "8": "Ex kb'incha'nktz jun jaye' xjan tu'ntzun ntene' kxole'.", "9": "Atzu'n ja lu ja chin tenb'ela'ye', ex kyuk'i'lxi'ju' kche ajb'el toj, ati tu'n tkub' kyb'incha'ne' ikxi'xju' kse'n kyxe'l nyek'u'ne' teya, chij te Moyses.", "10": "<pb/>Kb'el kb'incha'ne' jun kax akasya ttzeyil, jun metr tuk'i'l lajoj sentimetro tnuqub', atzun oxnaq jwe' (65) sentimetro twitz, ex oxnaq jwe' (65) sentimetro twe'.", "11": "Kyktxunkye' tu'n q'anpwaqxi'x tojxi' ex ti'jxi', ex kq'onkye' jun tznij tilb'ilal q'anpwaq ttxa'nile.", "12": "Ex kb'el kb'incha'ne' kyaje' t-ẍkyin q'anpwaqqe' ex kq'onqe'kye' kyi'ju' kyaje' tqan, kakab' junjun plaj.", "13": "Ex kb'el kb'incha'ne' jte' tqul akasya ttzeyil, kyktxunqe'kye' tu'n q'anpwaq,", "14": "kq'onqe'mixtzuntze' kyoju' t-ẍkyin ate'qe'k ttx'u'kju' kax, tu'ntzun tb'ent tiq'et.", "15": "Lantzun che etz kyiq'i'ntle', axtzu' che kyq'onkja'ye' kyoj t-ẍkyinju' kax.", "16": "Tojtzu'n kax lu kb'elexa' tq'o'na kawb'il kxe'l nq'o'ne' teya, chij.", "17": "<pb/>Kb'el kyb'incha'ne' tjpel q'anpwaqile, jun metr tuk'i'l lajoj sentimetro tnuqub', atzun oxnaq jwe' (65) sentimetro twitz,", "18": "kyuk'i'l kab'e' tilb'ilal kyerb'in q'anpwaqqe' b'incha'n tuk'i'l martiy, kyq'onqeku'ye' junjun ttxa'n.", "19": "Aju' tjpel kyuk'i'lju' tilb'ilal kyerb'in ati tu'n tel te jun tnejx; jun kyerb'in toj jun ttxa'n ex juntl toju' juntl ttxa'n,", "20": "mujli kywitz tziplqe' nche ka'yin tib'aju' tjpel. Atzunju' kyxik' lik'u'n tib'aju' tjpel te kutxb'ilte.", "21": "Yajxi'tzuntel kb'el tq'o'na tjpelju' kax ex kb'elex tq'o'na kawb'il kxe'l nq'o'ne' teya toj.", "22": "Atzuntzu' chin yolilaye' tuk'i'la kxolju' kab'e' tilb'ilal kyerb'in ate'qe'kx tib'aj tjpelju' kax k'ub'lteju' yol kyejni b'entti'j wu'ne' kyuk'i'le', tu'n t-xi' nq'o'nju'ye' nchaq'b'ile' teya, aju' k'ajb'el kye aj Israel, chij te Moyses.", "23": "<pb/>Kb'el kyb'incha'ne' jun mes akasya ttzeyil, kyajnaq lajoj (90) sentimetro tnuqub', kab'naq jwe' (45) sentimetro twitz; atzun oxnaq jwe' (65) sentimetro twe'.", "24": "Kyktxunkye' ti'jile tu'n q'anpwaqxi'x ex kq'onkye' jun qnij q'anpwaq te tilb'ilal ttxa'nile.", "25": "Tib'ajxi'tzuntlju' tilb'ilal lu kyb'incha'nktze' jun tznij ttxa'nile te wuq sentimetro tal twe'; ti'jtzun kyq'onkye' jun tal qnijtl tilb'ilal q'anpwaqile.", "26": "Ex kb'inchanqe'kye' kyaje' t-ẍkyin q'anpwaqqe' kyi'ju' kyaje' tqan,", "27": "tjaq'ju' tal tilb'ilal ttxa'nile tu'ntzun kyexju' tqul kyoj ex tu'n tb'ent tiq'etju' mes.", "28": "Che kb'el kb'incha'ne' tqul akasyax ktzeyil ex kyktxunqe'kye' tu'n q'anpwaq, tu'ntzun tb'ent tiq'etju' mes,", "29": "ex che kb'el tb'incha'na tplatil q'anpwaqqe'xi'x, e' pak'b'il, e'xar ex e'kop te kykb'elju' oyaj a' kwitz.", "30": "Kb'el kq'o'ne' wab'j twi' mes kukxju' tu'n t-xjanset nwitze'.", "31": "<pb/>Ex kb'el kyb'incha'ne' jun kykb'el kandil q'anpwaq tx'no'n tu'n pojb'il. Kb'el kb'incha'ne' tq'uqlil, tqan, tk'o'ẍil, t-xaq ex tb'echil, iqi'mile tib',", "32": "ex che elel qaq tq'ob' ti'ju' tqan, oxox junjun plaj.", "33": "Teyiletzun junjun tq'ob' nche el ti'ju' tqan kykb'el kandil ati tu'n tten oxe' tb'echil xwakyi'n kyten, kse'n tb'echil almendro,", "34": "ex ti'ju' tqan ati tu'n kten kyaje' tb'echil xwakyi'n kten, kse'n tb'echil almendro.", "35": "Tjaq'iletzu'n ja inche ela' kakab' tq'ob' ti'ju' tqan, ati tu'n tten junjun tb'echil xwakyi'n kten.", "36": "Ati tu'n kykyaju' tb'echil kyuk'i'lju' tq'ob' jun tnejx tuk'i'lju' tqan, ex q'anpwaqile tx'no'n tu'n pojb'il.", "37": "Ex che b'el kyb'incha'ne' wuq tkantilil ex kyq'onqe'ku'ye' tojile kwi' tu'n kyk'ant tal kyq'aq'al twitz,", "38": "exqe'tzunju' tkb'el tza'j exju' pitxb'il kantil q'anpwaqileqe'x.", "39": "Kb'ajel oxnaq kab'lajoj tk'i' nik'jan (72.6) lib'r q'anpwaq kyu'ne' ti'ju' kykb'el kandil ex kyi'j kykyaqilju' che ajb'el te.", "40": "Atzun kyka'yinxe' aj kyaq'wiye' b'inchalte, qu'n che kb'el kb'incha'ne' ikxi'xju' kse'n xinyek'u'ne' teya twi' witz, chij te Moyses."}