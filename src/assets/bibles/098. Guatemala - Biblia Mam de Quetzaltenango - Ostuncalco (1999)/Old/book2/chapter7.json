{"1": "<pb/>Atzunte Qman Dyos tzaj tma'n te Moyses: <pb/>—Ka'yintzpe'ya, kxe'l nq'o'ne' toklena tu'n t-xi'ya twitzju' nimaqkawil naku'xwitloj ayinku'ye', atzu'n ttzika Aaron kyolil te t-xela twitzju' nimaqkawil.", "2": "Tkyaqiltzu'n kxe'l nma'ne' teya kxe'l tma'na te Aaron. Atzunte kyolil tuk'i'l nimaqkawil toj Ejipt tu'n kyetz ttzaqpi'n aj Israel toju' ttx'otx'.", "3": "Ayintzunwe' kb'el nch'uẍsa'ne' tanmiju' nimaqkawil, ex nim techlal kche nb'incha'ye' toju' tx'otx' Ejipt ex e'ti'xti' te lab'te'nxi'x.", "4": "Lay che'x b'i'ne' tu'n nimaqkawil. Ayintzunwe' knyek'u'ye' wipumale' toj Ejipt. Kb'el ntz'e'ysa'ne' kywitz aj Ejipt tu'n kyetz wiq'ine' ntaname' aj Israel k'loji'nchaq kyten.", "5": "Ajtzun nyek'unteye' wipumale' Ejipt, ex ajkyetz wiq'ine' aj Israel atzu'. K'elil kynik'u' aj Ejipt qa ayine' Dyos Manb'aj, chij te Moyses.", "6": "<pb/>Kyb'inchatzun Moysestz tuk'i'l Aaron kse'nx tzaj tma'n Qman Dyos kye.", "7": "Tetoq kyajnaq (80) ab'q'i Moyses, atzunte Aaron tetoq kyajnaq oxe' (83) ab'q'i tej kyyolin tuk'i'lju' nimaqkawil.", "8": "<pb/>Tzaj tma'n Qman Dyos kye Moyses ex Aaron:", "9": "<pb/>—Qa matmaju' nimaqkawil tu'n kb'inchanteye' jun techlal te oklenj twitz, kxel tma'ntzuntza te Aaron tu'n ttzaj tiq'i'nju' ttze ex tu'n tkub' t-xon twitz tx'otx' tu'n tjaw b'ent te kan, chij kye.", "10": "<pb/>E'xi'tzun Moysestz tuk'i'l Aaron twitzju' nimaqkawil, ex kyb'incha kse'nxju' tma Qman Dyos kye. Kub' t-xon Aaron ju' ttze twitz nimaqkawil ex kwitzju' inche kawin tuk'i'l, ex jawb'entju' ttze te kan.", "11": "Atzunte nimaqkawil tma tu'n kytzaj txkyetju' ajnab'lil exqe' ajpkab' kyxol aj Ejipt tu'ntzun kyb'inchante tu'n kyopis kse'nx tb'incha Aaron.", "12": "Teyile junjunkye kub'kyxonju' kytze twitz tx'otx', ex teyile junjun tze jawb'ent te kan. Atzunju' ttze Aaron xitb'ilq'u'n kytze ajnab'lil ex kytze ajpkab'.", "13": "Maskyepe' til nimaqkawil ja'lu, kub' tch'uẍsa'n tib', mixti' xitb'i'nju' kyol Moyses tuk'i'l Aaron, kse'nxju' tma Qman Dyos kye.", "14": "<pb/>Yajxi'tzuntel tma Qman Dyos te Moyses: <pb/>—Matxi' kub' tch'uẍsa'n tib'ju' nimaqkawil, ex min tajb'il tu'n kyetz ttzaqpi'n aj Israel.", "15": "Kxe'la najchi'j te prim ayolteju' nimaqkawil aj tku'pun ttziju' nin a' Nilo, iq'inxa ttzeya ju' jawb'ent te kan.", "16": "Atzuntzu' q'manxa'ya te: Oje chin tzajxi' tchq'o'ne' Dyos Manb'aj Kydyos aj Israel q'malte teya tu'n kyxittzaqpi'nju'ya ttanam tu'n kyxi' k'ulul twitz toj chq'ajlaj, atzunta b'ajxa' txa'tb'i'nju'ya tyol.", "17": "Qu'mtzun matma Dyos Manb'aj qa k'elel tnik'a ja'lo qa ate Dyos Manb'aj, ajtkub' njuma'nju'ye' ntzeye' tib'aju' nin a' kjawilb'ent te chik'.", "18": "Che kyimelju' kyiẍ ate'qe' toj exju' a' kb'el tzuwix, kmolmol kyk'u'ju' aj Ejipt te, chiku'ya te, chi Dyos te Moyses.", "19": "<pb/>Ex tzaj tma'ntl Qman Dyos te Moyses: <pb/>—Q'manxa te Aaron tu'n t-xitiq'i'n ttze ex tu'n t-xi' tnuqpi'n tq'ob' kyib'aj nin a', tal a', t-xiklil a', njab' ex tank te a' toj tkyaqil Ejipt ex kyib'aj kykyaqil jata'ya'chaq a', tu'ntzun kyjawb'entu' a' kykyaqil te chik'. Ikytzu'n ktenb'ila' chik' kyoj chkontze ex kyoj kykb'el a' ab'jqe'. Chij.", "20": "<pb/>Atzunte Moyses ex Aaron kb'incha kse'nxju' tchaq' Qman Dyos kye. Jawtiq'i'n Aaron ttze ex kub' tjuma'n tib'aj nin a' kwitzku'ju' nimaqkawil ex kwitzju' inche kawin tuk'i'l. Tkyaqiltzunju' a' jawb'ent te chik'.", "21": "E'b'aj kyimju' kyiẍ ate'toq toj a', kub' tzuwixju' a' ex mixti' b'entl kyk'wan aj Ejipt ti'j. ¡Kub' chik'ix tkyaqilju' a' toj Ejipt!", "22": "<pb/>Exqe'ju' ajpkab' aj Ejipt b'ent kyu'n tu'n kyopis kse'nxju' b'ent tu'n Aaron. Atzunte nimaqkawil kub' tch'uẍsa'nxi'xtltib' ex min exitb'i'n Moyses ex Aaron kse'nxju' tma Qman Dyos.", "23": "Atzunte nimaqkawil anjti'j tja ex mixti'x xi' tojtwinqil.", "24": "Kykyaqil aj Ejipt ku'x kyb'incha'n kyxoch ttziyileju' nin a' tu'n tjatz kyk'wa' a' ẍtilun, qu'n mixti'x b'ent kyk'wanteju' a' toj nin a'.", "25": "<pb/>Tb'ajlenxi'tzun wuq q'ij tkyejlen k'ixb'sa'n nin a' tu'n Qman Dyos."}