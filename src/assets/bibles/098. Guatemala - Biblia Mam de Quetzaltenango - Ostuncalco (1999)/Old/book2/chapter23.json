{"1": "<pb/>Lalun tma jun ti'xti'ya mya ax, ex lalun muje ttziya tuk'i'lju' b'inchal myab'a'n tu'n toka tziyal ti'j jun ti'xti' mya ax.", "2": "<pb/>Lalun tb'inchaya taq'wix kse'n nkyb'incha'n kykyaqil xjal. <pb/>Qa matz'oka toj xjel twitz ley, lalun taq'tib'a kyuk'i'lju' nim txqan kb'aj inche q'mante mya ax.", "3": "Ex mixti' tu'n tkolona ti'ju' prow qa ati til.", "4": "<pb/>Qa matz'elyal twakyixju' tajq'oja tu'na mujqa tb'ur xini tz'aq, q'a'ka te.", "5": "Oninxju'ya xjal inel ik'unteya; qama txi' tka'yina makub' tz'aqju' tchej tjaq' tiqatz, o'ni'ka tu'n tel poq'itju' tiqatz, chiku'ya kye.", "6": "<pb/>Lalun kub' tewa'nju'ya ley tib'aj toklenju' prow.", "7": "<pb/>Pa'mil tib'a ti'ju' chajyolil ex lalun tchaq'a tu'n tkub' b'yetju' xjal mixti' til, qu'n lay chin kolonwe' ti'ju' xjal ati til.", "8": "<pb/>Lalun tk'ama medi tib'aj jun ti'xti' mya ax, qu'n tu'nju' medi lu inche txalpuj xjal exqe'ju' mixti' kyil inche b'o'lj tu'n.", "9": "<pb/>Lalun che kub' tyaju'na najchaq xjal, qu'n ex mache tenkye' te najchaq xjal toj Ejipt, ex matxi' tzik' kywitze' ti'j kse'n nqo ten toj junxi'tl tnam, chiku'ya kye.", "10": "<pb/>K'awal waqaq ab'q'iya toju' ttx'otx'a ex kjawil tb'u'yi'na tawala twitz,", "11": "tojtzunju' twuqi'n ab'q'i lay tz'awana twitz: q'onkja tu'n tojlanju' tx'otx', tu'ntzun kwanju' prow twitz, extzunju' lay jaw b'aj kyu'n, tu'n kwanju' tojk'ul txkup ti'j. Ex ikx b'inchamju'ya kyi'ju' ttx'otx'a ja awa'nqe'ya' tqan lob'j ub'a ex olib'o.", "12": "<pb/>B'inchama toj waqaq q'ij tkyaqilju' ati tu'n tb'inchanteya, tojtzunju' twuqi'n q'ij k'ojlala tu'ntzun kyojlanju' tcheja ex twakyixa, ex tu'n tokjumajtl kyipumalju' tmajena lq'o'nqe' tu'na exqe'ju' xjal te junxi'tl tx'otx'.", "13": "<pb/>Japunxtzun kyu'ne' tkyaqilju' xb'aj nma'ne' kyeye', lalun che k'ulune' kye txqantl dyos, ex mixti' tu'n ttzaj kna'ne' kb'i, chiku'ya kye.", "14": "<pb/>Ik'sanku'ya ninq'ij te ninb'ilweye' oxmaj toj jun ab'q'i.", "15": "Ik'sama tq'ij wab'j mixti' ttx'amal kse'nx oje nchaq'e' teya, wuq q'ij kwal wab'ja mixti' ttx'amal. Aju' tajlal xjaw q'ma'ntl aju' t-xjawil Ab'ib', qu'n a xjawju' tej kyb'je'tze' Ejipt. Ex mix-a'lo' tu'n tul nk'etze' mixwitti' iq'i'n tu'n.", "16": "<pb/>Ex ik'sanku'ya tq'ij twitz awal, aju' tnejel twitz tawala soktawa'na toj kojb'il, ex ik'sanku'ya tq'ij twitz awal ajtjapun ab'q'i, ajtjaw tb'u'yi'na twitz tawala tkyaqilju' xini tawa'na.", "17": "<pb/>Kykyaqil ichan ati tu'n kyul oxmaj toj ab'q'i nwitze' ayine' Dyos Manb'aj.", "18": "<pb/>Ajttzaj tq'o'na alu'mj te chojb'il weye', lalun tzaj tq'o'na tchk'el junx tuk'i'lju' wab'j mixti' ttx'amal, ex lalun kyej tk'u'nju'ya t-seb'il te juntl q'ij.", "19": "<pb/>Ati tu'n t-xiti'na tnejel twitz tawala tb'anilxi'x toj njaye' ayine' Dyos Manb'aj. <pb/>Mixti' tu'n tku'x ttzq'ajsa'na tchib'jil tal chib' toju' ta'l timi'ẍ ttxu, chiku'ya kye.", "20": "<pb/>Kxe'l nchq'o'ne' wanjle' twitza xq'uqilteya toj b'e, tu'ntzun t-xi' iq'i'na tu'n toju' najb'il b'incha'ntl wu'ne' teya.", "21": "Lalun tz'el tpa'ntib'a ti'j; b'inxju'ya kxe'l tma'n teya ex lalun kub' tpi'ssa'n tib'a, qu'n tkyaqil intb'incha'n toj nb'iye', ex lay kub' tnajsa'n kyile'.", "22": "Qatzun matxi tb'i'na tuk'i'l tkyaqil tk'u'ja exqa matb'inchaju'ya xnchaq'e', chin okyeltzuntze' te tajq'oju' tajq'oja, ex kjawil wi'q'i'n wib'e' kyi'ju' injaw kyiq'i'n kyib' ti'ja.", "23": "Kb'el neju' wanjle' twitza ex kxe'l q'i'na tu'n toj kytx'otx' amorey, itit, peresey, aj Kanaan, eb'ey, ex jeb'usey, qu'n majx che kb'el nnajsa'ne'.", "24": "Lalun tb'inchaju'ya taq'wixil kse'n in kb'incha'nju' tnam lu. Lalun kub' mejeya kywitzju' kydyos, ex lalun k'uluna kwitz; ape' b'inchamju'ya, xitu'nqe'ku'ya kykyaqilju' kwitzleb', ex jni'ju' kyab'aj xjansa'n kyu'n.", "25": "K'ulunta nwitze' ayine' Dyos Manb'aj Tdyosa, ex kb'el nky'iwla'nwe' twaya ex tk'wa'ya. <pb/>K'elil nlaq'b'a'ne' yab'il ti'ja,", "26": "lay waje' tu'n tkyimnaja qa na'mxtoq tjapun tq'ijlalil. Mixti' jun qya laywit tkan tq'ij tal mujqa miwtjun in alan toj ttanama, chiku'ya kye.", "27": "<pb/>Kb'el nnejb'a'ne' jun xob'el twitza, ex kche ẍch'il xjal tu'n k'ixk'oj kyoj nimaqtnam jaxjaku' matzik'a'ya ex che oqelju' tajq'oja twitza wu'ne'.", "28": "Kb'el nnejb'a'ne' jun nin xob'el twitza tu'ntzun kb'je'l oqju' eb'ey, itit exqe' aj Kanaan twitza.", "29": "Lay che b'aj wu'ne' twitza toj jun ab'q'ix, tu'ntzun lalun kub' yajtiju' tx'otx' ex tu'n miche chmeta'ju' tojk'ul txkup, qu'n jaku' che okten yajulteya.", "30": "Ch'i'naq kb'aj wu'ne' twitza tzmaxi'j aj kychmetju' tk'wala, tu'ntzun ttzyunteju'ya tx'otx' tkyaqil.", "31": "Exju' tnaqacha a techal ja'lu wu'ne': tzajx ttzi ninnjab' Kyeq tb'i ex ponx ttzi ninnjab' kye pilistey, ex tzajx toj chq'ajlaj, ponx ttziju' nin a' Ewprates. Matxi' che kyej nq'o'nju'ye' xjal ate'qe' toju' tx'otx' lu toj tq'ob'a, tu'ntzun kyb'je'l tiq'i'na twitza.", "32": "<pb/>Lalun kyej b'entti'j tyola kyuk'i'l ex kyuk'i'lju' kydyos,", "33": "ex lalun taja tu'n kykyejten toj ttanama, tu'ntzun lalun tz'ok q'o'na b'inchal il nwitze' kyu'n. Qu'n jaku' k'uluna kyeju' kydyos, atzuntzu' jaku' tzpeta'ya, chiku'ya kye, chi Dyos te Moyses."}