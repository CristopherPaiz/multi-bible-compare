{"1": "<pb/>Atzunte Jetro, ju' pale toj Madyan ex tji Moyses, tb'i tkyaqilju' ojetoq tb'incha Dyos te Moyses ex kye aj Israel ttanam, ex tb'i qa a Qman Dyos etzq'inkye toj Ejipt.", "2": "Ojetoqtzun txi' tchq'o'n Moyses t-xu'jil tja tji, exju' tji ojetoq kyej tiq'i'nju' tmyal", "3": "kyuk'i'lju' kab'e' tal. Kyerson tb'iju' jun, qu'n tma Moyses: Najchaq xjal qine' toju' tx'otx' min ojtzqi'n wu'ne' chij.", "4": "Atzu'n juntl Elyeser tb'i oktq'o'n, qu'n tma: Aju' Tdyos nmane' sonin weye', qu'n machin tkole' te tk'uẍtx'e'nb'il nimaqkawil aj Ejipt, chij.", "5": "<pb/>Atzunte Moyses atoqtzu' ta' kyuk'i'lju' ttanam toj chq'ajlaj nqayin tk'etzju' witz te Dyos, atzuntzu' xa' Jetro tuk'i'lju' t-xu'jil Moyses exqe' kab'e' tal.", "6": "Xitma'npun Jetro tq'umli te Moyses ikjalu: <pb/>—Ayine' Jetro tjiya, maqo ule' kyuk'i'lju' t-xu'jila ex kab'e' tk'wala ka'yilteya, chij.", "7": "<pb/>Atzunte Moyses tzaj k'lulteju' tji, kub' meje twitz majx kub'joqe, ex tej tjawe' oktma'tzi'n. Tetzunj tb'aj kyq'olb'e'nkyib' eb'ajx toju' tpach xb'alun.", "8": "<pb/>Atzuntzu' oka' ten Moyses tx'olb'alte te tkyaqilju' matxi'toq tb'incha Qman Dyos ti'ju' nimaqkawil aj Ejipt ex kyi'ju' aj Ejipt naqx tu'n kyklet aj Israel, ex xitma'n tkyaqilju' matxi'toq che ik'a' toj b'e exju' tu'me'l kse'n e'kleta' tu'n Qman Dyos.", "9": "<pb/>Tzalajtzun Jetro tu'nju' t-xtalb'il Qman Dyos matxi'toq tb'incha kye aj Israel tu'nju' e'tkol toj kyq'ob' aj Ejipt,", "10": "ex tma: <pb/>—Ajwalilxwit tb'i Qman Dyos, tu'nju' mache tkole' aj Israel tjaq'ju' kawb'il nimaqkawil aj Ejipt, ex mache tkole' toju' yajb'il,", "11": "ex toju' taq'wixil intoq kyb'incha'n kyeye'. Ja'lotzun matxi' qe nk'u'je' qa ate Qman Dyos nimxi'x toklen kyib'aj kykyaqil kydyos xjal, chij.", "12": "<pb/>Tzaj ti'n Jetro jun alu'mj ex jte' oyaj tu'n tkub' tz'e'yset te ninb'ilte Qman Dyos. Atzunte Aaron kyuk'i'l kykyaqilju' tijwnaq kyxol aj Israel eb'ajx wal tk'etz tji Moyses twitz Qman Dyos.", "13": "<pb/>Tojtzun juntl q'ij kub' qe Moyses ex b'aj q'ij tu'n, tu'n kyokx xjal twitz tu'n kynk'etju' q'oj ntzaj kyxol.", "14": "<pb/>Tetzunj tka'yinte Jetro tkyaqilju' intoq b'ajte Moyses kyuk'i'l tnam, xitma'n te: <pb/>—¿Titi' ntb'incha'na kyuk'i'lju' xjal lu? ¿Tiqu'ntzun noq o'kxa inuk'un kyxol ale'xu' xjal nche ayon xb'aj q'ij? chij.", "15": "<pb/>Atzunte Moyses xittzaq'we'n: <pb/>—Aye'na' xjal nche ul nk'etze' twitz Dyos tu'n tnk'et ti'ju' xitb'il kyxol.", "16": "Kse'n qa ntzaj jun myab'a'n kyxol, inche ul nk'etze' tu'ntzun nmanteye' alkye ati toj tu'me'l ex inche'x nchik'b'a'ne' tkawb'il ex t-xnaq'tzb'il Dyos kye, chij.", "17": "<pb/>Atzunte Jetro ju' tji xitma'n te: <pb/>—Mya ttxolilju' ntb'incha'na,", "18": "qu'n insiktiya ex inche siktiju' xjal nche ul tuk'i'la. Nimxi'xju' aq'untl teya, ex lay b'ajb'ent tu'na tjunala.", "19": "Qu'mtzun kxe'l nma'n jun tnab'la, awttzun Dyos tz'oninteya. Kutoka yolil kyi'ju' tnam twitz Dyos, tu'ntzun kykub' tnk'u'nju' xitb'il ati kyxol.", "20": "Xnaq'tzanqe'xa kawb'il ex xnaq'tzb'il kye, ex chik'b'anxa kye kse'n tu'me'l tu'n kyanq'ina' ex titi' kxe'l kyb'incha'n.", "21": "Ex a b'inchamju'ya ja'lo, sk'onqe'ktza ichan kyxol tnam, aye' ati tchiylal Dyos kye ex ax che yolin, aye' ichan mya jamjonqe'. Teyiletzun junjun q'onxa kyoklen te nejenel kyib'aj junjun tnej xjal te kab'k'al lajnaqchaq (1,000), ex junjuntl kyib'aj jo'naq (100), ex junjuntl kyib'aj kab'naqlajoj (50), ex junjuntl kyib'aj lajoj.", "22": "<pb/>Aye'tzunkye che kawilju' tib'aju' tnam tkyaqil q'ij, o'kxtzunju' nimaq ilxi'x ktzajel kyiq'i'n twitza, aye'tzu'n myaxi'x nimaq aye'xkye che nk'ulte. Che oniltzuntz ti'ja toju' aq'untl.", "23": "Qama tb'inchaju'ya lu exqa iku' saj tma'n Dyos teya, laytzun siktitzu'ya, exqe' xjal che tzalajel ajtanjkyi'j kyja, chi Jetro te.", "24": "<pb/>Xi'tzun tb'i'n Moyses nab'l tu'n tji ex tb'incha tkyaqilju' b'ajx q'ma'n te.", "25": "Eb'jaw t-sk'o'n Moyses jte' ichan ati kynab'l kyxol aj Israel ex xitq'o'n kyoklen tu'n kynuk'un kyib'aj junjun tnej xjal te kab'k'al lajnaq (1,000), junjuntl kyib'aj jo'naq (100), junjuntl kyib'aj kab'naqlajoj (50) ex junjuntl kyib'aj lajoj.", "26": "Aye'toqtzunkye inche kawinju' tib'aju' tnam tkyaqil q'ij; tkyaqilju' ti'xti' ch'i'n kyoklen aye'xkye nche kub'nk'unkye, aye'tzu'n ch'uẍqe'xi'x inxikyiq'i'n twitz Moyses.", "27": "Yajxi'tzuntel kypa'kyib' Moyses tuk'i'lju' tji, ex anjti'ju' tji toj ttanam."}