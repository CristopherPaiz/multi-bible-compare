{"1": "<pb/>A b'inchamju'ya lu aj kxjanset te pale tu'n kyajb'en weye': ktzajel tiq'i'na jun qpoj tman wakx ex kab'e' rit mixti' kytzakajil.", "2": "Kb'el tb'incha'na wab'j ex muqin mixti' ttx'amal tu'n tarinil triy tb'anilxi'x xyuq'i'n tuk'i'l aseyt, ex xwotz' muqin mixti' ttx'amal, kxe'l witxk'et aseyt tib'aj,", "3": "q'onqe'ku'xtzuntza toj jun tal chi'l tu'n kyxi' iq'et toju' ja xjan, junx tuk'i'lju' qpoj tman wakx ex kyuk'i'lju' kab'e' rit.", "4": "Ex kxe'l tiq'i'na Aaron kyuk'i'l tk'wal ttziju' Ja Te Mujb'ab'ltib'il tu'n kyichin;", "5": "ktzajeltzun tiq'i'na kyxb'alun te pale. K'okyel tq'o'na t-xb'alun Aaron ku'j exju' pinpa't k'okyel ti'jxi', exju' ẍa'y tuk'i'lju' tal xb'alun ttzitk'u'j. Kjel tb'incha'na k'alb'ilteju' ẍa'y b'a'nxi'x;", "6": "kjawix tq'o'na ẍipb'il twi', ti'jtzuntl ja'lu k'okyel tq'o'na plak, qu'n a kxjansalteju' te pale.", "7": "Ex ktzajel tiq'i'na aseyt te xjansb'il, kjawix tq'o'ntzuntza toj twi' Aaron tu'n t-xjanset te pale nwitze'.", "8": "Ex che tzajel ttxko'nju'ya tk'wal tu'n toktq'o'na kxb'alun ku'j.", "9": "Ikxju' kse'nte Aaron, kjel tb'incha'nju'ya kyk'alb'il b'a'nxi'x exju' ẍipb'il kwi'. Tu'ntzun ja'lu che okyil tq'o'na toj kyoklen, majx kjeltenju' kyaq'un lu te jun kawb'il.", "10": "<pb/>Kxeltzun tiq'i'na qpoj tman wakx toju' Ja te Mujb'ab'ltib'il, tu'ntzun tkub' tq'o'n Aaron tq'ob' kyuk'i'lju' tk'wal tib'aj twi'ju' alu'mj.", "11": "B'yonku'tzunju'ya qpoj tman wakx nwitze' ttziju' Ja te Mujb'ab'ltib'il.", "12": "K'okyel t-suna ch'i'n tchk'el kyi'ju' tuk'a q'olb'eb'l tu'n twitq'ob'a. Atzu'n jni'tl kb'el tqo'na t-xe tqan q'olb'eb'l.", "13": "K'elel tiq'i'na tkyaqil unt kyi'ju' toj tk'u'j ex ti'ju' t-xqintxa. Tz'e'ysanku'tzuntza tib'aju' q'olb'eb'l.", "14": "Atzunju' tchib'jil, ttz'umal, exju' ttxa, tz'e'ysanku'ya ti'jxi'ju' najb'il qu'n jun chojb'ilte' tu'n tpaj il.", "15": "<pb/>Ktzajel tiq'i'n junju'ya rit tu'n tkub' tq'o'n Aaron tq'ob' tib'aju' twi' kyuk'i'lju' tk'wal.", "16": "Kb'el tb'yo'ntzuntza ex kb'el twitxk'a'nju'ya tchk'el tib'aju' q'olb'eb'l ex ti'jile.", "17": "Kb'el tk'pu'nju'ya tchib'jil, ex che ttxja'ju'ya t-xqintxa exqe'ju' tqan, che kb'el tq'o'ntzuntza junx tuk'i'lju' tchib'jil exju' twi'.", "18": "Oktzun kb'el ttz'e'ysa'nju'ya rit tib'aj q'olb'eb'l te jun chojb'il k'ok'sb'il te ninb'ilweye' ayine' Dyos Manb'aj, te jun oyaj k'ok'j tb'anilxi'x nwitze'.", "19": "<pb/>Ktzajeltzun tiq'ina juntl rit tu'n tkub' kyq'o'n Aaron kyq'ob' tib'aju' twi' kyuk'i'lju' tk'wal.", "20": "Kb'el tb'yo'na ex k'okyel t-suna ch'i'n tchk'el ti'jxi' t-ẍkyin Aaron ex ti'jxi' kyẍkyinju' tk'wal toj kyb'a'nq'ob', ex ti'ju' tman twi' kq'ob' toj kyb'a'nq'ob', ex ti'j tman twi' kqan tojx kyb'a'nq'ob', atzunju' jni'tl chik' kjawix tqo'na tib'aju' q'olb'eb'l ex ti'jile.", "21": "Ti'jtzunju' chik' kjelten tib'aju' q'olb'eb'l ex ti'ju' aseyt te xjansb'il, kb'el twitxk'a'n ch'i'na tib'aj Aaron ex tib'aju' t-xb'alun, kyib'aju' tk'wal ex kyib'aju' kxb'alun. Ikytzu'n che xjansetela' Aaron kyuk'i'lju' tk'wal exju' kxb'alun.", "22": "<pb/>Ktzajeltzun tiq'i'nju'ya unt tok ti'j tjeju' rit, exju' tok kyi'ju' t-xqintxa exju' tok kyi'ju' toj tk'u'j, ex ktzajel tiq'i'na kab'e' tchinaq' exju' unt tok kyi'j, exju' tkux toj tb'a'nq'ob', qu'n a ritju' te xjansb'ilkye pale.", "23": "Kjawitz tiq'i'na jun wab'j sewun, jun wab'j xyuq'i'n tuk'i'l aseyt ex jun xwotz' muqin, kyi'ju' wab'j mixti' ktx'amal atku'x toj ju' tal chi'l nwitze' ayine' Dyos Manb'aj.", "24": "Tkyaqil ja'lu kb'el tq'o'na toj tq'ob' Aaron ex toj kyq'ob'ju' tk'wal, tu'nt-xi kyyukycha'n te yek'b'ilteju' oyaj nwitze'.", "25": "Ajtzun tb'aj kb'incha'n, k'elel tiq'i'na toj kq'ob', kb'el ttz'e'ysa'ntzuntza tib'aj q'olb'eb'l junx tuk'i'lju' chojb'il k'ok'sb'il nkub' toj nwitze'. Jun oyajte' tz'e'ysa'n te ninb'ilweye'.", "26": "<pb/>Ktzajel tiq'i'nju'ya ttzitk'u'ju' rit te xjansb'ilte Aaron, kxe'l tyukycha'ntzuntza te yek'b'ilte oyaj nwitze'. Teya kjela'ju' ttzitk'u'j lu.", "27": "Kyjel tpa'nju'ya ttzitk'u'j rit te oyaj nim toklen, exju' tkux. Qu'n aye' te xjansb'ilju' ti'ju' rit kxe'l te Aaron ex kye tk'wal.", "28": "Aju' lu te Aaron kyuk'i'lju' tk'wal. Majx kjelten te jun kawb'il kye aj Israel: aye' aj Israel che q'olte oyaj lu te jun chojb'il te mujb'ab'ltib'il wuk'i'le', chi Dyos.", "29": "<pb/>Kjeltenju' t-xb'alun Aaron xjansa'n kjel te kyetzb'ilju' tyajajil, naqa ẍe xjanset ex ajkyok toj kyoklen te pale.", "30": "Atzunju' pale tyajajil Aaron ju' kjel te t-xel, ex tu'n tokx toju' Ja te Mujb'ab'ltib'il b'inchalteju' taq'un toju' Ja xjan, ati tu'n tok toksa'n wuq q'iju' xb'alun lu.", "31": "<pb/>Ktzajeltzun tiq'i'na rit te xjansb'il ex kb'elex ttzq'ajsa'na tchib'jil toju' najb'il xjan.", "32": "Aye' Aaron kyuk'i'lju' tk'wal kche wal ti'ju' tchib'jil rit ex ti'ju' wab'j atku'x toj tal chi'l ttziju' Ja te Mujb'ab'ltib'il.", "33": "Kche wal ti'j, qu'n a kub' q'etju' qanb'ilte najsb'il kyil, tej kxjanset ex tej t-xi' q'et kyoklen te pale. Qu'mtzun mix-a'lo' juntl kwal ti'j, qu'n xjanqe'.", "34": "Qatzun atix chib'j ex wab'j xjansa'n xkyejten te juntl q'ij, kb'el ttz'e'ysa'na'; mix-a'lo' jun kxe'l wante qu'n xjansa'nqe'.", "35": "<pb/>B'inchama tkyaqil ja'lu kye Aaron kyuk'i'lju' tk'wal kse'nxju' xb'aj nma'ne' teya. Wuq q'ij kb'ajel tu'na tu'n kyok toj kyoklen,", "36": "kb'el tq'o'na jun qpoj tman wakx te chojb'il junjun q'ij te najsb'il il, ex kt-ẍtilsa'ju'ya q'olb'eb'l tuk'i'l jun chojb'il te najsb'il il, ex kb'el tq'o'na aseyt tib'aj tu'n t-xjanset.", "37": "Wuq q'ij kb'el tq'o'na chojb'il tib'aj q'olb'eb'l tu'n tpaj il, iktzu'n kxjansetela' nwitze', ayine' Dyos Manb'aj, kjel tentzun q'olb'eb'ltz xjanxi'x: tkyaqiltzunju' kb'el tq'o'na tib'aju' q'olb'eb'l kjelten xjan, chi Dyos.", "38": "<pb/>Tkyaqil q'ij ilti'j kb'el tq'o'na kab'e' tal rit te jun ab'q'iqe' tib'aj q'olb'eb'l.", "39": "Jun kb'el tq'o'na te prim ex juntl te qale.", "40": "Kb'el tq'o'na kyaje' lib'r tk'i' nik'jan arin tb'anilxi'x tuk'i'lju' tnejel qpoj tman rit, smo'n tuk'i'l jun litr aseyt olib'a, ex kb'el tq'o'na jun litr b'in te oyaj.", "41": "Ex ax ktb'incha'ju'ya ti'ju' juntl rit ajtok qale, kyuk'i'lju' oyaj arin ex b'in te oyaj tz'e'ysa'n weye' tuk'i'l tk'ok'jal tb'anilxi'x.", "42": "Aye' oyaj tz'e'ysa'n lu te ninb'il weye, ktzajel kq'o'n manb'aj ex k'wa'lb'aj kukxju' weye' ttziju' Ja te Mujb'ab'ltib'il, ja tu'me'l kchin tenb'ela'ye' tu'n nyoline' tuk'i'la.", "43": "Atzuntzu' kchin tenb'ila'ye' kyuk'i'l aj Israel, ex kjel nxjansa'nju'ye' najb'il lu.", "44": "Knxjansa'ye' Ja te Mujb'ab'ltib'il exju' q'olb'eb'l, ex kche nxjansa'ye' Aaron kyuk'i'lju' tk'wal te pale nwitze'.", "45": "Chin najale' kyxol aj Israel ex che ajb'el weye'.", "46": "K'eleltzun kynik'tz qa ayine' Dyos Manb'aj, inetz iq'inkye Ejipt tu'n ntene' kyxol. Ayine' Dyos Manb'aj, chi Dyos."}