{"1": "<pb/>Qa ati jun xjal matxi telq'an jun wakx mujqa jun rit, ex kxe'l tk'a'yi'n mujqa kb'el tb'yo'n, ati tu'n t-xi' tq'o'n jwe' wakx te t-xel jun wakx ex kyaje' rit te t-xel jun rit.", "2": "<pb/>Qa matz'elyal jun xjal in nelq'an toj qonik'an, exqa mab'aj juma'n ex majx makyim, aja'lu mya b'yojwnaqi'n.", "3": "Qatzun q'ijl xkub' b'yo'nju' eleq', b'yojwnaqi'ntzuntz. <pb/>Alkyete matz'elq'an, ati tu'n t-xi' tchjo'n jni'ju' setz telq'a'n, extzunqa mixti' tmedi tu'n t-xi' tchjo'n, aku'te kxel k'ayit tu'n tchjetju' teleq', chiku'ya kye.", "4": "<pb/>Qatzun matz'elyalju' alu'mj ti'j qa itz'x, ati tu'n tchjonte twi' kab'e', maskye jun rit, jun wakx, mujqa jun b'ur.", "5": "<pb/>Qa ati jun xjal mache okx ttzaqpi'nju' talu'n tu'n kwan toj ttx'otx' mujqa tawal juntl xjal, ati tu'n t-xi' tchjo'nju' xb'aj yajti tu'nju' tb'anil tawal awa'n tu'n.", "6": "<pb/>Qa ati jun xjal makub' tq'o'n tq'aq' exju' q'aq' matxi' lik'puj toj ttx'otx' ex mab'aju' awal b'u'yi'ntl mujqa aju' na'mx tb'uyit tu'n, aju' xjal lu ati tu'n tchjonteju' awal mujqa k'ul xb'aj patj tu'n q'aq', chiku'ya kye.", "7": "<pb/>Qa ati jun xjal matxi' oqxenil tmedi mujqa juntl ti'xti' nim toklen tja juntl xjal, extzun qama tz'etz elq'a'n tjaju' xjal lu, aju' eleq' ati tu'n tchjonte kab'e' kyinju' qama tz'el yal ti'j.", "8": "Qatzun minti' sel yalju' eleq', aju' tajaw ja ati tu'n ttzaj iq'et tu'n ttziyante nwitze' qa mixti' xkub' ttzyu'nju' oqxenj kyejni q'o'n tk'etz.", "9": "<pb/>Qa ati jun xjal matz'oktetza'n jun wakx mujqa jun b'ur, mujqa jun rit, mujqa jun xb'alun, mujqa juntl ti'xti' xini tz'aq, exqa ati jun xq'mante: wewe'lu qa chij, che kxe'l q'et kab'e' xjal lu twitz Dyos. Atzunju' k'elilyal toj til ati tu'n tchjonte kab'e' kyinju' teju' juntl, chiku'ya kye.", "10": "<pb/>Qa ati jun xjal matxi toqxena'n jun twakyix mujqa jun tb'ur, mujqa jun trit te juntl xjal, mujqa alkyexku' juntl alu'mj, extzun aju' alu'mj lu makyim mujqa mak'ixb'i, mujqa matxi' elq'a'n, extzunqa mix-a'lo' xka'yinte,", "11": "aju' xjal lu ati tu'n ttziyante nwitze' ayine' Dyos Manb'aj teju' tajaw alu'mj qa myate xkub' tzyunteju' alu'mj kyejni oqxeni'n tja. Atzu'n tajaw alu'mj kxe'l toksla'nju' tyol, laytzun tchojtzu'.", "12": "Qatzun matil tej sex elq'a'nju' alu'mj, ati tu'n t-xi' tchjo'n teju' tajaw.", "13": "Qatzun mab'aju' alu'mj tu'n jun txkup, aju' tajaw ja ati tu'n ttzaj tiq'i'n txkyejb'le'nju' tchib'en txkup qa ax tu'ntzun lalun tchoj.", "14": "<pb/>Qa ati jun xjal mamajinan jun alu'mj, qatzun makyimju' alu'mj lu mujqa mak'ixb'i ex min xtilju' tajaw, aju' xxi' majinante ati tu'n tchjonte.", "15": "Qatzun matz'ilwiju' alu'mj tu'n tajaw, aju' majenalte lay tchoj, noq o'kxju' majinb'ilte ktq'a', chiku'ya kye.", "16": "<pb/>Qa ati jun ichan matz'ok t-xmoxi'n jun txin tuk'i'l sb'ub'l, ex aju' txin lu b'ajxa' txa' tzyu'na'ti'j tu'n ichan ex mixti' b'entniti'j tmjeb'le'n, extzun aju' ichan makub' tyaju'nju' txin, ati tu'n tmje tuk'i'l ex tu'n tq'onteju' oyaj kse'nxju' nb'inchet tu'n jun ichan ajtmje.", "17": "Qatzun minti' xtaju' manb'aj tu'n t-xi' tq'o'nju' tmyal te t-xu'jil, aju' ichan ilti'j tu'n t-xi' tq'o'nju' oyaj kse'nxju' in b'inchet ti'j tmjeb'le'n jun txin b'ajxa' txa' tzyu'nti'j tu'n ichan.", "18": "<pb/>Mixti' tu'n tkyaj anq'in jun qya ajpkab'.", "19": "<pb/>Qa ati jun xjal ma ajpajin tuk'i'l jun alu'mj ati tu'n tkub' b'yet.", "20": "<pb/>Qa ati jun xjalxi' nxa' tq'o'na' chojb'il kywitz txqantl dyos ex myatzu' nwitze' ayine' Dyos Manb'aj, ati tu'n tkub' b'yet.", "21": "<pb/>Lalun che oktene' yajulkyeju' xjal te junxi'tl tx'otx', b'a'nku' kyilwi kyu'ne', qu'n ex e'okkye' te najchaq xjal tej ẍetene' Ejipt, chiku'ya kye.", "22": "<pb/>Ex b'a'nku' kyilwiju' qya kyimni kychmil exqe' meb'a kyu'ne',", "23": "qu'n qa lab' kyilwi kyu'ne' exqa mache kub'san nwitze', ayinku'ye' chin onilkye,", "24": "ex tuk'i'l ntx'u'jile' kche b'ajele' tu'n k'uẍtx'e'nb'il wu'ne'. Che kjeltzun kxu'jiltze' kyimni kychmil ex kyk'wale' te meb'a.", "25": "<pb/>Qa ati jun xjal prow toj ntaname' najli tuk'i'la exqa maq'on mediya ch'ex te, lalun tz'oka kuw te kse'n jun xjal q'ol medi ch'ex, ex lalun tqaniya tub'chil te.", "26": "Exqa aju' xjal lu makyej tq'o'nju' t-xb'alun prent ti'ju' tmediya, anjsanxa te ajtex q'ij,", "27": "qu'n o'kx t-xb'alunju' ati tu'n tktxuntetib' te che'w. Qu'n qatzun minti', ¿titi' k'ajb'el te aj t-xi' wtal? Qatzun matqani o'nb'il weye', kwoniye', qu'n inq'aq'anwe' nk'u'j, chiku'ya kye.", "28": "<pb/>Lalun tz'ok tq'o'na ntx'u'jile' ayine' Dyos Manb'aj ex lalun kub' tili'nju'ya inkawin toj ttanama.", "29": "<pb/>Ktzajel ti'na lwiy tkyaqilju' tnejel twitz tawala weye', exju' tnejel ta'l ub'a. <pb/>Ktzajel tq'o'nju'ya tnejel tk'wala weye',", "30": "ex ikxju' tnejel tal twakyixa ex tnejel kyal trita. Naq wuq q'ij tu'n kten tk'etz ktxu kyitz'jlenxi', tojtzunju' twajxaqi'n q'ij che ktzajel tq'o'na weye'.", "31": "<pb/>Ati tu'n kyoke' xjansa'n kyib'e' nwitze', lalun txi' kych'yo'ne' tchib'jilju' alu'mj b'ajni tzaqu'n kyu'n tojk'ul txkup toj kojb'il; kq'onxe' te kychi' tx'yan, chiku'ya kye."}