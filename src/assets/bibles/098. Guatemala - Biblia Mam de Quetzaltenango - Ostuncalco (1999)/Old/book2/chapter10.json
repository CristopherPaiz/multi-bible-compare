{"1": "<pb/>Tzaj tma'n Qman Dyos te Moyses: <pb/>—Kutxi'ya twitzju' nimaqkawil, qu'n matxi' kub' nch'uẍsa'ne' tanmi kyuk'i'lju' inche kawin tuk'i'l, tu'ntzun kxi nye'k'u'ne' nimaq techlal inche b'ent wu'ne' kye,", "2": "ex tu'n t-xi' ttx'olb'a'na kye tk'wala ex kyeju' tchmana aju' tu'me'l xkub'a' kyi'ju' aj Ejipt, exqe' techlal kub' nyek'u'ne' tuk'i'l ipumalj kxol. Tu'ntzun ja'lu k'elel kniky'e' qa ayine' Dyos Manb'aj, chij.", "3": "<pb/>Atzunte Moyses tuk'i'l Aaron e'xi' yolil twitz nimaqkawil ex xikyma'n te qa chi Qman Dyos janche k'uluna' aj Eb'rey kjalu: ¿Jtojtzun chinx tnima'na? Tzaqpinqe'xa ntaname' tu'n kyxi' k'ulul weye'.", "4": "Qatzun minti' ẍe'x ttzaqpi'na, najchi'j che tzaj nq'o'ne' ẍt'ikt'u'l toj tkyaqil Ejipt,", "5": "kb'el noju' twitz tx'otx' kyu'n ex lay q'ancha'lixtel. Kb'ajel kwanju' ch'i'naqtl awal xb'aj kyejten tkub'lenxi' saqb'aqun, ex tkyaqilju' tze ati toj kojb'il.", "6": "Kb'ajil noj kyoju' tjaya kyu'n, toj kyja nche kawin tuk'i'la ex toj kyja twnaqila. ¡Aju' kb'ajel lu b'ajx kyila' tmana exqe' ojtxi' tchmana ẍe anq'in ojtxi'! chi Dyos Manb'aj, chechij te. <pb/>Tb'ajlenxi'tzun yolin Moyses, etztzuntz toj tja nimaqkawil.", "7": "Aye'tzu'n nche kawin tuk'i'l nimaqkawil xikyma'n te: <pb/>—¿Ma kukx tyajun xjalju' qi'j? Najsam Dyos tchwinqlala nimaqkawil, tzaqpinqe'xju'ya xjal lu tu'n kyxi' k'ulul te Dyos Manb'aj Kydyos. ¿Ma na'mx teltnik'a ti'j Ejipt matxi' kub' b'o'lj? chechij te.", "8": "<pb/>Atzunte nimaqkawil e'tzaj ttxko'n jumajtlju' Moyses tuk'i'l Aaron ex xitma'n kye: <pb/>—Kukyxi'ye' k'ulul te Dyos Manb'aj Kydyose', naq o'kx kymantze' weye' alkyeqe' che kxe'l, chij.", "9": "<pb/>Atzunte Moyses xittzaq'we'n: <pb/>—Qo xe'le' kyuk'i'lxi' k'wal ex tijwnaq, e'qk'wale' ex e'qmyale' ex kyuk'i'lju' qrite' ex qwakyixe', qu'n jun ninq'ijte' lu te Dyos Manb'aj, chij.", "10": "<pb/>Atzunte nimaqkawil xittzaq'we'n: <pb/>—¡Matxi' tz'el nniky'e' ti'ju' kyxime' myab'a'n! ¿Ma oktzun xe'lju' Dyos Manb'aj kyuk'i'le'? chechiloye' qa che elex ntzaqpi'ne' kyuk'i'lxi' kyk'wale'.", "11": "Se'nxi'xwitlo taq'wi. Oqe'kxkye' ichanqe'ye' che kxe'le' k'ulul te Dyos Manb'aj, qu'n ana'lo kyajb'ilju'ye', chij. <pb/>Tchaq'tzun nimaqkawil tu'n kyetz iq'i'n twitz.", "12": "Atzunte Dyos tzaj tma'n te Moyses: <pb/>—Nuqpinxa tq'ob'a tib'aj Ejipt tu'n kyb'ju'l txqan ẍt'ikt'u'l ex tu'n tb'aj kywan tkyaqil awal toj Ejipt ex tkyaqilju' kyejniten tkub'lenxi' saqb'aqun, chij.", "13": "<pb/>Xi'tzun tnuqpi'n Moyses tq'ob' tib'aj Ejipt, ex tzaj jun nin kyq'iq' toj tjawetzq'ij tu'n Qman Dyos, b'aj jun q'ij tu'n ex jun qonik'an. Tetzunj qsqix te juntl q'ij, matxi'toq che b'ju'l txqan ẍt'ikt'u'l tu'n kyq'iq' ntzaj tjawetzq'ij,", "14": "kub' noj tkyaqil Ejipt kyu'n, qu'n nimxi'xtoq kyajlal. B'ajxtoq tzik'a' ja'lu ojtxi' ex lay tzik' jumajtl ikyju'.", "15": "Majxkub' noj twitz tx'otx' kyu'n, expe' mixti'x q'ancha'lixju' tx'otx', qu'n nimxi'xtoq kyajlal. B'aj kwan tkyaqil awal ex tkyaqil twitz tzeju' kyejten tkub'lenxi' saqb'aqun. Mixti'tlte cha'x tze ex cha'x k'ul kyejten toj kojb'il toj tkyaqil Ejipt.", "16": "<pb/>Ch'intqantzun tchaq'ju' nimaqkawil tu'n kytzajtxko'n Moyses tuk'i'l Aaron, ex xitma'n kye: <pb/>—Matxi' chin b'inchan ile' twitz Dyos Manb'aj Kydyose',", "17": "atzu'n ja'lo nchin kub'sane' kyeye' tu'n tkub' kynajsa'ne' wile' teju' maj lu, che kub'sanqe'ye' wi'je' twitz Dyos Manb'aj tu'n telju' yajb'il nb'iyon lu, chij.", "18": "<pb/>Naqtzun nb'ent tetz Moyses twitzju' nimaqkawil, kub'ten na'l Dyos.", "19": "Atzunte Qman Dyos tzajxi'x txqantl tipumal kyq'iq' tu'n, xitanjsa'ntlti'j tjawetzq'ij, eb'ajxtzun tiqa'ntl kyq'iq'ju' ẍt'ikt'u'l, e'pon tq'o'n toju' ninnjab' tok tb'i Kyeq Twitz. Mixti' juntl ẍt'ikt'u'l kyej toj Ejipt.", "20": "Atzunte Qman Dyos kub' tch'uẍsa'n tanmi nimaqkawil tu'n lalun che etz ttzaqpi'n aj Israel.", "21": "<pb/>Atzunte Qman Dyos tzaj tma'n te Moyses: <pb/>—Nuqpinxa tq'ob'a twitz kya'j tu'ntzun tkub' qloljix b'a'nxi'x toj tkyaqil Ejipt, expe' majx che kjel takyeju' xjal tu'nju' qxopin, chij.", "22": "<pb/>Xi'tzun tnuqpi'n Moyses tq'ob' twitz kya'j ex majxkub' qloljix b'a'nxi'x toj tkyaqil Ejipt,", "23": "oxe' q'ij mix-a'lo' jun xjal b'ent tka'yinte tb'esin, ex axtzu' e'kyaja' takye tu'n tpaju' qlolj. Atzu'n toj kyja aj Israel atitoq q'ij.", "24": "<pb/>Tchaq'tzun nimaqkawil tu'n ttxkonjtz Moyses ex xitma'n te: <pb/>—Kukyxi'ye' k'ulul teju' Dyos Manb'aj, kyiq'inqe'xe' kyk'wale', naqtzun o'kx lay che'x kyiq'i'nju'ye' krite' ex kwakyixe', chij te.", "25": "<pb/>Atzunte Moyses xittzaq'we'n: <pb/>—Lay, qu'n a pena'ta ktzajel q'onkye alu'mj tu'n kykub' qq'o'ne' te chojb'il tz'e'ysa'n te ninb'ilte Dyos Manb'aj Qdyose'.", "26": "Ex che kxe'l qiq'i'ne' qalune', mixti' tu'n tkyaj jun alu'mj, qu'n kyxol kjawila' qsk'o'ne' tu'n kyajb'en te ninb'ilte Dyos Manb'aj, qu'n mixti' b'i'n qu'ne' ja'lo titi' nojqelan qeye' ajqpone' tu'n tjaw qnimsa'ne' tb'i Dyos Manb'aj. Chij te.", "27": "<pb/>Atzunte Qman Dyos kub' tch'uẍsa'n tanmi nimaqkawil tu'n lalun che etz ttzaqpi'n.", "28": "Xitzun tma'n nimaqkawil te Moyses: <pb/>—Kutexa tza'lu. Lalun tzul jumajtla nk'etze' qu'n qama tzul jumajtla, atzun q'iju' kjapumel tib'aja, chij.", "29": "<pb/>Atzunte Moyses xittzaq'we'n: <pb/>—Ax tyola, lay wil jumajtl twitza, chij."}