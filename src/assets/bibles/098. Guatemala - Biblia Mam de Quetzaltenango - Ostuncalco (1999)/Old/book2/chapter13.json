{"1": "<pb/>Tzaj yolin Qman Dyos te Moyses ex tma:", "2": "<pb/>Xjansamqe'ju'ya tnejel k'wa'lb'aj, qu'n weqe'we' kykyaqil tnejel kyk'wal aj Israel, exqe' tnejel kyal alu'mj, chij.", "3": "<pb/>Xitzun tma'n Moysestz kye tnam: Kyna'ntze' q'ij lu tej kyb'je'tz iq'i'ne' toj Ejipt tu'n Qman Dyos tuk'i'l nimtipumal, tej najlqe'toqe' atzu' te k'a'yi'nmajin. Qu'mtzun mixti' tu'n t-xikywane' wab'j tuk'i'l ttx'amal.", "4": "Maqo etz ja'lo toju' xjaw Ab'ib'.", "5": "Axtzun xjawju' lu, kb'el qik'sa'n ninq'ij nimaq toklen ajqpon tiq'i'n Qman Dyos toju' jun tb'anil tx'otx', aju' kytx'otx' aj Kanaan, itit, amorey, eb'ey ex jeb'usey ju' oje kyej ttziya'n kye ojtxi' qchman qa ktzajel tq'o'n qe.", "6": "<pb/>Wuq q'ij qo wal wab'j mixti' ttx'amal, tojtzu'n twuqi'n q'ij kb'el qik'sa'n jun ninq'ij te ninb'ilte Qman Dyos.", "7": "Mixti' tu'n tten wab'j tuk'i'l ttx'amal toj tkyaqilju' qtanam toju' wuq q'ij te waj wab'j mixti' ttx'amal.", "8": "Tojtzu'n q'ij lu kxelqma'n kye qk'wal: Nb'inchet ja'lu tu'nju' tb'incha Qman Dyos qeye' tej qetztiq'i'ne' Ejipt.", "9": "Ex naku'j tok jun qechil ti'j qq'ob' mujqa ti'j qplaj, tu'n ttzaj qna'n qa ati tu'nt-xi qyoli'n tkawb'il Qman Dyos, qu'n ana'te etzq'inqe Ejipt tuk'i'l nimtipumal.", "10": "Qu'mtzun ati tu'n tkub' qik'sa'n ninq'ij nim toklen lu, atl junjun ab'q'i tojxu' tajlal xjaw q'ma'ntl, qochiku' kye.", "11": "<pb/>Ajqpon tiq'i'n Qman Dyos toj kytanam aj Kanaan, mujqa ajttzaj q'o'n tx'otx' qe kse'nx kyejni ttziya'n qe, ex kye ojtxi' qchman,", "12": "kykyaqilju' tnejel qk'wal q'a exqe' tnejel kal qalu'n tmanqe' ati tu'n t-xi' qq'o'n te Qman Dyos, qu'n te Dyos qe'.", "13": "Atzunju' tnejel tal b'ur ati tu'n t-xiq'et jun rit mujqa jun chib' te t-xel, qatzun minti' xxiq'et t-xel, ati tu'n tel qtoqi'n tqulju' b'ur. Ex ati tu'n t-xi' qq'o'n jun oyaj te t-xelju' tnejel qk'wal,", "14": "Qatzun matxi kyqani'n kyk'wale' kyeye' toju' tq'ijlalil tzul: ¿Ti'tzu'n toklen ja'lu?, qa chechi, kxel kytzaq'we'ne' kye kjalu: O'etz tiq'i'ne' Qman Dyos toj Ejipt tuk'i'l nimtipumal, janajlqo'toqe' toj yajb'il.", "15": "Tej tkub' tch'uẍsa'ntib'u' nimaqkawil tu'n miqo' etza' ttzaqpi'ne', e'kub'tb'yo'n Qman Dyos tnejel kyk'wal aj Ejipt, ex kykyaqil tnejel kyal alu'mj; qu'mtzun nche'x qq'o'ne' tnejel kyal alu'mj tmanqe' te Qman Dyos, ex inxiqq'o'ne' jun oyaj te t-xel tnejel qk'wale', chechiku'ye' kye.", "16": "Qu'mtzun kjelju' chaq'b'il lu naku'j kyechele' ti'j kyq'ob'e' mujqa ti'j kyplaje', tu'ntzun ttzaj kyna'ne' qa o'etz tiq'i'n Qman Dyos toj Ejipt tuk'i'l nim ipumalj, chi Moyses kye.", "17": "<pb/>Tej kyetz tzaqpi'n aj Israel tu'n nimaqkawil, mixti' e'xitiq'i'n Qman Dyos toju' b'e inik' toj kytx'otx' pilistey nqaku'toqch'i'ntl kye, qu'n kub' t-xima'n: tu'n lalun tz'anjtzti'j kyk'u'ju' tnam ajkyka'yinteju' q'oj ex tu'n mitz'anja'tl kyi'j Ejipt, chij.", "18": "Qu'mtzun e'xitiq'in Qman Dyos q'ol welt toju' b'e toj chq'ajlaj inpon ttzi Ninnjab' Kyeq tb'i. <pb/>Nk'u'mile kten aj Israel toj tneji'n tej kyb'je'tz.", "19": "Atzunte Moyses xitiq'i'n tb'aqil Jse, qu'n tb'incha Jse tu'n kytziyanteju' ttzik te tu'n tetz kyiq'i'n tb'aqil toj Ejipt. Ex kyejtma'n kye: Tzulte Qman Dyos onilkyeye', ajtzun tul a kyb'inchaye' xtalb'il tu'n t-xikyiq'i'ne' nb'aqile' ex lalun kyej kyq'o'ne' toj Ejipt, chij.", "20": "<pb/>Aye'tzu'n aj Israel e'ik'b'et toj Sukot, ex e'pon Etam, ja inxa' qeya' chq'ajlaj, ex e'kyajten jte' q'ij atzu'.", "21": "Intoq b'et Qman Dyos kyuk'i'l te q'ijtl toj jun tnej muj yek'ulte kyb'e; atzu'n te qonik'an toj jun tqan q'aq' nimin spik'b'alte toj kyb'e. Qu'mtzun eb'et q'ijtl ex qonik'an kyuk'i'l,", "22": "Nejlitoqju' muj kwitzte q'ijtl, atzunju' q'aq' te qonik'an."}