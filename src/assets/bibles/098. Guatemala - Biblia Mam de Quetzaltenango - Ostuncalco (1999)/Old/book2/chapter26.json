{"1": "<pb/>Kb'el kb'incha'ne' ja xjan tu'n lajoj plaj xb'alun a kq'imalju': sed chub'i'ntwitz, morad, kyeq smo'n tk'i' cha'x, kyeq ex ktz'sonku'xe' kab'e' tilb'ilal kyerb'in kyoj.", "2": "Kykyaqilju' xb'alun lu ati tu'n kyel junile echb'enkye: kab'lajoj metr tk'i' nik'janju' kqan, atzun kab'e' metrju' kwitz.", "3": "Ktz'sonqe'kye' jwe' plaj xb'alun junx mujb'a'n kten, ex ikx kyse'ju'ye' kyi'ju' jwe'tl,", "4": "ex kq'onkye' jte' kyẍkyin tu'n q'in morad ttxa'nju' tnejel xb'alun kyeju' jwe' mujb'a'nqe' ex ttxa'nju' b'ajsb'il xb'alun kyeju' jwe'tl.", "5": "Kb'el kb'incha'ne' kab'naqlajoj (50) t-ẍkyinju' b'ajsb'il xb'alun teju' jun tnej ex kab'naqlajoj teju' tnejel xb'alun teju' jun tnejtl, tu'ntzun kykyej muje junx.", "6": "Ex che kb'el kb'incha'ne' kab'naqlajoj (50) tzuyb'ilkye q'anpwaq, tu'n kmujb'etju' kab'e' tnej xb'alun, tu'ntzun tb'entju' ja xjan te junx tnej xb'alun.", "7": "<pb/>Ex kb'el kyb'incha'ne' junlajoj plaj xb'alun t-smal chib', te jun ja xb'alun kutxb'ilteju' ja xjan.", "8": "Kykyaqilju' xb'alun lu ati tu'n kyel junile echb'enkye: oxlajoj tk'i' nik'jan (13.50) metr kwe', atzun kab'e' metr kwitz.", "9": "Ktz'sonqe'kye' jwe' plaj xb'alun junx mujb'a'n kten, ex ikx kb'inchamju'ye' kyi'ju' waqaqtel, ex kpaqtz'u'nktze' twaqaqi'n xb'alun toju' plaj twitzxi' teju' ja xb'alun.", "10": "Che kb'el tb'incha'na kab'naqlajoj (50) t-ẍkyin ttxa'nileju' b'ajsb'il xb'alun teju' tnejel tnej, ex kab'naq lajojtel ttxa'nileju' xb'alun teju' tkab' tnej.", "11": "Ex che b'el kyb'incha'ne' kab'naqlajoj (50) tzuyb'ilkye q'anpwaqqe' ex che kyq'onqe'kye' ti'j kyẍkyinju' kab'e' tnej xb'alun, tu'ntzun telju' ja xb'alun te jun tnejx.", "12": "Aye'na' xb'alun teju' ja xb'alun nimaqkyqan, qu'mtzun nik'jan teju' in kyej sob'rin kjel xtunin ttze'lxi'ti'ju' ja xjan.", "13": "Tu'ntzun tktxetju' ja xjan ttze'lti'j ex twitzxi' tu'nju' nkyej sob'rin, ch'inxmi nik'jan metr kjel xtunin toj junjun plaj.", "14": "<pb/>Kb'el kb'incha'ne' jun xb'alun ttz'umal rit tu'n tajb'en te twi'ju' ja xb'alun ex uk'tzanka tu'n kyeq, ex juntl tz'umin tz'u'n tu'n tjax loqb'et tib'ajxi'tlju' twi'.", "15": "<pb/>Che b'el kb'incha'ne' jte' tz'len ti'j tze akasya tu'n kyajb'en teju' ja xjan wa'l kten che okyel tq'o'na.", "16": "Teyile junjun tz'len, te kyejkyej metr tk'i' nik'janchaq kwe', atzun oxnaq jwe' (65) sentimetrochaq kwitz,", "17": "che b'el kyb'incha'ne' kakab' kyjuch'ub' junjun tz'len tu'ntzun kytzyuntekyib' ajkyb'jo'k mujb'et, kykyaqilxtzunju' tz'len teju' ja xjan kyb'inchankye' kakab'ile kyjuch'ub'.", "18": "Ajtzun kb'inchanteye', winqi'n tz'len k'okyel kq'o'ne' toj tb'a'nq'ob'kya'j,", "19": "ex kyq'onku'ye' kab'naq (40) kyq'uqlil saqpwaqqe', teyile junjun tz'len kakab' tq'uqlil kb'el, jun te junjun tjuch'ub'.", "20": "<pb/>Ex toju' plaj te tnayaju' ja xjan, winqi'n tz'len k'okyel kq'o'ne'.", "21": "Kyuk'i'l kab'naq (40) kyq'uqlil saqpwaqqe', tu'ntzun kyten kakab' kq'uqlil junjun tz'len.", "22": "Tojtzunju' plaj te tkub'exq'ij teju' ja xjan, waqaq tz'len k'okyel kq'o'ne',", "23": "ex kab'e'tl kyeju' kab'e' t-skyiniyil teju' plaj ti'jxi'ju' ja xjan.", "24": "Aye'ju' tz'len lu ati tu'n kykyej muje junx twi'xi' jata'ju' tnejil kyẍkyin. Iktzun kb'inchetilju' kyi'j kab'e' tz'len kyeju' kab'e' t-skyiniyil.", "25": "Wajxaq tz'len tu'n tkyaqil kyuk'i'lju' qaqlajoj kq'uqlil saqpwaqqe', kakab' kq'uqlil junjun tz'len.", "26": "<pb/>Kb'el kb'incha'ne' jwe' kqul te tzuyb'ilkyeju' tz'len toju' plaj te tb'a'nq'ob'ju' ja xjan, akasya ktzeyil,", "27": "ex jwe'tl teju' jun plajtl, ex jwe'tel kye'ju' tz'len te ttze'lti'j.", "28": "Ati tu'n telpun jlajinju' tqul toj tnky'ajchaqilju' tz'lan te kykab'il plaj.", "29": "Che okyel kyktxu'nju'ye' tz'len tu'n q'anpwaq, ex che okyel kb'incha'ne' kyẍkyin q'anpwaqqe'x, tu'ntzun kyexju' tqul kyoj, ju' ktxu'nqe'tl tu'n q'anpwaq.", "30": "<pb/>Qu'mtzun kb'el kb'incha'nju'ye' ja xjan kse'nxju' xinyek'u'ne' teya twi' witz.", "31": "<pb/>Kb'el tb'incha'na xb'alun te aq'pub'l chmo'n kyuk'i'l q'in morad, kyeq smo'n tk'i' cha'x, kyeq, ex sed chub'i'ntwitz ex tz'sonku'xa kab'e' tilb'ilal kyerb'in toj.", "32": "Kyuk'i'l jte' tzuyb'ilte q'anpwaqqe', kjawil kyob'i'ntzuntze' kyi'j kyaje' tqan akasya ktxu'n kyi'j tu'n q'anpwaq, kyib'aj kyaje' kq'uqlil saqpwaqqe'.", "33": "Kjawil kyob'i'ne' xb'alun kyi'ju' tzuyb'ilte. Ti'jxi'tzunju' xb'alun kq'onku'ju'ye' kax k'ub'lteju' yol kyejni b'entti'j wu'ne' kyuk'i'le'. Qu'n aju' xb'alun lu k'ajb'el kyu'ne' te aq'pub'l kxolju' najb'il xjan tuk'i'lju' najb'il xjanxi'x.", "34": "Kb'el kq'o'ntzuntze' tjpelju' kax k'ub'lteju' nyole' kyejni b'entti'j kyuk'i'le' toju' najb'il xjanxi'x.", "35": "Kb'el kq'o'nju'ye' mes ti'jxi'ju' xb'alun toju' plaj te tnayaju' ja xjan, atzu'n kykb'el kandil atzu' kb'el kq'o'na'ye' toj tb'a'nq'ob' twitzxi'ju' mes.", "36": "<pb/>Kb'el kb'incha'ne' jun plaj xb'alun te ttziju' ja xb'alun chmo'n kyuk'i'l q'in morad, kyeq smo'n tk'i' cha'x, kyeq ex sed chub'i'ntwitz b'incha'n tb'anil tilb'ilal toj.", "37": "Ex kb'el kb'incha'ne' jwe' tqan akasya ttzeyil, ex che k'okyel kyktxu'ne' tu'n q'anpwaq, kyuk'i'lju' tzuyb'ilkye q'anpwaqqe' ex kb'el kb'incha'ne' jwe' tq'uqlil q'ank'uxb'il, chi Qman Dyos te Moyses."}