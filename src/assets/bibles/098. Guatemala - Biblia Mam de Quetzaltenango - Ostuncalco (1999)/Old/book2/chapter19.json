{"1": "<pb/>E'pon aj Israel toju' chq'ajlaj Sinayi, toj toxi'n xjaw kyb'je'tzlen Ejipt.", "2": "Tej kyb'je'tz toj Repidim e'pon toj chq'ajlaj Sinayi, atzuntzu' e'kub'tena' nqayin tk'etzju' witz.", "3": "Jaxtzun Moyses twitz Dyos, tzaj txko'n tu'n Qman Dyos tzmaxtzu' twi' witz ex tzaj tma'n te: <pb/>—Q'manqe'xa yol lu kye tyajajil Jakob', aye' aj Israel:", "4": "kyilju'ye' nb'inchaye' kyi'j aj Ejipt, ex kse'n ẍe ula' wiq'ina'ye' nk'etze', mache tzaj wiq'i'ne' naku'j tib'aj t-xik' t'iw.", "5": "Qu'mtzun, qama chinx kyb'i'ne' toj tkyaqil exqa ma japunju' nyole' kyu'ne' kyej b'entti'j kyuk'i'le', che okyiltzuntze' te ntaname' sk'o'n kyxol txqantl tnam, qu'n weye' tkyaqilju' tx'otx'.", "6": "Che okyil nq'o'ne' te jun k'loj pale, jun tnam xjansa'n nwitze', chiku'ya kye aj Israel, chij.", "7": "<pb/>Tzajtzun Moyses e'tzaj ttxko'n tijwnaq kyxolju' tnam ex b'ajx tma'n kye tkyaqilju' tchaq' Qman Dyos te.", "8": "Kykyaqiltzu'n aj Israel xikytzaq'we'n junx: <pb/>—Kqb'incha'ye' tkyaqilju' xtchaq' Qman Dyos, chechij. <pb/>Xi'tzun Moyses q'malteju' kytzaq'web'l tnam te Qman Dyos,", "9": "atzunte Qman Dyos tzaj tma'n te: <pb/>—Chin ule' tk'etza toj jun tnej muj jupli tu'ntzun kyb'inte xjal ajnyoline' tuk'i'la ex tu'n tokqexi'x kyk'u'j ti'ja, chij. <pb/>Atzunte Moyses xitma'n jumajtlju' kytzaq'web'l tnam te Qman Dyos.", "10": "Atzunte Qman Dyos tzaj tma'n te: <pb/>—Kutxi'ya ex q'manxa kye tnam tu'n kyxjansantekyib' ja'lo ex najchi'j, ex tu'n kytx'jonte kyxb'alun,", "11": "ex tu'n kyb'inchante kyib' te kab'j, qu'n chin ku'pumele' ayine' Dyos Manb'aj kab'j twi' witz Sinayi kywitzku'ju' tnam.", "12": "Q'onku'ya nqach ti'jileju' witz tu'ntzun lalun che jatzju' xjal, ex q'manxa kye tu'n lalun che jatz twi' witz, ex tu'n lalun che oklq'e tk'etzju' tnaqachil, qu'n alkye matz'oklq'e kkyimel.", "13": "Ex mix-a'lo' jun k'aq'pomil tq'ob' ti'j, qu'n a kb'inchetilju', kb'ajel xoyit toj ab'j mujqa tuk'i'l talsmaj. Alkyexku' jun xjal mujqa jun alu'mj, ati tu'n tkub' b'yet. Tzmaxi'tzunj aj tq'ajtiju' tuk'a rit, b'a'ntzun kyjaxtzu'ye' twi' witz, chi Dyos.", "14": "<pb/>Ku'tztzun Moyses twi' witz q'malte kyeju' tnam tu'n kyxjansantekyib'. B'ajtzun kytx'jo'n kyib'ju' xjal,", "15": "ex xitma'n Moyses kye: <pb/>—Kyb'incham kyib'e' te kab'j, ex kyiqam ti'je', chij.", "16": "<pb/>Tetzunj qsqix toj toxi'n q'ij kub' jupe' jun tnej muj twi' witz, e'tzaj q'ankyaq inxi'xtoq che q'ajti. Ex jaw q'ajti tq'ojq'ojel chun kuw, kykyaqiltzu'n tnam eb'jaw lu'lun tu'n kyxob'el.", "17": "Atzunte Moyses eb'je'tz tiq'i'n tnam ti'jxi' kynajb'il tu'n kyxi' k'lulte Qman Dyos, e'kub'tentzuntz t-xeju' witz.", "18": "Tkyaqiltzu'n witz Sinayi intoq sb'en, qu'n matxi'toq kb'u'l Qman Dyos tib'aj naku'j q'aq'. Ikytoq sib'ju' njaw kse'n t-sb'el jun chuj, tkyaqiltzu'n witz inxi'xtoq lu'lun b'a'nxi'x.", "19": "Ljo'ntoq kyq'ajtixi'xtlju' kyq'ojq'ojel chun kuw, atzunte Moyses intoq yolin tuk'i'l Dyos ex intoq tzaj ttzaq'we'n Dyos toj q'ankyaq.", "20": "<pb/>Kb'u'l Qman Dyos tojxi'x twi'ju' witz Sinayi ex tzaj tma'n te Moyses tu'n tjawx tk'etz ja tu'me'l ta'toq. Jawxtzun Moysestzu',", "21": "ex tman Qman Dyos te: <pb/>—Kutku'xa ex q'manxa kye kykyaqil xjal tu'n lalun che b'ji'k'tz tib'aju' nqach ex tu'n lalun chin tzaj kyka'yine' qu'n jaku' myanim che kyim.", "22": "Exqepe' pale nche tzaj lq'e nk'etze', ilti'j tu'n kyxjansantekyib', tu'ntzun lalun che b'aj nk'ixb'sa'ne', chij.", "23": "<pb/>Xitzun tma'n Moyses te Qman Dyos: <pb/>—Lay che jatzkye' xjal twi' witz Sinayi, qu'n ojena' tzaj tma'na qeye' tu'n tkub' qq'o'ne' jun nqach ti'jile ex tu'n t-xiqma'ne' qa xjanju' witz, chij.", "24": "<pb/>Atzunte Qman Dyos tzaj tma'ntl te: <pb/>—Kutku'xa, atzun jatza tuk'i'l Aaron. Aye'tzunkye' pale exqe' xjal mixti' tu'n kyb'ji'k'tz tib'aju' nqach tu'n kyjatz jata' qine', tu'ntzun lalun che kub' nxitu'ne', chij.", "25": "<pb/>Ku'tztzun Moysestz twi' witz ex b'ajx tma'n ja'lu kye aj Israel."}