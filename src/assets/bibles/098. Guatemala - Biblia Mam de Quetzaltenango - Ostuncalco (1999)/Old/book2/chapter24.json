{"1": "<pb/>Tzaj tma'n Qman Dyos te Moyses: <pb/>—Kutjatza kyuk'i'l Aaron, Nadab' ex Ab'yu, ex kyuk'i'l oxnaq lajoj (70) tijwnaq kxol aj Israel jata'qinaye'; che tenkje' najchaqinin, che mejeku'tzuntze' k'ulul weye'.", "2": "Noq o'kxa kjawitz lq'eya nk'etze'; aye'tzu'n txqantl mixti' tu'n ktzaj lq'e ex lay che jatzju' xjal tuk'i'la, chij.", "3": "<pb/>Xi'tzun Moysestzu' q'malte kye tnam tkyaqilju' tma Qman Dyos te, kykyaqiltzu'n xjal xikytzaq'we'n junx ex kma: <pb/>—¡Kqb'incha'qe' tkyaqilju' xtchaq' Qman Dyos! chechij.", "4": "<pb/>Atzunte Moyses b'ajkub' ttz'ib'a'n tkyaqilju' tma Qman Dyos, tojtzun juntl q'ij jawe' b'a'n prim, kub' tb'incha'n jun q'olb'eb'l t-xeju' witz ex e'kub'tq'o'n kab'lajoj (12) ab'j xjanqe', junjun ab'j te junjun tnej tyajajil aj Israel.", "5": "Exi'tzun tchq'o'n Moyses jte' ku'xun aj Israelqe' tu'n tkub' kb'yo'n jte' tman wakx, tu'n tkub' kq'o'ntzuntz te chojb'il ex k'ok'sb'il twitz Qman Dyos te jun b'inchjtib'il.", "6": "Atzunte Moyses jawtiq'i'n nik'janju' tchk'el wakx ex ku'x tq'o'n toj jte' nimaqlaq, atzu'n nik'jantel kub' twitxk'a'n tib'aju' q'olb'eb'l.", "7": "Tzajtzun tiq'i'nju' u'j jatz'ib'a'na'ju' yol kyejni b'entti'j tu'n Qman Dyos kyuk'i'lju' ttanam ex jawt-ẍch'i'n kwitz tnam, aye'tzunkye tnam kma: <pb/>—K'okyeltilil qu'ne' tu'n tb'inchet tkyaqilju' matxi' tma Qman Dyos, chechij.", "8": "<pb/>Atzunte Moyses tzaj ti'nju' chik' ex xitwitxk'a'n kyib'aju' tnam ex tma: <pb/>—Tu'nju' chik' lu makyej b'ent-xi'x ti'ju' yol tu'n Qman Dyos kyuk'i'le', tib'aj tkyaqilju' chaq'b'il xtaq' kyeye', chij.", "9": "<pb/>Jaxtzun Moysestz twi' witz kyuk'i'l Aaron, Nadab' ex Ab'yu ex kyuk'i'lju' oxnaq lajoj (70) tijwnaq kxol aj Israel.", "10": "Atzuntzu' kyila' Dyos Kydyos aj Israel: kyilju' tjaq' tqan naku'j ab'j inxi'x tilk'aj ex ẍtilun kse'n kya'j.", "11": "Mixti' jun taq'wix tb'incha Dyos kyeju' xjal lu ati kyoklen kyxol aj Israel, okkyka'yi'n Dyos, e'wan ex e'k'wan twitz.", "12": "<pb/>Tzaj tma'n Qman Dyos te Moyses: <pb/>—Kutjatza twi' witz jata' qine', axtzuntzu' chin tyoku'ya, qu'n che kxe'lnq'o'ne' jte' tz'len ab'j teya ja matxi' che kub'ntz'ib'a'ne' kawb'il ex chaq'b'il tu'n t-xi' xnaq'tzet kye aj Israel, chij.", "13": "<pb/>Jaxtzun Moysestz twi' witz te Dyos tuk'i'l Joswe ju' onilte.", "14": "Ex kyejtma'n kyeju' tijwnaq: <pb/>—Qo kyoye' tza'lu, tzmaxi'j ajtanjtz qi'je'. Axtzu' che kjela' tena'kye' Aaron ex Ur kyuk'i'le', qatzun nab'en ati xb'aj kxole' kmanxe' kye, chij.", "15": "<pb/>Tb'ajlenxi'tzun tma'n ja'lu, jaxtzuntz twi' witz ex lwiyxi'x kub' jupe' muj twi'ju' witz.", "16": "Kub' tenju' tajwalil Qman Dyos twi' witz Sinayi, waqaq q'ij tenju' muj twi' witz. Tojtzunju' twuqi'n q'ij tzaj txko'n Moyses tu'n Qman Dyos tzmaxtzu' toj muj.", "17": "Kyil aj Israel tajwalil Qman Dyos kse'n q'aq' nxi'x jamun tojxi'x twi' witz.", "18": "Atzunte Moyses jax twi' witz ex okx toj muj, kab'naq (40) q'ij ex kab'naq (40) qonik'an ten atzu'."}