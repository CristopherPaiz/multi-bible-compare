{"1": "<pb/><t>Lu xitul tzul ti'ja Ninib'e.</t> <t>¡Q'onqe'ka xq'uqil toju' ja kuwsa'n!</t> <t>¡Xq'uqimju'ya b'e!</t> <t>¡K'lonkjuya k'uẍtx'e'nb'il b'a'nxi'x tk'uja!</t> <t>¡Kq'onk kyipumale' b'a'nxi'x!</t>", "2": "<t>Qu'n kjawil nimsa'n jumajltlu' Jakob' tu'n Qman Dyos,</t> <t>ex kjawil nimsa'nju' Israel tu'n,</t> <t>kse'nx tej na'mxtoq tb'aje'x iq'inju' ti'xti' toj</t> <t>ex na'mxtoq tkyej nakuj jun tqan ub'a mixti'tl tq'ob'.</t>", "3": "<t>Kyeq che ka'yin kykolb'ilju' q'ojil</t> <t>ex kyeq che ka'yinju' kxb'alun kxjal te q'oj.</t> <t>¡Ma matxi' b'ent ktene' tu'n kq'ojine'!</t> <t>Nakuj q'aq'qeju' kykarwaj;</t> <t>exqetzunju' kychej inxi'x che ayon tu'n kq'ojin.</t>", "4": "<t>Inxi'x che ik' jumju' kykarwaj tu'n ktx'ujil toj xky'ichb'e,</t> <t>inxi'x nche jumunje tiju' plas,</t> <t>naku'j q'aq' che k'ant,</t> <t>ex nche qoptz'aj nakuj xloq'lokya'j.</t>", "5": "<t>Ntxokinju' nimaqkawil kyeju' nejenel,</t> <t>aye'tzunkye nche jaw tz'aq ajkypon ojqel twitzju' nintapi,</t> <t>ja taju' kolb'il kyib'.</t>", "6": "<t>Nche etz jaqlju' tjpel nin a',</t> <t>ex ntzaj niq'ju' tja kawb'il.</t>", "7": "<t>Nxi' iq'i'n t-xu'jil nimaqkawil toj juntl tnam;</t> <t>nche'x lpeju' tmajen ti'j,</t> <t>nche oq' kse'nqe' xu'ch</t> <t>ex nok kyjumi'n ttzikyk'uj kuw tu'n b'is.</t>", "8": "<t>Nche' b'je'x oqkye' xjal toju' tnam Ninib'e</t> <t>naku'j kse'n a' nex toju' tk'b'el pa'x.</t> <t>¡Che we'ku'ye'! ¡Kutanjtz kyi'je'! chechij nxi'kyma'n kye,</t> <t>Ex mix-a'loxte anjtzti'j.</t>", "9": "<t>¡Kyelq'anxjiye' saqpwaq! ¡kyelq'anxjiye' q'anpwaq!</t> <t>¡Qu'n layx mankunju' tq'inumal Ninib'e!</t>", "10": "<t>Matxi' kub' xitj, chq'ajlajtl ex mixti'tl toju' tnam Ninib'e.</t> <t>Inxi'x ch'onju' kyanmi tu'n xob'il,</t> <t>inxi'x lu'lun kyqan tu'n xob'il,</t> <t>kykyaqilx mixti'tl kyipumal,</t> <t>ex majx matxi' che kub' sq'anax.</t>", "11": "<t>¿Jatzun taju' kyjul b'alun ja'lo,</t> <t>exju' kyja tal tman b'alun?</t> <t>Jamitoq jun nche xob'a b'alun kyuk'i'lju' kyal;</t> <t>Ex mixa'lo'toq nok sak'punkye.</t>", "12": "<t>Intoq kub' tb'yonte b'alunju' tchi',</t> <t>ex nxi' t-sipa'n kxolju' ttxu b'alun exqe'ju' tal tma'n b'alun,</t> <t>ex nojnitoqju' tjul kyu'nju' tchi'.</t>", "13": "<t>Chi Qman Dyos nimtipumal kjalu:</t> <t>Luqine' nchin q'ojine' ti'ja:</t> <t>che kb'el ntz'e'ysa'ne tkarwaja te q'oj</t> <t>ex sib'tl che jela' wu'ne';</t> <t>che kb'el nb'yo'ne' tal tman b'alun ateqe' toja,</t> <t>lay che alq'antlju' xjal najlqe' toj ttx'otx'a,</t> <t>ex lay txi' b'intl tq'ojq'ojel kywi'ju' t-sanjelala.</t>"}