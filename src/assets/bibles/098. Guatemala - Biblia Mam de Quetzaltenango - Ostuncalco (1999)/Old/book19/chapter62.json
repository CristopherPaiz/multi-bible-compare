{"1": "<pb/><t>Naq o'kx tuk'i'l Dyos nkneta' nak'b'il wu'ne',</t> <t>tk'etzte ntzaja' kolb'ilweye'.</t>", "2": "<t>Naq o'kxte klol weye' ex xq'uqilweye'.</t> <t>Lay chin kub' tz'aqe', qu'n ate e'wb'il weye'.</t>", "3": "<pb/><t>¿Ma kukx che okyil tzaqpaju'ye' wi'je'</t> <t>tu'n nkub' kyxone' twitz tx'otx',</t> <t>kse'n jun tapi ajttzaj tz'aq</t> <t>mujqa kse'n ch'laj noqx tu'n ttzajtz'aqtel twitz tx'otx'?</t>", "4": "<t>O'kxtzu' nche ximana'ye' tu'n nkub' kyxitune';</t> <t>axi'x kytzalajb'ilju'ye' chajyolil.</t> <t>Naq tu'n kytziye' nchin jawa' kynimane',</t> <t>atzu'n kynab'le' nche yasune' wi'je'.</t>", "5": "<pb/><t>O'kx tuk'i'l Dyos nkneta' nak'b'il wu'ne';</t> <t>qu'n tuk'i'l ntzaja' q'uqb'ab'l nk'u'je'.</t>", "6": "<t>O'kxte nklonweye' ex inxq'uqinweye'.</t> <t>Lay chin kub' tz'aqe', qu'n ate e'wb'il weye'.</t>", "7": "<pb/><t>Tuk'i'l Dyos ntzaja' kolb'ilweye' exju' ninb'ilweye';</t> <t>ate inklonweye' ex e'wb'il weye'.</t>", "8": "<t>¡Nwnaqil, qek kyk'u'je' ti'j Qman Dyos kukxju'!</t> <t>¡Che yolinqe'ye' tuk'i'l toj na'j Dyos q'uqlixi'x kyk'u'je'!</t> <t>¡Ate Dyos e'wb'il qe!</t>", "9": "<pb/><t>Naqxgante' xjal,</t> <t>b'a'nqa q'inun mujqa prow;</t> <t>naqwit che kub' mlo'n junx toj jun malb'il,</t> <t>mixpeloti'xte kyalal kyetwitz kyq'iq'.</t>", "10": "<t>Lalun qe kyk'u'je' ti'ju' q'oj kyib'aj xjal;</t> <t>¡lalun jawkynima'n kyib'e' ti'j kyeleq'e'!</t> <t>qama che jaw q'inumaxe',</t> <t>lalun tz'okqe kyk'u'je' ti'j pwaq.</t>", "11": "<pb/><t>B'a'npunxi' maj nb'iye' te Dyos <pb/>qa te qe'ju' ipumalj exju' tk'u'jlalil</t> <t>ex intq'o'n tu'me'l t-xel teyile junjun</t> <t>kse'nxju' tb'inchb'en, chiju' b'itzal.</t>"}