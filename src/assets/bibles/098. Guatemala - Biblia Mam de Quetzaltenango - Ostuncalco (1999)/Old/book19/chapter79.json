{"1": "<pb/><t>¡Nman Dyos,</t> <t>matxi' b'aj kyetza'n xjal ttx'otx'a, ju' nche niman kye txqantl dyos!</t> <t>¡Matxi' b'aj kyxmayi'n tjaya xjan</t> <t>ex matxi' b'aj kyxitu'n tnam Jerusalen!</t>", "2": "<t>¡Matxi' che b'aj kub' kyb'yo'n tmajina tnik'alkyi'j,</t> <t>ex matxi' che b'ajkyej kyq'o'n</t> <t>te kychi' k'utz ex kychi' tojk'ul txkup!</t>", "3": "<t>Makub' qojli kychk'el naku'j a'</t> <t>toj tkyaqil Jerusalen,</t> <t>ex mix-a'lo' te' tu'n tku'x muqunkye.</t>", "4": "<t>Matxi' qo okye' te kyxmayb'il qb'esine';</t> <t>ex te kytzeb'lju' xjal ate' qi'jileye'.</t>", "5": "<pb/><t>Nman Dyos,</t> <t>¿ma tejumajxtzun ju' ttx'u'jila?</t> <t>¿Ma oktzun k'entil kukxju' qi'je' kse'n q'aq'?</t>", "6": "<t>¡Tzaqpinxa ttx'u'jila kyib'aj kykawb'ilju' nimal kye txqantl dyos</t> <t>ju' min ojtzqi'na kyu'n ex min nche kub'san twitza!</t>", "7": "<t>Qu'n eb'jo'kten walkye tk'wal Jakob'</t> <t>ex naq tik'lentl kyejten kyu'n.</t>", "8": "<t>Lalun tb'inchaya tu'n qchjonteju'ye'</t> <t>il kyb'inchaju' ojtxi' qchmane';</t> <t>¡tzajxwitju' tk'u'jlalila lwiy k'lulqeye',</t> <t>qu'n matxi' qokub'aje'!</t>", "9": "<pb/><t>Nman Dyos, aya klol qeye',</t> <t>¡qotoniya, qo tkloma ex najsanku'ya qile',</t> <t>tu'n tnimetju' tb'iya!</t>", "10": "<t>Mixti' tu'n kymantekye' nche niman kye txqantl dyos:</t> <t>¿Jatzunta' Kydyos? Chechiwt.</t> <t>¡Q'ontza anb'il tu'n qlonteye' tu'me'l t-xel kyeju' ẍekub' b'yonkye tmajena!</t> <t>¡Ex tu'n kyb'inteju' xjal nche niman kye txqantl dyos!</t>", "11": "<t>B'intza tq'ojq'ojel kywi'ju' jpu'nqe',</t> <t>ex klonqe'mju'ya b'entni ti'j tu'n kykyim</t> <t>tu'n tipumala.</t>", "12": "<pb/><t>Nman Dyos,</t> <t>q'onka wuq maj tu'me'l t-xel kyeju' qb'esine'</t> <t>tu'nju' myab'a'n matxi' kyb'incha teya;</t>", "13": "<t>ayo'tzunqe' ottanamqo'ya,</t> <t>ex t-ritqo'ya toj tch'laja,</t> <t>qo q'ol chjonteye' teya kukxju',</t> <t>¡qo b'itzale' te ninb'ilteya toj tkyaqil tab'q'iyil! Chiju' b'itzal.</t>"}