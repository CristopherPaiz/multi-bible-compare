{"1": "<pb/><t>Nimxi'x toklena Nman Dyos,</t> <t>¡tb'anilxi'x tu'n qq'on chjonteye' teya</t> <t>ex tu'n tjaw qnimane' tb'iya kyu'n b'itz!</t>", "2": "<t>Tu'n tpakb'etju' tk'u'jlalila nimxi'x ex tyola ax</t> <t>atl junjun prim ex qonik'an,</t>", "3": "<t>toj kyq'ojq'ojel chnab' tzintzb'il,</t> <t>tuk'i'l b'unin kyq'ojq'ojel arpa ex tzintzin.</t>", "4": "<pb/><t>Nman Dyos,</t> <t>¡machin ttzalajsaya kyu'n tb'inchb'ena!</t> <t>¡Inxi'x chin tzalaje' kyu'nju' taq'unb'ena!</t>", "5": "<t>Nman Dyos,</t> <t>¡majx tb'anilqe'xi'xkye' taq'unb'ena!</t> <t>¡Exqe' ju' tnab'la nimxi'x!</t>", "6": "<t>¡O'qe'kxju' mixti' kynab'l min nkane toj kywitz!</t>", "7": "<t>Qa nche ch'iyju' b'inchal myab'a'n ex b'inchal il</t> <t>kse'n k'ul, ex nche q'inumax,</t> <t>naqx tu'n kykub' xitu'nkye' tejumajx.</t>", "8": "<t>Atzunta Nman Dyos, kukx ttenju'ya toj kya'j.</t>", "9": "<t>Axxi'xte', Nman Dyos:</t> <t>kche b'ajel xitu'nju' tajq'oja;</t> <t>che b'ajel sputi'n kykyaqilju' b'inchal taq'wix.</t>", "10": "<pb/><t>Intzaj tch'isa'na wipumale'</t> <t>kse'n tipumal jun tman wakx,</t> <t>ex njax tq'o'na k'ok'sb'il toj nwi'ye'.</t>", "11": "<t>Knka'yiye' se'n ajkykub'a' tz'aqju' wajq'oje;</t> <t>¡knb'i'ye' ajkyẍch'inju' b'inchal myab'a'n lu toj k'ixk'oj!</t>", "12": "<pb/><t>Inche b'echanju' b'a'n xjal kse'n tut</t> <t>ex nche ch'iy kse'nqe' k'ute toj Lib'ano.</t>", "13": "<t>Awa'nqe' toj tja Qman Dyos;</t> <t>inche b'inchan twi' tpen tja Dyos.</t>", "14": "<t>Expe' kche witzal aj kytijin;</t> <t>ktenb'el kyipumalju' kukxju' ex kyxaq ẍlajun,</t>", "15": "<t>ex kxe'l kypakb'a'ntzuntz qa tzinunte' Qman Dyos klol weye',</t> <t>ex mixti' jun myab'a'n toj. Chiju' b'itzal.</t>"}