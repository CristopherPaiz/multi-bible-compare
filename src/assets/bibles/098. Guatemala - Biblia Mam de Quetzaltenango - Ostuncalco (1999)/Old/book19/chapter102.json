{"1": "<pb/><t>Nman Dyos, b'intzju'ya nna'j Dyose',</t> <t>¡ponxwitju' nkub'sb'ile' twitza!</t>", "2": "<t>Lalun txitewa'n twitza weye'</t> <t>qa nchin b'isune';</t> <t>¡b'inchama xtalb'il chin tb'itza!,</t> <t>¡lwiyx chin ttzaq'wetza ajntxokone' teya!</t>", "3": "<t>Qu'n xitkub' b'aju' nchwinqlale' kse'n sib',</t> <t>inche k'antju' nb'aqile' naku'j ttxalq'aq',</t>", "4": "<t>matxi' kub'numj wanmiye'</t> <t>kse'n k'ul nkub' tzqij;</t> <t>¡expe' mixti'x q'aq'a'n wi'je'!</t>", "5": "<t>Matxi' tz'ok b'aju' ntz'umale' ti'j nb'aqile'</t> <t>tu'nju' nchin oq'e'.</t>", "6": "<t>Ikyqinju'ye' kse'n jun tukru toj chq'ajlaj,</t> <t>kse'n jun tukru kyxol ttx'anqa'n ja.</t>", "7": "<t>Min nchin wtane'.</t> <t>Ikyqinju'ye' kse'n jun pich' tjunal twi' jun ja.</t>", "8": "<t>Kukx wok ik'le'nju'ye' kyu'n wajq'oje</t> <t>ex nnajb'enju' nb'iye' kyu'n te qanb'il myab'a'n.</t>", "9": "<t>Tza'j nxinwane' te t-xel nwaye';</t> <t>ex nxi' simli ta'l nwitze' toju' nk'wa'ye',</t>", "10": "<t>tej saj ttx'u'jila ex tq'oja,</t> <t>injaw tiq'i'na tu'n nkub' t-xontla.</t>", "11": "<t>Kxi' tkub' naju' nchwinqlale' kse'n leku'n;</t> <t>xi' wok tzqije' kse'n itzaj.</t>", "12": "<t>Atzunta Nman Dyos, in kawina tejumajx;</t> <t>¡ktzajel na'n tb'iya kukxju'!</t>", "13": "<pb/><t>Q'i'nktztib'a, q'aq'antz tk'u'ja ti'j Syon,</t> <t>qu'n matxi' japun tq'ijlalil;</t> <t>¡matxi' ponju' kmuj tu'n tnajsanteju'ya kyil!</t>", "14": "<t>Kye kyilwiju' tab'jil ttapi kyu'nju' tmajena;</t> <t>¡inxi'x exch'yonju' xitb'il toj kyk'u'j!</t>", "15": "<pb/><t>Kykyaqilju' nimaqtnam ex nimaqkawil twitz tx'otx'</t> <t>kkynima' tb'i Qman Dyos tb'anilxi'x</t>", "16": "<t>ajtjaw tb'incha'n jumajtlju' tnam Syon</t> <t>ex ajtyek'u'ntetib' toj tajwalil,</t>", "17": "<t>ajttzajtb'i'n tna'j Dyosju' xjal mixti'x te</t> <t>ktzajel tb'i'nju' tkub'sb'il.</t>", "18": "<t>B'a'n tu'n tkyej tz'ib'et ja'lu</t> <t>kyeju' che ul itz'ji yajxi'tl,</t> <t>tu'n tjaw kynima'n Qman Dyos.</t>", "19": "<pb/><t>Tzaj tka'yi'n Qman Dyos tx'otx' tzmax toj kya'j,</t> <t>toju' tnajb'il xjan,</t>", "20": "<t>tu'n ttzaj tb'i'n tq'ojq'ojel kywi'ju' presi'nqe'</t> <t>ex tu'n kykletju' b'entnitlti'j tu'n kykyim;</t>", "21": "<t>tu'ntzun tjaw nima'n tb'i Qman Dyos,</t> <t>ex tu'n tpakb'anjtz toj tnam Syon ex toj Jerusalen</t>", "22": "<t>ajtb'aj kyb'u'yi'n kyib'ju' xjal</t> <t>te kykyaqil nimaqtnam tu'n kyk'ulun te.</t>", "23": "<pb/><t>Matz'el tiq'i'n wipumale' toj nik'jan b'e;</t> <t>mattaqk'u tq'ijlalil nchwinqlale'.</t>", "24": "<t>Inxi' nkub'sa'ne' te: Nman Dyos,</t> <t>lalun taja tu'n nkyimnaje' toj nik'janju' tq'ijlalil nchwinqlale' Nchije'. <pb/>¡Mixti'ta b'ajsb'il te!</t>", "25": "<t>Tkuwsaju'ya tx'otx' atxi'x t-xe tnejel;</t> <t>aku'ya kub' b'inchante kya'j.</t>", "26": "<t>Kykyaqil ja'lu kche b'ajel,</t> <t>atzunta majx atiya.</t> <t>Kb'ajel tkyaqil ja'lu, kse'n xb'alun;</t> <t>¡ktch'ixpu'ya, kjeltzuntz ch'exb'e'ntl,</t> <t>kse'n jun xjal ajtel tch'ixpu'n ti'j!</t>", "27": "<t>Atzunta axteju'ya;</t> <t>mixti'x b'ajsb'il kyeju' tab'q'iyila.</t>", "28": "<t>B'a'n che anq'ila' kyk'walju' tmajena tu'na;</t> <t>kche tenb'il twitza. Chiju' b'itzal.</t>"}