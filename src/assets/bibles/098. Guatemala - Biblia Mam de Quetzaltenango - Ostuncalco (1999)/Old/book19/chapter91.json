{"1": "<pb/><t>Aju' nnajan tjaq' t-xlekumalju'</t> <t>Qman Dyos ati toj kya'j te tkyaqil ipumalj,</t>", "2": "<t>kxe'l tma'n te Qman Dyos: Aya jun kolb'ilweye',</t> <t>jun ja te kolb'il wib'e', ¡Ndyose', ja q'uqloka' nk'u'je'! Chij.</t>", "3": "<t>O'kxte ktzaqpilteya</t> <t>kye xpatxab' ate' toj ewaj ex kyeju' yab'il b'iyul,</t>", "4": "<t>kb'ajel tktxu'n ti'ja kyu'n t-xik',</t> <t>ex kkletila kyjaq' b'a'nxi'x.</t> <t>¡Kkletela tu'nju' tyol njapun, kse'n tu'n jun kolb'il!</t>", "5": "<t>Lalun xob'a teju' xob'ajil toj qonik'an,</t> <t>ex kyeju' talsmaj nche tzaj xon te q'ijtl,</t>", "6": "<t>ex kyeju' yab'il nche b'et toj qxopin,</t> <t>ex kyeju' kamik nche b'iyun te q'ijtl;</t>", "7": "<t>qu'n che kb'eltz'aq kab'k'al lajnaq (1,000) tu'n kamik toj tnayaja</t> <t>ex junmutx' jok'al (10,000) toj tb'a'nq'ob'a</t> <t>atzunta mixti' k'ik'ela'ya.</t>", "8": "<t>Kche tka'yi'ya tu'n twitza:</t> <t>aj tq'onjtz ju' tu'me'l t-xel kyeju' b'inchal taq'wix.</t>", "9": "<pb/><t>Qu'n matxi'na tz'ok tq'o'na Qman Dyos te tewb'ila,</t> <t>aju' Dyos te toj kya'j te klolteya,</t>", "10": "<t>lay tzaj jun ti'xti' taq'wix ti'ja</t> <t>ex lay ponju' yab'il toj tjaya;</t>", "11": "<t>qu'n che tzajel tchq'o'n tanjl</t> <t>xq'uqilteya jaxjaku' matxa'ya.</t>", "12": "<t>Kxe'l q'i'na kyu'n toj kq'ob'</t> <t>tu'ntzun lalun che pon takpuju' tqana ti'j ab'j.</t>", "13": "<t>Kb'entel tb'eta kyxol b'alun,</t> <t>kyxol kan ex kyxol nimaqtxkup.</t>", "14": "<pb/><t>Knkla'ye',</t> <t>kb'el nq'o'ne' ja lay che pon kanun txqantl ti'j,</t> <t>qu'n ojtzqi'nqine' tu'n, ex nchin tk'u'jla'ne'.</t>", "15": "<t>Ajttxokon weye', kxe'l ntzaq'we'ne';</t> <t>¡ayinku'we' chin tenb'il tuk'i'l!</t> <t>Knkla'ye' toj b'is</t> <t>ex kjawil nwab'a'ne' tuk'i'l oklenj;</t>", "16": "<t>ktzalajel wu'ne' toj jun tchwinqlal nimtoj:</t> <t>¡kntzalajsa'ye' toju' kolb'il wu'ne'! Chi Dyos. Chiju' b'itzal.</t>"}