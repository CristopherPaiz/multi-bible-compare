{"1": "<pb/><t>¡Kyq'onx chjonteye' te Qman Dyos!</t> <t>¡Kypakb'anxju'ye' tb'i!</t> <t>Kymanqe'xju'ye' tb'inchb'aj kye tnam.</t>", "2": "<t>Che b'itzanqe' b'itze' te ninb'ilte.</t> <t>¡Kyolinxju'ye' nimaq tb'inchb'en!</t>", "3": "<t>Che tzalajxe' tu'nju' tb'i xjan.</t> <t>¡Che tzalajxe'</t> <t>aye'ye' nche jyone' ti'j Qman Dyos!</t>", "4": "<t>Kyjyome' Qman Dyos, exju' tipumal;</t> <t>kyjyome' toj tkyaqil kmuj.</t>", "5": "<t>Kyna'nqe'tzju'ye' nimaq tb'inchb'en tb'anilqexi'x,</t> <t>exqe'ju' tchaq'b'il kyajni tma'n;</t>", "6": "<t>aye'ye' tyajajil Ab'raam ju' tmajin Dyos;</t> <t>aye'ye' tk'wal Jakob', ju' sk'o'nqe'ye' tu'n.</t>", "7": "<pb/><t>Ate Dyosju' Qman Dyos;</t> <t>¡ate nkawin tib'aj tkyaqil twitz tx'otx'!</t>", "8": "<t>Lay tzik'tna'lju' tyol kyejni b'entti'j tu'n</t> <t>b'a'nqa jte'xku' wiq kyyajajil xjal mache ik' twitz tx'otx'</t>", "9": "<t>aju' tyol kyej b'entti'j tuk'i'l Ab'raam,</t> <t>ju' kyej ttziya'n te Isaak</t>", "10": "<t>ex kyej tq'o'n te jun kawb'il te Jakob',</t> <t>ex jun yol kyejni b'entti'j tejumajx kye aj Israel,</t>", "11": "<t>tej tmante:</t> <t>Kxe'l nq'o'ne' tx'otx' Kanaan teya</t> <t>tu'n tok te tetzb'ila. Chij.</t>", "12": "<pb/><t>B'a'nqa naq ch'i'ntoq kyb'aj,</t> <t>jte' ajb'etun toju' tx'otx' Kanaan,</t>", "13": "<t>intoq che ik' toj jun nintnam ex nche pon toj juntl</t> <t>ex intoq che pon toj jun kawb'il ex inche'x toj juntl,</t>", "14": "<t>min taj Qman Dyos tu'n kyb'aj yajla'n,</t> <t>expe' xitab'tzi'n kyeju' nimaqkawil:</t>", "15": "<t>Lalun tzaq'pon kyq'ob'e' kyi'ju' sk'o'nqe' wu'ne'</t> <t>ex lalun che oktene' yajulkye nsanjelale'. Chij kye.</t>", "16": "<pb/><t>Tzaj tq'o'n we'yaj toju' tx'otx' Kanaan,</t> <t>tkyaqilju' kywa eltiq'i'n.</t>", "17": "<t>Matxi'toqtzun txitnejb'a'npun Jse kywitz,</t> <t>xikyk'a'yi'n te majen.</t>", "18": "<t>Eb'aj k'ixb'sa'n tqan kyu'n xpatx'k'uxb'il;</t> <t>¡okk'lo'n tqul tu'n k'uxb'il!</t>", "19": "<t>Ok Jse toj joyb'ilti'j tu'n tyol Dyos,</t> <t>tzmaxi'j tjapunju' yol ojetoq tma Jse.</t>", "20": "<t>Tchaq'ju' nimaqkawil intoq kawin kyib'aj txqan xjal,</t> <t>tu'n ttzaqpet Jse;</t>", "21": "<t>oktq'o'n te nejenel toj tja</t> <t>ex tib'aj tkyaqilju' atitoq te,</t>", "22": "<t>tu'n t-xnaq'tzan kyeju' nejenel ex tijwnaq</t> <t>tu'n kyok ati kynab'l.</t>", "23": "<pb/><t>Yajxi'tzuntel ul Israel, aju' Jakob',</t> <t>ex najan kse'n jun ajb'etun toj Ejipt,</t> <t>toju' tx'otx' Kam.</t>", "24": "<t>Tb'incha Qman Dyos tu'n tchmet-xi'x kyajlalju' ttanam,</t> <t>ex tu'n kyok kuwqe'xi'x kyekywitzju' aj Ejipt.</t>", "25": "<t>Tb'inchatzun tu'n kyok miltz'uju' aj Ejipt</t> <t>ti'ju' ttanam</t> <t>ex tu'n kykub' kysb'u'nju' tmajen Dyos.</t>", "26": "<pb/><t>Exi'tzun tchq'o'n Dyos Moysestz ju' tmajen,</t> <t>tuk'i'l Aaron ju' ojetoq che jaw t-sk'o'n,</t>", "27": "<t>eb'enttzun techlaltz kyu'n toj chq'ajlaj:</t> <t>¡nimaq ti'xti' te lab'te'n kyb'incha toju' tx'otx' Kam!</t>", "28": "<t>Tzaj tq'o'n Dyos qxopin ex majx kyej qtakye',</t> <t>mixtzunti'x xi'ju' tyol toj kywinqilu' aj Ejipt.</t>", "29": "<t>Eb'jaw b'entju' nin a' te chik' tu'n,</t> <t>ex e'kub'tb'yo'nju' kyiẍ toj;</t>", "30": "<t>kub' tnojsa'n toju' tnam kyu'n tz'u'nxtx'o,</t> <t>expe' ikx ja nwtana' nimaqkawil.</t>", "31": "<t>Yolin Qman Dyos, tzajtzun b'ent txqan ta'jin chejtz ex us naku'j muj</t> <t>majxkub' noju' tx'otx' Ejipt kyu'n.</t>", "32": "<t>Tzaj tq'o'n saqb'aqun te t-xel jb'al,</t> <t>tuk'i'l tqan taq' q'aq' tib'aju' tx'otx' Ejipt.</t>", "33": "<t>B'aj tyaju'n kyawal ex tqan kylob'aj iw;</t> <t>¡eb'aj ttoqi'n tze toj Ejipt!</t>", "34": "<t>Yolin Dyos, ex eb'ju'l ẍt'ikt'u'l;</t> <t>¡txqanxi'xtoq kyb'aj, layxtoq b'ent kyajlet!</t>", "35": "<t>¡Eb'jo'kten walteju' k'ul toj kojb'il</t> <t>ex tkyaqilju' awal atitoq twitzu' tx'otx'!</t>", "36": "<t>¡E'kub'tb'yo'n tnejel k'wa'lb'aj tojile junjun ja,</t> <t>toju' tx'otx' Ejipt!</t>", "37": "<pb/><t>Yajxi'tzuntel etzti'n Qman Dyos ttanam</t> <t>tuk'i'l nim q'anpwaq ex saqpwaq,</t> <t>ex mixti'te jun yab'wit kyxolju' tnej kyyajajil tej kyetz.</t>", "38": "<t>Ojexi'x che tzalaju' aj Ejipt tej kyka'yinte kyb'je'tz,</t> <t>qu'n matxi'toq che yajti tu'n kpaj.</t>", "39": "<t>Tzaj tq'o'n Qman Dyos jun tnej muj e'wb'ilkye</t> <t>ex jun tnej q'aq' spik'b'alteju' kyb'e te qonik'an.</t>", "40": "<t>Xikyqani'n kychi', ex tzaj tq'o'n kychi' tz'chin,</t> <t>eb'aj wan tu'n b'a'nxi'x ti'ju' kywa tzaj tq'o'n toj kya'j.</t>", "41": "<t>Tjaqju' pik, ex etzchitj a' toj</t> <t>b'et kse'n jun nin a' toj chq'ajlaj.</t>", "42": "<t>Qu'n tzaj tna'nju' tyol xjan</t> <t>tzaj ttziya'n te Ab'raam ju' tmajin.</t>", "43": "<t>Ikytzun eb'je'tza' tiq'i'n Dyos ttanam sk'o'nqe' tu'n,</t> <t>tuk'i'l sich' te tzalajb'il,</t>", "44": "<t>ex tzaj tq'o'n kytx'otx' txqantl tnam kye</t> <t>tuk'i'lxi' twitz kyaq'unb'en,</t>", "45": "<t>tu'ntoq kyjapunju' tkawb'il Qman Dyos kyu'n</t> <t>ex tu'n txi' kyb'i'n t-xnaq'tzb'il. <pb/>¡Ajwalinjtzxwit Qman Dyos! Chiju' b'itzal.</t>"}