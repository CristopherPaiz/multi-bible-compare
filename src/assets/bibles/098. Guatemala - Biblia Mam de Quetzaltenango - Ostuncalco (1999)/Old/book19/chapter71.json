{"1": "<pb/><t>Nman Dyos, tuk'i'la njyo'na'ye' kolb'ilweye';</t> <t>¡lalun chin kyej tkolb'e'na!</t>", "2": "<t>¡Chin tkloma ex chin ttzaqpima,</t> <t>tnik'alna'tati'j!</t> <t>B'incham xtalb'ila chin tb'itza, ex chin tkloma.</t>", "3": "<t>Tz'okxwita jun pik kolb'ilweye',</t> <t>¡tz'okxwita te jun nin ja te kolb'ilweye'!</t> <t>¡Ateju'ya wipumale' ex pik e'wb'il wib'e'!</t>", "4": "<pb/><t>Nman Dyos,</t> <t>chin tkloma toj tq'ob'ju' b'inchal myab'a'n,</t> <t>toj tq'ob'ju' b'yol wnaq ex teju' tx'u'j twi',</t>", "5": "<t>Taye, ateju'ya q'uqb'ab'l nk'u'je'</t> <t>atxi'x kuxunqintoqe' q'uqlok nk'u'je' ti'ja.</t>", "6": "<t>Iqa'nxtoq nwi'ye' tu'n ntxuye'</t> <t>intoq okqe nk'u'je' ti'ja.</t> <t>¡Initz'je' tu'na!</t> <t>¡Kchin b'itzale' kukxju' teya!</t>", "7": "<pb/><t>Majx nchin jaw lab'ti xjal weye',</t> <t>atzunta kolb'ilweye'.</t>", "8": "<t>Nim txqan nyole' te ajwalb'ilteya</t> <t>inb'aj q'ij tu'n nyoline' kyi'j</t>", "9": "<t>lalun chin nel tik'u'na aj ntijine';</t> <t>lalun chin kyej ttzaqpi'na ajtb'aj wipumale'.</t>", "10": "<t>Kyajb'ilju' wajq'oje tu'n nkub' kyb'yo'ne',</t> <t>inkyb'u'yi'n kyib' ex in b'ajb'ent ti'j kxim wi'je'.</t>", "11": "<t>Ex inkyma'n: ¡Che lpexe' ti'j ex kytzyunku'ye',</t> <t>qu'n matxi' kyej kolb'e'n tu'n Dyos</t> <t>ex mix-a'lo' kklolte! Chechij.</t>", "12": "<pb/><t>Lalun tz'el tpa'ntib'a wi'je', Nman Dyos;</t> <t>¡Lwix kuttzaja klol weye'!</t>", "13": "<t>¡Tz'elxwit kych'ixawju' wi'je'</t> <t>ex che kub'xwit naj!</t> <t>¡Tz'elxwit kych'ixaw</t> <t>ju' kyajb'il tu'n nkub' yajtiye'!</t>", "14": "<t>Ayintzuwe' chin ayole' ti'ja kukxju',</t> <t>ex kjawil nnima'nxi'xtla;</t>", "15": "<t>kb'ajel q'ij wu'ne' kxe'l nchik'b'a'ne' kye xjal</t> <t>qama qo' tkola ex matb'inchaya tnik'alilti'j qeye'.</t> <t>¡Layx kane te'lu toj nwitze'!</t>", "16": "<t>Nman Dyos, kxe'l ntx'olb'a'nju'ye' tb'inchb'ena tb'anilxi'x;</t> <t>¡kxe'l npakb'a'ne' qa o'kxta tz'aqli!</t>", "17": "<pb/><t>Nman Dyos,</t> <t>aya tzaj xnaq'tzan weye' atxi'x toj ju' nku'xumale',</t> <t>ex inx che'x npakb'a'ne' tb'inchb'ena tb'anilqexi'x.</t>", "18": "<t>Nman Dyos lalun chin kyej tkolb'i'na</t> <t>maskye matxi' chin tijine' ex saqtl nwi'ye',</t> <t>na'mxna' nb'aj yolinwe' ti'ju' tipumala</t> <t>kyeju' xjal ate' ja'lo ex kyeju' che ul yajxi'tel.</t>", "19": "<pb/><t>Nimxi'x toklenju' tkawb'ila tnik'alti'j Nman Dyos;</t> <t>nim ti'xti' matxi' che tb'inchaya;</t> <t>¡mix-a'lo' juntl kse'n aya!</t>", "20": "<t>Maskyepe' matxi' tb'inchaya tu'n nlonteye'</t> <t>txqan yajb'il ex b'is,</t> <t>ktzajel tq'o'n jumajtlju'ya nchwinqlale';</t> <t>kchin jawitz tiq'i'na tzmax t-xexi' tx'otx',</t>", "21": "<t>ktzajel tq'o'na woklene' nimxi'x</t> <t>ex ktzajel tq'uqb'a'n jumajtla nk'u'je'.</t>", "22": "<pb/><t>Ayintzunwe', tu'nju' toklena nim,</t> <t>kchin b'itzale' teya ex kjawil nnimsa'na</t> <t>tuk'i'l chnab' arpa ex tzintzin,</t> <t>Nman Dyos, aya Xjan Kydyos aj Israel.</t>", "23": "<t>Okxi'x chin tzalaje'le' ajnb'itzane' teya,</t> <t>ex tu'n tkyaqil nk'u'je', tu'n oje chin tkola.</t>", "24": "<t>Ex tkyaqil kmuj kxe'l ntx'olb'a'ne' qa tnik'alti'ja,</t> <t>matxi' tz'el kych'ixawju'</t> <t>kyajb'iltoq tu'n nkub' yajtiye', chiju' b'itzal.</t>"}