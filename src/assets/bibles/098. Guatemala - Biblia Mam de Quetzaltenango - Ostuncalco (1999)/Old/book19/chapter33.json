{"1": "<pb/><t>Che kub'sanqe'ye' twitz Qman Dyos b'a'n xjal;</t> <t>tb'anilxi'xte' b'itz inetz toj kytziju' b'a'n xjal.</t>", "2": "<t>Kyq'onx chjonteye' te Qman Dyos tuk'i'l chnab' arpa,</t> <t>kyb'itzanxe' b'itz tuk'i'l tq'ojq'ojel chnab' tzintzin,</t>", "3": "<t>kyb'itzanxe' jun ak'a'j b'itz,</t> <t>¡kyq'ajtzanx kychinab'e' nk'u'n tb'anilxi'x aj kyb'itzane'!</t>", "4": "<pb/><t>Axxi'xte' tyol Qman Dyos;</t> <t>kyu'nju' tb'inchb'en nq'ancha'lixa'.</t>", "5": "<t>Intk'u'jla'nte Qman Dyos tnik'alilti'j exju' tzinun;</t> <t>¡ati tk'u'jlalil toj tkyaqil twitz tx'otx'!</t>", "6": "<t>B'aj b'entju' kya'j ex kykyaqilju' che'w</t> <t>tu'n tyol Qman Dyos</t> <t>tu'nju' t-xew xit-xupi'n.</t>", "7": "<t>Ate Dyos k'u'lteju' a'</t> <t>toju' ninnjab' nim t-xe.</t>", "8": "<pb/><t>Kynimanktze' Qman Dyos kykyaqile' ate'ye' twitz tx'otx';</t> <t>¡che nimane' te, kykyaqile' najlqe'ye' toj tkyaqil twitz tx'otx'!</t>", "9": "<t>Qu'n yolin, ex b'enti tkyaqil;</t> <t>a q'mante, ex tkyaqil kyej b'enti.</t>", "10": "<pb/><t>Ate Qman Dyos inkub' xitunte</t> <t>tkyaqil kyximju' tnam nche niman kye txqantl dyos,</t>", "11": "<t>aye'tzunkye tb'is tk'u'j Qman Dyos</t> <t>kukx kytenju' tejumajx.</t>", "12": "<t>Tzalajb'il ta'te' tnam nk'ulun teku' Qman Dyos,</t> <t>aju' jawni t-sk'o'n te ttanam.</t>", "13": "<pb/><t>In ka'yin te Qman Dyos kyib'aj kykyaqil xjal</t> <t>tzmax toj kya'j;</t>", "14": "<t>tzmax janajla'</t> <t>nka'yin kyeju' najlqe' twitz tx'otx';</t>", "15": "<t>Ate kub' b'inchanteju' kyanmi</t> <t>ex in tka'yi'n tkyaqilju' nkyb'incha'n.</t>", "16": "<pb/><t>Mixti'te nimaqkawil nklet kyu'n txqan t-xjal te q'oj,</t> <t>ex lay kletju' xjal te q'oj tu'nx tipumal;</t>", "17": "<t>mixti'x kyajb'entu' chej tu'n tklet jun xjal;</t> <t>b'a'ntzun qa nim kyipumal, lay b'ent kykolon.</t>", "18": "<pb/><t>Atzunte Qman Dyos kukx t-xq'uqinju'</t> <t>kyi'ju' nche niman te ex q'uqlok kyk'u'j ti'ju' tk'u'jlalil,</t>", "19": "<t>tu'n kyklet te kamik</t> <t>ex tu'n tq'o'nte kychwinqlal toj tq'ijlalil we'yaj.</t>", "20": "<pb/><t>Q'uqliqe qk'u'j ti'j Qman Dyos;</t> <t>¡Ate onilqe ex xq'uqilqe!</t>", "21": "<t>Intzalaj qanmi ti'j Qman Dyos;</t> <t>q'uqli qk'u'j b'a'nxi'x ti'ju' tb'i xjan.</t>", "22": "<t>¡Tenwtju' tk'u'jlalila quk'i'le', Nman Dyos</t> <t>qu'n atzu' q'uqla' qk'u'je' ti'ja!, chiju' b'itzal.</t>"}