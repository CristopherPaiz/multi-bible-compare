{"1": "<pb/><t>Nman Dyos ex klol weye',</t> <t>inchin qanin o'nb'ile' teya q'ijtl ex qonik'an,</t>", "2": "<t>¡k'momju'ya nna'j Dyose'!,</t> <t>¡ex b'intzju'ya nkub'sb'ile'!</t>", "3": "<pb/><t>Nim txqan taq'wix matxi' kub' tz'aq wib'aje',</t> <t>ttzi jul te kamik ta'qine';</t>", "4": "<t>¡nchin okq'o'ntle' toj kyajlal kyimni,</t> <t>qu'n matxi' chin kyaje' mixti'tl wipumale'!</t>", "5": "<t>Matxi' chin kyej kolb'ine' kyxol kyimni;</t> <t>ikqinju'ye' kse'nqe' matxi' che b'ajkyim toj q'oj</t> <t>ex matxi' che b'ajku'x mqu'n;</t> <t>kse'nqe'ju' oje che kyej ttzaqpi'na</t> <t>ex matxi' tzik' kyna'l tu'na.</t>", "6": "<t>Matxi' chin ku'x tq'o'na tzmax t-xexi' jul,</t> <t>kyoj qxopin ex nin kyxe.</t>", "7": "<t>Matxi' tzaj tb'ajsa'nju'ya ttx'u'jila wib'aje',</t> <t>¡matxi' chin ku'x tmulq'i'na tjaq' ttolob' a'!</t>", "8": "<t>Matb'inchaya tu'n nkyaj kykolb'e'ne' wamiwe';</t> <t>machin nok tq'o'na taq'wixi'x kye.</t> <t>¡Ikyqinju'ye' kse'n jun pres layx tzaqpaj!</t>", "9": "<t>Tu'nju' nxi'x chin oq'e' xi'nkyeje' moẍ.</t> <t>¡Tkyaqil q'ij nchin kub'sane' teya Nman Dyos,</t> <t>ex inche jaw wiq'i'nju'ye' nq'ob'e' twitza!</t>", "10": "<t>¿Ma oktzun b'entel tb'inchanteya b'a'nq'ob'aj kyi'ju' kyimqe'tl?</t> <t>¿Ma oktzun b'entel kyq'on chjonteju' kyimni teya?</t>", "11": "<t>¿Ma oktzun b'entel tpakb'etju' tyola ax ex tk'u'jlalila</t> <t>toj muqb'il ex toj tkawb'il kamik?</t>", "12": "<t>¿Ma ktzunlo k'elel tnik' jun ti'ju' t-xtalb'ila ex tb'inchb'ena tb'anilxi'x</t> <t>toju' tqxopinil kamik, jannik'a' kyna'l tkyaqil?</t>", "13": "<pb/><t>Ayintzunwe' Nman Dyos, teya nchin kub'sana'ye';</t> <t>inchin kub'sane' teya toj nna'j Dyose' te prim.</t>", "14": "<t>¿Titiqu'n nchin ela' tik'una, Nman Dyos?</t> <t>¿Titiqu'n nkub'a' tewantib'a nwitze'?</t>", "15": "<t>Ttzajlenx toj nku'xumale'</t> <t>matxi' chin b'isunxi'ye' ex ch'inaqx min chin kyimaye';</t> <t>matxi' tzik'x wu'ne' toju' yajb'il saj tq'o'na wib'aje'.</t> <t>ex layx wipatle'.</t>", "16": "<t>Matxi' tzik'ju' ttx'u'jila xob'ajilx wib'aje';</t> <t>ex matxi' kub'wi'je' tu'n;</t>", "17": "<t>tkyaqil kmuj txoli'n wi'je' tu'n,</t> <t>kse'n tnimal a'.</t>", "18": "<t>Mache b'je'l tpa'nju'ya wamiwe' ex wuk'i'le' wi'je',</t> <t>noqx qlolj ati wuk'i'le' ja'lo, chiju' b'itzal.</t>"}