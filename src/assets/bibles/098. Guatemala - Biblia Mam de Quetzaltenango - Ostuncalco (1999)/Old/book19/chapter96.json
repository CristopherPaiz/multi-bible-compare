{"1": "<pb/><t>Kyb'itzanxe' jun ak'a'j b'itz te Qman Dyos;</t> <t>che b'itzan qe'ye' te Qman Dyos, ju' najlqe'ye' toj tkyaqil twitz tx'otx';</t>", "2": "<t>che b'itzan qe'ye' te Qman Dyos, kyajwali'nktze' tb'i;</t> <t>kypakb'anxe' tkolb'il atl junjun q'ij.</t>", "3": "<t>Kyolinxju'ye' tajwalil exqe' tb'inchb'en tb'anilqexi'x</t> <t>kye kykyaqil b'o's tnam ex nimaqtnam,</t>", "4": "<t>qu'n nimte' Qman Dyos toklen</t> <t>ex o'kxte ati tu'n tjaw ajwalit:</t> <t>¡atzu' tu'n qxob'a' te ex mya kyeju' kydyos xjal!</t>", "5": "<t>Mixti'x che oka' kydyos txqantl xjal,</t> <t>atzunte Qman Dyos kub' tb'incha'n kya'j.</t>", "6": "<t>¡In qoptz'aj ti'jile tu'n nim tajwalil!</t> <t>¡Tb'anilxi'xju' tja xjan tu'n tipumal!</t>", "7": "<pb/><t>Kynimame' Qman Dyos kykyaqile' tnam te twitz tx'otx',</t> <t>tz'elx kynik'e' ti'ju' tipumal ex tajwalil;</t>", "8": "<t>kynimanktze' Qman Dyos kse'nxju' toklen;</t> <t>kukyokxe' toju' tja tuk'i'l kyoyaje',</t>", "9": "<t>che k'ulun qe'ye' te Qman Dyos toju' tja xjan tb'anilxi'x.</t>", "10": "<t>Kymanxe' kye nimaqtnam: ¡Ate Qman Dyos nimaqkawil! chechiku'ye'</t> <t>Ate kuwsanteju' tx'otx' tu'n lay yukchi;</t> <t>ex junelniju' tkawb'il kyib'aj kykyaqil tnam.</t>", "11": "<t>¡Che tzalajxju' kya'j ex tx'otx'!</t> <t>¡Tinunxju' ninnjab' kyuk'i'lxi' ate' toj!</t>", "12": "<t>¡Tzalajxju' kojb'il kyuk'i'lxi' ate' twitz!</t> <t>¡Che ẍch'inxju' tze toj k'ul tu'n kytzalajb'il,</t>", "13": "<t>twitzju' Qman Dyos, tzul!</t> <t>¡Iku', tzul kawil twitz tx'otx',</t> <t>kkawil tuk'i'l ax ex tnik'alilti'j</t> <t>ex kkawil kyib'aj kykyaqilju' tnam twitz tx'otx'</t> <t>tuk'i'l tnik'alilti'j ex ax! Chiju' b'itzal.</t>"}