{"1": "<pb/><t>Ajtaq'wi Dyos q'ojil,</t> <t>inche'x slamju' tajq'oj;</t> <t>aye'ju' ntx'a'lti'j kyk'u'j ti'j inche kub' oq twitz;</t>", "2": "<t>inche kub'naj kse'n sib' toj kyq'iq',</t> <t>inche kub' niwj kse'n ser toj q'aq';</t> <t>¡tzpetni qe'kye' xjal b'inchal myab'a'n twitz Dyos!</t>", "3": "<t>Aye'tzu'n b'a'n xjal nche tzalaj;</t> <t>ati nak'b'il kyetwitz Dyos,</t> <t>¡inche xlik'pun tu'n kytzalajb'il!</t>", "4": "<pb/><t>Che b'itzan qe'kye' te Dyos,</t> <t>kyb'itzanxe' b'itz toj tb'i;</t> <t>kyajwalinktzju'ye' ati tib'aj muj. <pb/>¡Che tzalajxe' ti'j Qman Dyos!</t> <t>¡Che tzalajxe' twitz!</t>", "5": "<t>Ate Dyos najli toju' tja xjan,</t> <t>Manb'aj kye meb'a</t> <t>ex kolol kyi'ju' qya kyimni kychmil;</t>", "6": "<t>Intq'o'nte Dyos najb'il teju' xjal mixti' najb'il te,</t> <t>inche ttzaqpi'nju' jpu'nqe' ex intq'o'n kytzalajb'il;</t> <t>aye'tzu'n nche jaw meltz'uj kche najal toj tx'otx' min tq'o'n tawal.</t>", "7": "<pb/><t>Nman Dyos, tej nejlitoqa kywitzju' ttanama</t> <t>intoq b'eta kyuk'i'l toj chq'ajlaj,</t>", "8": "<t>jaw lu'lunju' tx'otx',</t> <t>tzaj chitj jb'al twitz kya'j,</t> <t>exju' witz Sinayi jawlu'lun twitzju' Qman Dyos,</t> <t>janche k'uluna' aj Israel.</t>", "9": "<t>Nman Dyos, nim jb'al tzaj tq'o'na</t> <t>matxitoq kub' b'aju' ttanama, ex tzaj tq'o'na tipumal.</t>", "10": "<t>Atzu' ekyeja' najana' ttanama na'tz</t> <t>atzunta Nman Dyos, noqx tu'n tk'u'jlalila,</t> <t>xitq'o'na aju' nnojqelan kyeju' prow.</t>", "11": "<pb/><t>Tzaj tq'o'n Qman Dyos jun tqanil;</t> <t>nim qya intoq che pakb'ante:</t>", "12": "<t>¡Ljo'n kyb'ajx oqju' nimaqkawil kyuk'i'lju' kyxjal te q'oj! Chechij.</t> <t>Aye'tzu'n qya eb'jo'kx toj kyja</t> <t>b'aj kysipa'n ti'xti' b'je'l kyiq'i'n kyi'ju' ajq'oj kyxolilex,</t>", "13": "<t>aye'tzunkye' e'kyajtene' kyxol ch'laj,</t> <t>¡kse'n kyxik' paloms ktxu'n kyi'j tu'n saqpwaq!</t> <t>¡Exju' kytzmal ktxu'n kyi'j tu'n q'anpwaq tb'anil!</t>", "14": "<t>Tetzu'n kyb'aj oqju' nimaqkawil tu'n Dyos nimtipumal,</t> <t>kub' saqche'w tib'aju' witz Salmon.</t>", "15": "<pb/><t>¡Nim kyoklenju' witz B'asan</t> <t>ex nimaq kywe'!</t>", "16": "<t>Aye'ye' txqantl tnam,</t> <t>¿titiqu'n ntx'a'lti'j kyk'u'je' ajt-xikyka'yinju'ye' witz</t> <t>ja oje tmaya' Dyos tu'n tnajan?</t> <t>¡Ate Qman Dyos, knajal atzu' tejumajx!</t>", "17": "<pb/><t>Ku'tz Qman Dyos twi' witz Sinayi ex ul toju' tja xjan;</t> <t>kyoju' tkarwaj nimxi'xtoq txqan kyb'aj.</t>", "18": "<t>Nman Dyos, jawxa tzmax twi' witz ex eb'ajx tiq'i'nju'ya pres;</t> <t>etk'ama chojb'il te tnam kyu'n xjal</t> <t>expe' makyaq'kyib'ju' njaw kyiq'i'n kyib' ti'ja tuk'i'la, Nman Dyos.</t>", "19": "<pb/><t>¡Nimanjtzxwit tb'i Qman Dyos ex klolqe,</t> <t>ju' nqo toni'n atl junjun q'ij toj tkyaqilju' ti'xti'!</t>", "20": "<t>Ate Qman Dyos nkolon</t> <t>ex inqo klet tu'n teju' kamik.</t>", "21": "<t>Ate Dyos kb'el pa'nte kywi' tajq'oj,</t> <t>kywi'ju' mixti'x nkyaj kytzaqpi'nju' b'inchaj il.</t>", "22": "<pb/><t>Oje tma Qman Dyos:</t> <t>K'eletz wiq'i'ntla toju' tx'otx' B'asan;</t> <t>ex toju' ninnjab' nim t-xe,</t>", "23": "<t>tu'n tb'aj twab'ena</t> <t>kychk'elju' tajq'oja</t> <t>ex tu'n txi' kyk'wa'nju' ttx'yana. Chi Dyos.</t>", "24": "<pb/><t>Nman Dyos, nnimaqkawile',</t> <t>q'ancha'lqe' xjal txoli'n kyel toju' tjaya xjan</t> <t>inche ik'san ninb'il teya.</t>", "25": "<t>Nejliqe'ju' aj b'itzal</t> <t>lepchqe'xtlju' aj chinb'al,</t> <t>kyxoltzun ta'qe'ju qpoj</t> <t>inche q'ajtzan tanb'orin.</t>", "26": "<t>¡Kynimanktze' Qman Dyos kykyaqile'!</t> <t>¡Kyb'uyim kyib'e' aj Israel ex kyajwali'nktze'!</t>", "27": "<t>Nejli B'enjamin itz'inb'aj kywitz,</t> <t>kyuk'i'l b'a'npun nejenel kye aj Juda,</t> <t>aj Sab'ulon ex aj Neptali.</t>", "28": "<pb/><t>Nman Dyos, yek'untza tipumala;</t> <t>¡b'incham jumajtla t-xtalb'ila tb'inchaya qeye'!</t>", "29": "<t>Tzmax toju' tjaya xjan, toj Jerusalen,</t> <t>janpona' kyiq'i'n nimaqkawil oyaj teya,</t>", "30": "<t>tzak'unqe'xju'ya aj Ejipt, naku'j txkupqe' toj ajlaj q'ajun,</t> <t>aye' jun k'loj tman wakx tx'u'jqe' exqe' qpoj tman wakx</t> <t>nkynima'kyib' tu'n kyq'inumal ex nche kub'kyme'sa'n tnam;</t> <t>¡sputinqe'xju'ya xjal kyajb'il tu'n kyq'ojin!</t>", "31": "<t>Toj Ejipt kche tzajela' sanjelj;</t> <t>kjawil kymujb'a'n aj Etyopiy kyq'ob' twitz Dyos.</t>", "32": "<t>¡Che b'itzan qe'ye' te Dyos kykyaqile' nche kawine' twitz tx'otx',</t> <t>kyb'itzanxe' b'itz te Qman Dyos,</t>", "33": "<t>teju' nb'et toj kya'j,</t> <t>toju' kya'j tejumajx!</t> <t>Kyb'intze' se'ntaq'wi nq'ajtiju' tq'ojq'ojel twi',</t> <t>aju' tq'ojq'ojel twi' nimtipumal.</t>", "34": "<t>Tz'elx kynik'e' ti'ju' tipumal Dyos:</t> <t>aju' ati toklen tib'aj Israel,</t> <t>npon kanun tipumal tzmax toj ẍkul kya'j.</t>", "35": "<t>Tb'anilxi'xte Dyos toju' tja xjan;</t> <t>intzaj tq'o'n Qman Dyos toklen ex tipumalju' ttanam. <pb/>¡Nimanjtzxwitju' Dyos! chiju' b'itzal.</t>"}