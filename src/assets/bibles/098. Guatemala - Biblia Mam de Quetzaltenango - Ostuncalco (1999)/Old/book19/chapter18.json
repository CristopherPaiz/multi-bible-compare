{"1": "<pb/><t>Nman Dyos, aya wipumale';</t> <t>¡inchin laqje' ti'ja!</t>", "2": "<t>Aya klol weye',</t> <t>wewb'ile',</t> <t>tzaqpil weye',</t> <t>Nmane' Dyos,</t> <t>aya pik te kolb'il wib'e',</t> <t>aya kolb'ilweye',</t> <t>aya ipumalj nklonweye',</t> <t>jun wewb'ile' tb'anilxi'x.</t>", "3": "<t>Nman Dyos, o'kxa b'a'n tu'n tjaw nimeta:</t> <t>ajttzaj ntxko'na inchin tklo'na kye wajq'oje.</t>", "4": "<pb/><t>Machin b'ajt-xwaku'ne' kamik kyoju' taqwil;</t> <t>nna'ye' xob'ajilxju' tipumal.</t>", "5": "<pb/><t>Machin b'ajtb'alq'i'ne' kamik kyoju' taqwil;</t> <t>¡kxi'toq nxiqititine' tu'n toju' t-xpatxab'!</t>", "6": "<t>Ntxoke' Qman Dyos toju' yajb'il,</t> <t>xinqani'ne' o'nb'il te,</t> <t>ex intzaj tb'i'ne';</t> <t>¡ponju' tq'ojq'ojel nwi'ye' tzmax toj tja Dyos!</t>", "7": "<pb/><t>Tzajtzun jun nin kyejnajnab'tz twitz tx'otx':</t> <t>majxpe' eb'aj yukchi kyq'uqlilju' witz;</t> <t>eb'aj yukchi b'a'nxi'x tu'n ttx'u'jil Qman Dyos.</t>", "8": "<t>Intoq etz sib' toj ttxa'n,</t> <t>atzu'n toj ttzi q'aq' te xitb'il;</t> <t>¡b'je'tz t-xon ttxalq'aq' toj ttzi inxi'x ja'yon!</t>", "9": "<t>El tjqo'n xb'alun twitz kya'j ex ku'tztzuntz.</t> <t>¡Atitoq nimaq tnej muj tjaq' tqan!</t>", "10": "<t>Jaxqe tib'aj jun kyerb'in, xi' lik'ik'intzuntz</t> <t>tzaj lipantzuntz toj kyq'iq'.</t>", "11": "<t>Ajb'enju' qlolj te tewb'il</t> <t>exju' q'eqmuj tuk'i'l jb'al,</t> <t>naku'j t-xmuj.</t>", "12": "<t>Tzaj qoptz'aj jun q'ankyaq tzmax tk'etz;</t> <t>ex tzaj saqb'aqun toju' muj ex ttxalq'aq' in ja'yon.</t>", "13": "<pb/><t>Tb'incha Qman Dyos te jawnixi',</t> <t>tu'n tb'injtzu' tq'ojq'ojel twi' ntinun tzmax toj kya'j;</t> <t>tzaj tq'o'n saqb'aqun ex ttxalq'aq' njayun.</t>", "14": "<t>E'tzaj t-xonju' tq'ankyaq naku'j talsmaj,</t> <t>aye'tzu'n wajq'oje eb'aj oq ex eb'ajx slamj.</t>", "15": "<t>Kyej q'ancha'lix t-xeju' ninnjab';</t> <t>b'aj kyej q'ancha'lixju' tq'uqlil tx'otx'</t> <t>tu'nju' tq'ojq'ojel twi' Qman Dyos xob'ajilx,</t> <t>tu'nju' tzaj t-xupi'n kuw.</t>", "16": "<pb/><t>Tzaj tnuqpi'n Qman Dyos tq'ob' weye' tzmax toj kya'j,</t> <t>ex in jatz tiq'i'ne' toju' tnimal ninnjab'.</t>", "17": "<t>Machin tkole' kyeju' wajq'oje kuwqe'</t> <t>aye' ntx'a'lti'j kyk'u'j wi'je' ex nimxi'x kyipumal kye nwitze'.</t>", "18": "<t>E' b'jo'k tzaqpaj wi'je' tej nkub' yajtiye',</t> <t>atzunte Qman Dyos oninweye':</t>", "19": "<t>in jatz tiq'i'ne' tu'n ntzaqpete';</t> <t>¡intkole' qu'n intoq chin tk'u'jla'ne'!</t>", "20": "<t>Matzaj tq'o'n Qman Dyos tu'me'l t-xel weye'</t> <t>tu'nju' b'a'n nchin anq'ina'ye' twitz,</t>", "21": "<t>kukxwe' nb'et toj tb'e Qman Dyos;</t> <t>¡b'ajx kub'a' nxk'a'yi'nwe' wib' te Nmane' Dyos!</t>", "22": "<t>Majx na'nqe' kykyaqilju' tchaq'b'il wu'ne';</t> <t>¡mixti' jumaj matxi'wt che elwik'o'ne' tkawb'il!</t>", "23": "<t>Nchin b'etwe' mixti' wile' twitz;</t> <t>matxi' tz'el npa'nwib'e' ti'ju' taq'wixil.</t>", "24": "<t>Matzaj tq'o'n Qman Dyos tu'me'l t-xel weye'</t> <t>tu'nju' b'a'n nchwinqlale' twitz.</t>", "25": "<pb/><t>Nman Dyos, majx atita tuk'i'lju' majx ati tuk'i'la,</t> <t>ex b'a'nta tuk'i'lju' xjal b'a'n,</t>", "26": "<t>ax tyola tuk'i'lju' xjal ax yolin,</t> <t>atzu'n teju' tx'yan tuk'i'l kuwa.</t>", "27": "<t>Aya nklonkyeju' me's,</t> <t>aye'tzu'n nkynima'n kyib' nche kub' tme'ssa'na.</t>", "28": "<t>Nman Dyos, intzaj tq'o'na spik'un weye';</t> <t>Nman Dyos, intzaj ttxqo'na spik'un weye' toju' qxopin.</t>", "29": "<t>Tu'nju' t-o'nb'ila chin okyel tzaqpaje' q'ojil ti'ju' wajq'oje,</t> <t>ex chin okyixe' tib'aju' nintapi kyi'jile nimaqkytanam.</t>", "30": "<pb/><t>Ttzinunte' tb'eyil Qman Dyos;</t> <t>ex b'a'n tu'n tqe qk'u'j ti'ju' yol ntzaj ttziya'n;</t> <t>¡Inche tklo'nte Qman Dyos ju' inqe kyk'u'j ti'j!</t>", "31": "<t>¿Alkye juntl dyos ti'jxi' Qman Dyos?</t> <t>¿Alkye juntl dyos jaku' qoklet tu'n?</t>", "32": "<t>Ate Dyos nq'onte wipumale',</t> <t>tu'n b'a'n wela'ye' twitz,</t>", "33": "<t>intzaj tq'o'n kyipumalu' nqane' tu'n wojqelane' kse'n msat,</t> <t>ex tojawl ta'qine', qu'n tzyu'nqine' tu'n,</t>", "34": "<t>nchin t-xnaq'tza'ne' te q'oj,</t> <t>intq'o'n wipumale' tu'n tjk'etju' smaj q'ank'uxb'il wu'ne'.</t>", "35": "<pb/><t>Aya nxq'uqin weye' ex nklonweye',</t> <t>tzyu'nqine' tu'n tb'a'nq'ob'a;</t> <t>ex tu'n t-xtalb'ila ẍin jawa' b'enta'ye'.</t>", "36": "<t>Nqaku' sela' nb'eye' tu'na,</t> <t>ex min ẍin jawtz'aqe'.</t>", "37": "<pb/><t>Mankan toj kyq'iju' wajq'oje ex makub'kyi'j wu'ne',</t> <t>ex tzmaxi' sanjtzwi'ju'ye' tej ẍeb'aj wu'ne'.</t>", "38": "<t>Mache b'ajnpẍu'ne' ex min ẍeb'jawe'tl.</t> <t>¡Mache kub' tz'aq tjaq' nqane'!</t>", "39": "<t>Matzaj tq'o'na wipumale' toj q'oj;</t> <t>mache kub'tzipeju' mib'a'n che b'in nwitze' tu'na,</t>", "40": "<t>ex e'kub' oqju' wajq'oje nwitze'.</t> <t>Iktzu'n ekub'a' nb'ajsa'ne' ntx'a'lti'j kyk'u'j wi'je'.</t>", "41": "<t>Eqanin o'nb'il, ex mix-a'lo' oninkye;</t> <t>ekub'san twitza Nman Dyos, ex minti' e'tzaj tb'i'na.</t>", "42": "<t>¡E'kub'naj wu'ne' kse'n quq nxi' tiqa'n kyq'iq'!</t> <t>¡Eb'aj nwab'e'ne' kse'n tz'is toj b'e!</t>", "43": "<t>Machin tkola te jun tnam pi's,</t> <t>machin nok tq'o'na te nejenel kyib'aj tnam</t> <t>nche ajb'en xjal weye', ju' min ojtzqi'nqe' wu'ne'.</t>", "44": "<t>Naqa xinma'ne', nche b'in weye';</t> <t>e'najchaq xjal nche okslan weye',</t>", "45": "<t>e'xjal te juntl tnam nche xob' weye'</t> <t>ex nche lu'lun aj kyb'je'tz toju' kyewb'il.</t>", "46": "<pb/><t>¡Nimanjtzxwit Qman Dyos! ¡Nimanjtzxwitju' klol weye'!</t> <t>¡Jawxwit nima'n Dyos klol weye'!</t>", "47": "<t>Ate Dyos xq'onte tu'me'l t-xel kyeju' wajq'oje</t> <t>ex mache kyej tq'o'n tnam tjaq' nkawb'ile'.</t>", "48": "<t>Ate nklonweye' te kytx'u'jilju' wajq'oje,</t> <t>kyeju' nkych'uẍsa'n kyib' xjaw kyi'nkyib' wi'je'.</t> <t>¡Aya Nman Dyos nklonweye' kyeju' xjal tx'u'jqe'!</t>", "49": "<t>Qu'mtzun njaw wajwali'na kyxolju' tnam</t> <t>ex nchin b'itzane' toj tb'iya.</t>", "50": "<t>Intq'o'na tipumalju' nimaqkawil jawni t-sk'o'na tu'n tkanb'an;</t> <t>In tk'u'jla'nju'ya Dab'i kukxju' kyuk'i'lju' tyajajil, chiju' b'itzal.</t>"}