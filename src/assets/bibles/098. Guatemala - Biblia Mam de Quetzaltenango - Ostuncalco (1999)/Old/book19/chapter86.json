{"1": "<pb/><t>Q'aq'antz tk'u'ja Nman Dyos, chin tb'itza,</t> <t>qu'n nchin b'isune' ex prowqine';</t>", "2": "<t>Chin t-xq'uqima, okslan wnaq qina'we' teya.</t> <t>Ateju'ya Dyos ink'lu'na;</t> <t>¡chin tkloma ayine' tmajena q'uqli nk'u'je' ti'ja!</t>", "3": "<pb/><t>Nman Dyos, q'aq'antz tk'u'ja wi'je',</t> <t>atl kmuj nchin kub'sane' teya.</t>", "4": "<t>Nman Dyos, q'uqb'antz ch'i'nwe' nk'u'j ayine' tmajena,</t> <t>qu'n teya nchin kub'sanaye'.</t>", "5": "<t>Qu'n majx b'a'nta Nman Dyos, ex nkub' tnajsa'na il;</t> <t>nim tk'u'jlalila kyi'ju' nche kub'san teya.</t>", "6": "<pb/><t>Taye, b'intzju'ya nna'j Dyose',</t> <t>¡b'intzju'ya nkub'sb'ile'!</t>", "7": "<t>Inchin kub'sane' teya toju' yajb'ilweye',</t> <t>qu'n inchin tzajttzaq'we'na.</t>", "8": "<t>¡Mixti' juntl dyos kse'n aya, Nman Dyos!</t> <t>¡Mix-a'lo' juntl ikx tb'inchb'enju' kse'nta!</t>", "9": "<pb/><t>Nman Dyos,</t> <t>aya kub' b'inchankyeju' nimaqtnam,</t> <t>ex che b'ju'l tk'etza tu'n kyk'ulun teya</t> <t>ex tu'n tjaw kynima'n tb'iya.</t>", "10": "<t>Qu'n o'kxta Dyos;</t> <t>¡nim toklena ex nche tb'incha'na ti'xti' te lab'te'n!</t>", "11": "<pb/><t>Nman Dyos, yek'untza tb'eyila weye',</t> <t>tu'ntzun nxilpeye' ti'ja toj ttxolilti'j.</t> <t>Chin toniya tu'n nnimanteju'ye' tb'iya</t>", "12": "<t>Taye ex Ndyos,</t> <t>kjawil wajwali'na tu'n tkyaqil wanmiye'</t> <t>ex kjawil nnima'ne' tb'iya kukxju'.</t>", "13": "<t>¡Nimxi'xju' tk'u'jlalila wi'je'!</t> <t>¡Machin tkola tu'n lalun chinxe' toj muqb'il!</t>", "14": "<pb/><t>Nman Dyos,</t> <t>jun k'loj xjal mixti' kynab'l ex tx'u'jqe',</t> <t>ex mixti' tchiylala kye,</t> <t>matxi' che okmiltz'uj wi'je' ex kyajb'il tu'n nkub' kyb'yo'ne'.</t>", "15": "<t>Atzunta Taye,</t> <t>jun Dyosa tb'anilxi'x ex inlaq tk'u'ja.</t> <t>ati tpasensi, nim tk'u'jlalila exju' tyola ax.</t>", "16": "<t>Chin tka'yitza, ¡q'aq'antz tk'u'ja wi'je'!</t> <t>¡Chin tkloma ayine' tmajena! ¡q'ontza tipumala weye'!</t>", "17": "<t>Q'ontz jun yek'b'il chik'lixi'x weye' ti'ju' t-xtalb'ila,</t> <t>ex che kub'xwit ch'ixwiju' ntx'a'lti'j kyk'u'j wi'je' ajtokkyka'yi'n.</t> <t>¡Nman Dyos, inchin tzaj toni'na ex ntq'uqb'a'na nk'u'je'! Chiju' b'itzal.</t>"}