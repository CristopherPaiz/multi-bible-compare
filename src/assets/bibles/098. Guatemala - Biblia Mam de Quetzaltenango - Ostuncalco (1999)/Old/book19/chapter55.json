{"1": "<pb/><t>Nman Dyos, b'intzju'ya nna'j Dyose',</t> <t>lalun txi'tewa'n twitza ajnkub'sane' teya.</t>", "2": "<t>Chin tb'intza ex chin ttzaq'wetza;</t> <t>nchin kub'sane' teya toju' yajb'ilweye'</t> <t>Nchin lu'lune' noqx tu'n tq'ojq'ojel twi'ju' wajq'oje</t> <t>ex tu'n nche ẍch'inju' b'inchal myab'a'n. <pb/>Matxi' tz'ok nb'ise' kyu'n;</t> <t>nche oktzaqpaj wi'je' tuk'i'l kytx'u'jil.</t>", "3": "", "4": "<t>Int'uẍjne wanmiye',</t> <t>ex matxi' tz'oktenju' tchiylal kamik wi'je'.</t>", "5": "<t>Matxi' tz'ok jun tchiylal wi'je' xob'ajilxi'x;</t> <t>¡nchin lu'lune' tu'n xob'il!</t>", "6": "<t>Ex a inma'ne':</t> <t>Noqwit ikj ate' nxik'e' kse'nte paloms;</t> <t>jaku'wtlo chinx lipane' tu'n wojlane'.</t>", "7": "<t>Jaku' chinx lipane' najchaq,</t> <t>jaku' chin kyej tentzuntze' najal toj chq'ajlaj.</t>", "8": "<t>Jaku' ja'lo chinxe' ewal</t> <t>teju' tipumal kyq'iq' ex q'ankyaq. Nchije'.</t>", "9": "<pb/><t>Xitunqe'ku'ya Nman Dyos, chuksanku'ya kyyol;</t> <t>qu'n o'kx q'oj ex ik'b'il nnok nka'yine',</t>", "10": "<t>inkytxoli'nkyib' ti'ju' nintnam q'ijtl ex qonik'an</t> <t>Ati il ex ik'b'il toju' tnam;</t> <t>ati sb'ub'l ex taq'wixil toj;</t>", "11": "<t>nojniqe' t-xk'ichb'e tu'n taq'wixil ex sb'ub'l.</t>", "12": "<pb/><t>Mya jun wajq'oje sok ik'len weye',</t> <t>qu'n ma'wtlo tzik'x wu'ne';</t> <t>ex myaju' ntx'a'lti'j tk'u'j xjaw ti'ntib' wi'je',</t> <t>qu'n ma'wtlo chin kub' ewane' twitz.</t>", "13": "<t>¡Kuchaqa a pe'lota nwnaqila,</t> <t>kyexi'x ntene' tuk'i'la,</t>", "14": "<t>intoq qb'u'yi'n qib' tuk'i'la toj tja Dyos</t> <t>q'uqlixi'xtoq qk'u'j te qib' kyi'ju' qyol</t> <t>tej intoq qob'et kyxol xjal!</t>", "15": "<pb/><t>¡Mixwitti' kynab'enju' wajq'oje ajtul kamik kyi'j!</t> <t>¡Itz'qe'xwit ajkyb'ajx qoptz'aj toj jul!</t> <t>qu'n majx atiju' taq'wixil toj kyanmi.</t>", "16": "<pb/><t>Ayintzunwe' kchin kub'sale' te Dyos;</t> <t>ate Qman Dyos kklol weye'.</t>", "17": "<t>Chin kub'sale' tuk'i'l oq'el prim, qale ex qonik'an</t> <t>ktzajel tb'i'ntzun tq'ojq'ojel nwi'tze'.</t>", "18": "<t>Kchin tkla'ye' kyoj q'oj;</t> <t>kkletel nchwinqlale' tu'n,</t> <t>b'a'nqa txqan kyb'etju' wajq'oje.</t>", "19": "<pb/><t>Aku' Dyos nkawin tejumajx,</t> <t>ktzajel b'inweye' ex che kb'el tme'ssa'n,</t> <t>qu'n mixti'x nkych'exb'e'n kye'lu kychwinqlal</t> <t>ex mixti' tchi Dyos kye.</t>", "20": "<t>In aq'pon kyq'ob' kyi'j kamiw;</t> <t>min njapun kyol tziya'n kyu'n.</t>", "21": "<t>Majxpetzun me's che yolin,</t> <t>atzu'n kynab'l o'kxtzu' toka' ti'j q'oj.</t> <t>Majx b'uninxi'xju' kyoj nnajb'en kyetwitz aseyt,</t> <t>extzun ikyqe'ju' kse'n k'uẍtx'e'nb'il jqu'n kywitzte.</t>", "22": "<pb/><t>Q'onkja tkyaqilju' nnik'xtu'na toj tq'ob' Qman Dyos,</t> <t>qu'n ate kwab'alteya b'a'nxi'x;</t> <t>lay taj tu'n tkub' tz'aqu' xjal b'a'n b'in te.</t>", "23": "<pb/><t>Nman Dyos,</t> <t>lay che kub' anq'in kyeju' b'yolxjal exqe' chalyol,</t> <t>laype' japun nik'janju' kychwinqlal;</t> <t>che kb'elex tz'aq tu'na toj muqb'il,</t> <t>ayintzunwe' q'uqlokwe' nk'u'j ti'ja. Chiju' b'itzal.</t>"}