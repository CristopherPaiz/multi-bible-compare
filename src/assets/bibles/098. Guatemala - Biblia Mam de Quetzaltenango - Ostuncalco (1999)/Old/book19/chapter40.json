{"1": "<pb/><t>Matz'ok qe nk'u'je' ti'j Qman Dyos,</t> <t>ex tzaj tb'i'nju' tq'ojq'ojel nwi'ye' tej nkub'sane' te;</t>", "2": "<t>machinjatz tiq'i'ne' toju' jul te kamik,</t> <t>machin tkole' tu'n lalun chinx mulq'aje' toj sob'on.</t> <t>Machin kub'twab'a'ne' tib'aj pik;</t> <t>machin tkuwsa'ye' toj nb'eye'.</t>", "3": "<t>Makub' tq'o'n ak'a'j b'itz toj ntziye',</t> <t>jun b'itz te ajwalb'ilte Qman Dyos.</t> <t>Nim xjal eb'jaw lab'ti tej kyka'yinte ja'lu</t> <t>ex okqe kyk'u'j ti'j Qman Dyos.</t>", "4": "<t>¡Tzalajb'ilte' teju' xjal q'uqlok tk'u'j ti'j Qman Dyos</t> <t>ex min ntmujb'a'ntib' kyuk'i'lju' pi'sqe' twitz Qman Dyos</t> <t>ex kyuk'i'lju' nche k'ulun kywitz txqantl dyos!</t>", "5": "<pb/><t>Taye, Nman Dyos,</t> <t>nimte' ti'xti' tb'anilqexi'x matxi' che tb'inchaya</t> <t>nimju' t-xtalb'ila qib'aje'.</t> <t>¡Mixti' juntl kse'n aya!</t> <t>Naqwit b'ajx npakb'a'ne' ex tu'n nyoline' kyi'j,</t> <t>layxlo b'aj nchik'b'anteye' tkyaqil.</t>", "6": "<pb/><t>Min ntzalajta kyi'ju' chojb'il</t> <t>ex kyi'ju' oyaj twitz awal k'ok'e'kywitz;</t> <t>ex b'ajx tzaja' tqani'na jun chojb'il k'ok'sb'il</t> <t>e'oyaj tu'n tnajset il. <pb/>Mape' che tjaqju'ya nẍkyine' tu'n nb'inteye' tyola.</t>", "7": "<t>Qu'mtzun oje nmaye': Luqine' lu,</t> <t>kse'nx tz'ib'a'n toju' tu'jil nyolin wi'je'. Nchije'.</t>", "8": "<t>Inchin tzalajwe' tu'n nb'inchanteye' tajb'ila Nman Dyos;</t> <t>¡majx na'nqe'ju' t-xnaq'tzb'ila wu'ne'!</t>", "9": "<t>Oje txinma'ne' kywitzku' ttanama nim kyajlal</t> <t>qa aya tz'aqlixi'x.</t> <t>¡Nman Dyos, ojtzqi'n tu'na minti' ẍin kyej numeye'!</t>", "10": "<t>Min xkub' njpu'ne' kolb'il tz'aqlixi'x tu'na;</t> <t>matxi' txinma'ne' qa in japun tyola ex ati kolb'il tu'na.</t> <t>B'ajx kub'a' wewana'ye' tk'u'jlalila exju' tyola ax,</t> <t>kywitzju' ttanama nim kyajlal.</t>", "11": "<pb/><t>Atzunta Nman Dyos, ¡lalun txi' tewa'n twitza weye'!</t> <t>¡Chin tkloma tu'nju' tk'u'jlalila ex tu'nju' tyola ax!</t>", "12": "<t>Matxi'na' chin ik'xi'ye' kyoj txqan yajb'il</t> <t>layxpena' b'ent kyajlet wu'ne'.</t> <t>Matxi' chin kub'jitz'liye' tu'nxju' wile';</t> <t>¡expe' matxi' che naju' nwitze'!</t> <t>Nimxi'x kyajlalju' wile' kywitzju' t-xya'mal nwi'ye',</t> <t>expe' matxi' chin kub' numje'.</t>", "13": "<pb/><t>Najsama Nman Dyos, ¡kuttzaja kolpilweye'!</t> <t>Taye, ¡Lwix kuttzaja onilweye'!</t>", "14": "<t>¡Che kub'xwit ch'ixwi ex che kub'xwit oq</t> <t>ju' kyajb'il tu'n nb'o'lje' kyu'n!</t> <t>¡Che kub'xwit oq toj kych'ixaw</t> <t>ju' kyajb'il tu'n nb'o'lje' kyu'n!</t>", "15": "<t>¡Che kub'xwit oqju' nche xmayin wi'je'</t> <t>toj kych'ixaw!</t>", "16": "<t>Aye'tzu'n nche jyon ti'ja</t> <t>che tzalajxwit;</t> <t>exqe'ju' nche tzalaj ti'ju' kolb'il tu'na</t> <t>kymaxwit kukxju': ¡Nim toklen Qman Dyos! Chechiwt.</t>", "17": "<pb/><t>Lalun tzik'nna'le' tu'na, Nman Dyos</t> <t>qu'n prowqine' ex nchin b'isune'.</t> <t>A na'ta onilweye' ex klol weye';</t> <t>¡Lwix kuttzaja, Nman Dyos!, Chiju' b'itzal.</t>"}