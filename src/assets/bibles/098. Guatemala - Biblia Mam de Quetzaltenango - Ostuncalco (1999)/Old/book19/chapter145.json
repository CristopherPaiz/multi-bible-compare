{"1": "<pb/><t>Kwajwali'ye' toklena Nman Dyos nnimaqkawil;</t> <t>kjawil nnimsa'ne' tb'iya kukxju'.</t>", "2": "<t>Kjawil nnima'na atl junjun q'ij;</t> <t>kjawil wajwali'ne' tb'iya kukxju' ex tejumajx.</t>", "3": "<t>Nimta toklen Nman Dyos ex o'kxta tu'n tajwalit;</t> <t>layx qopon kanune' ti'ju' toklena.</t>", "4": "<pb/><t>Kjawil kyajwali'n manb'aj ex k'wa'lb'aj tb'inchb'ena,</t> <t>che kxe'l pakb'a'nju' taq'unb'ena nimaq kyoklen.</t>", "5": "<t>Kxe'l kyoli'n toklena tb'anilxi'x,</t> <t>ex che kxe'l nma'ne' tb'inchb'ena te lab'te'n.</t>", "6": "<t>Che kxe'l kyoli'nju' tb'inchb'ena nimaq kyoklen ex xob'ajilqe'x,</t> <t>ayintzunwe' chin yolile' ti'ju' toklena.</t>", "7": "<t>kxe'l kyoli'nju' tk'u'jlalila nimxi'x,</t> <t>ex kxe'l kyb'itza'n tnik'alilti'j ntb'incha'na.</t>", "8": "<pb/><t>Che'wte Qman Dyos tk'u'j ex nq'aq'an tk'u'j,</t> <t>ati tpasens ex nim tk'u'jlalil.</t>", "9": "<t>B'a'nxi'x te Qman Dyos kye kykyaqil,</t> <t>ex kye tilwi taq'unb'en tu'n.</t>", "10": "<pb/><t>¡Jawxwit ajwali'na Nman Dyos, kyu'n kykyaqilju' tb'inchb'aja!</t> <t>¡Jawxwit nima'na kyu'nju' njapun tyola kyu'n!</t>", "11": "<t>¡Txi'wt kyoli'n t-spik'umalju' tkawb'ila!</t> <t>¡Che'xwit kyoli'n tb'inchb'ena nimaq kyoklen!</t>", "12": "<t>¡Che'xwit kyma'nju' tipumala kye xjal</t> <t>exju' t-spik'umal tkawb'ila!</t>", "13": "<t>Tejumajxte' tkawb'ila,</t> <t>in kawina toj tkyaqil tab'q'iyil.</t>", "14": "<pb/><t>Tzyu'n qekye' nche kub' tz'aq tu'na Nman Dyos</t> <t>ex nche jaw twab'a'na numjniqe'.</t>", "15": "<t>Kykyaqil nche ayon ti'ja</t> <t>tu'n txi' tq'o'na kywa tojxi'x tq'ijlalil.</t>", "16": "<t>Intzaj tq'o'na kywa tu'n tq'ob'a</t> <t>inche noj kykyaqilju' tch'isb'ena tu'na.</t>", "17": "<t>Tz'aqlixi'xta Nman Dyos toj tkyaqilju' ntb'incha'na,</t> <t>nim t-xtalb'ila kyib'aju' taq'unb'ena.</t>", "18": "<t>Nqaku' ta'ya Nman Dyos kyk'etzju' nche k'ulun teya,</t> <t>inche kub'san tu'n tkyaqil kyk'u'j.</t>", "19": "<t>Intzaj ttzaq'we'na nkyqani'nju' nche niman te;</t> <t>aj t-xikyqani'n o'nb'il teya, nche tzaj tb'i'na ex nche tklo'na.</t>", "20": "<t>Inche t-xq'uqi'na nche k'u'jlanteya Nman Dyos,</t> <t>aye'tzu'n b'inchal myab'a'n nche kub' t-xitu'na.</t>", "21": "<pb/><t>¡Kjawil wajwali'na Nman Dyos!</t> <t>¡Kykyaqilxwit che niman teju' tb'iya xjan,</t> <t>te ja'lo ex tejumajx! Chiju' b'itzal.</t>"}