{"1": "<pb/><t>Injaw tq'ojq'ojel nwi'ye' te Dyos</t> <t>tu'n ntzaj tb'i'ne'.</t>", "2": "<t>In njyo'ne' Qman Dyos toju' q'ij qa nchin b'isune',</t> <t>ex min nchin q'jene' tu'n tjaw nmujb'a'n nq'ob'e'</t> <t>toj na'j Dyos te qonik'an.</t> <t>Min nknet jatu'n toka'qe nk'u'je'.</t>", "3": "<t>Ajttzaj nna'ne' Dyos, inchin noq'e';</t> <t>inchin kub' tene' ximal ex nchin kub' numje'.</t>", "4": "<pb/><t>Layx chin wtane' Nman Dyos qa min ẍintzaj ttzaq'we'na;</t> <t>¡mixti'x nb'entl nyoline' tu'n txqan b'is wi'je'!</t>", "5": "<t>Inchin ximane' kyi'ju' q'ij exqe' ab'q'i ojtxi';</t>", "6": "<t>na'n wu'ne' intoq chin b'itzane' te qonik'an.</t> <t>Inchin xjelune' ex nchin ximane' toj wanmiye' tib'aj:</t>", "7": "<t>¿Ma kukxtzunlo ttx'u'jin Qman Dyosju'?</t> <t>¿Ma laytzunlo qotk'u'jla jumajtl?</t>", "8": "<t>¿Mamatxi'tzunlo b'aju' tk'u'jlalil?</t> <t>¿Ma majxtzunlo oje kyajb'aju' tyol tziya'n tu'n?</t>", "9": "<t>¿Ma matxi' tzik'tna'lju' t-xtalb'il Dyos tu'n?</t> <t>¿Mamajxtzun matzaj ttx'u'jil, tu'n min nlaqltk'u'j qi'j?</t>", "10": "<t>Axi'xwe' nch'yon we ajtkub' nxima'ne'</t> <t>¿min nqo toni'ntl Qman Dyos kse'n tnejel?</t>", "11": "<t>Che tzajel nna'nju'ye' tb'inchb'en Dyos</t> <t>tb'anilqexi'x ẍeb'aj tb'incha'n ojtxi';</t>", "12": "<t>kchin ximale' ti'j tkyaqilju' taq'un oje tb'incha.</t>", "13": "<pb/><t>Nman Dyos, xjanta toj tkyaqilju' tb'inchb'ena;</t> <t>¿alxi'xkye juntl dyos nim toklen kse'n aya?</t>", "14": "<t>¡Ateju'ya Dyos nb'inchankye tb'anil b'a'nq'ob'aj!</t> <t>¡xityek'u'na tipumala kyeju' nimaqtnam!</t>", "15": "<t>E' tkolju'ya ttanama tu'n tipumala,</t> <t>aye' tk'wal Jakob' ex tk'wal Jse.</t>", "16": "<pb/><t>Nman Dyos,</t> <t>tzaj xob'il ti'ju' ninnjab' tej txi' ka'yi'na tu'n,</t> <t>ex ku'pun tyukchi tzmaxtzu' t-xexi';</t>", "17": "<t>tzaj nim jb'al kyu'nju' muj,</t> <t>ojexi'x tinun twitz kya'j tu'n q'ankyaq</t> <t>toj tkyaqil twitz tx'otx'.</t>", "18": "<t>B'injtzu' tq'ojq'ojela ntinun toj saqchanpach;</t> <t>tkyaqil twitz tx'otx' kub' spik'e' tu'n xloq'lokya'j</t> <t>ex b'aj yukchiju' tx'otx' tu'n kyejnajnab'.</t>", "19": "<t>Jqet b'e tu'na toj ninnjab';</t> <t>ik'xa kyoj txqan a',</t> <t>ex mix-a'lo'xte ka'yinteju' tqanb'ena.</t>", "20": "<t>Eb'ajx t-ẍaqlu'nju'ya ttanama kse'n txqan rit,</t> <t>kyu'nel Moyses ex Aaron. Chiju' b'itzal.</t>"}