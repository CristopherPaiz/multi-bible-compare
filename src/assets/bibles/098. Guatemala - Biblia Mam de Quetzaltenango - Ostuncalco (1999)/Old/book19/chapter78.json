{"1": "<pb/><t>Ntanam, b'intzju'ya nxnaq'tzb'ile';</t> <t>¡b'inku'ya kxe'l nma'ne' teya!</t>", "2": "<t>Chin yolile' toj techlal;</t> <t>kyi'ju' ti'xti' e'wa'nqe' ttzajlenx ojtxi'.</t>", "3": "<t>Aju' oje qb'i ex ojtzqi'n qu'n</t> <t>aju' kyej q'ma'n qe kyu'n qman,</t>", "4": "<t>lalun che kub'qewa'n kywitz qk'wal.</t> <t>Qajwali'nktz Qman Dyos kyuk'i'lju' che itz'jel yajxi'tl</t> <t>ex qajwali'nktz tu'nju' tipumal ex tb'inchb'en te lab'te'nqe'.</t>", "5": "<pb/><t>kub' tq'o'n Qman Dyos jun kawb'il te Jakob';</t> <t>kub' tq'o'n jun nuk'b'il tu'n kyoklpe aj Israel ti'j,</t> <t>ex tchaq' kyeju' ojtxi' qyajilb'en tu'n t-xikyek'u'n kye kyyajajil che ul yajxi'tel,</t>", "6": "<t>tu'ntzun kyojtzqinteju' kyyajajil che b'ju'l yajxi'tel,</t> <t>e'kyk'wal che ul itz'ji,</t> <t>tu'n txi' kyxnaq'tza'ntl kye kyk'wal;</t>", "7": "<t>tu'ntzun tokqe kyk'u'j ti'j Dyos</t> <t>ex tu'n lalun tzik'tna'lju' b'aj tb'incha'n kyu'n;</t> <t>tu'n kyxi'kynima'n tchaq'b'il</t>", "8": "<t>ex tu'n lalun che ok kse'nqe' ojtxi' kychman,</t> <t>eb'jaw miltz'uj ex xnakqe',</t> <t>min qe kyk'u'j toj kyanmi;</t> <t>¡min xjapun kyol twitz Dyos!</t>", "9": "<pb/><t>Aye' tyajajil Eprayin,</t> <t>b'entnitoq kyten tu'n kyq'ojin tu'n smaj,</t> <t>eb'ajkub' oq toju' q'ij tej tokju' q'oj;</t>", "10": "<t>Min xikynima'n kyol b'entniti'j tuk'i'l Dyos</t> <t>ex min kyaj tu'n txi' kyb'i'n t-xnaq'tzb'il.</t>", "11": "<t>Ik'tna'lju' tb'incha Dyos kyu'n,</t> <t>aye' b'a'nq'ob'aj tb'incha Dyos kywitz.</t>", "12": "<t>E'tb'incha Dyos b'a'nq'ob'aj kywitzju' kyman</t> <t>toju' tx'otx' Soan, toj Ejipt:</t>", "13": "<t>kub' taq'pu'n ninnjab' toj kab'e', ex eb'jik'x tiq'i'n toj,</t> <t>kyej tenju' a' naku'j tapi tu'n.</t>", "14": "<t>Nejlitoq kywitz toj jun tnej muj te q'ijtl,</t> <t>atzu'n qonik'an tu'n t-spik'umal jun tnej q'aq'.</t>", "15": "<t>E'tjaqju' pik toj chq'ajlaj,</t> <t>ex nim a' etz kyoj te kyk'wa' tu'n.</t>", "16": "<t>¡Tb'incha Dyos tu'n tetz chitj nim a' toj pik</t> <t>exb'et kse'n jun nin a'!</t>", "17": "<pb/><t>Aye'tzunkye kukxtoq kyb'inchan ilju';</t> <t>jawkyiq'i'nkyib' ti'j Dyos te jawnixi' toj chq'ajlaj.</t>", "18": "<t>Oktoq kyq'o'n Dyos toj joyb'ilti'j</t> <t>xikyqani'n kywa kse'nxtoqu' kyajb'il.</t>", "19": "<t>Eb'aj yolin ti'j ex kyma:</t> <t>¿Ma oktzun kb'entel tkub' tq'o'n Dyos qwa toj chq'ajlaj?</t>", "20": "<t>Axte' tjaqte Dyos pik;</t> <t>ex nim a' etzchitj toj</t> <t>kub' qojli twitz tx'otx', kse'n jun nin a';</t> <t>atzu'n ja'lu, ¿ma jaku'tzun b'ent ttzaj tq'o'n Dyos wab'j?</t> <t>¿ma jaku' b'ent ttzaj tq'o'n kychi'ju' ttanam? Chechij.</t>", "21": "<pb/><t>Tetzunj tb'inte Dyos ja'lu, tzaj ttx'u'jil;</t> <t>¡ojexi'x jaw ja'yon ti'j Jakob',</t> <t>kse'n jun q'aq'!</t>", "22": "<t>Qu'n min okqe kyk'u'j ti'j Dyos</t> <t>ex min kyokslaju' kolb'ilkye.</t>", "23": "<t>Tu'npetzunju', tzaj tchq'o'n Dyos muj</t> <t>ex tjaqju' kya'j;</t>", "24": "<t>¡tzaj tchitu'n mana tib'aju' ttanam,</t> <t>aju' triy te toj kya'j, tu'n kywan ti'j!</t>", "25": "<t>¡E'wanju' xjal ti'j kywa anjl! <pb/>¡Nim kywa tzaj tq'o'n Dyos!</t>", "26": "<t>Tzaj jub'inju' kyq'iq' twitz kya'j</t> <t>toj tjawetzq'ij ex toj tnayajkya'j;</t> <t>¡tu'n tipumal Dyos!</t>", "27": "<t>Tzaj tchitu'n kychi'ju' ttanam;</t> <t>¡e'tzaj chitj pich' twitz kya'j kse'n tz'awun ttzi ninnjab'!</t>", "28": "<t>E'kub' tchitu'n Dyos toju' xmuj</t> <t>ex kyi'jileju' kypach xb'alun.</t>", "29": "<t>Eb'aj wantzuntz tzmax kyb'ajnoj b'a'nxi'x,</t> <t>iktzun tb'incha Dyosju' kye kse'nxtoqu' kyajb'il.</t>", "30": "<t>Na'mxtoqpe' tqe kyk'u'j tu'n kywan,</t> <t>atixtoqju' kywa toj kytzi,</t>", "31": "<t>tej tzaj ttx'u'jil Dyos kyib'aj</t> <t>Eb'ajkub' tb'yo'nju' ichan nim kyipumal.</t> <t>¡E'kub'tb'yo'nju' ichan atixi'x kynab'l tij Israel!</t>", "32": "<pb/><t>Tu'npetzu'n tkyaqil ja'lu, eb'inchantl il twitz Dyos;</t> <t>mixti'x kyokslaju' tb'inchb'en Dyos te lab'te'n.</t>", "33": "<t>Qu'mtzun eltiq'i'n Dyos kychwinqlal</t> <t>naku'j jun jiq'cha'nqe'</t> <t>ex e'kub' tq'o'n toj yajb'il xob'ajilx.</t>", "34": "<t>Qa nche b'yonjtz tu'n Dyos, nche jyontzuntz ti'j;</t> <t>inok qe kyk'u'j ti'j, ex inxi'x che jyon ti'j;</t>", "35": "<t>inultzuntz toj kyk'u'j qa a Dyos te toj kya'j</t> <t>intoq xq'uqinkye ex in klonkye.</t>", "36": "<t>Tb'anilxi'xpetzun che yolin</t> <t>extzun naq chajyolil nb'je'tz toj ktzi,</t>", "37": "<t>najchaqtoq ta' kyanmi ti'j Dyos</t> <t>ex min nkb'incha'n kse'nxju' yol kyejni b'entti'j.</t>", "38": "<pb/><t>Atzunte Dyos nimxi'x tk'u'jlalil,</t> <t>kub' tnajsa'n kyil myab'a'n ex min e'kub' t-xitu'n;</t> <t>b'a'npumaj tjuk' ttx'u'jil</t> <t>ex min xitq'o'n anb'il teju' tq'oj.</t>", "39": "<t>Tzaj tna'n Dyos qa naq xjalqe';</t> <t>qa ikyqe' kse'n kyq'iq' inik' jumj ex min in anjtztlti'j.</t>", "40": "<pb/><t>¡Jte' majlo min nche b'in te Dyos</t> <t>ex okkyq'o'n ttx'u'jil toj chq'ajlaj!</t>", "41": "<t>Ex intoq okkyq'o'ntl toj joyb'ilti'j;</t> <t>¡intoq okkyq'o'n tb'is Dyos xjan tib'aj Israel!</t>", "42": "<t>Min tzaj kyna'nju' q'ij</t> <t>tej kyklet tu'n Dyos tu'n tkyaqil ipumalj, kyeju' kyajq'oj;</t>", "43": "<t>tej tb'inchante nimaq ti'xti' te lab'te'n</t> <t>kyoj kojb'il Soan, toj Ejipt;</t>", "44": "<t>tej kyjaw b'entju' nin a' tu'n te chik',</t> <t>ex min b'ent txi' kyk'wa'n aj Ejipt.</t>", "45": "<t>E'tzaj tq'o'n xtx'o ex ta'jinchej kyib'aj,</t> <t>b'aj kyaju'n tkyaqil ex kub' kyxitu'n;</t>", "46": "<t>xitq'o'n twitz kyawal matxi'toq b'aj kyaq'una'n</t> <t>kye ẍt'ikt'u'l tu'n tb'aj kywan.</t>", "47": "<t>B'ajkub' t-xitu'n tqan kylob'aj iw ex kyawal</t> <t>tu'n saqb'aqun ex txun che'w.</t>", "48": "<t>Eb'aj kyimju' kywakyix ex kyrit</t> <t>tu'n saqb'aqun tuk'i'l q'ankyaq.</t>", "49": "<t>Tzaj tq'o'n Qman Dyos ttx'u'jil kyib'aj:</t> <t>tx'u'jilj, k'ixk'oj ex yajb'il,</t> <t>sanjelalqe' te kamik.</t>", "50": "<t>¡Tzaj ttx'u'jil b'a'nxi'x!</t> <t>Mix kub'a' tnajsa'n kyil,</t> <t>tzajpe' tq'o'n kamik kyib'aj;</t>", "51": "<t>¡tb'incha tu'n kyb'ajkyimju' tnejel k'wa'lb'aj</t> <t>kye kykyaqil aj Ejipt tojx kytanam!</t>", "52": "<pb/><t>Eb'je'tz tiq'i'n aj Israel kse'n jun k'loj rit;</t> <t>xitiq'i'nju' ttanam toj chq'ajlaj.</t>", "53": "<t>Xq'uqi'nqe' b'a'nxi'x tu'n tej kyb'je'tz tiq'i'n</t> <t>tu'n lalun tzaj xob'il kyi'j,</t> <t>aye'tzu'n kyajq'oj eb'ajkyaj muqli tjaq' ninnjab'.</t>", "54": "<t>Tzaj tiq'i'n Dyos ttanam toju' tx'otx' xjan,</t> <t>¡kywi'witz eb'aj kanb'et tu'nku'!</t>", "55": "<t>Eb'je'l tiq'i'n xjal witzleb'ilqe' kywitzju' aj Israel;</t> <t>ex b'ajx t-sipa'n tx'otx' kyxolju' kyyajajil,</t> <t>ex e'kub' najan tu'n kyoju' kypach xb'alun.</t>", "56": "<pb/><t>Aye'tzunkye okkyq'o'n Dyos te toj kya'j toj joyb'ilti'j</t> <t>jawkyi'nkyib' ti'j</t> <t>ex min exi' kynima'nju' tchaq'b'il;</t>", "57": "<t>qu'n ikqe'xju' kse'nqe' kyman,</t> <t>kyej kykolb'e'n Dyos ex min e'okslan te;</t> <t>¡eb'ajkub' ch'okyix toj kyb'e naku'j jun tze ch'okti'j!</t>", "58": "<t>Okkyq'o'n ttx'u'jil Dyos tu'n kyq'olb'eb'l te witzileb';</t> <t>eb'aj k'ulun kywitz ex jaw xky'aqlin kyi'j.</t>", "59": "<t>Tzaj ttx'u'jil Dyos tej tka'yinte ja'lu,</t> <t>ex majx eb'je'l t-suchu'n aj Israel,</t>", "60": "<t>ex kyej tkolb'i'n ja xjan toj Silo,</t> <t>ju' tjatoq kyxolju' xjal.</t>", "61": "<t>Taq' anb'il kyeju' tajq'oj tu'n t-xikyiq'i'n</t> <t>techlal tajwalil ex toklen.</t>", "62": "<t>Ojexi'x tx'u'jin kyi'ju' ttanam,</t> <t>eb'ajx tq'o'n te twa kyk'uẍtx'e'nb'ilju' kyajq'oj.</t>", "63": "<t>Eb'ajkyimju' ku'xun toj q'aq';</t> <t>¡mixti'x ok tzalajb'il te mjeb'le'n kyi'ju' qpoj!</t>", "64": "<t>Ex eb'aj kyimju' pale tu'n k'uẍtx'e'nb'il,</t> <t>ex min e'oq'ju' kyxu'jil kyi'j.</t>", "65": "<pb/><t>O'kx ttzaj tna'nttib' Qman Dyos naku'j intoq wtan,</t> <t>naku'j jun xjal te q'oj inel q'e'n toj twi',</t>", "66": "<t>ex kub'kyi'ju' tajq'oj, ex eb'ajkub' oq tu'n;</t> <t>¡el kych'ixaw tejumajx!</t>", "67": "<t>Expe' eb'je'l tik'u'n toj tja Jse,</t> <t>ex min e'jaw t-sk'o'n tyajajil Eprayin;</t>", "68": "<t>eye'kye' tyajajil Juda eb'jaw t-sk'o'n</t> <t>extzu'n witz Syon k'u'jla'n tu'n.</t>", "69": "<t>Jawtb'incha'n jun ja xjan, nimin twe' kse'n kya'j,</t> <t>ex tkuwsa tu'n tten tejumajx kse'n tx'otx'.</t>", "70": "<t>Jaw t-sk'o'n Dab'i ju' tmajen</t> <t>aju' k'ik'leltoq rit;</t>", "71": "<t>eltiq'i'n ti'ju' k'ik'lej rit,</t> <t>tu'n t-xq'uqinteju' ttanam,</t> <t>tu'n tok k'ik'lel kyi'ju' aj Israel.</t>", "72": "<t>Ex e't-xq'uqi Dab'i ttanam Dyos;</t> <t>e't-xq'uqi ex eb'ajx t-ẍaqlu'n</t> <t>tuk'i'l nab'l ex tuk'i'l tkyaqil tk'u'j. Chiju' b'itzal.</t>"}