{"1": "<pb/><t>Nman Dyos, tuk'i'la in njyo'na'ye' kolb'il;</t> <t>¡lalun taja tu'n tel nch'ixawe'!</t> <t>¡Chin tkloma, qu'n tz'aqli ta!</t>", "2": "<t>Chin tb'intza;</t> <t>¡chin tkloma ja'loxi'x!</t> <t>Tz'okxwita kse'n jun nin ab'j te kolb'ilweye',</t> <t>¡tz'okxwita te wewb'ile' tu'n nklete'!</t>", "3": "<t>¡Aya nin ab'j ex ja te kolb'ilweye'! <pb/>¡Chin t-ẍaqluma ex chin t-xq'uqima; tu'n tb'ent nnimanteye' tb'iya!</t>", "4": "<t>¡Chin tiq'imitza toju' xpatxab' kub'ni q'o'n nwitze',</t> <t>qu'n a na'ta klol weye'!</t>", "5": "<t>Kxe'l woqxena'ne' wanmiye' toj tq'ob'a;</t> <t>¡chin tkloma, Wajaw, aya Dyos axxi'x!</t>", "6": "<pb/><t>Inche elwik'o'ne' k'lul witzileb' mixti' kyajb'en.</t> <t>Matxi' tz'okqewe' nk'u'j ti'j Qman Dyos.</t>", "7": "<t>Intzaj tq'o'n tk'u'jlalila tzalajb'il ex nak'b'il weye'.</t> <t>Matila machin b'isune',</t> <t>tojtzqi'na k'ixk'oj ntzaj wi'je';</t>", "8": "<t>min ẍinx tq'o'na toj kyq'ob'ju' wajq'oje;</t> <t>¡Machin kub'we'ye' toj nkub'ele' b'a'n tu'na!</t>", "9": "<pb/><t>Nman Dyos, q'aq'antz tk'u'ja wi'je',</t> <t>qu'n xob'ajilx atinqina'ye'.</t> <t>Matxi' tz'el kyipumalju' nwitze',</t> <t>¡tkyaqil toj nwinqile' in ch'yon!</t>", "10": "<t>¡Matxi' chin kub'e' tu'n k'ixk'oj ex oq'el</t> <t>ex noq ch'inx nkyime'!</t> <t>Matxi' chin kub' numje' tu'n b'is,</t> <t>¡Mixti'tl wipumale'!</t>", "11": "<pb/><t>Matxi' chin nokye' te kytzeb'e'tz wajq'oje,</t> <t>ex te kyxmayb'il najlqe' wi'jileye',</t> <t>xob'ajilqinxe' kyeju' ojtzqi'nqine' kyu'n.</t> <t>¡Kykyaqilju' nche okyal nwitze' nche el oq!</t>", "12": "<t>Majx matxi' tzik'nna'le' kyu'n,</t> <t>naku'j oje chin kyime' kye.</t> <t>Ikqinju'ye' kse'n jun xar kub'ni b'uchj.</t>", "13": "<t>In nb'i'ne' nche jasjne xjal wi'je':</t> <t>Jaxjaku' atinqina'ye' nchin xob'e'.</t> <t>Inkb'u'yi'nkyib' tu'n kyyolin wi'je';</t> <t>¡inche ximan tu'n nkub' kyb'yo'ne'!</t>", "14": "<pb/><t>Ayintzunwe', q'uqlok nk'u'je' ti'ja, Nman Dyos;</t> <t>oje nmaye': ¡Ateju'ya Nman Dyos!</t>", "15": "<t>Toj tq'ob'a ta'ju' nchwinqlale';</t> <t>¡chin tkloma kyeju' wajq'oje, inche jyon wi'je'!</t>", "16": "<t>Chin tka'yintza tu'n t-xtalb'ila ayine' tmajena,</t> <t>chin tkloma, tu'n tk'u'jlalila.</t>", "17": "<t>inchin kub'sane' teya Nman Dyos;</t> <t>¡lalun taja tu'n tel nch'ixawe'!</t> <t>¡Aye'wtu' aj il tz'el kych'ixaw;</t> <t>che ku'xwit qoptz'aj tzmax t-xexi' muqb'il!</t>", "18": "<t>Jpet-xwit kytziju' chalyol,</t> <t>aye' nche yolin tuk'i'l xmayb'il ex i'k'jtib'ill,</t> <t>ex nche yolin ti'ju' xjal tnik'alti'j.</t>", "19": "<pb/><t>¡Nimta t-xtalb'il kyeju' nche niman teya!</t> <t>Intk'u'na kse'n jun k'uwenj</t> <t>ex kywitzku' xjal,</t> <t>nxa' t-sipa'na kyeju' q'uqlok kyk'u'j ti'ja.</t>", "20": "<t>Tu'nju' atiya kyuk'i'l,</t> <t>inche tklo'na te tkyaqilju' kyxim xjal myab'a'n;</t> <t>inche tklo'na toj tjaya</t> <t>kyeju' kyajq'oj nche ok ik'lenkye.</t>", "21": "<pb/><t>Nimanxwit tb'i Qman Dyos tu'nju' tk'u'jlalil</t> <t>nim t-xtalb'il xtb'incha weye',</t> <t>tej antintoqe' toj k'ixk'oj.</t>", "22": "<t>Tej njaw ximane' nmaye'</t> <t>qa matxi' tzik'nna'le' tu'na;</t> <t>atzunj txi' nqani'ne' o'nb'il teya,</t> <t>tzaj tb'i'na tq'ojq'ojel nwi'ye'.</t>", "23": "<pb/><t>Kyk'u'jlame' Qman Dyos, kykyaqile' okslalqe'xi'xe' te.</t> <t>Inche t-xq'uqi'nte Qman Dyos ax che yolin,</t> <t>aye'tzu'n nkynima'n kyib'</t> <t>inkub' ttz'e'ysa'n kywitz b'a'nxi'x.</t>", "24": "<t>Kykuwsam kyk'u'je'</t> <t>kykyaqile' q'uqlok kyk'u'je' ti'j Qman Dyos, chiju' b'itzal.</t>"}