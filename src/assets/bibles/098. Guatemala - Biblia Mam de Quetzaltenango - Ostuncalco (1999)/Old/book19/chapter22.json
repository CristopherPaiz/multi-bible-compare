{"1": "<pb/><t>Nman Dyos, Nman Dyos,</t> <t>¿tiqu'n ẍin kyeja' ttzaqpi'na?</t> <t>¿titiqu'n minti' ntzaja' klol weye'?</t> <t>¿titiqu'n minti' ntzaj tb'i'nju'ya nkub'sb'ile'?</t>", "2": "<t>Taye,</t> <t>intzaj ntxko'na q'ijtl ex qonik'an, ex min nchin tzaj ttzaq'we'na;</t> <t>¡mixti'x nchin ojlane'!</t>", "3": "<pb/><t>Xjan na'ta Nman Dyos;</t> <t>aya nkawin ex nima'na kyu'n aj Israel.</t>", "4": "<t>Okqe kyk'u'ju' qmane' ti'ja;</t> <t>qe kyk'u'j ti'ja ex e'tzaqpet tu'na;</t>", "5": "<t>e'qanin o'nb'il teya, ex aya tzaqpinkye;</t> <t>okqe kyk'u'j ti'ja ex min e'kyaj tkolb'e'na.</t>", "6": "<pb/><t>Naqna' jun xton qinwe', mya jun ichan;</t> <t>¡matxi' chin okye' te kytzeb'l xjal!</t>", "7": "<t>Nchin xmayinjtze' kyu'nju' nche okka'yin weye';</t> <t>nxi' kyokcha'n kytzi ex kywi'</t>", "8": "<t>ex inkyma'n:</t> <t>Q'uqlitoq te'lu tk'u'j ti'j Qman Dyos;</t> <t>tzajku'na'tzuntz klolte.</t> <t>Ina' laqj ti'j, klonjtz ku'natzuntz tu'n, chechij.</t>", "9": "<pb/><t>Ikytzu'n Nman Dyos:</t> <t>tb'inchaya tu'n witz'je' ti'j ntxuye';</t> <t>tu'na nnojlana'ye' ttzitk'u'j.</t>", "10": "<t>Atxi'x na'mxtoq witz'jiye',</t> <t>inkub' q'o'ne' toj tq'ob'a;</t> <t>tej atinqintoqe' toj t-xmilal ntxuye',</t> <t>ti'ja q'uqla' nk'u'je'.</t>", "11": "<t>Lalun tz'el tpa'ntib'a wi'je',</t> <t>qu'n xi' woke' toju' yajb'il</t> <t>ex mix-a'lo' jun klol weye'.</t>", "12": "<pb/><t>Txoli'ntl kyib'ju' wajq'oje wi'je' naku'j tman wakxqe',</t> <t>ikyqe' kse'n tman wakx toj B'asan tx'u'jqe';</t>", "13": "<t>nche tzanun naku'j b'alun,</t> <t>inxi' kyk'ab'a'n toj kytzi ex ntzaj kyxonkyib' wib'aje'.</t>", "14": "<t>Ikyqinju'ye' kse'n a' kub' ẍa'lj;</t> <t>qutz'jni qe'ju' nb'aqile'.</t> <t>Inkub' yulju' wanmiye' woje'</t> <t>kse'n ser.</t>", "15": "<t>Matxi tzqiju' ntziye' naku'j jun xk'o'n;</t> <t>matxi' tz'oklak'e waq'e' toj nk'o'ne'.</t> <t>¡Matxi' chin kyej tq'o'na ex machin ponxe' twitz kamik!</t>", "16": "<t>Naku'j tx'yan qe'ju' b'inchal taq'wix</t> <t>matxi' tz'ok kytxoli'n kyib' wi'je';</t> <t>matxi' b'aj kyk'ixb'sa'n nq'ob'e' ex nqane'.</t>", "17": "<t>¡Jaku' b'ent kyajletu' nb'aqile' wu'ne'!</t> <t>Majx tokkywitzju' wajq'oje wi'je';</t>", "18": "<t>matxi' b'ajx kysipa'n nxb'alune' kyxol,</t> <t>ex nche' ẍchan alkye kkanb'al ti'j.</t>", "19": "<pb/><t>Atzunta Nman Dyos, aya wipumale',</t> <t>¡lalun txi' lq'eya!, ¡lwix kuttzaja onilweye'!</t>", "20": "<t>Chin tkloma tu'n lan chin b'aje' tu'n k'uẍtx'e'nb'il,</t> <t>lalun taja tu'n nkub' kyb'yo'ne' twak'utz lu,</t>", "21": "<t>chin tkloma toj kytziju' b'alun lu,</t> <t>¡chin tkloma te kyuk'aju' tman wakx lu!</t>", "22": "<pb/><t>Kxe'l nyoli'na kyeju' witz'ine' ex ntzike',</t> <t>kjawil nnima'na toju' b'u'yb'ilkyib'.</t>", "23": "<t>¡Che b'itzan qe'ye' te Qman Dyos!, aye'ye' nche nimane' te.</t> <t>¡Che nimanqe'ye' te, kykyaqile' tyajajil Jakob'!</t> <t>¡Che k'ulun qe'ye' te, kykyaqile' tyajajil Israel!</t>", "24": "<t>Qu'n minti' nche eltik'o'n</t> <t>ex min nnik'tna'lu' yajb'ilkye prow tu'n,</t> <t>ex minti' nkub' ewan kywitz.</t> <t>¡Inche tzaj tb'i'n aj txi' kyqani'n o'nb'il te!</t>", "25": "<t>Kjawil nb'itza'ne' tyola njapun;</t> <t>kywitzju' ttanama nim kyajlal,</t> <t>kywitzju' nche niman teya</t> <t>kjapumelju' nyole' xintziya'ne' teya.</t>", "26": "<pb/><t>Che wanqe'kye', ju' nche yajlanjtze',</t> <t>che nojxe' b'a'nxi'x;</t> <t>che b'itzan qe'ye' ju' nche jyone' ti'j Dyos,</t> <t>ex che anq'inxwite' b'a'npun ab'q'i.</t>", "27": "<t>Kykyaqil kyyajajil xjal ex kykyaqil nimaqtnam,</t> <t>e'xjal toj tkyaqil twitz tx'otx':</t> <t>kyna'ntze' Qman Dyos, ex kukytzaje' tk'etz;</t> <t>¡che mejeku'ye' twitz!</t>", "28": "<t>Qu'n ate Qman Dyos nimaqkawil,</t> <t>ex ate nkawin kyib'aj kykyaqil nimaqtnam.</t>", "29": "<t>Che tzipeku'ye' ex che k'ulun qe'ye' o'kxte</t> <t>kykyaqile' b'a'n te'qe'ye',</t> <t>kykyaqile' ju' k'anjetl kyi'je' toj tx'otx',</t> <t>qu'n mixti' kychwinqlale' kyu'nx kyib'e'.</t>", "30": "<pb/><t>Kche k'ululkye' nyajajile' te Qman Dyos</t> <t>ex kche yolil ti'j toj tkyaqilju' kychwinqlal;</t>", "31": "<t>kxe'l kyoli'nju' tkawb'il ex taq'unb'en</t> <t>kyeju' che itz'jel yajxi'tel, chiju' b'itzal.</t>"}