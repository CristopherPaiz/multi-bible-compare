{"1": "<pb/><t>Tzalajb'ilte' kyeju' xjal min nche b'inchan il</t> <t>ex nkyb'incha'n kse'nx t-xnaq'tzb'il Qman Dyos.</t>", "2": "<t>Tzalajb'ilte' kyeju' nche japun tchaq'b'il Qman Dyos kyu'n <pb/>ex nche jyon ti'j tu'n tkyaqil kyk'u'j,</t>", "3": "<t>aye' min nche b'inchan myab'a'n,</t> <t>aye' nche b'et toju' tb'eyil Dyos.</t>", "4": "<t>Tzaj tab'tzi'nxi'xa</t> <t>tu'n tjapunju' tchaq'b'ila ilxi'xti'j.</t>", "5": "<t>¡Chin b'et-xwite' b'a'n!</t> <t>tu'n kyxinnima'ne' tkawb'ila.</t>", "6": "<t>Lay chin ch'ixwiye'</t> <t>ajkyxi nnima'ne' tkyaqilju' tchaq'b'ila.</t>", "7": "<t>Chin b'itzale' teya tu'n tkyaqil nk'u'je'</t> <t>ajkykaneju' tchaq'b'ila tz'aqliqe'xi'x toj nwitze'.</t>", "8": "<t>¡Wajb'ile' tu'n kyjapun tkawb'ila wu'ne'!</t> <t>¡Lalun chin kyej tkolb'e'nch'i'na!</t>", "9": "<t>¿Titi' ktb'incha'ju' ku'xun tu'n lalun b'inchan il?</t> <t>¡Tu'n tanq'in kse'nxju' ntma'n tyola!</t>", "10": "<t>In njyo'na tu'n tkyaqil wanmiye';</t> <t>lalun taja tu'n tel npa'nwib'e' kyi'ju' tchaq'b'ila.</t>", "11": "<t>Matxi' che kyej tenju' tyola toj wanmiye'</t> <t>tu'ntzun lalun chin b'inchan ile' twitza.</t>", "12": "<t>¡Nimanjtzxwita, Nman Dyos!</t> <t>¡Xnaq'tzanqe'tza tkawb'ila weye'!</t>", "13": "<t>Kxe'l npakb'a'ne'</t> <t>tkyaqilju' tchaq'b'ila intma'na.</t>", "14": "<t>Inxi'x chin tzalaje' ajnxilpeye' kyi'ju' tchaq'b'ila,</t> <t>kyetwitz kyi'j q'inumal.</t>", "15": "<t>Chin ximale' kyi'ju' tnuk'b'ila</t> <t>ex k'okyil nxon nk'u'je' ti'ju' tb'eya.</t>", "16": "<t>Chin tzalajele' kyi'ju' tkawb'ila</t> <t>ex lay tzik'tna'lju' tyola wu'ne'.</t>", "17": "<t>¡Q'ontza nchwinqlale' ayine' tmajena!</t> <t>¡Kxe'l nnima'nwe' tyola!</t>", "18": "<t>Jqomqe'ju'ya nwitze'</t> <t>tu'n nka'yinteye' kywitzlalilju' tchaq'b'ila tb'anilqexi'x.</t>", "19": "<t>Naq ajb'etunqine' twitzu' tx'otx' lu;</t> <t>lalun che kub'tewa'na tchaq'b'ila nwitze'.</t>", "20": "<t>Xi' nkub'aje' atl junjun kmuj,</t> <t>tu'n nchin elb'aje' tu'n wojtzqinteye' tchaq'b'ila.</t>", "21": "<t>Inche ttzak'u'nju'ya txko'n toj kywi' nkynima'n kyib',</t> <t>inel kypa'n kyib' kyi'ju' tchaq'b'ila.</t>", "22": "<t>Chin tkloma teju' kyq'oj ex kyasb'il,</t> <t>qu'n matxi' che'x nb'i'nju'ye' tchaq'b'ila.</t>", "23": "<t>Maskye nkyxima'n xjal nimaq kyoklen tu'n kyb'inchan taq'wix wi'je',</t> <t>chin ximalwe' kyi'ju' tkawb'ila ayine' tmajena.</t>", "24": "<t>Inchin tzalaje' kyu'nju' tchaq'b'ila;</t> <t>qu'n nkyq'o'n nnab'le'.</t>", "25": "<t>Naqch'inxtl nkyime';</t> <t>¡Chin twab'a'nktza kse'nxju' yol tzaj ttziya'na!</t>", "26": "<t>Matxi' txinma'ne' teya se'n nchin b'eta'ye', ex matxi' chin tzaj ttzaq'we'na.</t> <t>¡Xnaq'tzanqe'tzju'ya tkawb'ila weye'!</t>", "27": "<t>Q'ontza nnab'le' tu'n nxilpeye' kyi'ju' tchaq'b'ila,</t> <t>wajb'ile' tu'n nximane' kyi'ju' tb'inchb'ena tb'anilqexi'x.</t>", "28": "<t>Matxi'xi'x ku'xch'yon ti'jnk'u'je' tu'n k'ixk'oj;</t> <t>¡q'uqb'ama nk'u'je', kse'nxju' tzaj ttziya'na!</t>", "29": "<t>Chin tpa'mila ti'ju' b'e te chajyolil</t> <t>ex yek'u'nqe'tza tchaq'b'ila weye' tu'n tk'u'jlalila.</t>", "30": "<t>Matxi' kub' nxima'ne' tu'n nb'i'ne' teya</t> <t>inchin laqje' kyi'ju' tchaq'b'ila.</t>", "31": "<t>Nman Dyos, matxi' tz'ok nxon nk'u'je' kyi'ju' tchaq'b'ila;</t> <t>¡lalun taja tu'n tel nch'ixawe'!</t>", "32": "<t>Nnoktilil wu'ne' tu'n kyjapunju' tchaq'b'ila</t> <t>qu'n inxi'x chin tzalaje' tu'na.</t>", "33": "<t>Nman Dyos, xnaq'tzanqe'tzju'ya tkawb'ila weye',</t> <t>wajb'ile' tu'n woklpeye' kyi'j toj tkyaqilju' nchwinqlale'.</t>", "34": "<t>Q'ontza nnab'le' tu'n kyjapun tchaq'b'ila wu'ne';</t> <t>¡wajb'ile' tu'n kyxinb'incha'ne' tu'n tkyaqil nk'u'je'!</t>", "35": "<t>Yek'unqe'tza tchaq'b'ila weye',</t> <t>qu'n atzu' nchin tzalaja'ye' kyi'j.</t>", "36": "<t>Chin toniya tu'n tokten nwitze' kyi'ju' tchaq'b'ila</t> <t>mya ti'j jamjoni'n.</t>", "37": "<t>Lalun taja tu'n tokten nwitze' kyi'ju' noqxgan;</t> <t>¡chin tonima tu'n nb'ete' toju' tb'eya!</t>", "38": "<t>Japunxtzunju' tyola weye'</t> <t>e'ttziyaya kyeju' nche niman teya.</t>", "39": "<t>Chin tkloma teju' ik'b'il nchin xob'e' te,</t> <t>qu'n tz'aqli qekye' tchaq'b'ila.</t>", "40": "<t>Ina' chin laqjwe' kyi'ju' tchaq'b'ila;</t> <t>¡q'ontza nchwinqlale', qu'n tnik'altati'j!</t>", "41": "<t>Nman Dyos, yek'untza tk'u'jlalila ex chin tloma,</t> <t>kse'nxju' kyajni ttziya'na.</t>", "42": "<t>Tu'n ttzaq'wet wu'ne' kyeju' nche ok ik'lenweye',</t> <t>q'uqlina'we' nk'u'j ti'ju' tyola.</t>", "43": "<t>Lalun taja tu'n tb'aj nyolinteye' tyola ax,</t> <t>matxina' tz'okqe nk'u'je' kyi'ju' tchaq'b'ila.</t>", "44": "<t>¡Wajb'ile' tu'n wanq'inteye' t-xnaq'tzb'ila,</t> <t>kukxju', toj tkyaqil tq'ijlalil!</t>", "45": "<t>Chin anq'iltzuntze' toj tzaqpib'l,</t> <t>matxina' chinx lpewe' kyi'ju' tchaq'b'ila.</t>", "46": "<t>Chin yolile' kyi'ju' tchaq'b'ila kywitzu' nimaqkawil</t> <t>ex lay chin ch'ixwiye'.</t>", "47": "<t>Ina' che nk'u'jla'nwe' tchaq'b'ila</t> <t>ex nchin tzalaje' kyi'j.</t>", "48": "<t>K'u'jla'nqe' tchaq'b'ila wu'ne' ex chi' nk'u'je' kyi'j,</t> <t>ex nxi'x chin ximane' kyi'ju' tkawb'ila.</t>", "49": "<t>Na'ntza tyola tzaj tma'na weye' ayine' tmajina:</t> <t>qu'n ti'j soka'qe nk'u'je' tu'na.</t>", "50": "<t>Ate q'uqb'ab'l nk'u'jju'ye' toj b'is:</t> <t>qu'n intq'o'na nchwinqlale' tu'nju' tyola tziya'n.</t>", "51": "<t>Kukx wok ik'le'nju'ye' kyu'nju' nknima'n kyib',</t> <t>ayintzunwe' min nkyaj ntzaqpi'ne' t-xnaq'tzb'ila.</t>", "52": "<t>Inche tzaj nna'nju'ye' tchaq'b'ila te ojtxi',</t> <t>ex inqe nk'u'je' kyi'j.</t>", "53": "<t>Inchin tx'u'jine' kyi'ju' b'inchal myab'a'n</t> <t>ju' nkyej kykoli'nju' t-xnaq'tzb'ila.</t>", "54": "<t>Matxi' che okju' tkawb'ila te nb'itze'</t> <t>twitzju' tx'otx' lu, ajb'etun xjal qine' toj.</t>", "55": "<t>Nman Dyos, intzaj nna'na toj qonik'an;</t> <t>¡wajb'ile' tu'n wanq'inteju'ye' t-xnaq'tzb'ila!</t>", "56": "<t>Awe' waq'un:</t> <t>tu'n kyxi' nb'incha'nju'ye' tchaq'b'ila.</t>", "57": "<t>Nman Dyos, o'kxa nim toklena weye';</t> <t>oje ntziyaye' tu'n wanq'inteju'ye' tyola.</t>", "58": "<t>Nnoktilil wu'ne' tu'n tkyaqil nk'u'je' tu'n ttzalaja wi'je';</t> <t>q'aq'antz tk'u'ja wi'je' kse'nxju' kyej ttziya'na.</t>", "59": "<t>Inximane' ti'ju' tu'me'l nchin anq'ina'ye',</t> <t>ex mache'x nb'incha'ntle' tchaq'b'ila.</t>", "60": "<t>Matz'oktilil wu'ne'</t> <t>ex lwiy ẍe'x nb'inchanju'ye' tchaq'b'ila.</t>", "61": "<t>Mache oktxoli'n xpatxab' wi'je' kyu'n b'inchal myab'a'n,</t> <t>ex min sik'tna'lju' t-xnaq'tzb'ila wu'ne'.</t>", "62": "<t>Inchin jawe'ye' tk'u'j aq'b'il q'ol chjonte teya</t> <t>tu'nju' tz'aqlqe'xi'xju' tchaq'b'ila.</t>", "63": "<t>Wamiw qe'we' nche niman teya</t> <t>exqe'ju' nche japun tchaq'b'ila kyu'n.</t>", "64": "<t>Nman Dyos, nojni twitz tx'otx' tu'n tk'u'jlalila;</t> <t>¡xnaq'tzanqe'tzju'ya tkawb'ila weye'!</t>", "65": "<t>Nman Dyos, majx b'a'n wilwiye' tu'na ayine' tmajina,</t> <t>kse'nxju' tyola ttziyaya.</t>", "66": "<t>Chin t-xnaq'tzantza tu'n tten nnab'le' ex wojtzqib'le',</t> <t>q'uqliwe' nk'u'j kyi'ju' tchaq'b'ila.</t>", "67": "<t>Nim chuksb'il xnb'inchaye' na'mxtoq nkub' tme'ssa'na,</t> <t>atzu'n ja'lo nxinb'i'ne' tyola.</t>", "68": "<t>Majx b'a'nta, ex nb'inchan xtalb'ila;</t> <t>¡xnaq'tzanqe'tza tkawb'ila weye'!</t>", "69": "<t>Naqx kyak'a'nju' nkynima'n kyib' ate'qe'k poqol weye',</t> <t>ayintzunwe' nwanq'i'ne' tchaq'b'ila tu'n tkyaqil nk'u'je'.</t>", "70": "<t>Tzpetni kye' xjal lu kynab'l,</t> <t>ayintzunwe' nchin tzalaje' tu'nju' t-xnaq'tzb'ila.</t>", "71": "<t>B'a'nte' ẍin kub'messa'ne',</t> <t>qu'n mache kaneju' tkawb'ila toj nwitze'.</t>", "72": "<t>Nimxi'x toklenju' t-xnaq'tzb'ila ntma'na weye',</t> <t>kyetwitz txqan medi q'anpwaq ex saqpwaq.</t>", "73": "<t>Aku'ya kub' b'inchanweye'</t> <t>¡q'oma tu'n nximane' tu'n tel nnik'e' kyi'ju' tchaq'b'ila!</t>", "74": "<t>Inche tzalaju' nche niman teya ajntzaj kyka'yine',</t> <t>qu'n matxi' tz'okqewe' nk'u'j ti'ju' tyola.</t>", "75": "<t>Nman Dyos, b'i'n we'wu'n tz'aqliqe'xi'xju' tchaq'b'ila</t> <t>ex toj tu'me'l nchin kub'ttzak'una'ya.</t>", "76": "<t>¡Tz'okxwitju' tk'u'jlalila te q'uqb'ab'l nk'u'je',</t> <t>kse'nxju' tyola tzaj ttziya'na weye'!</t>", "77": "<t>Yek'untza tk'i'wlalila ex q'ontza nchwinqlale',</t> <t>qu'n nchin tzalaje' kyi'ju' tchaq'b'ila.</t>", "78": "<t>Tz'elxwit kych'ixawju' nkynima'n kyib'</t> <t>aye' noqxkyak'a'n nchin kywuli'ne';</t> <t>chin ximalwe' kyi'ju' tchaq'b'ila.</t>", "79": "<t>Kymujb'axwit kyib'ju' nche niman teya wuk'i'le',</t> <t>aye' ojtzqi'n tchaq'b'ila kyu'n.</t>", "80": "<t>Chin okxwite' tz'aqli kyoju' tkawb'ila,</t> <t>tu'ntzun mitz'ela' nch'ixawe'.</t>", "81": "<t>Inxi'x chin elb'aje' tu'n tula klol weye';</t> <t>¡qu'n o'kxtzu' q'uqla' nk'u'je' ti'ju' tyola!</t>", "82": "<t>Naq tuk'ilxtl kyu'n nwitze' oyb'enteju' ttziyaya,</t> <t>¿Jtojtzun tzula q'uqb'alte nk'u'je'? nchije'.</t>", "83": "<t>Maskye matxi' chin tijine', mixti'tl wajb'ene' ex kyejni kolb'e'n qine',</t> <t>min nnik'kyna'lju' tkawb'ila wu'ne'.</t>", "84": "<t>¿Jte'lo q'ijtl tu'n tkub' wayo'ne'?</t> <t>¿Jtojtzun kub' ttz'e'ysa'n kywitzju'ya nche yajun weye'?</t>", "85": "<t>Matxi' che ku'xlku'n xpatxab' toj nb'eye',</t> <t>kyu'nju' nkynima'n kyib' ex min lepchqe'k ti'ju' t-xnaq'tzb'ila,</t>", "86": "<t>¡Chin tonima, qu'n ljo'n toj nq'ije' extzun mixti' wile'!</t> <t>¡Kykyaqilju' tchaq'b'ila ax qe'!</t>", "87": "<t>Ma'toq chin kub'a' najsa'ne' twitz tx'otx',</t> <t>ex min sik' tna'lju' tchaq'b'ila wu'ne'.</t>", "88": "<t>Q'ontza nchwinqlale' tu'nju' tk'u'jlalila,</t> <t>ex che japumel tchaq'b'ila e'tmaya wu'ne'.</t>", "89": "<t>Nman Dyos, tejumajxte' tyola;</t> <t>¡majx ati toj kya'j!</t>", "90": "<t>In japunju' tyola tu'na tejumajx;</t> <t>kub'tb'incha'nju'ya tx'otx' ex majx kyejten.</t>", "91": "<t>Kukxkyten ti'xti'ju', kse'nxju' tchaq'a,</t> <t>qu'n kykyaqil nche ajb'en teya.</t>", "92": "<t>Noqwit myaju' t-xnaq'tzb'ila ntzalajsan weye',</t> <t>matxi'wtlo chin b'aje' tu'n b'is.</t>", "93": "<t>Milo najchi'j tu'n tik'kyna'lju' tchaq'b'ila wu'ne',</t> <t>mana' tzaj tq'o'na nchwinqlale' kyu'n.</t>", "94": "<t>¡Chin tkloma, qu'n teqina</t> <t>ex inche wanq'i'nju'ye' tchaq'b'ila!</t>", "95": "<t>Inche xq'uqinju' b'inchal myab'a'n wi'je' tu'n nkub' kyb'yo'ne',</t> <t>ayintzunwe' toknwi'ye' kyi'ju' tchaq'b'ila.</t>", "96": "<t>Matxi' wile' qa kykyaqilju' ti'xti' nche b'aj,</t> <t>aye'tzu'nta tchaq'b'il milo che b'ajela'.</t>", "97": "<t>¡Inxi'x che nk'u'jla'ne' tchaq'b'ila!</t> <t>¡Nb'aj q'ij tu'n nximane' kyi'j!</t>", "98": "<t>Weqe'we' tchaq'b'ila tejumajx;</t> <t>atixi'x nnab'le' kyu'n kyekywitzju' wajq'oje.</t>", "99": "<t>In kanexi'x toj nwitze' kyekywitzju' xnaq'tzalweye'</t> <t>qu'n nxi'x chin ximane' kyi'ju' tchaq'b'ila.</t>", "100": "<t>Inxi'x kane toj nwitze' kyekywitzju' tijwnaq</t> <t>qu'n nche'x nnima'nju'ye' tchaq'b'ila.</t>", "101": "<t>Matxi' tz'el npa'nwib'e' ti'ju' b'e myab'a'n</t> <t>tu'n tjapunju' tyola wu'ne'.</t>", "102": "<t>B'ajx tz'ela' npa'nwe'wib' kyi'ju' tchaq'b'ila</t> <t>qu'n aya xnaq'tzalweye'.</t>", "103": "<t>Chi'xi'xte' tyola ttziyaya</t> <t>kyetwitz ta'lkab' toj ntziye'.</t>", "104": "<t>Tu'nju' tchaq'b'ila xtena' nnab'le';</t> <t>qu'mtzun nche el wik'u'nju'ye' chajyoli'n.</t>", "105": "<t>Jun spik'unte' tyola weye'</t> <t>ex jun txaqb'ilte toj nb'eye'.</t>", "106": "<t>ntziyaye' jun yol, ex kjapumel wu'ne':</t> <t>¡che b'el wanq'i'nju'ye' tchaq'b'ila tnik'alkyi'j!</t>", "107": "<t>Nman Dyos, inxi'x chin b'isune';</t> <t>¡q'ontza nchwinqlale', kse'nxju' oje tmaya!</t>", "108": "<t>Nman Dyos, k'monxju'ya aq'b'il chjonte nxinma'ne' teya,</t> <t>xnaq'tzanqe'tzju'ya tchaq'b'ila weye'.</t>", "109": "<t>Naq nneljeti'ju' nchwinqlale' tkyaqil q'ij,</t> <t>ex min in ik'tna'lju' tchaq'b'ila wu'ne'.</t>", "110": "<t>Inche kub' kyq'o'n b'inchal myab'a'n xpatxab' toj nb'eye',</t> <t>ex min nnel npa'nwe' wib' kyi'ju' tchaq'b'ila.</t>", "111": "<t>Aye' wetzb'ilju'ye' tchaq'b'ila tejumajx,</t> <t>qu'n inxi'x chin tzalaje' kyu'n.</t>", "112": "<t>Oje kub' nxima'ne' tu'n kyxinb'incha'ne' tkawb'ila,</t> <t>kukxju' ex tejumajx.</t>", "113": "<t>Inche el wik'u'nju'ye' xjal xmletz'qe',</t> <t>aye'tzu'n t-xnaq'tzb'ila k'u'jla'nqe' wu'ne'.</t>", "114": "<t>Aya e'wb'il weye' ex klol weye';</t> <t>atzu' matxi' tz'oka' qe nk'u'je' ti'j ju' tyola.</t>", "115": "<t>¡Kypa'mil kyib'e' wi'je' b'inchal myab'a'n,</t> <t>qu'n wajb'ile' tu'n kyjapun tchaq'b'il Dyos wu'ne'!</t>", "116": "<t>Q'ontza wipumale' kse'nxju' ttziyaya, chin anq'iltzuntze';</t> <t>¡lalun tz'el nch'ixawe' tu'nju' q'uqlok nk'u'je' ti'ja!</t>", "117": "<t>Chin tonima, tu'ntzun nklete';</t> <t>che japumeltzun tkawb'iltzu'ya wu'ne' kukxju'.</t>", "118": "<t>Nche eltik'u'nju'ya min nche oklpe kyi'ju' tkawb'ila,</t> <t>qu'n mixti'x nche ximan b'a'n.</t>", "119": "<t>Naku'j tz'is qe'ju' b'inchal myab'a'n twitz tx'otx' teya;</t> <t>qu'mtzun nche nk'u'jla'nwe' tchaq'b'ila.</t>", "120": "<t>Inchin lu'lune' tu'n xob'il twitza;</t> <t>¡inche nnima'nwe' tchaq'b'ila!</t>", "121": "<t>Kukxwe' nb'inchante tnik'alilti'j;</t> <t>lan chin kyej tq'o'na toj kyq'ob'ju' nche yajun weye'.</t>", "122": "<t>Chin tka'yima tu'n ntene' b'a'n;</t> <t>tu'n lalun chin b'ajkyajla'ne' nkynima'n kyib'.</t>", "123": "<t>Matxi' che sikti nwitze' ayob'enteya tu'n tula klol weye',</t> <t>inchin ayone' tu'n ntzaqpete' tu'na kse'nxju' ttziyaya.</t>", "124": "<t>Chin tka'yika ayine' tmajena kse'nxju' tk'u'jlalila;</t> <t>¡yek'unqe'tzju'ya tkawb'ila weye'!</t>", "125": "<t>Ayinweju'ye' tmajena. Q'ontza nnab'le',</t> <t>wajb'ilwe' tu'n tel nnik'e' kyi'ju' tchaq'b'ila.</t>", "126": "<t>Nman Dyos, matxi' pon tq'ijlalil tu'n tjaw tiq'i'ntib'a,</t> <t>kyib'aju' min nxikyima'n t-xnaq'tzb'ila.</t>", "127": "<t>Qu'mtzun nche nk'u'jla'nwe' tchaq'b'ila</t> <t>nimxi'x kyekywitzju' q'anpwaq tb'anil.</t>", "128": "<t>Qu'mtzun lepchqinxe' kyi'ju' tchaq'b'ila</t> <t>atzu'n myab'a'n nkyb'incha'n xjal ik'o'n wu'ne'.</t>", "129": "<t>Majx tb'anilqe'kye' tchaq'b'ila;</t> <t>qu'mtzun nche'x nnima'ne'.</t>", "130": "<t>Jun spik'unte' chik'b'ab'l tib'aju' tyola,</t> <t>inten kynab'lju' xjal noq ch'i'n kyojtzqilb' tu'n.</t>", "131": "<t>Inxi'x che k'atjnenju' tchaq'b'ila weye',</t> <t>qu'n nchin laqje' kyi'j.</t>", "132": "<t>Chin tka'yintza, ex q'aq'antz tk'u'ja wi'je',</t> <t>kse'n ntb'incha'na kyeju' nche k'u'jlanteya.</t>", "133": "<t>B'inchama tu'n nb'ete' kse'nxju' ntma'n tyola;</t> <t>lalun taja tu'n tkub' wi'je' tu'nju' myab'a'n.</t>", "134": "<t>Chin tkloma teju' yajb'il kyu'n xjal,</t> <t>wajb'ile' tu'n kyjapunju' tchaq'b'ila wu'ne'.</t>", "135": "<t>Chin tka'yintza tuk'i'l tk'u'jlalila,</t> <t>ex xnaq'tzanqe'tza tkawb'ila weye'.</t>", "136": "<t>Inxi'x el ta'l nwitze'</t> <t>qu'n min nche'x nima'nju' t-xnaq'tzb'ila.</t>", "137": "<t>Nman Dyos, tz'aqlixi'xta;</t> <t>ex tu'me'l qe'xi'xju' tchaq'b'ila.</t>", "138": "<t>Tkyaqilju' tchaq'b'ila</t> <t>tz'aqliqe'xi'x ex ax qe'.</t>", "139": "<t>Xi' nkub'aje' tu'n xky'aqli'n ti'j ju' tyola,</t> <t>qu'n matxi' tzik' kyna'l kyu'nju' wajq'oje.</t>", "140": "<t>Toj tkuwal oje tzik' twitzlalilju' tyola ttziyaya;</t> <t>qu'mtzun k'u'jla'n wu'ne' ayine' tmajena.</t>", "141": "<t>B'a'ntzun qa mixti'we' woklen ex ik'u'nqine',</t> <t>min nik' kyna'lju' tchaq'b'ila wu'ne'.</t>", "142": "<t>Te jumajxte' tnik'alilti'j tu'na,</t> <t>ex ax qe' t-xnaq'tzb'ila.</t>", "143": "<t>Matxi' chin tene' toj b'is ex toj yajb'il,</t> <t>aye'tzu'n tchaq'b'ila machin kytzalajsaye'.</t>", "144": "<t>Tz'aqliqe'kye' tchaq'b'ila kukxju';</t> <t>¡q'ontza nnab'le' tu'ntzun tb'ent wanq'ine'!</t>", "145": "<t>Nman Dyos, in ntxko'na tu'n tkyaqil nk'u'je';</t> <t>¡chin ttzaq'wentza, wajb'ilwe' tu'n kyjapun tkawb'ila wu'ne'!</t>", "146": "<t>Twitza nchin kub'sana'ye', chin tonima</t> <t>tu'n kyjapunju' tchaq'b'ila wu'ne'.</t>", "147": "<t>Na'mxtoq qsqix nchin jawe'ye' qanil o'nb'il teya;</t> <t>matxi' tz'okqe nk'u'je' ti'ju' tyola tzaj ttziya'na.</t>", "148": "<t>Ajqok yupj, min ntzajnaj nwatle'</t> <t>tu'n nkub' tene' ximal ti'ju' tyola tzaj ttziya'na.</t>", "149": "<t>Nman Dyos, chin tb'intza tu'n tk'u'jlalila;</t> <t>q'ontza nchwinqlale' kse'nxju' b'a'n toj twitza.</t>", "150": "<t>Okniqe' lq'eju' ljolte toj nq'ije' ti'ju' myab'a'n,</t> <t>atzu'n ti'ju' t-xnaq'tzb'ila najchaq ta'qe'.</t>", "151": "<t>Nman Dyos, nqaku' ta'ta,</t> <t>ex tkyaqilju' tchaq'b'ila ax qe'.</t>", "152": "<t>Wojtzqi'nqe'we' tchaq'b'ila atxi'x ojtxi',</t> <t>e'kyajtq'o'na tejumajx.</t>", "153": "<t>Ka'yintza nchin yajtiye' ex chin tkloma,</t> <t>b'ajxna tzik'a' kyna'lju' t-xnaq'tzb'ila wu'ne'.</t>", "154": "<t>Chin tkloma toju' yajb'il lu;</t> <t>¡q'ontza nchwinqlale' kse'nxju' tziya'n tu'na!</t>", "155": "<t>Min nnonina kyi'ju' b'inchal myab'a'n,</t> <t>qu'n min nche anq'in kse'nxju' tkawb'ila.</t>", "156": "<t>Nimxi'xju' tk'u'jlalila Nman Dyos;</t> <t>q'ontza nchwinqlale' kse'nxju' b'a'n toj twitza.</t>", "157": "<t>Nim kyb'aju' wajq'oje exqe' nche yajun wi'je',</t> <t>atzunwe' min nelnpa'n wib'e' kyi'ju' tchaq'b'ila.</t>", "158": "<t>Lay che ik'xju' nche okmiltz'uj ti'ja wu'ne',</t> <t>aye' min nche'x kynima'n tchaq'b'ila.</t>", "159": "<t>Ka'yintzpe'ya Nman Dyos, inche nk'u'jla'nwe' tchaq'b'ila;</t> <t>¡q'ontza nchwinqlale' kse'nxju' tk'u'jlalila!</t>", "160": "<t>Atiju' ax toj tkyaqilju' tyola;</t> <t>tkyaqilju' tchaq'b'ila tz'aqliqe' ex tejumajxqe'.</t>", "161": "<t>Ljo'n toj nq'ije' kyu'n xjal nimaq kyoklen, extzun mixti' wile' kye,</t> <t>ayintzunwe' inche'x nnima'nju'ye' tyola.</t>", "162": "<t>Inchin tzalajwe' kyi'ju' tyola tzajni ttziya'na,</t> <t>kse'n nknet jun k'uwenj tb'anilxi'x tu'n jun xjal.</t>", "163": "<t>Inel wik'u'nwe' chajyolil, min nkub' toj nwitze'</t> <t>atzu'n t-xnaq'tzb'ila in nk'u'jla'ne'.</t>", "164": "<t>Tkyaqil kmuj nchin b'itzane' teya</t> <t>tu'nju' tz'aqliqe'xi'xju' tchaq'b'ila.</t>", "165": "<t>B'a'n ta'qe'kye' nche k'u'jlante t-xnaq'tzb'ila,</t> <t>ex lay che kub' tz'aq.</t>", "166": "<t>Nman Dyos, awta klonweye',</t> <t>qu'n matxi' che wanq'inju'ye' tchaq'b'ila.</t>", "167": "<t>Nche'x nb'i'nwe' tchaq'b'ila</t> <t>ex nche nk'u'jla'ne' tu'n tkyaqil nk'u'je'.</t>", "168": "<t>Nche'x nb'i'nwe' tchaq'b'ila ex tyola;</t> <t>¡ojtzqi'nta tu'n se'n tu'me'l nchin anq'ina'ye'!</t>", "169": "<t>Nman Dyos, b'intzju'ya nkub'sb'ile';</t> <t>¡q'ontza nnab'le' kse'nxju' ntma'n tyola!</t>", "170": "<t>Japunxwitju' nna'j Dyose' twitza;</t> <t>¡chin tkloma, kse'nxju' tyola tzajni ttziya'na!</t>", "171": "<t>Chin b'itzanxwite' te ajwalilteya,</t> <t>mache tzajtyek'u'na tkawb'ila weye'.</t>", "172": "<t>Kchin b'itzale' tu'nju' yol tzaj ttziya'na,</t> <t>qu'n tkyaqilju' tchaq'b'ila tz'aqliqe'xi'x</t>", "173": "<t>Nman Dyos, lwiyxwit tzaja klol weye',</t> <t>qu'n matxi' kub' nxima'ne' tu'n kyxi'nb'i'ne' tchaq'b'ila.</t>", "174": "<t>Nman Dyos, ¡wajb'ile' tu'n nklete' tu'na!</t> <t>¡Nchin tzalaje' ti'ju' t-xnaq'tzb'ila!</t>", "175": "<t>Wajb'ile' tu'n wanq'ine' ajwalilteya;</t> <t>awtju' tchaq'b'ila tz'oninweye'.</t>", "176": "<t>Matxi' chin tzpete' kse'n jun rit; ¡kuttzaja jyolweye',</t> <t>min nik'tna'lwe' tchaq'b'ila wu'n! chiju' b'itzal.</t>"}