{"1": "<pb/>Kyb'intzpe'ye' aj Israel aju' ntma'n Qman Dyos teju' tnam etztiq'i'n toj Ejipt:", "2": "<pb/><t>Naq o'qe'kxe' ẍe jawnsk'o'ne'</t> <t>kxol kykyaqilju' tnam twitz tx'otx'.</t> <t>Qu'mtzun che okyele' wu'ne' toj xjel</t> <t>tib'aj tkyaqilju' taq'wix matxi' kb'inchaye'.</t>", "3": "<pb/><t>Qa nche b'et kab'e' xjal junx, q'ancha'lxi'x qa kyekten;</t>", "4": "<t>Qama jaw tzanun jun b'alun toj k'ul, inel tnik'tzil qama knet jun tchi';</t> <t>qa ntzanun jun tal b'alun toj tjul, inel tnik'tzil qa matxi' tzyet jun ti'xti' tu'n;</t>", "5": "<t>qama ku'tz tz'aq jun pich' twitz tx'otx',</t> <t>inel tnik'tzil qa atitoq jun xpatxab';</t> <t>qama kub' japtz'aj jun xpatxab',</t> <t>inel tnik'tzil qa ati xkyej toj;</t>", "6": "<t>qama jaw q'ajti chun toj nintnam, nche jaw lab'ti xjal;</t> <t>qa ati jun taq'wix saj toju' nintnam, ate' Qman Dyostzu' saj q'onte.</t>", "7": "<t>Mixti'te jun ti'xti' ntb'incha'n Qman Dyos</t> <t>qa na'mxtaq ttzaj tma'n nejtl kyeju' tmajenju' t-sanjelal.</t>", "8": "<t>¿Alkye jun min jawlu'lun tu'n xob'el ajtjaw tzanunju' b'alun?</t> <t>¿Alkye lay yolin toj tb'i Qman Dyos, qa a xq'mante?</t>", "9": "<t>Kpakb'anxe' kyoju' tja kawb'il toj Asdod</t> <t>ex kyoju' tja kawb'il toj Ejipt, kjalu:</t> <t>Kuktzaje' kwi'ju' witz te Samarya;</t> <t>kyka'yinxju'ye' xitb'il ati toj</t> <t>exju' yajb'il nb'aj kxol xjal atzu'.</t>", "10": "<t>Chiku' Qman Dyos:</t> <t>Minti' nche anq'inju' xjal lu toj tnik'alilti'j;</t> <t>inb'ajx kyk'u'nju' kyelaq' xb'aj kykanb'a'n toj q'oj kyoju' tja kawb'il.</t>", "11": "<pb/><t>Qu'mtzun ntma'n Qman Dyos:</t> <t>K'okyel txoli'n ti'ju tnam tu'n jun ajq'oj,</t> <t>kb'el tx'u'yi'nju' tipumala</t> <t>ex kb'je'litz telq'a'nju' toj tja kawb'il.</t>", "12": "<pb/><t>Chi Qman Dyos kjalu:</t> <t>Kse'n jun k'ik'lel nklet kab'e' tqan mujqa jun t-ẍkyin jun rit tu'n toj ttzi jun b'alun,</t> <t>iktzu'n che tzaqpajela' aj Israel najlqe' toju' tnam Samarya,</t> <t>aye' kuẍlqe' kyib'aju' tb'anil kuẍb'il nche tzaj Damask.</t>", "13": "<t>Chi Qman Dyos nimtipumal ntma'n:</t> <t>Kyb'intzpe'ye' ex kyolinxju'ye' tnam te Jakob',</t>", "14": "<t>toju' q'ij ajkyoku' aj Israel wu'ne' toj xjel ti'ju' kyil,</t> <t>che b'elnxitune' q'olb'eb'l toj B'etel;</t> <t>che elel tx'emitju' tuk'a q'olb'eb'l</t> <t>ex che kb'eltz'aq twitz tx'otx'.</t>", "15": "<t>Che kb'el nxitu'ne' ja b'incha'nqe' te jb'alil ex te q'ijal,</t> <t>che kb'el nb'ajsa'ne' ja b'incha'nqe' te b'aq</t> <t>ex che kb'el nxitu'ne' nimaq tja kawb'il.</t> <t>Iku' chi Qman Dyos.</t>"}