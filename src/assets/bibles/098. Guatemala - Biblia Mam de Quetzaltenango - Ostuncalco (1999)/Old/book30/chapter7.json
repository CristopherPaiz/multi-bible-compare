{"1": "<pb/>Lu tzaj tyek'u'n Qman Dyos weye': Tej akxi'xtoq njawu'l twi'ju' awal tawal q'ijal, aju' nok tjawlenxi' tawal nimaqkawil, intoq che tch'isa'n Qman Dyosju' ẍt'ikt'u'l, wile'.", "2": "Tetzunj ch'inxtltoq tb'aju' awal kyu'n ẍt'ikt'u'l, nmatzuntze': <pb/>—¡Qman Dyos najsanku'ya qile'! ¿Se'n taq'wi k'ik'ex tu'nju' ttanama Jakob' extzun tal b'o's? Nchije' te.", "3": "<pb/>Anjtzte' Qman Dyos ti'jtk'u'j ti'ju' matxi'toq kub' t-xima'n, ex tma: <pb/>¡Lay tzajtlju' tz'e'ysb'il witzb'aj lu!", "4": "<pb/>Tzaj tyek'u'n Qman Dyos lu weye': Xinka'yine' tzaj tq'o'n Qman Dyos q'aq' te tz'e'ysb'il witzb'aj, ex majx tzqiju' ninnjab' nim t-xe tu'n extoq ljo'n tb'aj tz'e'yju' tx'otx' tu'n toj kojb'il.", "5": "Xinma'ntzuntze' te Qman Dyos: <pb/>—¡B'inchama xtalb'il, tk'i'xtzu'n! ¡Layna' tzik'xte' tu'n ttanama Jakob', qu'n tal b'o'sna'!", "6": "<pb/>Atzunte Qman Dyos anjtzti'j tk'u'j ti'ju t-xim, ex tma: <pb/>—¡Ex lay tzajtlte' tz'e'ysb'il witzb'aj lu!", "7": "<pb/>Ex tzaj tyek'u'n Qman Dyos ja'lu weye': Atitoq Qman Dyos tk'etz jun tapi, ex tzyu'ntoq jun tplom b'inchal ja tu'n.", "8": "Ex tzaj tqani'n weye': <pb/>—¿Titi' ja'lu, Amos? Chij. <pb/>Jun tplom b'inchal ja, nchije' xintzaq'we'ne'. <pb/>Atzunte tzaj tma'n: <pb/>Tu'ntzunju' plom lu k'elela' nnik'e' ti'ju' tchwinqlal ntaname' Israel. Lay kub' nnajsa'n jumajtlju'ye' kyil.", "9": "Che kb'el xitu'n xjanb'ilte Isaak, ex che kjel xitunju' ja te k'u'lb'il toj Israel. ¡Aye'tzunju' tk'wal nimaqkawil Jerob'oam che kb'el nb'yo'ne' tu'n k'uẍtx'e'nb'il!", "10": "<pb/>Xit-sma'n Amasiy, pale te B'etel tq'umli te Jerob'oam, nimaqkawil toj Israel kjalu: Ate Amos nb'et yolil kxolju' xjal aj Israel, tu'n tjaw kyiq'i'n kyib' ti'ja nimaqkawil. Lay tzik'xtl kyu'n xjal qa kukx tyolinju'.", "11": "Qu'n ntma'n qa kkyimela' nimaqkawil tu'n k'uẍtx'e'nb'il exqa kkyaqilju' xjal aj Israel che kxe'l iq'i'n toj juntl tnam. Chij.", "12": "<pb/>Xitma'ntzun Amasiy te Amos: <pb/>—¡Kutexa tza'lu, sanjelal! Qa tajb'ila tu'n twana ti'ju' ntpakb'a'na kutxi'ya toj Juda;", "13": "ex lay pakb'antla toj B'etel, qu'n xjan jate' teju' nimaqkawil ex tja k'u'lb'il nim toklen teju' kawb'il. Chij te.", "14": "<pb/>Atzunte Amos xittzaq'we'n te: <pb/>—Mya sanjelalqinwe', ex mya wajb'ile' tu'n wokye'. Ti'j k'ik'lej rit nchin anq'inawe' ex b'uyil twitz iw toj k'ul,", "15": "atzunte Qman Dyos sel iq'inweye' ti'j k'iklej rit, ex tzaj tma'n weye': Kutxi'ya ex yolina toj nb'iye' teju' ntaname' Israel.", "16": "Qu'mtzun, b'inxa tyol Qman Dyos. Qu'n a ntma'nju'ya: Lalun yolin jun ti'xti'ya toj tb'i Qman Dyos ti'ju' tnam Israel, ex lalun tma jun ti'xti'ya kyi'ju' tyajajil Isaak. Chija.", "17": "Atzunte Qman Dyos ntma'n kjalu: K'ajpajilu' t-xu'jila tojku'xi'xju' nintnam, aye'tzu'n tk'wala ex tmyala che kyimel tu'n k'uẍtx'e'nb'il; exju' ttx'otx'a kxe'l sipa'n kyxolu' mache kanb'an ti'j; atzunta kkyimela toj kytx'otx' k'lul witzleb', aye'tzu'n aj Israel che kxe'l q'i'n toj juntl tx'otx', najchaq ti'jxi' kytx'otx'."}