{"1": "<pb/>Aju' nimaqkawil Aswer toj Persya intoq kawin kyib'aj qaqnaq wuq (127) tnej tx'otx', tzajx jata' tx'otx' Indya, ponx jat'a Etyopiy,", "2": "ex atoqtzu' ta' tq'uqb'il tkawb'il toju' ttxuylaltnam Susa.", "3": "<pb/>Tojtzu'n toxi'n ab'q'i nkawin, kub' tq'o'n nimaqkawil Aswer jun ninq'ij te jun ninb'il kye kykyaqilju' nche kawin tuk'i'l ex onil ti'ju' kawb'il, kye kynejel t-xjal aj Persya ex aj Medo te q'oj, kye kawil ex kye nejenel kyib'aju' tnej tx'otx',", "4": "tu'n tyek'u'nte kye qa nim tq'inumal ex toklenju' tkawb'il ex tu'n txi' tyek'u'n tipumal nimxi'x toklen. Qaq xjaw tenju' ninq'ij lu,", "5": "tetzunj tb'aju' ninq'ij lu, kub' tq'o'n nimaqkawil juntl ninq'ij te wuq q'ij, twi' pe'n ja ta'qe' b'ech twitzu' tja kawb'il. Kykyaqilju' najlqe'toq toju' nintnam Susa, e'nimaq kyoklen ex mixti' kyoklen, eb'aj txko'n.", "6": "Wiq'o'ntl toqju' twipe'n tu'n tb'nail xb'alun saq ex ẍkul, tzyu'nqe' kyu'n taq'e'l q'in kyaq teqe'mix kyoj kẍkyin saqpwaqqe' k'lo'nqe'k kyi'j tqan ja saq ab'jqe'. Ex matxi'toq che kub' q'o'n nimaq q'uqb'il q'anpwaq ex saqpwaq, ex b'incha'ntoq twitz tx'otx' kyu'n tb'anil ab'j, tb'anil xlik ex saq ab'j.", "7": "Intoq sipanjtzju' k'wab'j kyoj kykb'el q'anpwaq, teyile junjun chukchaqqe', ex nimtoq b'in ati, kse'nxju' nkub' tq'o'n jun nimaqkawil.", "8": "Atzunte nimaqkawil ojetoq tchaq' kyeju' kynejelu' nche ajb'en toju' tja te kawb'il, tu'n mix-a'lo' jun tu'n tokchq'et tu'n tk'wan, qu'n teyile junjunju' txko'nqe' b'a'n tu'n tk'wante jni'ju' tajb'il.", "9": "Ex ikxte B'asti t-xu'jilu' nimaqkawil Aswer, kub' tq'o'n jun ninwan kye kyxu'jilju' txko'nqe' toj tja nimaqkawil Aswer.", "10": "<pb/>Tojtzu'n twuqi'n q'ij ninq'ij, inxi'xtoq tzalaju' nimaqkawil tu'n b'in, e'xi'tzun tchq'o'n Mewman, B'ista, Arb'on, B'ijta, Ab'akta, Setar ex Karkas, wuq ichan q'uqlixi'x tk'u'j kyi'j,", "11": "tu'n tpon kyiq'i'n B'asti t-xu'jil nimaqkawil twitz, b'incha'ntib' tuk'i'lju' tkoron toj twi', tu'n kyjaw lab'tiju' tnam xjal exqe' nimaqxjal ajtokkyka'yi'n tb'anilxi'xju' t-xu'jil, qu'n tb'anilxi'xtoq.", "12": "Atzunte' t-xu'jil min taj tu'n tb'inchante tchaq'b'il nimaqkawil xitma'n kyeju' ichan q'uqlixi'x tk'u'j kyi'j tu'n txikyma'n te. Tzajtzun tq'oju' nimaqkawil b'a'nxi'x. Tuk'i'l ttx'u'jil,", "13": "xit-xjelu'n kyeju' kanlixi'x kawb'il kywitz, qu'n axtoq nb'inchetju' qa ati jun ti'xti' nb'aj ti'ju' nimaqkawil, nxitqani'n kyeju' ojtzqi'lxi'x kawb'il ex oklenj.", "14": "Kyxoltzun ja'lu, aye' nche ponxi'xju' tk'etz nimaqkawil aye' Karsena, Setar, Admata, Tarsis, Meres, Marsena ex Memukan, wuq xjal nimaq kyoklen toj Persya ex Medya, aye'toq jun kyxolju' xjal ate'kx toju' nimaq oklenj toju' tja nimaqkawil toju' kawb'il te nintnam.", "15": "Xi't-xjelu'n nimaqkawil kye: <pb/>—Kse'nxu' ntma'n toj kawb'il, ¿titi' knb'incha'ye' ti'ju' nxu'jile' B'asti tu'nju' min xitb'i'nju' xnchaq'e' te, ju' xinma'ne' kye nsanjele'? chij.", "16": "<pb/>Kywitzku'tzu'n junjunju' q'eltwitz kawb'il, xittzaq'we'n Memukan te nimaqkawil: <pb/>—Nimaqkawil, myana' naqxteku'ya soka' tb'incha'nte B'asti, ju' t-xu'jila, ikxkye kykyaqilju' ati kyoklen toju' kawb'il ex kye kykyaqilju' ichan kyoju' tnej tx'otx' ttzyunqe' tu'na.", "17": "Kna' kb'ajel kyb'i'n kykyaqil qyaju' xtb'incha t-xu'jila, axtzun kxe'l kykno'nju', lay che b'intl kye kychmil, qu'n alo kkyma'ju': Tchaq' nimaqkawil Aswer ttxokli B'asti ju' t-xu'jil, ex min taj tu'n txi', chechilo.", "18": "Ajtzulo kyb'inte kyxu'jilju' nche kawin tuk'i'la nimaqkawil toj Persya ex Medya, aju' xtb'incha t-xu'jila, oklo b'ajel kywulje'n kyuk'i'lju' kychmil tojxju' kmoj ja'lo, ktzajeltzun ik'b'iltz ex q'oj kyxol.", "19": "Qu'mtzun, qa b'a'n toj twitza nimaqkawil, tu'n texq'met jun tchaq'b'il nimaqkawil, ex tu'n tkyaj tz'ib'et kyxolju' kykawb'il aj Persya ex aj Medya, tu'n mikub'a naj, ikjalu: Mixti'tl tu'n tokx B'asti t-xu'jil nimaqkawil twitzju' nimaqkawil. Atzu'n toklen te t-xu'jil nimaqkawil tu'n txiq'et te juntl qya b'a'n xjalxi'x kyetwitz.", "20": "Ati tu'n tex chik'b'etju' tchaq'b'il nimaqkawil lu toj tkyaqilju' tx'otx' ja nkawina'ya, che nimaltzun qyatz kykyaqil kye kychmil, alkyexku' kyoklen toj tnam, chi Memukan.", "21": "<pb/>B'a'n ela' t-xim Memukan toj twitzju' nimaqkawil ex toj kywitzju' q'eltwitz kawb'il, ex xitb'incha'n nimaqkawil ikju'.", "22": "Xittz'ib'a'n u'j kyoj kykyaqilju' tx'otx' ja nkawina', tz'ib'a'n toj kyol ex tz'ib'b'entexi'x chaq kyol junjun tnej xjal kyoj junjun tnej tx'otx' tjaq' tipumal tkawb'il, xitq'o'n chaq'b'il kyoj tu'n tten kykawb'ilju' chmilb'aj toj kyja, ex tu'n kyyolin ti'ju' b'a'n toj kywitz."}