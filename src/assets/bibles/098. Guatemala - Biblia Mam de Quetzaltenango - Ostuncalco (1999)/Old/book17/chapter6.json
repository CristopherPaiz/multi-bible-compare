{"1": "<pb/>Ax qoniky'an ja'lu, mixtoqti'x noktwatlju' nimaqkawil, qu'mtzun tchaq' tu'n tpon qi'nju' u'j jatz'ib'anaqe' tqanil nim kyoklen toju' nintnam, tu'n tjaw ẍch'i'n twitz.", "2": "Tojtzu'n u'j lu elyal kyu'n kse'n tu'me'l kleta' nimaqkawil Aswer tu'n Mardokyey kyeju' B'iwtan ex Teres, kynejel xq'uqil ttzij tja nimaqkawb'il, ju' xima'ntltoq kyu'n tu'n tkub' kyb'yo'n.", "3": "Xjeluntzun nimaqkawil: <pb/>—¿Titi'tzun jun aq'b'il chjonte ex ninb'ilte Mardokyey oje tk'am tu'nju' tb'incha lu? chij. <pb/>—Mixti'x —chechiju' nche kawin tuk'i'l.", "4": "<pb/>Tojtzu'n kmoj lu okx Aman twi' tpen tja nimaqkawil, qanilte te tu'n tjawjtz'et tqul Mardokyey ti'ju' b'iyb'il matxi'toq t-xitq'a' b'incha'. <pb/>—¿Alkye ati twipe'n? —Chiju' nimaqkawil xitqani'n.", "5": "<pb/>—A Aman —chechiju' nche kawin tuk'i'l. <pb/>—¡Kyiq'inktze'! —chiju' nimaqkawil tchaq'.", "6": "<pb/>Okxtzun Aman, ex xitqani'n nimaqkawil te: <pb/>—¿Titi' kb'inchetel teju' ichan wajb'ile' tu'n tjaw nimet ayine' nimaqkawil? chij. <pb/>Kub' t-xima'n Aman: ¿Alkyetzu'n kjawil tnima'n nimaqkwil qa myayine'? chij tib'xtib'.", "7": "Xittzaq'we'ntzuntz: <pb/>—Ati tu'n ttzaj iq'ette' ichan lu t-xb'alun ku'j axju' najb'en teya nimaqkawil, ex jun tchej aju' njawa ti'j, ex tu'n tjax jun tkoron nimaqkawil toj twi'.", "8": "", "9": "Che kxe'lq'etju' xb'alun ku'j exu' chej te junju' nimxi'x toklen toju' kawb'il, tu'n toktq'o'n t-xb'alunju' ichan tajb'ila nimaqkawil tu'n tjaw tnima'na, ex tu'n t-xitiq'i'n b'etel ti'j chej toju' jate'qe' nim xjal toju' nintnam, nejli twitz njawxi' t-ẍch'i'n: ¡Iky nb'incheta' kjalu teju' ichan tajb'ilu' nimaqkawil tu'n tjaw tnima'n! chiku', chi Aman te nimaqkawil.", "10": "<pb/>Xi'tzun tma'n nimaqkawil te Aman: <pb/>—Lwiyx natzuna, q'intza xb'alun ku'j exu' chej, kse'nxju' xtmaya, axtzun b'inchamju'ya tuk'i'l Mardokyey aj Juda, ju' q'uqlok ttziju' nin ja te kawb'il. Mixti' jun ti'xti' laywit tb'inchaya kse'nxju' xtmaya, chi nimaqkawil te.", "11": "<pb/>Tzajtzun tiq'i'n Aman ju' xb'alun ku'j exju' chej, ex oktq'o'n ti'j Mardokyey, xitiq'i'ntzuntz ti'j chej ja ta'qe' nim xjal toju' nintnam, nejli twitz ex intoq t-ẍch'i'n: ¡Ikytzun nb'inchetju' teju' ichan tajb'ilu' nimaqkawil tu'n tjaw tnima'n! chij.", "12": "<pb/>Tetzunj tb'aju' b'ete'n lu, anjtlti'j Mardokyey ttziju' tja nimaqkawb'il, atzunte Aman ojqel txi' tja, intoq b'isun ex mqo'n twitz.", "13": "Xitma'ntzuntz te t-xu'jil ex kye tamiw tkyaqilju' matxitoq b'aj, xikyma'ntzuntz te: <pb/>—Qa aj Juda Mardokyey, ju' xi'teltiq'i'n toklena, layx kub'ti'j tu'na, ape'ta kb'el tejumajx tu'n, chechij te.", "14": "<pb/>Na'mxtoqpe' kyb'aj yolin, tej kyponju' nche ajb'en te nimaqkawil q'elte Aman tu'n txi' lwiyxi'x toju' ninwan matxi'toq b'ent tu'n Ster."}