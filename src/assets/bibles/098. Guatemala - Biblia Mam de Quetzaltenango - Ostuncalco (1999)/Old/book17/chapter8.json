{"1": "<pb/>Axtzun q'iju' lu, xitoyi'n nimaqkawil Aswer tja Aman, kyajq'oj aj Juda, te Ster ju' t-xu'jil, ex pon Mardokyey tk'etzju' nimaqkawil, qu'n matxi'toq txitma'n Ster te qa kyitz'inkyib'u' tman tuk'i'lju' tman Mardokyey.", "2": "Atzunte nimaqkawil eltiq'i'n t-xmilq'ob' ju' matxi'toq tz'el tiq'i'ntl te Aman, ex xitq'o'n te Mardokyey. Ex oktq'o'n Ster Mardokyey ka'yil ex nk'ulkye kykyaqailju' ti'xti' tetoq Aman.", "3": "Ex yolin jumajtlu' Ster tuk'i'lu' nimaqkawil, majxkub' meje t-xe tqan intoq oq', xitkub'sa'n tu'n tkub' tnajsa'nju' chaq'b'il myab'a'n tu'n Aman ex tu'n mijapuna' tb'is tk'u'j kyi'ju' aj Juda.", "4": "Tzaj tnuqpi'n nimaqkawil tb'ar q'anpwaq ti'ju' Ster. Jawtzun we' Ster, ex kub' we' twitzju' nimaqkawil", "5": "xitma'n te: <pb/>—Qa b'a'n toj twitza nimaqkawil exqa tu'me'lju' nkub'sb'ile', qa nchin tk'u'jla'na nimaqkawil exqa nlaqja wi'je', tz'ib'a'nku'ya jun chaq'b'il ja ntma'na' tu'n kykub'najsetju' u'j eb'ax ttz'ib'a'n Aman tu'ky'lju' chaq'b'il tu'n kykub'yetju' aj Juda toj kykyaqilju' tnej tx'otx' nche tkawi'na.", "6": "Qu'n ¿se'n taq'wi tu'n tik'xju' yajb'il wu'ne' tzul ti'j ntaname', ex ajkykub'yo'n toj njaye'? chi Ster.", "7": "<pb/>Tzajtzun ttzaq'we'n nimaqkawil Aswer te Ster ex te Mardokyey, aj Juda: <pb/>—Matxi' txinq'o'ne' tja Aman te Ster, atzunte Aman matxi' jaw jtz'et ti'ju' b'iyb'il tu'n tpaju' okmiltz'uj b'yolkye aj Juda.", "8": "Ja'lo kxe'l nq'o'ne' anb'il kyeye' tu'n tkub' kytz'ib'a'ne' juntl u'j, tojx nb'iye', aju' b'a'n toj kywitze' tu'n kyxtalet aj Juda. ¡Ex kyq'onke' nseye' kyi'ju' u'j lu! chi nimaqkawil. <pb/>(Qu'n lay b'ent tkub' naj jun u'j toj tb'i nimaqkawil ex tok t-sey ti'j.)", "9": "<pb/>Ch'i'ntqan e'tzaj txko'n ttz'ib'al nimaqkawil. Tojtoq junaq oxe' (23) tajlal toxi'n xjaw, aju' xjaw Sib'an, ex tkyaqilju' tchaq' Mardokyey b'ajx tz'ib'a'n kye aj Juda, kye kawil kyojile junjun tnej tx'otx' ex kyeju' txqantl tzyul kawb'il kyyoju' qaqnaq wuq (127) tnej tx'otx' tzajx jat'a Indya pomnix jata' Etyopiy, tojilex kyol ex kyojxu' tu'me'l nche tz'ib'eta'chaq kyol xjal teyile junjun tnej tx'otx'. Ex ikx xitz'ib'a'n kye aj Juda tojx kyyol ex tojxu' tu'me'l tz'ib'b'ente kyyol.", "10": "<pb/>B'ajkub' sqitu'n kyi'ju' u'j toj tb'i nimaqkawil Aswer, kykub'lenxi'tzun q'o'n t-sey nimaqkawil kyi'j, eb'ajx sma'n kyi'ju' sipal u'j, aye' nche chejin kyi'j chej ojqel che b'et kyxolju' tchej nimaqkawil.", "11": "<pb/>Tchaq'u' nimaqkawil kyoju' u'j lu kye aj Juda, kyoj alkyexku' nimaqtnam janajla'qe', tu'n kyb'uyinte kyib' tu'n kyklonte kyib', ex tu'n kykub' kyb'yo'n ex majx tu'n kykub' kyb'ajsa'nju' xjal kyuk'i'lxi' kyxu'jil ex kyk'wal, qa iq'i'n kyb'iyb'il te alkyexku' tnomil ma alkyexku' tnej tx'otx' tu'n kyok tzaqpaj kyi'j, ex tu'n kykub' kytzyu'nju' ati kye kyajq'oj.", "12": "Tkyaqil ja'lu tu'ntoq tb'inchet naq toj jun q'ijx kyoj kykyaqilju' tnej tx'otx' nche tkawi'n nimaqkawil Aswer; a q'iju' q'ma'ntl ti'j aju' toj oxlajoj (13) tajlal tkab'lajoji'n (12) xjaw, mujqa aju' xjaw Adar.", "13": "Atitoq tu'n tex tqanil jun tilb'ilalju' chaq'b'il lu te jun kawb'il, ex tu'n tex yek'et kyojile tnam ex kyojile tnej tx'otx', tu'ntzun tb'aj kyb'incha'n kyib'ju' aj Juda toju' q'ij lu tu'n tokt-xel kyu'n kye kyajq'oj.", "14": "Ojqel kyb'ajxju' sipal u'j toj tchaq'b'ilu' nimaqkawil, kyi'j chej kyxolju' tchej, ex b'je'x q'o'n tqanilju' chaq'b'il lu toju' nintnam Susa.", "15": "<pb/>Etz mardokyey toju' tja kawb'il, toktoq jun t-xb'alun nimaqkawil ku'j ti'j, ẍkul ex saq ka'yin, tokxtoq jun tb'anil q'anpwaq koron toj twi' ex tok jun t-xb'alun sed ex kyaq smo'n tk'i' cha'x. Ojexi'x che ẍch'in kykyaqil aj Susa tu'n kytzalajb'il,", "16": "ex tkyaqil ok te spik'un, tzalajb'il ex jun ninb'il kye aj Juda.", "17": "Ojexi'x eb'aj tzalaju' aj Juda kyoj kykyaqilju' tnej tx'otx', e'nimaqtnam ex najb'il jachaq npona' toqu' tchaq'b'il nimaqkawil, ex kub' kytzalajsa'n kyu'n nimaqwan ex ninq'ij. Expe' nim xjal toju' tx'otx' okkyq'o'n kyib' te aj Juda, qu'n matxi'toq tz'ok txqan kyxob'elu' aj Juda kye."}