{"1": "<pb/>Oxi'tzuntz toj chq'ajlaj toju' tb'eyil Ninnjab' Kyeq tb'i, kse'nxju' ojetoq tchaq' Qman Dyos qe, nimtoj tq'ijlalil ob'et ti'jileju' witz Seyir.", "2": "Tzaj tma'ntzun Qman Dyostz weye':", "3": "<pb/>Matxi' b'et q'ij nche b'ete' ti'jileju' witz lu; ja'lo kukyxi'ye' toj tnayajkya'j.", "4": "Q'manxju'ya chaq'b'il kye tnam qa che ik'ele' toj kytx'otx'ju' tyajajil Esawu ju' kywitze'le' najliqe' Seyir. Inche xob' kyeye'; naqtzun aju' kyka'yinxe' tu'me'l", "5": "ex lalun che q'ojine' kyi'j, qu'n lay txinq'o'ne' jun piẍ kytx'otx' kyeye', qu'n kyetzb'ilkye tyajajil Esawu witz Seyir. Ayinwe' inxi' q'onte kye.", "6": "B'a'n tu'n t-xi' kyqani'n kywaye' kye tu'n ttzaj kyk'a'yi'n ex kychjonxe' kye, expe' kychjo'nxju'ye' a' kb'ajel kyk'wa'ne', chi Dyos.", "7": "<pb/>Matxi' qotky'iwla Qman Dyos toj tkyaqilu' matxi' qb'incha, matxi' tenxi' quk'i'l toju' kab'naq (40) ab'q'i ex matxi' qot-xq'uqi toju' nin chq'ajlaj lu, ex mixti'te jun ti'xti' mixwitti' qe.", "8": "<pb/>O' ik'b'ettzuntz toju' kyb'eyil Arab'a, Elat ex Esyon-keb'er, o ik' toj kytx'otx'ju' qwitze'l tyajajil Esawu, ju' najlqe' Seyir, o'q'onwelt tu'n qxi' toju' tb'eyil chq'ajlaj te Moab'.", "9": "Tzaj tma'ntzun Qman Dyostz weye': <pb/>Lalun che'x tyeku'nju'ya aj Moab' ex lalun q'ojina kyi'j, qu'n tyajajil Lotqe', ex lay txinq'o'ne' tk'i'xpe'wt jun piẍ ti'ju' kytx'otx' teya. Qu'n ayinwe' nxiq'onte tx'otx' Ar kye, chij.", "10": "<pb/>(Toju' tx'otx' lu e najan aj emita ojtxi', kuwqe'toq ex nim txqan kyb'aj, nimaqtoq kywe' kse'nqe' tyajajil Anak nimaq kywe'.", "11": "Toj kywitzju' xjal qa aj Repayim qe', aye'tzu'n moab' toj knab'l qa emitaqe'.", "12": "Toju' tx'otx' Seyir e'najanju' Orey, aye'tzu'n tyajajil Esawu e'kub'najsankye ex kub' kytzyu'n kytx'otx', e'kub' najantzuntz twitz, kse'nx kyb'incha aj Israel ti'ju' tx'otx' xitq'o'n Qman Dyos kye.)", "13": "Tmatzun Qman Dyostzu', —kukyxi'ye' ja'lo ex che jlajine' toju' a' Sered, chij. O' ik'xtzuntz.", "14": "<pb/>Qetzlenxi'tzun Kades-b'arnea ex tzmaxi'j qjlajin toju' a' Sered, matxi'toq b'ent junaq wajxaqlajoj ab'q'i. Ojetoqtzun che b'ajkyim kykyaqilju' xjal te q'oj ju' ate'toq toju' qnajb'il toju' tq'ijlalil lu; kse'nxju' ojetoq tma Qman Dyos.", "15": "Tzaj tipumal Qman Dyos kyib'aj, tzmax kyb'ajkyim kykyaqil.", "16": "<pb/>Tetzunj mixtoqti' juntl ichan te q'oj,", "17": "tzaj yolin Qman Dyos weye' kjalu:", "18": "<pb/>Texju' q'ij ja'lo kche jlajile' ti'jxi' nqach te Moab', che kxe'ltzuntze' toj Ar,", "19": "ajtzun kypone' ja ta'qe' aj Amon, ju' tyajajil Lotqe'x, lalun che'x kyyeku'ne' ex lalun che q'ojine' kyi'j, qu'n lay txi' nq'o'ne' jun piẍ kytx'otx' kyeye', qu'n oje txinq'o'ne' te kyetzb'il, chij.", "20": "(Ex ikxju' tx'otx' lu kytx'otx'toq aj Repayim, qu'n e'najan atzu' ojtxi', somsomey toq kyb'i kyu'n aj Amon;", "21": "jun tnam kuw ex nim txqan kb'aj, nimaq kywe' kse'nqe' tyajajil Anak. E'kub' tnajsa'n Qman Dyos kyu'nel aj Amon, ju' majx e'kyaj najan toju' tx'otx' lu.", "22": "Ikx b'ajiju' kse'n kyb'incha tyajajil Esawu ju' najlqe'toq Seyir, eb'aj kub' kyb'yo'n aj Orey tu'n kykyajten najal atzu'.", "23": "Ax b'ajiju' kyi'j eb'ey, najlqe'toq kyoju' kojb'il nqaku' tk'etz Gasa, eb'ajkub' b'yo'n kyu'n pilistey e'tzaj Kreta ex e'kyajten najal atzu'.)", "24": "Tma Qman Dyos: <pb/>¡Kyb'incham kyib'e', kukyxi'ye' ex che jlajine' toju' a' Arnon! Kb'el tz'aqte' Seon ju' amorey nimaqkawil toj Esb'on tuk'i'lxi' ttx'otx' toj kyq'ob'e' wu'ne'. ¡Kukyokxe' toju' kytx'otx' ex che q'ojinqe'ye' kyi'j!", "25": "Texju' q'ij ja'lo k'okyel nq'o'ne' xob'el kyi'ju' tnam te twitz tx'otx' tu'n kyxob' kywitze'. Ajtb'injtz kypakb'alile' kyu'n, che jawil lu'lun ex che b'isul b'a'nxi'x, chi Dyos.", "26": "<pb/>E tzaj nsma'ne' jte' sanjelal tzmax toju' chq'ajlaj Kademot q'malteju' tqanil lu toj b'anil te Seon, nimaqkawil toj Esb'on:", "27": "Wajb'ile' tu'n wik'e' toj ttx'otx'a, toju' ninb'e ex lay txinyeku'n jun ttanama.", "28": "Qchja'qe' twi' qwaye' teya jni' mab'aj qu'ne' exju' a' kb'ajel qk'wa'ne'. Naq o'kx q'ontza anb'il tu'n qik'e',", "29": "kse'nx kyb'incha tyajajil Esawu najliqe' Seyir exqe' aj Moab' najliqe' Ar tzmax qjlajine' toju' nin a' Jordan tu'n qpone' toju' tx'otx' ktzajel tq'o'n Qman Dyos qeye', nchije' te.", "30": "<pb/>Mixtzunti' taju' nimaqkawil Seon tu'n qik' toju' ttx'otx', qu'n tb'incha Qman Dyos tu'n lalun taj tu'n qik', naqxwitlo tu'n ttzaj tq'o'n toj qq'ob', kse'n tten ja'lo.", "31": "<pb/>Tzaj tma'ntzun Qman Dyostz weye': <pb/>Texju' kmuj ja'lo kxe'l nq'o'ne' Seon toj kyq'ob'e' ex tkyaqilu' ttx'otx'; kukyokxe' toju' ttx'otx' ex ktzyume', chij.", "32": "<pb/>Etztzun Seontz kyuk'i'lju' t-xjal te q'oj q'ojil qi'j toj Jaas;", "33": "ex kub' tz'aq toj qq'ob' tu'n Qman Dyos, kub'tzun ti'jtz qu'n kyuk'i'lxi' tk'wal ex kykyaqilju' t-xjal te q'oj.", "34": "Kub'kyi'j kykyaqilju' nimaqtnam qu'n ex majx e'mankun qu'n; eb'aj kub' qb'yo'n ichan, qya ex k'wal, mixti'te jun kyej anq'in.", "35": "O'qe'kxju' wakx e'tzaj qiq'i'n te qe exqe' ti'xti' twi' wi'yal knet qu'n kyoju' nimaqtnam b'ajkub'kyi'j qu'n.", "36": "Txi'x jata' nintnam Aroer, ati tk'etzju' nin a' Arnon, exju' nintnam toj b'ya', ex pomnix Kalaad, mixti' jun nintnam miwtjun kub'ti'j qu'n; qu'n a Qman Dyos b'inchante tu'n kykub'tz'aq toj qq'ob'.", "37": "O'qe'kx tx'otx'ju' min o'q'ojin kyi'j aye': kytx'otx' aj Amon, tkyaqilju' tx'otx' ttzi nin a' Jab'ok exqe' nimaqtnam twi' witz, ex tkyaqilu' txqantl najb'il ojetoq tchaq' Qman Dyos tu'n lalun qoq'ojin kyi'j."}