{"1": "<pb/>Qama jaw jun sanjelal kyxole' mujqa jun witzk'al exqa mapakb'an ti'j jun techlal mujqa jun b'a'nq'ob'aj,", "2": "extzun qama japunju' ojetoq tma kyeye' exqa matma: ¡Qo'qe' lpex kyi'j junjuntl dyos min kyojtzqi'ne', qo'qe' k'ulul kye!, qa chi,", "3": "lan txi' kyoksla'ne'. Qu'n toj joyb'ilkyi'je' ta'qe'ye' tu'n Qman Dyos Qdyos, tu'n teltnik' qa axxi'x nkyk'u'jla'ne' tu'n tkyaqil kyk'u'je' ex tu'n tkyaqil kyanmiye'.", "4": "Che lpexe' o'kx ti'j Qman Dyos Qdyos, ex che nimane' te; che japunxju' tchaq'b'il kyu'ne', kyb'inxju'ye' ntma'n, ex che k'ulun qe'ye' te; lalun tz'el kypa'n kyib'e' ti'j.", "5": "Atzu'n sanjelal mujqa witzk'al lu kb'el b'yet tu'n tpaju' matz'okten q'malte kyeye' tu'n tjaw kyi'nkyib'e' ti'ju' Qman Dyos etzq'inkyeye' toju' yajb'il jata'qe'toqe' Ejipt, tu'nju' matz'oktilil tu'n, tu'n tel kypa'n kyib'e' ti'ju' b'e xityek'u'n Qman Dyos kyeye' tu'n kyxilpeye' ti'j. Ikytzu'n kb'ajela' taq'wixil kyu'ne' ati kyxole'.", "6": "<pb/>Qatzun aku' jun ttzika, mujqa jun tk'wala, mujqa tmyala, mujqa t-xu'jila in tk'u'jla'na, mujqa jun tuk'i'la kyexi'x ttena tuk'i'l qa matxi' tma'n teya toj ewaj tu'n t-xi'ya k'ulul kye junjuntl dyos min ojtzqi'n tu'na ex kyu'n tmana,", "7": "kse'nqe' kydyosju' tnam nqaku' mujqa najchaq ta'qe' ti'jile kytx'otx'e',", "8": "lalun tz'okx tq'o'ntib'a kyoju' tajb'il ex lalun txitb'i'na; ex lalun tzaj q'aq'an tk'u'ja; ex lalun tzaj laqj tk'u'ja ti'j, ex lalun kub' tewa'na;", "9": "ape' tb'incha'ju'ya, kb'el tb'yo'na. Atzuntza k'aq'pomel tq'ob'a nejtl ti'j, yajxi'tzuntel tkyaqilju' tnam.", "10": "Kb'ajel t-xona toj ab'j tzmax ajtkyim, qu'n matoq tz'elpa'na tu'n ti'ju' Qman Dyos etzq'inteya Ejipt, jata'toqa te k'ayi'n majin.", "11": "Tu'ntzun ja'lu kykyaqil aj Israel kkyb'i' ex che xob'el tu'n kyb'inchante jun il kse'n ja'lu.", "12": "<pb/>Qatzun makyb'iye' toj jun nimaqtnam kyxolju' xitq'o'n Qman Dyos tu'n kynajane' kyoj qa ate'tl xjal", "13": "min nche b'in te Qman Dyos, ex ate'qe'k chuksalkye xjal toju' nintnam, tu'n kyk'ulun kye junxi'tl dyos,", "14": "ati tu'n kynenunteye' lu b'a'nxi'x. Qatzun matz'elyal qa axju' nq'umli, exqa matxi' b'inchetju' ti'xti' taq'wix lu,", "15": "che b'el kyb'yo'ntzuntze' najlqe' toju' nintnam lu tu'n k'uẍtx'e'nb'il ex kykyaqilu' kyalu'n, ex majx kb'el kyxitu'ne' tkyaqilju' ati toj.", "16": "Kb'ajel kyb'u'yine' tkyaqilu' kyq'inumal toj nky'ajchaq k'wik, k'okyel kyq'o'ntzun tq'aq'ale' nintnamtz ex tkyaqilju' b'je'l kyiq'i'ne' kyeju' ajq'oj, kb'el kyxitu'ne' tkyaqil te jun oyaj tz'e'ysa'n te ninb'ilte Qman Dyos. Majx kyjelxitetju' nintnam lu, ex layx jaw b'inchet jumajtl.", "17": "<pb/>Mixti' tu'n tkyaj kyiq'i'n jun ti'xti'ye' ti'ju' matxi' b'entti'j tu'n tkub' xitit, layxtzun tzaj tq'oj Qman Dyostz kyi'je', qu'n kpe'tzajel q'aq'an tk'u'j kyi'je' ex che chmetelju' kyyajajile' tu'n, kse'nxju' tzaj ttziya'n kyeju' qyajilb'en.", "18": "Che okslane' te Qman Dyos Qdyos kukxju', exqa ma japun tkyaqilu' tchaq'b'il kyu'ne' ju' xb'ajx nma'ne' kyeye' ja'lo exqa makyb'inchamju'ye' tnik'alilti'j twitz."}