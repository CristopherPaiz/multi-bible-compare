{"1": "<pb/>Kche okyexe' tu'n Qman Dyos toju' tx'otx' ktzyetel kyu'ne', ex kywitzku'ye' che elixa' tq'o'nju' wuq nimaqtnam kuwqe'xi'x kyekywitze', aye': itit, jerjesey, amorey, aj Kanaan, peresey eb'ey ex jeb'usey.", "2": "Ajtzun kykub' tz'aqju' nimaqtnam lu toj kyq'ob'e' tu'n Qman Dyos ex ajtkub'kyi'j kyu'ne', majx che kb'el kynajsa'ne' ex lalun kyej b'entti'j jun kyole' kyuk'i'l, ex lalun tzaj q'aq'an kyk'u'je' kyi'j.", "3": "Ex lalun tz'ok kywitze'li'n kyib'e' kyuk'i'l, lalun che'x kyq'o'ne' kymyale' tu'n kymje kyuk'i'l kyk'wal, ex lalun che tzaj kyiq'i'ne' kymyal te kylib'e',", "4": "qu'n che elil pa'nju' kyk'wale' ti'j Qman Dyos kyu'n, tu'n kyk'lun kye junjuntl dyos, jaku'tzun tzaj ttx'u'jil Qman Dyostz kyi'je' ex jaku' che b'aje' tu'n noq toj jun kmujx.", "5": "A kyb'inchamju'ye', che kb'el kyxitu'ne' kyq'olb'eb'l, ab'j, exqe'ju' tze tilb'ilal Aseraqe', ju' inche k'ulun kye, ex k'okyel kyq'o'ne' kyq'aq'alju' kywitzileb'.", "6": "Qu'n jun tnamqe'ye' teku' Qman Dyos; e jaw sk'o'ne' tu'n kyxol kykyaqilju' txqantl tnam te twitz tx'otx' tu'n kyoke' te jun tnam tb'anilxi'x.", "7": "<pb/>Qa e'jaw t-sk'o'ne' Qman Dyos exqa b'a'n e'ela'ye' toj twitz, mya tu'n niminqe'xi'xwite' kyekywitz txqantl nimaqtnam, qu'n aye'pe'kye' b'o's qe'xi'xe' kyekywitz.", "8": "E'etz q'i'ne' toj Ejipt tu'n Qman Dyos jata'qe'toqe' te ka'yi'n majin, e'kolpete' tu'n tuk'i'l nim tipumal tjaq' tkawb'ilju' nimaqkawil aj Ejipt, qu'n inche k'u'jlanjtze' tu'n ex tajb'iltoq tu'n tjapunju' tyol tu'n, ju' ojetoq tzaj ttziya'n kye ojtxi' qyajilb'en.", "9": "Tz'elku'tzun kynik'e' qa a Qman Dyosju' Dyos axxi'x, njapunju' tyol kyejni b'entti'j kyeju' nche k'u'jlante ex njapun tchaq'b'il kyu'n tojile kyq'ijlalil wiqi'nwiq xjal;", "10": "aye'tzunju' inche el ik'onte inche kub' t-xitu'n tu'n tz'e'ysb'il kywitz. ¡Lwiyxi'x inkub' ttz'e'ysa'n kywitz!", "11": "Che japunxtzu'n tchaq'b'il, tkawb'il ex tnuk'b'il kyu'ne', nche'x nma'ne' kyeye' teju' q'ij ja'lo tu'n kyb'inchanteye'.", "12": "<pb/>Qatzun mache japun nuk'b'il lu kyu'ne' ju' matxi' kyb'iye' exqa mache kyanq'iye', kjapumeltzunte Qman Dyostz tyol kyej b'entti'j tu'n exju' tzaj ttziya'n kyeju' ojtxi' qyajilb'en.", "13": "Che k'u'jlanjtzele' tu'n, che ky'iwlianjtzele' ex kchmetel kyb'aje' tu'n; che tk'i'wla'ju' kyk'wale' ex kyawale', kytriye', kyb'ine' ex kyaseyte', exqe' kyal kywakyixe' ex kyrite', toju' tx'otx' tzaj ttziya'n tu'n ttzaj tq'o'n kyeju' ojtxi' qyajilb'en.", "14": "Che k'iwlanjtzelxi'xe' kyekywitzu' txqantl tnam, mixti' jun qya ktenb'el kyxole' laywit tz'alan, mujqa ichan laywit k'walan ex ikx kyxolu' kyalune'.", "15": "K'elil tlaq'b'a'n Qman Dyos tkyaqil yab'il kyi'je', ex tkyaqilju' yajb'il tzaj tq'o'n tib'aj Ejipt ojtzqi'nxi'x kyu'ne'; aye'kye' kyajq'oje' che yajtel tu'n.", "16": "Aye'tzunkye' ati tu'n kymankun kyu'ne' kykyaqilju' tnam che kb'eltq'o'n Qman Dyos toj kyq'ob'e', lalun tzaj laqj kyk'u'je' kyi'j ex lalun che k'ulune' kyeju' kydyos qu'n jaku' che tzpete' kyu'n.", "17": "<pb/>Jaku'lo kub' kyximane': B'a'npunxi'x kyb'aju' nimaqtnam lu kyeqwitze'; ¿se'n taq'wi tu'n kyb'aj qu'ne'?, chechiwte'.", "18": "¡Lalun che xob'e' kye! Kyna'ntze' titi' tb'incha Qman Dyos ti'ju' nimaqkawil toj Ejipt ex kyi'j aj Ejipt;", "19": "che ximane' ti'ju' nimaq ti'xti' tb'incha Qman Dyos kywitzku'ye' ex kyi'ju' techlal ex b'a'nq'ob'aj e'tb'incha tu'n tipumal tej kyetz tiq'i'ne' Ejipt. Ikxtzun ktb'incha' Qman Dyosju' kyi'j kykyaqilju' tnam inche xob'e' kye.", "20": "Expe' ktzajel t-sma'n Qman Dyos jun nin xob'il kyib'aj tu'n kyb'aju' mache kyej anq'in mujqa mache kyej ewan.", "21": "Qu'mtzun lalun che lu'lune' kywitz, qu'n atite Qman Dyos nim toklen ex xob'ajilx kyuk'i'le'.", "22": "Ch'i'naq che b'je'lex t-xla'ja'n Qman Dyos nimaqtnam lu; lay cheb'aj kyu'ne' toj junmajx, qu'n jaku' che kub' chmetju' tojk'ul txkup kyi'jileye', jaku'tzun che oktzaqpajtz kyi'je'.", "23": "Oktzun che b'eltq'o'nte Qman Dyosu' nimaqtnam lu toj kyq'ob'e', ch'i'naq kyb'aj tu'n tzmax ajkymankun.", "24": "Che kb'el tz'aqju' nimaqkawil toj kyq'ob'e' tu'n Qman Dyos, ex lay che tzaj na'ntl. Mix-a'lo'te kb'entel tklontetib' toj kyq'ob'e', majx che mankul kyu'ne'.", "25": "Che b'el kytz'e'ysa'nju'ye' tilb'ilal kydyos, ex lan kub' kyxima'ne' tu'n kykyaj kyiq'i'ne' q'anpwaq ex saqpwaq kutxb'ilkye; tu'n lalun che kub' tz'aqe', qu'n taq'wixi'x ja'lu toj twitz Qman Dyos.", "26": "Qu'mtzun, mixti' tu'n t-xi' kyi'n jun ti'xti'ye' taq'wix kyjaye', tu'ntzun miche kub'a' najsa'ne'. Majx kb'el xitetju'lu, qu'mtzun ati tu'n tokkyq'o'ne' te jun ti'xti' taq'wixi'x, chij kye."}