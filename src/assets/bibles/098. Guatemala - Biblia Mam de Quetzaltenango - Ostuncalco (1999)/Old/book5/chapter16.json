{"1": "<pb/>Ajtul kanunju' xjaw Ab'ib', kb'el kyik'sa'ne' tq'ij Tzaqpib'l ninb'ilte Qman Dyos, qu'n toj jun qonik'an teju' xjaw lu e'etza' q'i'ne' Ejipt tu'n Qman Dyos.", "2": "<pb/>Toju' ninq'ij te Tzaqpib'l kb'el kyq'o'ne' ttxu kywakyixe' ex krite' te chojb'il twitz Qman Dyos, toju' najb'il jaw t-sk'o'n tu'n ttenju' tb'i.", "3": "<pb/>Kxe'l kych'yo'ne' alu'mj kb'el kyq'o'ne' te chojb'il tuk'i'l wab'j mixti' ttx'amal. Wuq q'ij che wal wab'je' mixti' ttx'amal, qu'n a wab'ju' te yajte'n, qu'n ojqelanb'e e'etza'ye' Ejipt; kb'el kyik'sa'ne' kukxju' akx itz'qe'ye', ktzajel kyna'nju'ye' q'ij kyetze' Ejipt.", "4": "Mixti' tu'n tten jun ti'xti' tx'amsa'n toj tkyaqilu' ktx'otx'e' toju' wuq q'ij lu, ex mixti' tu'n tkyejten ch'i'ntl ti'ju chib'j kxe'l q'et te chojb'il te qale toju' tnejel q'ij, te juntl q'ij.", "5": "Mixti' tu'n tkub' kyq'o'ne' chojb'il te Tq'ij Tzaqpib'l toj alkyexku' nintnam ktzajel tq'o'n Qman Dyos kyeye',", "6": "o'kxtzu' kb'ela' kyq'o'ne' jakjawila' t-sk'o'n Dyos jatu'n ttena' tb'i, ex te qale ajtex q'ij, qu'n a kmoju' kyetze' Ejipt.", "7": "Kb'elix kytzq'ajsa'ne' chib'j kb'el kyq'o'ne', ex kxel kych'yo'ne' toju' najb'il sk'o'n tu'n Qman Dyos, tojtzun juntl q'ij che anjele' kyjaye'.", "8": "Qaq q'ij che wal wab'je' mixti' ttx'amal, tojtzu'n twuqi'n q'ij k'okyel jun b'uyjtib'il kyu'ne' nim toklen te ninb'ilte Qman Dyos; mixti' tu'n t-xikb'incha'n jun aq'untle' toju' q'ij lu.", "9": "<pb/>Ajtjapun wuq sman, txi'qex ajtjaw b'uyit twitz triy,", "10": "kb'el kyik'sa'nju'ye' ninq'ij Kyq'ij Sman te ninb'ilte Qman Dyos Qdyos, ex kb'el kyq'o'ne' kyoyaje', kse'nxju' matzaj anq'in toj kyanmiye' ex kse'nxju' matxi' kyk'ame' te Qman Dyos.", "11": "Che tzalajeltzuntze' twitz Qman Dyos toju' najb'il kjawil t-sk'o'n Qman Dyos jatu'n ttena'ju' tb'i, junx kyuk'i'l kyk'wale' ex kymajine' lq'o'n, ex kyuk'i'l aj Leb'i, e'najchaq xjal, e'meb'a exqe' qya kyimni kychmil nche najan toj kytaname'.", "12": "Kyna'ntze' qa e'okye' te majin Ejipt, qu'mtzun kyanq'ime' kykyaqilju' kawb'il lu.", "13": "<pb/>Ajtzun tb'jaw kyb'u'yi'ne' kytriye', ex ajtb'aj kyotz'o'ne' ta'l kylob'aje' ub'a, kb'el kyik'sa'ne' kyq'ij Pach Tq'ob' tze, te wuq q'ij.", "14": "Che tzalajxe' toju' ninq'ij lu kyuk'i'l kyk'wale' ex kymajine' lq'o'n, kyuk'i'l aj Leb'i, e'najchaq xjal, e'meb'a ex kyuk'i'lju' qya kyimni kychmil najlqe' toju' ninkytaname'.", "15": "Wuq q'ij kb'el kyik'sa'nju'ye' ninq'ij lu te ninb'ilte Qman Dyos Qdyos toju' najb'il kjawil t-sk'o'n, qu'n che ky'iwlanjtzele' tu'n Qman Dyos Qdyos toj tkyaqilu' kyawale', toj tkyaqilu' kyaq'une', ex che tzalajele' b'a'nxi'x.", "16": "<pb/>Kykyaqilju' ichan ati tu'n kyul oxe' muj toj ab'q'i twitz Qman Dyos Qdyos, toju' najb'il kjawil t-sk'o'n, kyoju' ninq'ij lu: kyeju' Wab'j mixti' ktx'amal, kyeju' Sman ex kyeju' Ja b'incha'nqe' tu'n tq'ob' tze. Mix-a'lo'te' kpomel twitz Qman Dyos mixwitti' iq'i'n tu'n,", "17": "teyile junjun kxe'l tiq'i'nju' toyaj kse'nxju' matxi' tk'am te Qman Dyos.", "18": "<pb/>Kyq'onqe'k kyajkawile' ex kynejel kyoj kykyaqil nimaqkytaname' ktzajel tq'o'n Qman Dyos teyile junjun tnej kyyajajile', tu'ntzun kykawin toju' tnam tojxi'x tnik'alilti'j.", "19": "Mixti' tu'n tel txalalanju' tnik'alilti'j kyu'ne'; lalun che okye' b'a'n tuk'i'l jun xjal atzun tuk'i'l juntl mya, ex lalun che k'mon oyaje' ti'j myab'a'n, qu'n tu'ju' oyaj lu inche kub' mo·∫çixju' ati knab'l, ex nche el txalpuju' xjal tnik'alkyi'j ti'j kyol tu'n.", "20": "Che okyel lpeye' ti'ju' tnik'alilti'j, naq o'kx ti'ju' tnik'alilti'j, tu'ntzun kyanq'ine' ex tu'n kyetzanteju'ye' tx'otx' ktzajel tq'o'n Qman Dyos Qdyos kyeye'.", "21": "<pb/>Lalun ku'x kyawa'n jun tzeye' te ninb'ilte jun witzileb' ex lalun ku'x kyawa'ne' tk'etzju' q'olb'eb'l te Qman Dyos Qdyos.", "22": "Lalun che jaw kyb'incha'ne' ab'j te k'u'lu'n kye witzleb', qu'n majx ik'u'nju' lu tu'n Qman Dyos Qdyos."}