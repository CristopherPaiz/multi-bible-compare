{"1": "<pb/>Kykyaqilju' tyajajil leb'i, aye' pale, mixti'kye kyetzb'il kxe'l, kse'nkye txqantl aj Israel. Atzu' che wala' ti'ju' chojb'il kb'el q'et twitz Qman Dyos ex ti'j tkyaqilu' kxe'l q'et te.", "2": "Lay kyk'amkye kyetzb'il kse'nkye txqantl kwnaqil, qu'n a kyetzb'ilu' aku' Qman Dyos, kse'nxju' oje tma.", "3": "<pb/>Ti'ju' chojb'il tman wakx mujqa rit kb'el kq'o'nju' xjal te chojb'il, a kxe'lju' kye pale aja'lu: ttze'lti'j, tjaq' ttzi exju' tkwaj,", "4": "exju' tnejel twitz triy, b'in ex aseyt, exju' tnejel ktzmalju' rit inel joyit;", "5": "qu'n a Qman Dyos jaw sk'onkye kyxol kykyaqilju' qyajajil, tu'n kyb'inchanteju' k'u'lb'il kukxju' twitz Qman Dyos exqe' kyk'wal.", "6": "<pb/>Qa ati jun aj Leb'i toj jun tnam kyxole', toj alkyexku' najb'il toj Israel, makub' t-xima'n tu'n tul toju' najb'il sk'o'n tu'n Qman Dyos,", "7": "b'a'n tu'n taq'unan te pale atzu' toj tb'i Qman Dyos, kse'nqe' txqantl aj Leb'i nche ajb'en atzu' te Qman Dyos,", "8": "ex ax twaju' ktk'ma' kse'nxju' kye, tib'ajxi'tlu' ati toklen ti'j tu'n tman.", "9": "<pb/>Ajkyokxe' toju' tx'otx' ktzajel tq'o'n Qman Dyos kyeye', lalun tz'el kykno'nju'ye' taq'wix nkyb'incha'n tnam lu.", "10": "Mix-a'lo' junkye' tu'n t-xitq'o'nju' tk'wal te chojb'il toj q'aq', ex mixti' tu'n kyoke' te ajnab'lil, te ajpkab', b'inchal mayn ex te spritist, ex mixti' tu'n kyxi'ye' xjelul kyuk'i'l.", "11": "", "12": "Qu'n majx ik'u'nqe'ju' xjal in kb'incha'nju' lu tu'n Qman Dyos. Che kb'el tnajsa'nte Qman Dyos nimaqtnam lu kwitze', tu'n tpaju' in kb'incha'n taq'wixi'x lu.", "13": "Ati tu'n kyoke' tz'aqli twitz Qman Dyos.", "14": "Aye'kye' nimaqtnam lu, ju' ktzajel q'o'n kytx'otx' kyeye', nche'x kyoksla'nju' xjal nok kyq'o'n kyib' qa npon kynab'l ti'ju' tzul yajxi'tel ex nche'x kyoksla'n ajpkab', aye'tzunkye' min tajb'il Qman Dyos tu'n kyb'inchanteju'ye' lu.", "15": "<pb/>Ktzajel tchq'o'n Qman Dyos Qdyos jun sanjelal kyxole' kse'n ayine', ex ati tu'n kyokslane' te.", "16": "Ana' xikyqani'nju'ye' te Qman Dyos Qdyos twi' witz Oreb', toju' q'ij tej tb'aj kyb'u'yi'n kyib'e' kykyaqile' atzu' ex kymaye': Min qajb'ile' tu'n qb'inte junmajtle' tq'ojq'ojel toj twi' Qman Dyos Qdyos ex tu'n qka'yinteye' ninq'aq' lu, tu'n lalun qo' kyime', chechije'.", "17": "Atzunte Qman Dyos tzaj tma'n weye': B'a'nte' xkma.", "18": "Ktzajel nchq'o'n jun nsanjelale' kyxol kse'n aya, kywnaqilx, tu'n t-xitma'n kye aju' kxe'l nma'ne' te.", "19": "Alkyetzunte min xxi'tb'i'nju' ktma' sanjelal lu toj nb'iye' k'okyel toj xjel wu'ne'.", "20": "Atzunju' sanjelal ntma'n qa nyolin toj nb'iye' exqa matma jun ti'xti' myayine' ẍin q'mante te, mujqa mayolin toj tb'i juntl dyos, ati tu'n tkub' b'yet, chij weye'.", "21": "Qatzun makub' kximane': ¿Kse'n taq'witzun ajtel qnik'e' qa mya tyol Qman Dyos?, qa chechije', a kb'inchamju'ye':", "22": "Qa min xjapunju' xtma sanjelal toj tb'i Qman Dyos, myatzun Dyostz xq'mante, aju' sanjelal lu mayolin noqx tu'n ninb'entetib'; qu'mtzun lalun che xob'e' te."}