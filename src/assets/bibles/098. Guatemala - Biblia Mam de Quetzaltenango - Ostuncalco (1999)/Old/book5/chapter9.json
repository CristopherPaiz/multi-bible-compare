{"1": "<pb/>Kyb'intze' aj Israel: matxi' ponju' kmuj tu'n kyjlajine' toj nin a' Jordan, tu'n kyxi'ye' q'ojil kyi'ju' nimaqtnam nimaqqe'xi'x ex kuwqe'xi'x kyekywitze', ex nimaqtnam jpu'mile kyi'j kyu'n nimaqtapi nimaq kywe';", "2": "nimaq kywe'ju' xjal najlqe' atzu' kse'nqe' tyajajil Anak, expe' kyojtzqi'ntle' yol in q'umli: ¿Alxi'xkye kb'entel tq'ojil kyi'ju' tyajajil Anak nimaq kywe'?, chij.", "3": "<pb/>Ja'lotzun, tz'elx kynik'e' qa nejli Qman Dyos kywitze', kse'n jun q'aq' nb'aj tkyaqil tu'n, kywitzku'ye' che b'ela' t-xitu'nju' nimaqtnam lu, ex che kb'eltq'o'n toj kyq'ob'e'. Che elix kyiq'i'ne' ex che b'el kynajsa'ne' toj jun kmujx, kse'nxu' oje tchaq' Qman Dyos kyeye'.", "4": "Ajtzun kyel tiq'i'n Qman Dyos kywitze', lalun kyximaye': Matzaj tq'o'n Qman Dyos tx'otx' lu qe tu'nju' tnik'alqi'j, chechiwte'; qu'n tu'n tpaj kyil kye' xjal lu kche elexa' t-xla'ja'n Qman Dyos.", "5": "Mya tu'nte' tnik'alwitkyi'je' mujqa majxwit b'a'nqe'ye' ktzajela' q'o'nju' tx'otx' kyeye'; che elix t-xla'ja'nte Qman Dyos kywitze' tu'n tpaju' kyil ex tu'n tjapunju' tyol tzaj ttziya'n kye ojtxi' qyajilb'en Ab'raam, Isaak ex Jakob'.", "6": "Kyb'inku'ye', mya tu'nte' tnik'alwitkyi'je' ktzajela' tq'o'n Qman Dyos tb'anil tx'otx' lu kyeye', qu'n majxpe'na' pi'sqe'kye'.", "7": "<pb/>Majx kyna'nku'ye' oje tz'ok kyq'o'ne' ttx'u'jil Qman Dyos toj chq'ajlaj. Atxi'x kyetzlene' Ejipt ex tzmax kyule' tzalu, kukxu' kyu'ne' pi'sqe'ye'.", "8": "Okkyq'o'ne' ttx'u'jil Qman Dyos twi' witz Oreb', tzaj ttx'u'jil b'a'nxi'x kyi'je' ex majxtoq e'kub'najsa'ne' tu'n.", "9": "Injaxe' twi' witz q'ilkye tz'lan ab'j ja tz'ib'a'na' yol kyej b'entti'j tu'n Qman Dyos kyuk'i'le', kab'naq (40) q'ij ex kab'naq (40) qonik'an nkyajtene' twi' witz, min nwane' ex min nk'wane'.", "10": "Tzajtzun tq'o'n Qman Dyos kab'e' tz'lan ab'j weye' jab'jo'ka' ttz'ib'ana' kykyaqilu' yol ojetoq tma twi' witz toju' q'aq', toju' q'ij tej tb'aj qb'u'yi'n qib' junx.", "11": "Tb'ajlenxi'tzu'n kab'naq (40) q'ij ex kab'wnaq (40) qonik'an tzaj tq'o'n Qman Dyos kab'e' tz'lan ab'j weye' teju' yol kyej b'entti'j,", "12": "tzaj tma'ntzuntz weye': Moyses, lwix kutku'xa qu'n matxi' tz'el txalpuju' tnam etztiq'i'na Ejipt. Lwiyxi'x selkypa'n kyib' ti'ju' nchaq'e' kye tu'n kyb'inchante, ex matxi' kub' kyb'incha'n jun witzleb' k'uxb'il b'incha'n toj q'aq', chij.", "13": "<pb/>Ex tzaj tma'n Qman Dyos weye': Matxi' wile' majx pi'sju' tnam lu.", "14": "Kutela toj nb'eye', machine' najsalkye tu'n tik'x kyna'l twitz tx'otx'. Ti'jtzuna kb'entel jun nintnam wu'ne' kuwxi'x kyekywitz, chij.", "15": "<pb/>Tetzunj nku'tze' twi' witz, ju' intoq k'anti, iq'i'nqe'toq kab'e' tz'lan ab'j wu'ne' teju' yol kyej b'entti'j tu'n.", "16": "Tetzunj nka'yinteye' matxi'toq che b'inchan ile' twitz Qman Dyos, ex matxi'toq kub' kyb'incha'ne' jun tilb'ilal wakx k'uxb'il b'incha'n toj q'aq', matxi'toq kyej ksuchu'nju'ye' b'e ojetoq tchaq' Qman Dyos kyeye' tu'n kyoklpeye' ti'j,", "17": "e'tzaj nxone' kab'e' tz'lan ab'j iq'i'nqe'toq wu'ne', eb'ajkub' nb'uchine' kywitze'.", "18": "Nkub' mejetzuntze' twitz Qman Dyos, kse'nxju' intoq nb'incha'ne' nejtl, kab'naq q'ij (40) ex kab'naq (40) qonik'an ntene', mixti' in wane' ex mixti' in k'wane', tu'n tpaju' il matxi'toq kyb'inchaye' twitz Qman Dyos, tu'ntzunju' lu tzaj ttx'u'jil kyu'ne'.", "19": "Majx tzaj nxob'ile' tu'nju' tq'oj ex ttx'u'jil Qman Dyos tyek'u kyi'je', matxi'toq kub' t-xima'n tu'n kykub' xitu'ne' tu'n, naqtzun aju' xitb'i'n junmajtl nkub'sb'ile'.", "20": "Ex tzaj ttx'u'jil Qman Dyos b'a'nxi'x ti'j Aaron, kub'toq tb'yo'n naqwit minti' inkub'sane' ti'j;", "21": "tzajtzun wiq'i'ne' qpoj tman wakx eb'inchan ile' tu'ntpaj tej tkub'kyb'incha'ne', okx nxontzuntze' toj q'aq' ex kub' nchene' tzmax tkub' quqix, ku'x nxontzuntze' toju' a' ntzaj twi' witz.", "22": "<pb/>Ex okkyq'o'ne' ttx'u'jil Qman Dyos toj Tab'era, toj Masa ex toj Qib'rot-ataab'a.", "23": "Ex tej tchaq' Qman Dyos tu'n kyxi'ye' tzyulteju' tx'otx' ojetoq tzaj tq'o'n kyeye' tej ato'toq Kades-b'arnea, e'okmiltz'uje' ti'ju' tchaq'b'il, min okqe kyk'u'je' ti'j ex min kyaje' tu'n t-xi' kyb'i'ne'.", "24": "¡Atxi'x kyoklen wojtzqi'ne', mixb'a'n che b'ine' te Qman Dyos!", "25": "Kab'naq (40) q'ij ex kab'naq (40) qonik'an in kyejtene' mejli twitz Qman Dyos, qu'n matxi'toqna' kub' t-xima'n tu'n kykub'najsa'ne' tu'n,", "26": "ex inkub'sane' twitz kjalu: Taye, lalun kub' t-xitu'nju'ya ttanama lu, qu'n teya, e' tkolpiya tu'nju' toklena ex e'etz tiq'i'na Ejipt tuk'i'l nim ipumalj.", "27": "Na'nqe'tzju'ya tmajina Ab'raam, Isaak ex Jakob'. Lalun txitq'o'na kypi'salju' tnam lu toj tk'u'ja, jni'ju' myab'a'n nkyb'incha'n exju' kyil,", "28": "tu'n lalun q'umli toju' tnam jao'etza' tiq'i'na: Mixti' xb'ent kyokx tu'n Dyos Manb'aj toju' tx'otx' xittziya'n kye, mujqa mache extiq'i'n tza'lu tu'n kykyim toj chq'ajlaj, qu'n inche eltik'o'n, chiwt.", "29": "Ttanamqe'ya, teqe'ya, aya setz q'inkye Ejipt tuk'i'l nim tipumal tq'ob'a, nchije' te."}