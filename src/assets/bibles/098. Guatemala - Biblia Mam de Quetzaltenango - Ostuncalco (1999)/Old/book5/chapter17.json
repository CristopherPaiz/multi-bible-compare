{"1": "<pb/>Lalun txikyq'o'n jun tman wakxe' te chojb'il te Qman Dyos Qdyos, mujqa rit qa ati jun ttzakajil mujqa juntl ti'xti' taq'wix, qu'n taq'wix ju'lu twitz Qman Dyos Qdyos.", "2": "<pb/>Qama tz'el yal jun qya mujqa ichan toju' kytaname' ktzajel tq'o'n Qman Dyos kyeye', ntb'incha'n myab'a'n toj twitz Qman Dyos, matxi' kub' t-saqchb'e'nju' tyol kyejni b'entti'j,", "3": "qank'uluntl te juntl dyos ex nkub' meje twitz, twitz q'ij mo twitz xjaw, mujqa kywitz che'w, mya tchaq'b'il Qman Dyos,", "4": "qa makyb'iye', kyka'yinxe' b'a'nxi'x qa ikyxi'xju'; qatzun ax matz'elyal jun ti'xti' taq'wixi'x kse'n ja'lu toj Israel,", "5": "kxel kyiq'i'ne' xjal matb'inchaju' ti'xti' taq'wix lu twitzju' kawb'il toj nintnam, kb'el b'yettzuntz toj ab'j.", "6": "<pb/>Kjel b'entti'j tu'n tkub' b'yet, naq o'kx qa ati kab'e' mujqa oxe' tziyil, qatzun naq junju' tziyil lay b'ent tu'n tkub' b'yet jun xjal.", "7": "Aye' tziyil che okyel tzaqpaj tnejel xolteju' xjal b'entniti'j tu'n tkyim toj ab'j, kyi'jxi'tzuntl ja'lu tkyaqilu' tnam. Iktzu'n kb'ajela' taq'wixilju' kxole'.", "8": "<pb/>Qa ati jun ti'xti' ch'uẍxi'x tu'n tnk'et kyu'ne', qa kamik, q'oj, k'ixb'len mujqa alkyexku' jun ti'xti' mab'aj toju' ninkytaname', che kxe'le' toju' najb'il kjawil t-sk'o'n Qman Dyos,", "9": "che yolinqe'ye' kyuk'i'lju' pale aj Leb'i, ex tuk'i'lju' ajkawil ati toju' kmuj lu tu'n t-xi' kma'nju'ye' inb'aj. Aye'kye kche q'malte titi' kb'inchetel,", "10": "kyb'incha'tzuntze' kse'nxju' kjel b'entti'j kyu'n.", "11": "Kyb'incha'ye' kse'nxju' kkyma' kyeye', kyb'incha'ju'ye' tz'e'ysb'il witzb'aj kkyma' ex mixti' tu'n kych'exb'enteye'.", "12": "Alkyetzunte majaw tnima'ntib' exqa min xxitb'i'n kse'nxju' kyej b'entti'j tu'n pale najb'en te Qman Dyos mujqa tu'n ajkawil, kjel b'entti'j tu'n tkub' b'yet. Iktzu'n kb'ajela' taq'wixil toj Israel,", "13": "ajtzun kb'inteju' tnam kche xob'el ex lay jaw knima'nkyib'.", "14": "<pb/>Tkub'lenxi'tzun ti'ju' tx'otx' kyu'ne' ex najliqe'tle' twitz, ju' ktzajel tq'o'n Qman Dyos kyeye', qamakub' kyxima'ne' tu'n tok jun kynimaqkawile', kse'n kyeju' nimaqtnam kyi'jileye'.", "15": "A k'okyel kyq'o'nju'ye' te kynimaqkawile' toju' kytaname', jun kywnaqile' sk'o'n tu'n Qman Dyos ex mya jun najchaq xjal.", "16": "Mixti' tu'n tten nim tcheju' nimaqkawil lu, ex mixti' tu'n kyxit-sma'n xjal Ejipt tu'n kychmet tchej, qu'n oje tma Qman Dyos kyeye': Lalun tz'anjtl kyi'je' toju' b'e lu, chij.", "17": "Ex mixti' tu'n tten txqan t-xu'jil, tu'ntzun lalun tz'el txalpuj; ex mixti' tu'n tten nim txqan tq'anpwaq mujqa saqpwaq.", "18": "<pb/>Ajtzun tokju' nimaqkawil toj toklen, ktma' tu'n tkub' tz'ib'a'n xnaq'tzb'il lu te toj juntl u'j, ti'jku' ttxu u'j ati toj kyq'ob' pale aj Leb'i.", "19": "Ati tu'n ttenju' u'j lu te kukxju', tu'n t-ẍch'inte toj tkyaqilu' tq'ijlalil tchwinqlal, tu'ntzun tknonte tu'n tniman te Qman Dyos, tu'n t-xitnima'n xnaq'tzb'il tz'ib'a'n toju' xnaq'tzb'il lu ex tu'n tanq'inte e'tchaq'b'il,", "20": "tu'ntzun lalun tz'oktq'o'ntib' nimxi'x toklen kyekywitzju' twnaqil ex tu'n lalun tz'el tpa'ntib' kyi'ju' chaq'b'il lu. Tu'ntzun tkawin nimtoj kyuk'i'lju' tyajajil toju' tnam Israel."}