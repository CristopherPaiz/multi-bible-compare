{"1": "<pb/>Aye' kawb'il ja'lu ex e'nuk'b'il tu'n kyanq'inteye' toj tkyaqilu' kychwinqlale', toju' tx'otx' ktzajel tq'o'n Qman Dyos Kydyos ojtxi' qyajilb'en te kyetzb'ile'.", "2": "<pb/>Majx che kxitunku'ju'ye' kykyaqil najb'il kyeju' dyos janche k'uluna'ju' tnam kb'elkyi'j kyu'ne': toj k'ul, kwi' witz, kyjaq' tze pujin kxaq.", "3": "Kyxitunku'ye' kyq'olb'eb'l, kyb'uchinku'ye' kyab'aj ex kyq'onk kyq'aq'alju'ye' tilb'ilal Asera janche k'uluna', ex kyxitunku'ye' kyilb'ilal kydyos, majx kynajsanku'ju'ye' kyik'len janche k'uluna'.", "4": "<pb/>Lalun che k'ulune' ikyju' twitz Qman Dyos Qdyos.", "5": "Kjawil t-sk'o'n Qman Dyos jun najb'il kyxolju' kyyajajile' jaktenb'ela'ju' tb'i, tojtzu'n najb'il lu che kxe'laye' k'ulul te.", "6": "Atzuntzu' che b'ela' kyq'o'ne' alu'mj te chojb'il tz'e'ysa'n te ninb'ilte, kxe'l kyiq'i'nju'ye' tlajoji'n tnej, o'nb'il, jatu'n kytziyante jun kyyole' ex kyoyaje' tu'n tkyaqil kyk'u'je', exju' tnejel tal kywakyixe' ex tnejel tal kyrite'", "7": "Che wale' atzu', twitz Qman Dyos Qdyos, kyuk'i'l kykyaqilju' toj kyjaye', che tzalajele' ti'ju' twitz kyaq'unb'ene' saj ky'i'wla'n kyeye' tu'n Qman Dyos.", "8": "<pb/>Mixti' tu'n kb'inchanteye' atzu' kse'n in kb'incha'ne' ja'lo tza'lu, janqb'incha'na teyile junjun aju' b'a'n toj twitz.", "9": "Na'mxna' kyponkye' toju' najb'il te nak'b'il ktzajel tq'o'n Qman Dyos Qdyos te kyetzb'ile'.", "10": "Ajtzun kyjlajine' jlajxi' nin a' Jordan ex najlqe'tle' toju' tx'otx'ju' kxe'l tq'o'n kyeye', ex matxi'toq che tzaqpete' kye kykyaqilu' kyajq'oje' txoli'nkyib' kyi'je' ex min nche xob'tle',", "11": "tojtzunju' najb'il kjawil t-sk'o'n Qman Dyos jatu'n ttena'ju' tb'i, kxe'l kyq'o'ne' te tkyaqilu' matxi' nchaq'e' kyeye': alu'mj te chojb'il tz'e'ysa'n te ninb'ilte, exju' tlajoji'n tnej, e' o'nb'il ex tkyaqilu' kyyole' kxe'l kytziyane' tu'n kyb'inchanteye' te Qman Dyos.", "12": "Ex kb'el kytzalajsa'ne' twitz Qman Dyos Qdyos, junx kyuk'i'l kyk'wale', e'kymajine' ex kyuk'i'lju' aj Leb'i najlqe' kyxole', qu'n min xkyk'am kytx'otx' te kyetzb'il kse'nkye'.", "13": "<pb/>Kyka'yinxe' tu'me'l, lalun kub' ktz'e'ysa'n alu'mje' twitz Qman Dyos toj alkyexku' najb'il matz'elyal kyu'ne';", "14": "o'kxtzu' kyb'incha'ya'ye' jakt-sk'a'ya' Qman Dyos Qdyos, kyxol jun tnej kyyajajile'. Atzuntzu' kjapumela' kyu'ne' tkyaqilu' matxi' nchaq'e' kyeye'.", "15": "<pb/>Ex b'a'n tu'n kyb'yon alu'mje', ex tu'n t-xi' kych'yo'ne' toju' kytaname' alkyexku' kmuj, kse'nxju' ky'i'wb'il ktzajel tq'o'n Qman Dyos Qdyos kyeye'. B'a'n kych'yonteye' kykyaqile' maskye ·∫çtilun txkup ex maskye mya, naku'xwitloj tchib'jil msat.", "16": "Naq o'kxju' chik' mixti' tu'n t-xi' kych'yo'ne', kqomile' twitz tx'otx' naku'j a'.", "17": "<pb/>Mixti' tu'n kywanteju'ye' tlajoji'n tnej te kytriye' toju' ninkytaname', te kb'ine' mujqa kyaseyte', exu' tnejel tal kwakyixe' ex krite', ti'ju' oje txikytziyane' tu'n t-xikyq'o'ne' te Qman Dyos, expe'ju' kyoyaje' kub'ni kq'o'ne' toj kyanmiye' tu'n kq'onteye'.", "18": "Naq o'kx twitz Qman Dyos Qdyos kyb'incha'ya'ye', toju' najb'il kjawil t-sk'o'n; atzuntzu' che walaye' twitz Qman Dyos Qdyos kyuk'i'l kyk'wale' ex kymajine', ex kyuk'i'l aj Leb'i najlqe' kyxole', kytzalajsa'ye' twitz kyaq'unb'ene'.", "19": "Lalun che kyej kyleb'a'ne' aj Leb'i ajkynajane' twitzju' tx'otx'.", "20": "<pb/>Ajtzun t-xinimsa'n kytx'otx'e' tu'n Qman Dyos Qdyos, kse'nxju' oje ttziya kyeye', qatzun mapon kyk'u'je' tu'n kych'yon chib'je', b'a'n tu'n kych'yonteye' toj tkyaqil kmuj.", "21": "Qatzun najchaq ta'ju' najb'il kyeye' ju' jaw t-sk'o'n Qman Dyos tu'n ttenju' tb'i atzu', b'a'n tu'n tkub' kb'yo'ne' wakx exju' rit tzaj tq'o'n Qman Dyos kyeye' janajlqe'ye' ex kwanxe' tkyaqilu' kyajb'ile', kse'nxju' oje tchaq' kyeye'.", "22": "Kykyaqile', b'a'n tu'n t-xi' kych'yo'ne' tchib'jil tal msat mujqa msat, jsoq' mujqa mya.", "23": "Naq o'kxju' chik' mixti' tu'n t-xi' kych'yo'ne', qu'n a chwinqlalju'; qu'mtzun mixti' tu'n t-xi' kych'yo'ne', chwinqlal tuk'i'l tchib'jil.", "24": "A kyb'incha'ju'ye', k'elil kyqo'ne' twitz tx'otx' naku'j a'.", "25": "Lalun txi kych'yo'ne', che kxe'ltzuntze' b'a'n exqe' kyk'wale' tu'nju' b'a'n kkyb'incha'ye' twitz Qman Dyos.", "26": "Aye'tzunju' ti'xti' matxi' che kub' kximane' tu'n kq'onteye' te kyoyaje', exju' oje ktziyaye' tu'n kb'inchanteye', kxe'l kyiq'i'ne' toju' najb'il kjawil t-sk'o'n Qman Dyos,", "27": "atzuntzu' che kb'ela' tq'o'na chojb'il k'ok'sb'il tib'aju' q'olb'eb'l te Qman Dyos. Atzu'n kychk'elu' alu'mj kxe'l kyq'o'ne', kb'el kyqo'ne' tib'aju' q'olb'eb'l te Qman Dyos Qdyos, atzunju' tchib'jil b'a'n tu'n t-xi kych'yo'ne'.", "28": "<pb/>Kyb'inku'ye' ex japunx kyu'ne' tkyaqilu' matxi' nchaq'e', tu'ntzun kyxi'ye' b'a'n kukxju' exqe' kyk'wale', tu'nju' nkyb'incha'ne' b'a'n ex tzalajb'il twitz Qman Dyos Qdyos.", "29": "<pb/>Ajtzun kyb'ajkub' t-xitu'n Qman Dyosu' nimaqtnam, ju' kb'elkyi'j kyu'ne', ajtkub' kytzyu'ne' tx'otx' ex ajkynajane' twitz, kyka'yinxe' b'a'nxi'x tu'n lalun che'x lpeye' ti'ju' nkyb'incha'n nimaqtnam lu, ex lalun che jyone' kyi'ju' kydyos tu'nwt kyk'uluntlkye' kye.", "30": "", "31": "Lalun kyb'inchaye' lu te Qman Dyos, qu'n tkyaqilju' ti'xti' taq'wixi'x ik'o'nqe' tu'n Qman Dyos, aye'tzun nche kyb'incha'n tnamju' lu tu'n kyniman kyeju' kydyos, inxi'xpe' che'x kyq'o'n aye'ku' kyk'wal te chojb'il tz'e'ysa'n toj q'aq'.", "32": "<pb/>Kyanq'ime' tkyaqilju' matxi' nchaq'e' kyeye', mixti' tu'n tokkytz'aqtza'ne' ex tu'n telkyiq'i'ne' ti'j, chi Moyses kye."}