{"1": "<pb/>Oxi'tzuntz toj juntl b'e tu'n qkanun toj B'asan. Atzunte Ow, nimaqkawil toju' tnam lu, etz kyuk'i'l t-xjal te q'oj tu'n tq'ojin qi'j toj Edrey.", "2": "<pb/>Atzunte Qman Dyos tzaj tma'n weye': <pb/>Lalun che xob'e' tu'n kyb'inchanteye' ti'j, kse'nxju' kyb'inchaye' ti'j Seon, nimaqkawil kye amorey, najlitoq Esb'on, chij.", "3": "<pb/>Iktzu'n tb'incha Qman Dyos tu'n tkub'ti'ju' nimaqkawil Ow qu'n ex kykyaqilju' t-xjal te q'oj, ex e'kub' qb'yo'n kykyaqil, mixti' juntl kyej anq'in qu'n.", "4": "Ex e'kub' kykyaqilju' nimaqttanam qu'n; mixti' jun miwtjun kub'ti'j. Oxnaq (60) nimaqtnam tu'n kykyaqil kub'kyi'j qu'n, kykyaqil toju' tx'otx' Arkob', teju' tkawb'il nimaqkawil Ow toj B'asan.", "5": "Kykyaqil tokyiletoq nimaqtapi nimaq kywe' kyi'j, e'kyjpel ex e kyqul k'uxb'il, myaqe'tzuntlju' nimaqtnam mixtoqti' nimaqtapi kyi'jile, min e'ok toj tajlal.", "6": "Majx e'kub' qxitu'n, kse'nx ojetoq qb'incha ti'j Seon, nimaqkawil toj Esb'on, eb'aj ichan, qya ex e'k'wal,", "7": "ex o'qe'kxju' alu'mj exqe'ju' ti'xti' twi' wi'yal kyeju' qajq'oj e'kyaj qiq'i'n.", "8": "<pb/>Qu'mtzun e'kyaj kytx'otx'ju' kab'e' nimaqkawil amorey najlqe'toq toj tjawetzq'ij te nin a' Jordan toj qq'ob' toju' tq'ijlalil lu, tzajnix ttzi a' Arnon pomnix twi' witz te Ermon.", "9": "(Aju' witz lu atoq tb'iju' kyu'n sidonyo, Siryon, atzu'n kyu'n amorey, Senir.)", "10": "Kykyaqilju' nimaqtnam toj plan, tkyaqilju' tx'otx' Kalaad ex B'asan, pomnix Salka ex Edrey, aye' nimaqtnam ate'toq tjaq' tkawb'il Ow, nimaqkawil toj B'asan, kub'kyi'j qu'n.", "11": "(O'kxtltoqju' nimaqkawil Ow tu'ntoq tb'aj kyxolju' aj Repayim; k'uxb'iltoq tkuẍb'il ex te kyaje' metrju' tnuqub', atzun kab'e'lo metr twitz, majx kyejten toj Rab'a, ninkytanam aj Amon.)", "12": "<pb/>Xinq'o'ne' tx'otx' xinix tk'etz Aroer ttziyileju' nin a' Arnon ex nik'jan teju' witz Kalaad, kyuk'i'lxi' nimaqtnam toj, kye tyajajil Rub'en ex Gad, ti'ju' tx'otx' tzyet qu'n toju' q'ij lu.", "13": "Atzunju' jni'tl tx'otx' Kalaad, tkyaqilu' tx'otx' B'asan ju' atitoq tjaq' tkawb'il nimaqkawil Ow, ex tkyaqilju' tx'otx' Arkob' ju' ojtzqi'ntoq qa kytx'otx' aj Repayim, xinq'o'ne' kye nik'jan tyajajil Manases.", "14": "(Atzunte Jayr tyajajil Manases, kub' ttzyu'nju' tx'otx' Arkob' pomnix jata' nqach te Kesur ex Maaka, ex aku' tb'i oktq'o'n ti'j B'asan, a tb'iju' oktq'o'n Ab'ot-jayr ex majx kyej tenju' tb'i lu.)", "15": "Xinq'o'ne' tx'otx' Kalaad te Makyir,", "16": "atzu'n tx'otx' ati kyxol Kalaad tuk'i'lju' nin a' Arnon, ik'xniju' tnaqachal toj nky'ajchaqju' b'ya' ex pomnix ttziju' nin a' Jab'ok, ju' nqach kyuk'i'l aj Amon, xinq'o'ne' kyeju' kyyajajil Rub'en ex Gad.", "17": "Xi' nq'o'nju'ye' Arab'a toj tjawetzq'ij kye, t-xeyileju' witz Piska toj tjawetzq'ij, aju' tx'otx' a tnaqachalju' nin a' Jordan, ex txi'x ttziju' njab' Sineret ex pomnix ttzi ninnjab' Arab'a, axju' Kyimni Ninnjab'.", "18": "<pb/>Xinq'o'ne' chaq'b'il lu kyeye' toju' q'ij lu: Ktzajel tq'o'nte Qman Dyos tx'otx' lu te qtx'otx'. Kykyaqiltzunju' b'a'n che q'ojin, kyiq'im kyq'ojb'il ex kukykub'nej kywitzju' qwnaqil aj Israel.", "19": "Oqe'kxkye che kjelju' kyoju' nimaqtnam oje txinq'o'ne' kyeye', aye' qya exqe' k'wal ex txqan kywakyixe'.", "20": "Tzmaxi'j ajttzaj tq'o'n Qman Dyos ojlab'l kyeju' kyitz'ine' kse'nxju' oje tzaj tq'o'n kyeye', qa na'mxtoq tkub' kytzyu'nju' tx'otx' kxe'l kye toju' jun plajtl teju' nin a' Jordan, mixti' tu'n tanjkyi'je' toju' tx'otx' oje txinq'o'ne' kyeye', nchije' kyeye'.", "21": "<pb/>Xi' nq'o'nju'ye' chaq'b'il lu te Joswe: Matila tu'nku' twitza tkyaqilju' xtb'incha Qman Dyos kyi'ju' kab'e' nimaqkawil lu; axtzun ktb'incha'ju' kyi'j kykyaqilju' nimaqkawil jak'ik'ela'ya.", "22": "Lalun che xob'e' kye, qu'n aku'te Qman Dyos kq'ojil kyuk'i'l, nchije' te.", "23": "<pb/>Xinkub'sa'ne' te Qman Dyos tojxju' q'ij lu:", "24": "Taye, matxi' tzyet tyek'u'nteya toklena ex tipumala teju' tmajena lu. Mixti' juntl Dyos toj kya'j ex twitz tx'otx' okwit che b'entel ti'xti' tu'n tb'anilqexi'x kse'n nche b'ent tu'na.", "25": "B'inchama xtalb'il q'ontza anb'il tu'n wik'xe' jlajxi'tl teju' nin a' Jordan, wajb'ile' tu'n nka'yinteju'ye' tb'anil tx'otx' lu, ju' tb'anilqexi'xju' witz toj exju' Lib'ano, nchije' te.", "26": "Atzunte Qman Dyos tzaj ttx'u'jil wi'je' tu'n kpaje', ex mixti' tzaj tq'o'nju' xinqanine' te, ape' tzaj tma'nju' weye': ¡Tk'i'xtzu'n! Lalun tzaj tma'ntlju'ya lu weye'.", "27": "Kutjaxa toj tununju' witz Piska, atzuntzu' ka'yinxa'ya toj tb'a'nq'ob'kya'j ex tnayajkya'j, toj tjawetzq'ij ex toj tkub'exq'ij, atzu'n tu'n tik'xa jlaj a' Jordan lay.", "28": "Xnaq'tzanxju'ya Joswe; kuwsanxa ex oninxa tu'n tten tipumal, qu'n ate kb'el nej kywitzju' tnam ex tu'n kytzyunteju' tx'otx' kxe'l tka'yi'na ja'lo, chij weye'.", "29": "<pb/>Axtzuntzu' o kyeja' ten toju' b'ya', twitz B'et-Peor."}