{"1": "<pb/>Atzu'n ja'lo aj Israel, kyb'inqe'tzju'ye' kawb'il ex nuk'b'il oje txi' nxnaq'tza'ne' kyeye', ex kyb'inchame', tu'ntzun kyanq'ine' ex tu'n kynajane' toju' tx'otx' ktzajel tq'o'n Qman Dyos kyeye'.", "2": "Lalun tz'okkytz'aqtza'ne' ex lalun tz'el kyi'ne' ti'ju' chaq'b'il ẍe'x nma'ne' kyeye'; japunx tchaq'b'il Qman Dyos kyu'ne' ju' ẍe'x nma'ne' kyeye'.", "3": "Qu'n kyilku'ju'ye' tb'incha Qman Dyos toj B'aal-peor, ex kse'n tu'me'l kymankun kyxole' kykyaqilju' intoq che k'ulun kyeju' dyos toju' najb'il lu.", "4": "Aye'tzunkye' ju' njapun tyol Qman Dyos kyu'ne', itz'qe'xe'.", "5": "Oje che'x nxnaq'tza'nwe' kawb'il ex nuk'b'il kyeye', ju' tchaq' Qman Dyos tu'n kyb'inchanteye' toju' tx'otx' ja che pomela'ye'.", "6": "Che japunxtzun kyu'ne' ex kyanq'ime', tu'ntzun tel kynik'ju' txqantl tnam qa ati kynab'le' ex nche ximane', expe' ajtel kynik' kyi'ju' kawb'il lu kkyma': ¡Atixi'x tnab'lju' nintnam lu!, chechiku'.", "7": "Qu'n, ¿alxi'xwitlokye jun nintnam ati tdyos nqaku' tk'etz, kse'nqe ati Qman Dyos qk'etz atl junjun maj ajqkub'san te?", "8": "¿Alxi'xkye jun nintnam nimxi'x toklen ati kawb'il ex nuk'b'il tz'aqlixi'x toj kse'nqe' xnaq'tzb'il nxi' nq'o'ne' kyeye' ja'lo?", "9": "Qu'mtzun kyka'yinxe' b'a'nxi'x tu'n lalun tzik'kyna'lju' ti'xti' matxi' kyile', ex lalun che ik'naj ti'j kyk'u'je'; ape' kyb'inchamju'ye', kychik'b'anxe' kye kyk'wale' ex kye kychmane', chij kye aj Israel.", "10": "<pb/>Tzaj tma'n Qman Dyos weye' toju' q'ij tej kytene' twitz twi' witz Oreb': <pb/>B'uyimqe'ju'ya tnam tu'n kyb'inte nyole', tu'ntzun tb'ent kniman weye' toj tkyaqil tq'ijlalil kychwinqlal, ex tu'n t-xi' kxnaq'tza'n kye kyk'wal tu'ntzun kyb'inchante ikxju', chij.", "11": "<pb/>Ex exi'lq'eye' t-xeju' witz, intoq k'enti, majxtoq injaw tqan taq'ju' q'aq' najchaq ex majxkub' jupe';", "12": "tzajtzun yolin Qman Dyostz kyeye' toju' q'aq'. Xikyb'i'nju'ye' tyol, xikyb'i'nju'ye' tq'ojq'ojel twi' ex minti' kyile' jun tilb'ilal.", "13": "Tzaj tyek'u'n Qman Dyos tyol kyejni b'entti'j kyeye', aye' lajoj chaq'b'il tz'ib'a'nqe' kywitz kab'e' tz'lan ab'j ex tchaq' tu'n kyanq'inteye'.", "14": "Tzaj tma'n weye' tu'n kyxi' nxnaq'tza'ne' kawb'il exqe' nuk'b'il kyeye' tu'n tjapun kyu'ne' toju' tx'otx' che najale' twitz.", "15": "<pb/>Mixti' kyile' jun tilb'ilal toju' q'ij tej tyolin Qman Dyos kyeye' toj tnky'ajchaqil q'aq' twi' witz Oreb'. Qu'mtzun kyka'yinxe' tu'me'l b'a'nxi'x", "16": "lalun che kub' tz'aqe' b'inchal jun witzileb' tilb'ilal ichan mujqa tilb'ilal qya,", "17": "expe' tilb'ilal txkup, tilb'ilal pich',", "18": "tilb'ilal txkup nche qititinje twitz tx'otx' mujqa tilb'ilal kyiẍ.", "19": "Ex ajkyjaw ka'yine' twitz kya'j ex aj t-xi' kyka'yi'nju'ye' q'ij, xjaw, e'che'w exqe'ju' txqantl tb'inchb'en Dyos, naq che kub' tz'aqe' tu'n kyk'ulune' kye, qu'n ate Qman Dyos ch'isankye che'w kye kykyaqilju' tnam twitz tx'otx'.", "20": "Aye'tzunkye' e'etz iq'i'ne' tu'n Qman Dyos toj Ejipt, ju' naku'j chuj tu'n ttzaj b'u'nb'ix k'uxb'il, tu'n kyoke' te ttanam kse'n kytene' ja'lo.", "21": "Tuk'i'lxi'pe'tzunj tzaj ttx'u'jil Qman Dyos wi'je' tu'n kpaje', ex ttziya qa lay chin jlajine' toju' nin a' Jordan ex lay chin okxe' toju' tb'anil tx'otx' ktzajel tq'o'n kyeye' te kytx'otx'e'.", "22": "Qu'mtzun, maskye machin kyime' toju' tx'otx' lu ex min ẍin jlajine' toju' nin a' Jordan, kche jlajilkye' ex kkyetza'ju'ye' tb'anil tx'otx'.", "23": "Naq o'kx kyka'yinxe' tu'n mitzik'a' tna'l tyol Qman Dyos kyej b'entti'j kyuk'i'le'. Lalun kub' kyb'incha'ne' witzileb' ex jun tilb'ilal aye' oje tchaq' Qman Dyos kyeye' tu'n lalun kub' kyb'incha'ne',", "24": "qu'n kuwte' Qman Dyos xky'aqlin, ¡kse'n q'aq' tkyaqil inb'aj tu'n!", "25": "<pb/>Aj tten kyk'wale' ex kychmane', ajkytijine' toju' tx'otx' lu, qama che oktene' b'inchal witzileb' mujqa tilb'ilal alkyexku' ti'xti', ktzajel ttx'u'jil Qman Dyos kyu'ne', qu'n il ju'lu twitz,", "26": "majx lu kya'j ex tx'otx' ja'lo, lwiy kche najele' twitzju' tx'otx' ja kche najalaye' jlajxi' nin a' Jordan. Mya nimtoj kche anq'ile' twitz, qu'n okpe' che mankule' kykyaqile'.", "27": "Che kxe'l slamane' kyoj nimaqtnam tu'n Qman Dyos, ex naqjte'x kyb'aje' che najale' kyoju' tnam lu.", "28": "Che ajb'ele' atzu' kye dyos b'incha'nqe' kyu'n xjal, kye witzileb' tze ex ab'j, min nche ka'yin, min nche b'in, min nche wan ex min nche xewti.", "29": "Qatzun makyjoye' Qman Dyos atzu' tu'n tkyaqil kyk'u'je' ex tu'n tkyaqil kyanmiye', kknetel kyu'ne'.", "30": "Aj kyb'jik'e' toj tkyaqilju' yajb'il ex b'is lu, qama tz'anjtz kyi'je' tuk'i'l Qman Dyos exqa mache nimane' te,", "31": "lay che kyajtzaqpi'ne' ex lay che kub'najsa'ne' tu'n, ex lay tzik'tna'lju' tyol kyejni b'entti'j tu'n kyuk'i'lu' ojtxi' kychmane' ex tma tu'n tjapun tu'n, qu'n in laqjte tk'u'j.", "32": "<pb/>Kyjyome' toju' tq'ijlalil ojtxi'xi'x kye kwitze', toju' tq'ijlalil ojtxi' tej tkub' tb'incha'n Qman Dyos xjal twitz tx'otx'; kukyxi'ye' toj tkyaqil twitz tx'otx' extzun kyxjelume' qa oje b'ajxi' jumaj exqa oje b'injtzxi' jun ti'xti' nimxi'x kse'n ja'lu.", "33": "¿Ma ati jun tnam oje tb'ixi' kse'nkye' oje kyb'iye' tq'ojq'ojel toj twi' Qman Dyos tzaj yolin kyeye' toj tnky'ajchaqil q'aq', ex mixwitti' kyim?", "34": "¿Ma atixi' jun dyos oje jaw t-sk'o'n jun tnam kyxol txqantl tnam tuk'i'l txqan techlal, b'a'nq'ob'aj ex toj q'oj, exwit tb'incha ti'xti' xob'ajilx tu'n tipumal, kse'n tb'incha Qman Dyos kywitze' ex naq kyu'nele' toj Ejipt?", "35": "Ye'k'unjtz ju'lu kyeye' tu'n telkynik'e' ti'j Qman Dyos qa o'kxte Dyos ex mixti' juntl.", "36": "Tzaj yolin kyeye' tzmax toj kya'j tu'n kytzak'ete', tzaj tyek'u'n jun ninq'aq' kyeye' twitz tx'otx' ex kyb'iju'ye' tyol tetz yolin toj q'aq'.", "37": "E'tk'u'jlaju' qyajilb'en ex o'jaw t-sk'o'n ayo' kyyajajil, qu'n o'tkol toj kyq'ob' aj Ejipt tu'nju' tipumal nimxi'x.", "38": "E'eltiq'i'n nimaqtnam nimxi'x kyb'aj ex kuwqe'xi'x kyeqwitz tu'n kytzyunteye' kytx'otx' ex tu'n kyk'monteye' te kytx'otx'e', kse'nxju' nb'aj ja'lo.", "39": "<pb/>Qu'mtzun kyajx toj kywi'ye' qa o'kxte Qman Dyos, Dyos toj kya'j ex twitz tx'otx', ex mixti' juntl.", "40": "Che japunxtzu'n tkawb'il ex tchaq'b'il kyu'ne', che kxe'lnq'o'ne' kyeye' ja'lo, che tenb'eltzuntze' b'a'n exqe' kyyajajile', ex nimtoj che anq'ile' toju' tx'otx' ktzajel tq'o'n Qman Dyos kyeye' tejumajx, chi Moyses kye.", "41": "<pb/>E'jawtzun t-sk'o'n Moyses oxe' nimaqtnam toj tjawetzq'ij te nin a' Jordan,", "42": "jatu'n txa' oqju' xjal makub' tb'yo'n jun xjal mixti' xima'n tu'n, ex b'ajxa' tzaja' tq'oj tuk'i'l, tu'n t-xi' oq toj junju' tnam lu, tu'n tklet.", "43": "Aye' nimaqtnam ja'lu: B'eser, toju' plan tx'otx' teju' chq'ajlaj kye tyajajil Rub'en; Ramot, toj Kalaad kye tyajajil Gad; ex Kolan, toj B'asan kyeju' nik'jan tyajajil Manases.", "44": "<pb/>A xnaq'tzb'il ja'lu xitq'o'n Moyses kye aj Israel,", "45": "exqetzu'n chaq'b'il, kawb'il e'nuk'b'il tzaj tma'n kye tej kyetz Ejipt,", "46": "tej ate'xtoq toj tjawetzq'ij te nin a' Jordan, toju' b'ya' twitz B'et-peor, toju' ttx'otx' Seon, nimaqkawil kye amorey. Najlitoq toj Esb'on, ex kub'ti'j kyu'n Moyses ex aj Israel kyetzlenxi' Ejipt.", "47": "Kub' kytzyu'n aj Israel kytx'otx' ex ttx'otx' nimaqkawil Ow toj B'asan, ju' kab'e' nimaqkawil amoreyqe' najlqe'toq toj tjawetzq'ij te nin a' Jordan.", "48": "Pomnixtoqju' kytx'otx' tk'etz Aroer, ttziyile a' Arnon, pomnix tk'etzju' witz Siryon, ax tb'iju' Ermon,", "49": "ex toj tkyaqil Arab'a, toj tjawetzq'ij te nin a' Jordan, ponx tk'etz Kyimni Ninnjab', t-xeju' witz Piska."}