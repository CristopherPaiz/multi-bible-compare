{"1": "<pb/>B'intza kya'j, chin yolile'; b'inqe'tza nyole', tx'otx'.", "2": "<pb/><t>Kb'el tz'aqju' nxnaq'tzb'ile' kyib'aje' kse'n jb'al,</t> <t>atzunju' npakb'ab'le' kb'el kse'n ta'l che'w,</t> <t>kse'n ẍmu's nkub' tib'aj k'ul,</t> <t>ex kse'n jb'al tib'aj twa alu'mj.</t>", "3": "<pb/><t>Kxe'l npakb'a'ne' tb'i Qman Dyos:</t> <t>¡Tz'elx kynik'e' ti'ju' toklen Qman Dyos!</t>", "4": "<t>Ate klolqe,</t> <t>tz'aqlixi'xju' taq'unb'en,</t> <t>tnik'alkyi'ju' nche tb'incha'n.</t> <t>Ate jun Dyos axxi'x,</t> <t>mixti' sb'ub'l tuk'i'l;</t> <t>¡tnik'alti'j ex o'kxte ax!</t>", "5": "<pb/><t>Aye'ye' xjal b'inchal myab'a'n ex pi'sqe'ye',</t> <t>matz'ok kyq'o'ne' ttx'u'jil Qman Dyos,</t> <t>myax tk'wal Dyos qe'ye':</t>", "6": "<t>¿ma atzun tu'me'l t-xelju' nxikyq'o'ne' te Qman Dyos?</t> <t>Jun tnamqe'ye' xnak ex mixti' tnab'l,</t> <t>¿ma myatzun tmanju'ya ex ch'isalteya?</t> <t>¡Ate ch'isanteya ex xitq'o'n tchwinqlala!</t>", "7": "<pb/><t>Kutanjtz ka'yinti'ja ti'jxi'ya,</t> <t>ximana kyi'ju' tq'ijlalil matzajxi';</t> <t>qaninxa te tmana tu'n t-xi' tma'n teya,</t> <t>ex tu'n t-xi' kyoli'n tijwnaq teya:</t>", "8": "<t>Tej tkub' taq'pu'n Qman Dyos tx'otx' kyeju' tnam,</t> <t>kyej tyek'u'n jatu'n kynajana' junjun tnej xjal ex nimaqtnam,</t> <t>ex kub' tq'o'n kynaqach junjun tnam.</t> <t>Aku'tzunte kub'ten kyib'aj aj Israel.</t>", "9": "", "10": "<t>E knet tu'n toj chq'ajlaj,</t> <t>toj tzqij tx'otx' ex t-xob'l kq'iq';</t> <t>e'tzaj tiq'i'n toj tq'ob' ex e't-xnaq'tza,</t> <t>ex e't-xq'uqi kse'nqe'ju' tb'aq' twitz.</t>", "11": "<t>Ikyse'n t'iw nche'x t-xnaq'tza'n tal tu'n kylipan,</t> <t>nxi' lik'ik'in kyjaq' tu'n lalun che kub' tz'aq,</t> <t>ikytzu'n ntb'incha'n Qman Dyos kyuk'i'l aj Israel.</t>", "12": "<pb/><t>O'kx Qman Dyos ẍaqlunkye ex mix-a'lo' juntl;</t> <t>¡mixti' juntl dyos nim ojtzqi'n mawt tz'oninkye!</t>", "13": "<t>Exi' tiq'i'n kwi' witz,</t> <t>exi' tiq'i'n tu'n kykanb'an,</t> <t>etk'a'cha tu'nju' twitz awal toj kojb'il,</t> <t>etz myel tu'n toj pik tu'n kyk'wan ti'j</t> <t>ex aseyt toj spe'j tx'otx';</t>", "14": "<t>el klech ex kychi' kyes ti'ju' kwakyix,</t> <t>e' ch'yon kyi'ju' tal tman rit q'u'sqe',</t> <t>ex e'rit te B'asan ex e'tman chib';</t> <t>kwaju' tb'anilxi'x triy ex kk'wa' ta'l ub'a.</t>", "15": "<pb/><t>Etztzun twitz Jesuruntz, ex aq'witzuntz yajul</t> <t>(Etz twitz b'a'nxi'x ex seb'ix ti'j),</t> <t>kyej ttzaqpi'ntzun Dyostz ju' ch'isalte;</t> <t>el tik'u'nju' kolb'ilte ex kolol ti'j.</t>", "16": "<t>Okkyq'o'n ttx'u'jil Dyos,</t> <t>qu'n ek'ulun kwitz witzileb' ju' ik'u'nqe'xi'x tu'n Qman Dyos;</t>", "17": "<t>kub' kq'o'n chojb'il kwitz tajaw il,</t> <t>kwitz dyos mixti' kyajb'enju' min ojtzqi'n kyu'n;</t> <t>ak'a'j, tzma e'kub' b'incha'n,</t> <t>aye' mixti'x e'k'ulunju' kychman kye.</t>", "18": "<pb/><t>Matzik' tna'l kymane' ex klolkyeye' kyu'ne' aj Israel;</t> <t>matzik' tna'l Dyos kyu'ne' ju' tzaj q'onte kychwinqlale'.</t>", "19": "<t>Tzaj ttx'u'jil Qman Dyos tej tka'yinte ja'lu,</t> <t>qu'mtzun e el tik'u'nju' tk'wal ex tmyal;</t>", "20": "<t>tmatzuntz: Kxe'l wewa'n nwitze' kye,</t> <t>¡nka'yitzuntze' titi' kb'ajel kyi'j!</t> <t>Axxi'x b'inchal myab'a'n qe',</t> <t>mixti'x tu'n tokqe qk'u'j kyi'ju' k'wal lu.</t>", "21": "<t>Ntzaj kyq'o'n ntx'u'jile' tu'n jun kydyos mya dyos,</t> <t>ntzaj nq'oje kyu'n tu'n kypaju' kydyos mixti'x kyajb'en;</t> <t>¡ikxtzunwe' knb'incha', k'okyel nq'o'ne' kytx'u'jil tu'n jun tnam myab'a'n,</t> <t>ktzajel kq'oj wu'ne' tu'n jun tnam pi's!</t>", "22": "<t>Matxi' tzaj ntx'u'jile' naku'j q'aq' ajtjaw k'enti,</t> <t>kk'entil tzmax t-xexi' tx'otx';</t> <t>kb'ajelu' tx'otx' tu'n exju' twitz awal,</t> <t>k'okyel tq'o'n kq'aq'alju' kq'uqlil witz.</t>", "23": "<t>Ktzajel nq'o'ne' tkyaqilu' taq'wixil kyib'aj,</t> <t>kxe'l nxone' tkyaqilu' nsmaje' kyi'j;</t>", "24": "<t>che kyimel tu'n we'yaj ex tu'n kyeq,</t> <t>che b'ajel tu'n jun yab'il kuwxi'x;</t> <t>che ktzajel nsma'ne' tojk'ul txkup kyi'j</t> <t>ex e'kan ati kyb'i'yb'il.</t>", "25": "<t>Che b'ajelu' kyk'wal tu'n k'uẍtx'e'nb'il toj b'e,</t> <t>atzu'n kyoju' ja che kyimel tu'n xob'il;</t> <t>che kyimel ku'xun ex e'txin,</t> <t>tijwnaq ex e'ne'ẍ.</t>", "26": "<t>Matxi'toq kub' nximane' tu'n kxinsputi'ne'</t> <t>ex tu'nkykub' nnajsa'ne' twitz tx'otx', tu'n miche tzaja' na'ntl,</t>", "27": "<t>naqtzun aju' min ik'x kxmayb'ilju' ajq'oj wu'ne';</t> <t>min waje' tu'n tjaw knima'n kyib'ju' wajq'oje</t> <t>ex tu'n kmante: Myate Dyos xb'inchante ja'lu;</t> <t>ayo'qe' xqo' b'inchante tuk'i'l qipumale', chechiwtlo.</t>", "28": "<pb/><t>Ate' Israel jun tnam matxitzpet tnab'l;</t> <t>¡mixti'x tnab'l!</t>", "29": "<t>Naqwit ati knab'l inwtlo kane toj kwitz;</t> <t>inwtlo elkynik' ti'j ja kche web'ela'.</t>", "30": "<t>¿Se'n taq'wi e'kub' oq kab'k'al lajnaq (1,000) tu'n jun?</t> <t>¿Ex se'n taq'wi e'kub' oq junmutx' jok'al (10,000) tu'n kab'e' xjal?</t> <t>¡Qu'n e'xi'q'o'n toj kyq'ob' ajq'oj</t> <t>tu'n Qman Dyos klol kye!</t>", "31": "<pb/><t>B'i'nxi'x kyu'nju' qajq'oj qa mikxa' klolkyeju'</t> <t>kse'nqe klolqe.</t>", "32": "<t>Naku'j awb'ilqe' ub'a,</t> <t>tzajniqe' ti'j kyyajajil Sodom ex Komor,</t> <t>k'aqe'ju' ub'a inche el kyi'j ex b'i'yb'ilqe';</t>", "33": "<t>aju' kya'l inel naku'j tb'i'yb'il kan wotz,</t> <t>¡tb'i'yb'il kan in b'iyun!</t>", "34": "<pb/><t>Tkyaqil ja'lu k'u'n wu'ne';</t> <t>k'u'n wu'ne' kse'n jun k'uwenj,</t>", "35": "<t>ajtjapun tq'ijlalil tu'n nq'onteye' tu'me'l t-xel kye,</t> <t>ajtpon kmuj tu'n kykub'tz'aq.</t> <t>Matxi' tzul lq'eju' tq'ijlalil tu'n kykub' xitet,</t> <t>¡ch'intl kq'anax!, chi Qman Dyos.</t>", "36": "<pb/><t>Kjawil tiq'i'ntib' Qman Dyos klolkyeju' ttanam,</t> <t>ajtka'yinte qa mixti'tl kyipumal;</t> <t>ktzajel laqj tk'u'j Qman Dyos kyi'ju' tmajin</t> <t>ajtka'yinte qa mixti'qe'tl mixti' kyipumal ex mixti'qe'tl kuwqe'.</t>", "37": "<t>Kxe'l tma'ntzuntz kye: ¿Jatzun ta'qe' kydyose',</t> <t>q'uqloktoq kyk'u'je' kyi'j tu'n kyklete' kyu'n,</t>", "38": "<t>aye' intoq che'x wante t-seb'ilu' kyoyaje' tz'e'ysa'n</t> <t>ex intoq che'x k'wante ta'l ub'a inkub' kq'o'ne' kwitz?</t> <t>¡Lwixna'tzun che tzaj onilkyeye'!</t> <t>¡Kuktzaj klolkyeye'!</t>", "39": "<t>O'qinkxwe' Dyos;</t> <t>mixti' juntl Dyos wi'jxi'ye'.</t> <t>Ayinwe' inchin q'onte chwinqlal, ex ayine' nchinel iq'inte;</t> <t>ayinwe' inchin k'ixb'san ex ayine' inchin q'anante.</t> <t>¡Ja che kxe'la'ye' qa mya toj nq'ob'e'!</t>", "40": "<t>Kjawil wiq'i'nju'ye' nq'ob'e' twitz kya'j,</t> <t>ex kntziya'ye' tu'nju' te junmajxqine'</t>", "41": "<t>qa ajtb'aj njqu'ne' nk'uẍtx'e'nb'ile' nqoptz'aj</t> <t>ex ajnb'inchanteye' tnik'alilti'j,</t> <t>knq'a'ye' tu'me'l t-xel kyeju' wajq'oje.</t> <t>¡Knq'a'ye' tu'me'l t-xel kyeju' inche ik'unweye'!</t>", "42": "<t>Che kb'ajel ntxa'jla'ne' nsmaje' toj chik',</t> <t>kche b'ajel wu'ne' tu'n k'uẍtx'e'nb'il;</t> <t>¡toj kychk'elju' k'ixb'niqe' ex presi'nqe'!,</t> <t>¡exqe'ju' nejenel ajq'ojqe'!, chi Qman Dyos kye.</t>", "43": "<pb/><t>¡Che tzalajxe' tnam tuk'i'lju' ttanam Dyos!</t> <t>¡Ktq'a'te Dyos tu'me'l t-xel kykamikju' tmajin,</t> <t>ktq'a' tu'me'l t-xel kyeju' tajq'oj,</t> <t>ex kb'el tnajsa'n tilju' ttx'otx' exju' ttanam!.</t>", "44": "<pb/>Kub'ten Moyses tuk'i'l Joswe tk'wal Nun kywitz kykyaqil aj Israel ex xitma'n b'itz lu ajttzyet ex ajtb'aj.", "45": "", "46": "Xitma'ntzuntz kye aj Israel: <pb/>Che ximane' b'a'nxi'x ti'j tkyaqilju' xinma'ne' kyeye' ja'lo, ex kymanxe' kye kyk'wale' tu'n kyanq'inte tkyaqilju' yol ntma'n toju' kawb'il lu.", "47": "Qu'n mya ch'i'nte' toklen ja'lu; qu'n kychwinqlal kyeye' kawb'il lu, ex tu'nte che anq'ile' nimtoj toju' tx'otx' jlajxi' nin a' Jordan, ju' kb'el kytzyu'ne', chij kye.", "48": "<pb/>Tojxju' q'ij lu tzaj yolin Qman Dyos te Moyses ex xitma'n te:", "49": "<pb/>Kutxi'ya kywi' witz Ab'arim ex kutjaxa twi' witz Neb'o, toj kytx'otx' aj Moab' jlaj Jeriko, atzuntzu' ka'yinxa'ya tx'otx' Kanaan, ju' kxe'l nq'o'ne' te kyetzb'il aj Israel.", "50": "Twi'tzunju' witz lu ja kjawixa'ya, kkyimela, ex kxe'la ja ta'qe' twitze'la, kse'nxju' b'aji tuk'i'l ttzika Aaron, ju' kyim twi' witz Or ex pon kyk'etzju' toj tja.", "51": "Kykab'ile' min xjapun kyu'ne' kywitz aj Israel, tej ate'toqe' ttzi a' Merib'a-kades, toju' chq'ajlaj Sin, qu'n min e'nimane' weye' kywitz.", "52": "Qu'mtzun, najchaq kxe'la' tka'yina'ju'ya tx'otx' kxe'l nq'o'ne' kye aj Israel, atzunta lay tz'okxa toj, chi Qman Dyos te."}