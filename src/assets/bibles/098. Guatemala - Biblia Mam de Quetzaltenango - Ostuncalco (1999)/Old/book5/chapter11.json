{"1": "<pb/>Kyk'u'jlame' Qman Dyos, ex che japunxju' tkawb'il, tnuk'b'il ex tchaq'b'il kyu'ne'.", "2": "Tz'elxtzun kynik'e' ja'lo ti'ju' tkawb'il Qman Dyos Qdyos, min ojtzqi'n kyu'n kyk'wale' ex b'ajx kyila'. Tz'elx kynik'e' ti'ju' tipumal tq'ob',", "3": "ex ti'ju' techlal ex nimaq ti'xti' tb'incha ti'ju' nimaqkawil aj Ejipt ex toj tkyaqilju' ttanam,", "4": "exju' tb'incha kyi'ju' xjal te q'oj aj Ejipt, kyi'ju' kychej ex kyi'ju' kykarwaj b'incha'nqe' te kyq'ojb'il, tej kyku'x tmulq'i'n toj a' te Ninnjab' Kyeq tb'i, tej lepchqe'xtoq kyi'je'. Majx e'kub'najsa'n tu'n Qman Dyos.", "5": "Ex kna'ntze' tkyaqilu' tb'incha kyeye' toj chq'ajlaj, tzmaxi'j kyule' tza'lu;", "6": "exju' tb'incha ti'j Datan ex Ab'iram, e'tk'wal Elyab', tyajajil Rub'en, tej t-xi' k'ab'chaju' tx'otx' tu'n kxitb'ilq'u'n kyuk'i'lxi' toj kyja, exju' kpach ex tuk'i'lxi' tkyaqilu' ati kye, kywitzku' kykyaqil aj Israel.", "7": "Kywitzku'ye' kanla'qe' nimaq ti'xti' tb'incha Qman Dyos.", "8": "<pb/>Japunx tkyaqilju' chaq'b'il kyu'ne' matxi' b'ajx nma'ne' kyeye' ja'lo, tu'n tten kyipumale', tu'ntzun tkub'ti'ju' tx'otx' kyu'ne' kche q'ojile' ti'j,", "9": "ex tu'n kyanq'ine' nimtoj toju' tx'otx' ttziya Qman Dyos kyeju' ojtxi' qyajilb'en ex kyeju' kyyajajil yajxi'tl; jun tx'otx' tb'anilxi'x.", "10": "Aju' tx'otx' kkyetza'ye' mikxa' kse'n tx'otx' Ejipt, ja e'etza'ye'; janku'xa' kyawa'ne' kyijaje' ex ilti'j tu'n kyb'alin a'ye' tib'aj, kse'n itzaj na'let tib'aj,", "11": "atzunte' tx'otx' kkyetza'ye', nim k'ul b'ya' ex k'ul ati toj, a'li'n tib'aj tu'n jb'al te twitz kya'j.", "12": "Aku' Qman Dyos nka'yinteju' tx'otx' lu; majx toktwitz ti'j ajtjapun ab'q'i.", "13": "<pb/>Qama che japun tchaq'b'il kyu'ne' xxinq'o'ne' kyeye' ja'lo, exqa makyk'u'jlaye' Qman Dyos Qdyos, exqa mache k'ulune' te tu'n tkyaqil kyk'u'je' ex tu'n tkyaqil kyanmiye',", "14": "ktzajel tq'o'n jb'al tojku'xi'x tq'ijlalil, tu'ntzun tjaw kb'u'yine' ktriye' ex tu'n tten kyk'wa'ye' ta'l ub'a ex kyaseyte'.", "15": "Ex ktzajel ch'iy k'ul tu'n toj kojb'il te kwa kyalu'ne' ex tu'n tten kwaye' nim.", "16": "Qu'mtzun kyka'yinxe' b'a'nxi'x tu'n lalun txikyq'a' sb'u'kyib'e'; lalun tz'el kypa'n kyib'e' ti'j Qman Dyos tu'nwt kyk'ulune' te juntl dyos, lalun che kub' tzipeye' kywitz,", "17": "qu'n qatzun min, ktzajel ttx'u'jil Qman Dyos kyi'je' ex lay tzaj tq'o'n jb'al; laytzun tzaj awaltz twitzju' tx'otx', ex che kyimele' tu'n we'yaj toju' tx'otx' tb'anilxi'x ktzajel tq'o'n Qman Dyos kyeye'.", "18": "<pb/>Che kyajxju' yol lu toj kwi'ye' ex na'nqe'ku' kyu'ne'; ex kxmonkye' ti'j kq'ob'e' ex ti'j kplaje' te jun techlal.", "19": "Kyxnaq'tzanqe'xe' kyk'wale' kyu'nju' yol lu, toj kyjaye' ex toj b'e, ajkyxi'ye' wtal ex aj kyjawe'ye'.", "20": "Kytz'ib'ankye' ti'j tqan kyjaye' ex ti'j tjpel kyjaye',", "21": "tu'ntzun kyanq'ine' nimtoj exqe' kyk'wale', kse'n tten kya'j tib'aj tx'otx', toju' tx'otx' tzaj ttziya'n Qman Dyos kyeju' ojtxi' qyajilb'en.", "22": "<pb/>Qatzun matz'oktilil kyu'ne' tu'n tjapun kykyaqilu' tchaq'b'il, nxinma'ne' kyeye' ja'lo, exqa makyk'u'jlaye' Qman Dyos Qdyos exqa mache oklpeye' ti'j toj tkyaqilu' tb'eyil,", "23": "che elex t-xla'ja'n Qman Dyos kykyaqilju' nimaqtnam lu kywitze', ex kb'elkyi'ju' tnam nimxi'x kyb'aj ex kuwqe'xi'x kyu'ne'.", "24": "Jamakub'a' kyq'o'n kyqane' atzuntzu' che kjela'tene'. Ktzajelxju' kynqache' toj chq'ajlaj ex kpomelx Lib'ano, tzajx ttzi nin a' Ewprates ex ponx ttzi Ninnjab' Mediteraney.", "25": "Mix-a'lo' kb'entel tq'ojin ti'ja. K'okyel tq'o'n Qman Dyos xob'il kyi'ju' xjal ex majx k'okyel kychiye' kyi'j jaxjaku' mache ik'a'ye', kse'nxju' oje ttziya kyeye'.", "26": "<pb/>Kxe'l nq'o'ne' anb'il kyeye' tu'n tjaw kysk'o'ne', ky'i'wb'il mujqa taq'wixil.", "27": "Qama txikyb'i'ne' tchaq'b'il Qman Dyos, xnchaq'e' kyeye' ja'lo, ky'i'wb'il tzul kyib'aje'.", "28": "Qatzun mache'x lpeye' kyi'j junxi'tl dyos exqa min xxikyb'i'ne' tchaq'b'il Qman Dyos exqa matz'el kypa'n kyib'e' ti'ju' b'e xnchaq'e' kyeye' ja'lo, taq'wix tzul kyib'aje'.", "29": "<pb/>Ajkyokxe' tu'n Qman Dyos Qdyos toju' tx'otx' kb'elti'j kyu'ne', kb'el kyq'o'nju'ye' ky'i'wb'il twi' witz Kerisim, atzunju' taq'wixil twi'ju' witz Eb'al.", "30": "Xi' ta'qe' witz lu toj jun plajtl te nin a' Jordan, tu'me'lju' b'e inxi' tkub'exq'ij, toj ktx'otx' aj Kanaan, ju' najlqe' toju' plan tx'otx', twitz Kyilkal ex kyk'etzju' b'ansi te More.", "31": "Naqch'inxtl kyjlajine' toju' nin a' Jordan ex tu'n tkub'ti'ju' tx'otx' ktzajel tq'o'n Qman Dyos Qdyos kyeye'. Ajtzun tkub'ti'j kyu'ne' ex najlqe'tle' twitz,", "32": "kyanq'ime' tkyaqilu' kawb'il ex nuk'b'il nche'x nq'o'ne' kyeye' ja'lo."}