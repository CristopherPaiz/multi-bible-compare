{"1": "<pb/>Yolin junmajtl Moyses kye kykyaqil aj Israel ex xitma'n kye:", "2": "<pb/>Matxi' chin japune' toj qaqnaq (120) ab'q'i ex mixti'tl wipumale' tu'n nb'ete' jaxjaku'. Expe' oje tzaj tma'n Qman Dyos weye' qa lay chin jlajine' toju' nin a' Jordan.", "3": "Kb'el nejte' Qman Dyos Qdyos kywitze' ex che b'elt-xitu'nju' tnam lu kywitze', tu'ntzun tkub' kytzyu'nju'ye' kytx'otx'. Kb'el nej Joswe kywitze' te nejenel.", "4": "Ax ktb'incha' Qman Dyos kyi'ju' tnam lu, kse'nx tb'incha ti'j Seon ex ti'j Ow, kynimaqkawil amorey; ex kyi'ju' kytx'otx', majx e'kub' tnajsa'n.", "5": "Ajtzun kykub' tz'aqju' tnam lu tu'n Qman Dyos toj kq'ob'e', ati tu'n kb'inchanteye' kyi'j kse'nxju' matxi' b'ajx nma'ne' kyeye'.", "6": "Tenx kyipumale' ex kywab'am kyib'e' b'a'nxi'x; lalun che xob'e' ex lalun tzaj kychi kyi'je' ajkyq'ojine' kyuk'i'l, qu'n atite Qman Dyos Qdyos kyuk'i'le' ex lay che kyej tleb'ane' kyjunale'.", "7": "<pb/>Tzajtzun ttxko'n Moyses Joswe ex xitma'n te kywitz kykyaqil aj Israel: <pb/>Tenx tipumala ex lalun xob'a, qu'n aya kxel q'inkye xjal lu toju' tx'otx' tzaj ttziya'n Qman Dyos tu'n tq'onte kye ojtxi' qyajilb'en, aya kxe'l q'onteju' tx'otx' kye.", "8": "Aku' Qman Dyos kb'el nej twitza ex ktenb'el tuk'i'la, lay kyej tzaqpi'na tu'n tjunala. Qu'mtzun lay xob'a ex lalun tzaj numja, chij te.", "9": "<pb/>Kub' ttz'ib'a'n Moyses kawb'il lu toj jun u'j, xitq'o'ntzuntz kyeju' pale aj Leb'i q'o'n kyoklen tu'n t-xikyiq'i'n kax teju' tyol Qman Dyos kyejni b'entti'j, ex kye kykyaqilu' tijwnaq aj Israel,", "10": "ex tchaq' kye: <pb/>Ajtjapunchaq wuq ab'q'i ajtpon tq'ijlalil tu'n tkub' najset k'as, toju' ninq'ij ik'sab'l kyq'ij pach tq'ob' tze,", "11": "ajkyb'uyinte kyib' kykyaqil aj Israel twitz Qman Dyos toju' najb'il sk'o'ntl tu'n, kjawil ẍch'etju' kawb'il lu kywitz kykyaqil.", "12": "Tkyaqilu' tnam ati tu'n kyb'uyinte kyib', e'ichan ex e'qya, e'k'wal exqe' najchaq xjal najliqe' toj nimaqkytaname', tu'n kyb'inte kawb'il ajtjaw ẍch'et, tu'ntzun kyniman te Qman Dyos, ex tu'n kyanq'inte tkyaqilu' ntma'n toj.", "13": "Kykyaqiltzu'n kyk'wale' min b'i'n ja'lu kyu'n, kkyb'i' ex che nimal te Qman Dyos Qdyos toj tkyaqilu' kychwinqlal toju' tx'otx' che najale' toj, kyik'xlenxi'ye' toju' nin a' Jordan.", "14": "<pb/>Xi'tzun tma'n Qman Dyostzu' te Moyses: <pb/>Ka'yintzpe'ya, naqch'inxtl tkyimta, qu'mtzun txkontza Joswe, ex kukytzaje' kykab'ile' toju' Ja te Mujb'ab'ltib'il, tu'ntzun kxi' nq'o'ne' nchaq'b'ile' te, chij. <pb/>E'xi'tzun Moysestz tuk'i'l Joswe toju' Ja te Mujb'ab'ltib'il,", "15": "atzuntzu' tyek'u'ya'tib' Qman Dyos kye toj jun tnej muj, ex kub' tenju' muj tib'aj ttziju' ja.", "16": "Xitma'ntzun Qman Dyostz te Moyses: <pb/>Naqch'inxtl tkyima, atzu'n tnam k'elil txalpuj ex kk'ulul kye kydyosju' xjal ja che pomila', chin kyjel kykoli'ntzuntze', kb'el kysaqchb'e'nju' nyole' kyejni b'entti'j kyuk'i'l.", "17": "Tzultzun ntx'u'jiltze' kyib'aj ex che kjel ntzaqpi'ne'; ex lay che'x nka'yintle', che ultzun txqan yajb'iltz ex taq'wixil kyib'aj, kyma'tzuntz: ¿Ma tu'ntzunlo' mix-a'lo' Qman Dyos quk'i'l nqo yajta' toj tkyaqilu' taq'wix lu?, chechi.", "18": "Ajtzun tponju' tq'ijlalil lu, k'elil npa'nxi'x wib'e' kyi'j, tu'ntpaj tkyaqilu' taq'wix nkyb'incha'n ex tu'ntpaj mache k'ulun kye junxi'tl dyos.", "19": "<pb/>Ja'lotzun, kytz'ib'anku'ye' b'itz lu, ex kyxnaq'tzanxe' kye aj Israel, tu'ntzun kyb'itzante ex tu'n tajb'en te tziyb'il kyi'j.", "20": "Qu'n ajtzun kyokx wiq'i'ne' toju' tx'otx' xintziya'ne' kye ojtxi' kyyajilb'en, toju' tb'anil tx'otx', ajtzun kyb'aj wan b'a'nxi'x ex ajtetz kywitz, che kxe'l lpe kyi'j junxi'tl dyos ex che k'ulul kywitz, ayintzunwe' chin elel kyik'o'ne', ex kb'el kysaqchb'e'nju' nyole' kyejni b'entti'j.", "21": "Ajtzun ttzaj txqan taq'wixil ex k'ixk'oj kyi'j, ktziyilju' b'itz lu kyi'j qu'n ktzajel kyna'nju' kyyajajil ex kkyb'itza'; qu'n b'i'ntl wu'ne' ja inche ximana', na'mxpena' kpon wiq'i'ne' toju' tx'otx' xintziya'ne' kye, chij.", "22": "<pb/>Textzu'n q'ij lu kub' ttz'ib'a'n Moyses b'itz lu ex xit-xnaq'tza'n kye aj Israel tu'n kyknonte.", "23": "<pb/>Xitq'o'n Qman Dyos chaq'b'il lu te Joswe, tk'wal Nun: <pb/>Kuwxa ex lalun xob'a, qu'n aya kpomel q'inkye aj Israel toju' tx'otx' xintziya'ne' kye, chin tenb'elwe' tuk'i'la, chij te.", "24": "<pb/>Tetzunj kb'aj ttz'ib'a'n Moyses kawb'il lu toj jun u'j,", "25": "xitma'n kye aj Leb'i q'o'n kyoklen tu'n kyiq'inteju' tkaxil tyol Qman Dyos kyejni b'entti'j:", "26": "<pb/>Luju' tu'jil kawb'il lu, kyq'onku'ye' tk'etzju' kax k'ub'lteju' yol kyejni b'entti'j tu'n Qman Dyos, tu'ntzun ttentzu' lu te jun tziyal kyi'je'.", "27": "Qu'n kanli nwitze' pi'sqe'ye' ex mixjun nnok toj kywi'ye'; matxi'pe'na' jaw kyiq'i'nxi' kyib'e' ti'j Qman Dyos extzun itz'qinxe' kwitze', mitzunloyate' ajnkyime'.", "28": "Kyiq'inqe'tze' kykyaqilu' tijwnaq tza'lu exqe'ju' nejenel kyeju' junjun tnej kyyajajile', tu'ntzun nyoline' kyuk'i'l kyi'ju' ti'xti' lu ex lu tx'otx' ex kya'j te tziyil kyi'j.", "29": "Qu'n b'i'n wu'ne' qa nkyimlenxi'ye', che elil txalpuje', ex kjel kytzaqpi'nju'ye' b'e oje txinma'ne' tu'n t-xi' kyljo'ne'; ex b'i'n wu'ne' qa tzul txqan taq'wixil kyib'aje' yajxi'tl, tzul ttx'u'jil Qman Dyos kyi'je' tu'n tpaju' kb'inchb'aje' taq'wix twitz.", "30": "<pb/>Aq'witzun Moyses b'itzalteju' b'itz lu, tzyet-x ex pon b'aj tu'n kywitz kykyaqil aj Israel b'u'yi'nkyib'."}