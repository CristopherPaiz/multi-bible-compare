{"1": "<pb/>Aye' yol ja'lu ti'ju' yol kyej b'entti'j, ju' tchaq' Qman Dyos te Moyses tu'n kyb'inchante kyuk'i'l aj Israel toju' tnam Moab', tib'ajxi'tlu' yol kyej b'entti'j twi' witz Oreb'.", "2": "E'tzaj tb'u'yi'n Moyses kykyaqil aj Israel, xitma'ntzuntz kye: <pb/>Kyile' tkyaqilju' tb'incha Qman Dyos toj Ejipt ti'j paraon, kyi'ju' nche kawin tuk'i'l ex toj tkyaqilju' tx'otx',", "3": "kywitzku'ye' kanla' nimaq techlal lu, ex eb'a'nq'ob'aj.", "4": "Atxi'xtzunj na'mx tq'onte Qman Dyos knab'le' tu'n tkane tkyaqilju' lu toj kwitze'.", "5": "E'nẍaqluye' toju' kab'naq (40) ab'q'i toj chq'ajlaj, tzajx toju' tq'ijlalil lu na'mx tkub' b'aju' kyxb'alune' ex kyxajab'e'.", "6": "Na'mx kywan wab'je' ex na'mx kyk'wan ta'l ub'aye', ex na'mx kyk'wan jun k'wab'je' kuw tq'ob' tu'n telkynik'e' qa ate Qman Dyos Qdyos.", "7": "<pb/>Tetzunj qul toju' najb'il lu, e'etzju' Seon nimaqkawil toj Esb'on, ex Ow, nimaqkawil toj B'asan, ex kub'kyi'j qu'n,", "8": "kub' qtzyu'n kytx'otx', ex xiq'et te kyetzb'ilju' tyajajil Rub'en, Kad ex kye nik'jan tyajajil Manases.", "9": "Qu'mtzun, che japunxju' yol kyu'ne' kjel b'entti'j ex kyanq'ime', tu'ntzun kyxi'ye' b'a'n toj tkyaqilu' kkyb'incha'ye'.", "10": "<pb/>Kykyaqile' te'qe'ye' ja'lo, b'u'yi'n kyib'e' twitz Qman Dyos: nejenel kye junjun tnej kyyajajile', tijwnaq, exqe' ati kyoklen, kykyaqilju' ichan aj Israel,", "11": "k'wal, qya exqe' junxi'tl xjal najliqe' kyxole', exqepe' si'wil kyuk'i'lju' iqil a',", "12": "tu'n ktziyante jun kyole' ti'ju' yol kjel b'entti'j tu'n Qman Dyos kyuk'i'le' ja'lo.", "13": "Kjel b'entti'j ja'lo qa ttanam Dyosqo' ex ate Qdyos, kse'nxju' tzaj ttziya'n te Ab'raam, Isaak ex Jakob', aye' ojtxi' qyajilb'en.", "14": "Myanoq o'kx kyuk'i'le' kjela' b'enta' ti'ju' yol lu tu'n Qman Dyos,", "15": "ex ikx kyuk'i'lju' mix-a'lo'qe' quk'i'l ja'lo tza'lu twitz Qman Dyos.", "16": "Kanli kywitze' b'a'nxi'x kse'n o'anq'ina' toj Ejipt ex titi' matxi' qo'ik'a' tej qik' kyoju' tnam ẍe elyal toj qb'e,", "17": "jaẍe' qila' dyos naqxganqe' exqe' witzileb' tze, ab'j, saqpwaq, q'anpwaq ju' ik'u'nqe' tu'n Qman Dyos janche k'uluna' xjal lu.", "18": "Mixwitti' jun ichan mo qya kyxole', mujqa jun ja xjal mujqa jun tnej kyyajajile' kyej tzaqpinte Qman Dyos Qdyos tu'nwt tk'ulun kye kydyos nimaqtnam lu. Mixwit a'lo' junkye' tz'ok kse'n jun k'ul k'a tlok' ex ati b'i'yb'il toj.", "19": "<pb/>Qa ati junkye' tb'ajlenxi' tb'i'n ntma'n yol kyejni b'entti'j, matz'ok tq'o'ntib' qa majx b'a'n ex makub' t-xima'n: B'a'n k'elila' wu'ne' tkyaqil maskye ma nb'inchaye' wajb'ile', chiwt. Tu'ntpajte tzula' xitb'il kyib'aj kykyaqil.", "20": "Lay kub' toj twitz Qman Dyos tu'n tkub' tnajsa'nju' til, k'elel b'aju' ttx'u'jil ti'ju' xjal lu, ex che kb'eltz'aq kykyaqilju' qanb'en q'ma'n toju' u'j lu tib'aj, ex kb'el najsa'nju' tyajajil twitz tx'otx' tu'n Qman Dyos.", "21": "K'elex q'i'nte' xjal lu tu'n Qman Dyos kyxol kykyaqil kyyajajil aj Israel, ex kb'el b'o'lj tu'n, kse'nxju' qanb'en q'ma'n toju' yol kyejni b'entti'j tz'ib'a'n toju' tu'jil kawb'il lu.", "22": "Kykyaqilju' kyk'wale' ex kykyaqilju' kyyajajile' che ul yajxi'tl, ikxqe' najchaq xjal mache tzaj toj juntl tx'otx' najchaq kyka'yi'ju' yajb'il exqe' yab'il tzultq'o'n Qman Dyos tib'aju' tx'otx' lu;", "23": "kyka'yi'ju' tx'otx' kse'n txtajil q'ol, atz'an ex matxi'toq b'aj tz'e'y. Lay b'ent toktl awal toj, lay tzajtl tawal, tk'i'xpe'wt jun tal wi' k'ul, kse'n kyb'ajkub' xitu'n nimaqtnam Sodom ex Komor, Adma ex Seb'oyim, e'kub' t-xitu'n Qman Dyos toj ttx'u'jil ex tq'oj.", "24": "<pb/>Kykyaqiltzunju' xjal kkyma': ¿Tiqu'ntzunlo xtb'inchaya' Qman Dyos teju' tnam lu? ¿Tiqu'ntzunlo sajaxi'x ttx'u'jil ti'j?, chechilo.", "25": "Ex kxe'l tzaq'we'n kye: Qu'n makub' kysaqchb'e'nju' yol kyejni b'entti'j tu'n Qman Dyos Kydyos ojtxi' kychman kyuk'i'l tej kyetz Ejipt,", "26": "ex e'kub' meje k'ulul kwitz junjuntl dyos min ojtzqi'n kyu'n ex mixti' jun ti'xti' kyk'am kye.", "27": "Qu'mtzun saja' ttx'u'jil Qman Dyos ti'ju' tx'otx' lu, ex matzaj tq'o'n tkyaqilu' qanb'en tz'ib'a'n toju' u'j lu tib'aj;", "28": "mache ex tq'o'n ti'jxi'ju' ktx'otx' tuk'i'l ttx'u'jil ex tq'oj, mache ex twab'a'n kyoj junjuntl tx'otx', kse'nxju' in b'aji ja'lo, chilo, kxe'l q'ma'n kye.", "29": "<pb/>Ate' junjun ti'xti' mixti' ojtzqi'nqe' qu'n; noq o'kxte Qman Dyos ojtzqilte; ex ate' ti'xti' matxi' che tzaj tyek'u'n qe ex kyeju' qk'wal tu'n kyjapun qu'n kukxju': kykyaqilu' chaq'b'il toju' kawb'il lu."}