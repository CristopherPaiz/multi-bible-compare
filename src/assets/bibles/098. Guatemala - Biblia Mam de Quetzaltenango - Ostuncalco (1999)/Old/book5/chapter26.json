{"1": "<pb/>Ajtokxa toju' tx'otx' ktzajel tq'o'n Qman Dyos te tetzb'ila, ex ajtkub' najana toj,", "2": "ktzajel tiq'i'nju'ya tnejel twitz tawala ktq'a'ju' tx'otx', toj jun chi'l toju' tenb'il kt-sk'a' Qman Dyos jatu'n ttena' tb'i.", "3": "Atzuntzu' kpomela'ya q'olte teju' pale in ajb'en toju' q'ij lu, ex kxe'l tma'na te: Luju' woyaje' lu te aq'b'il chjonte te Qman Dyos Ndyose', qu'n matxi' chin ultiq'i'ne' toju' tx'otx' xittziya'n tu'n t-xi' tq'o'n kyeju' qyajilb'ene', chiku'ya te.", "4": "Kxe'l ttzyu'n paleju' chi'l kxe'l tq'o'na te, k'okyex tq'o'ntzuntz twitzju' q'olb'eb'l te Qman Dyos;", "5": "kxe'l tma'ntzuntza twitz Qman Dyos kjalu: <pb/>Naqtaq jte'x kyb'aju' nyajilb'ene' arameyqe' ojtxi', ex ajb'etu'nqe', e'pon najal Ejipt jae'oka' te jun nintnam kuw ex nim txqan kyb'aj.", "6": "O'b'aj jumine' kyu'n aj Ejipt, e'okten tx'iwulqeye' ex o'yajtiye' kyu'n b'a'nxi'x te ka'yi'n majin.", "7": "Xiqqani'ntzuntze' o'nb'il te Qman Dyos ja e'ajb'ena' ojtxi' qyajilb'ene', tzajtzun tb'i'n qkub'sb'ile', til mixti'xtoq ati qeye', tilju' qaq'une' exju' yajb'ilqeye' ntoq ik'x qu'ne';", "8": "o'etz tiq'i'ntzuntze' toj Ejipt tuk'i'l tipumal ex toj jun xob'ajil ex tb'inchb'aj nimaqxi'x,", "9": "o'tzaj tiq'i'ntzuntze' toju' najb'il lu, jun tx'otx' tb'anilxi'x.", "10": "Qu'mtzun ja'lo matzaj wiq'i'ne' tnejel twitz tawalju' tx'otx' saj tq'o'n Qman Dyos weye', chiku'ya. <pb/>Kb'eltzun tq'o'na chi'l twitz Qman Dyos, ex kb'el mejeya twitz.", "11": "Yajxi'tzuntel kb'el ttzalajsa'na tkyaqilu' matxi' tzaj tq'o'n Qman Dyos teya ex kyeju' toj tjaya. Kb'el ttzalajsa'na junx kyuk'i'l aj Leb'i exqe' najchaq xjal najliqe' kyxole'.", "12": "<pb/>Ajtjapunju' toxi'n ab'q'i tu'n t-xi'q'et tlajoji'n tnej ti'j tkyaqil ex ajtel tpa'na tlajoji'n tnej ti'j tkyaqil twitz tawala, ex matxi'toq txitq'o'na kye aj Leb'i ex kye najchaq xjal najlqe' toj kytx'otx'e', ex kye meb'a ex qya kyimni kychmil, tu'n kwante tkyaqilju' kyajb'il toju' ttanama,", "13": "kxe'l tma'na twitz Qman Dyos Tdyosa: <pb/>Matxi' tz'el npa'ne' tlajoji'n tnej ti'ju' wawale' tu'n t-xjanset twitza, ex matxi' txinsipane' kye aj Leb'i ex kye najchaq xjal najlqe' toju' qtx'otx'e', ex kyeju' meb'a ex kyeju' qya kyimni kychmil, kse'nxju' oje tchaq'a weye', mache'x nnima'nju'ye' tchaq'b'ila ex min sik'tna'l jun wu'ne'.", "14": "Mixti' ch'i'n sel wi'ne' ti'j tu'n t-xi' nwane' tej intoq chin b'isune' mujqa tej tz'ilqintoqe' ex mixti' xkub' nq'o'ne' kwitzju' kyimni. Nman Dyos, inchin nimane' teya ex matxi' japun tkyaqilu' tchaq'a wu'ne'.", "15": "Ka'yintza tzmax toj kya'j, jata' tnajb'ila xjan, ex ky'iwlama ttanama Israel exju' tx'otx' tzaj tq'o'na qeye', jun tx'otx' tb'anilxi'x, kse'nx kyej ttziya'na kye ojtxi' qyajilb'ene', chiku'ya.", "16": "<pb/>Ntchaq'u'n Qman Dyos ja'lo tu'n tanq'inteya kawb'il ex chaq'b'il lu, che japunx tu'na tu'n tkyaqil tk'u'ja ex tu'n tkyaqil tanmiya.", "17": "Matxi' tmaya ja'lo qa te Qman Dyos najb'ena'ya, ex matxi' tmaya tu'n t-xilpeya ti'ju' tb'eyil ex tu'n kyjapun tkawb'il, tchaq'b'il ex e'tnuk'b'il tu'na kukxju'.", "18": "Ikxte Qman Dyos matxi' tma ja'lo, qa aye'ye' aj Israel, jun tnam etza'n tu'n, kse'nx oje ttziya kyeye', ex tu'n kyb'inchanteye' tkyaqilju' tchaq'b'il.", "19": "Kjawil nima'na tu'n kyib'aj kykyaqilju' tnam e'tb'incha, kyolinjtzela b'a'n, k'okyeltzuntza kse'n oje tma, jun tnam xjansa'n twitz Qman Dyos."}