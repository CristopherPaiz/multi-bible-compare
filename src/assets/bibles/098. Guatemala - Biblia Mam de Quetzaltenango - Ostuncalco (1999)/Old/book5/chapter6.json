{"1": "<pb/>Aye' chaq'b'il, kawb'il ex nuk'b'il ja'lu, e'tchaq' Qman Dyos weye' tu'n kyxinxnaq'tza'ne' kyeye', tu'n kyanq'inteye' toju' tx'otx' ktzajel tq'o'n te qtx'otx'.", "2": "Che nimaltzuntze' te Qman Dyos, ex che japumelju' tkawb'il ex tchaq'b'il kyu'ne' toj tkyaqilju' kychwinqlale', ju' kxe'l nq'o'ne' kyeye' ex kye kyk'wale' ex kychmane'; tu'ntzun kyanq'ine' nim tab'q'iyil.", "3": "Qu'mtzun aj Israel, kyb'inchame'. Che anq'iltzuntze' b'a'n ex che okyele' te jun tnam nim tajlaj toju' tb'anil tx'otx' lu, kse'nxju' oje tma Qman Dyos.", "4": "<pb/>Kyb'inku'ye' aj Israel: Ate Qman Dyos Qdyos, naq o'kxte Dyos.", "5": "<pb/>Kyk'u'jlame' Qman Dyos tu'n tkyaqil kyk'u'je', tu'n tkyaqil kyanmiye' ex tu'n tkyaqil kyipumale'.", "6": "<pb/>Kyajx toj kywi'ye' kykyaqilju' chaq'b'il matxi' txi' nma'ne' kyeye' ja'lo,", "7": "kyxnaq'tzanxe' kye kyk'wale' kukxju', kymanxe' kye kyjaye', toj b'e, aj kyxi'ye' wtal ex aj kyjawe'ye'.", "8": "Che kyob'inke' chaq'b'il lu ti'j kyq'ob'e' ex ti'j kyplaje' te jun techel,", "9": "ex kytz'ib'ankye' ti'j tqan kyjaye' ex ti'j tjpel kyjaye'.", "10": "<pb/>Che okyexe' tu'n Qman Dyos toju' tx'otx' ttziya tu'n ttzaj tq'o'n kye ojtxi' qchman Ab'raam, Isaak ex Jakob'. Jun tx'otx' ja ta'qe' nimaqtnam nimaqqe' ex tb'anilqexi'x myaye'ye' e'jaw b'inchankye;", "11": "kyuk'i'l ja nojniqe' kyu'n tb'anil ti'xti', mya kyu'ne'; e'xoch myaye'ye' e'jatz lkunkye, ex tqan ub'a myaye'ye' e'ku'x awankye, extzun che wale' b'a'nxi'x kyi'j.", "12": "Ajtzun tjapun ja'lu, lalun tzik'tna'l Qman Dyos kyu'ne', ju' etzq'inkyeye' Ejipt jae'tena'ye' te k'a'yi'nmajin.", "13": "Che k'ulun qe'ye' te Qman Dyos ex o'kx che ajb'ena'ye' te, ex ajkytziyante jun kyole', kyb'inchame' o'kx toj tb'i Qman Dyos.", "14": "Lalun che'x lpeye' kyi'ju' tnam kyb'esine' inche k'ulun kye junxi'tl dyos,", "15": "qu'n ate Qman Dyos ati kyuk'i'le', jun Dyos xky'aqlil, jaku' tzaj ttx'u'jil kyi'je', ex jaku' majx che kub'najsa'ne' kykyaqile' tu'n.", "16": "<pb/>Lalun kyjoye' ti'j Qman Dyos, kse'n kyb'inchaye' Masa.", "17": "Che japunxju' tchaq'b'il Qman Dyos kyu'ne', jni'xju' tchaq' ex tkawb'il matxi' che tchaq' tu'n kyb'inchanteye'.", "18": "Che anq'ine' toj tu'me'lxi'x kse'nx ntzalaj Qman Dyos ti'j, tu'ntzun kyxi'ye' toj b'a'n ex tu'n kyetzanteju'ye' tx'otx' tb'anilxi'x oje tma Qman Dyos tu'n tq'onte kyeju' ojtxi' qyajilb'en,", "19": "ex kb'elkyi'j kykyaqilu' kyajq'oje' kyu'ne' tu'n Qman Dyos kse'nxju' oje ttziya.", "20": "<pb/>Qatzun jun q'ij matxi' qani'n kyeye' kyu'n kyk'wale': Â¿Titi'tzun che elpuna' chaq'b'il, kawb'il ex nuk'b'il tzaj tq'o'n Qman Dyos qe?, qa chechi,", "21": "a kxe'l kytzaq'we'nju'ye': Majinqo'toqe' teju' nimaqkawil aj Ejipt, atzunte Qman Dyos o'etz tiq'i'ne' atzu' tuk'i'l ipumalj.", "22": "Qile' techlal ex nimaq ti'xti' xob'ajilx tb'incha Qman Dyos Ejipt ti'ju' nimaqkawil ex kyi'j kykyaqilju' toj tja,", "23": "ayo'tzunqe' o'etz tiq'i'ne' atzu', otzaj tiq'i'ntzuntze' toju' tx'otx' tzaj ttziya'n kyeju' ojtxi' qyajilb'en, ex tzaj tq'o'n qeye'.", "24": "Tchaq'tzun Qman Dyostz tu'n qb'inchanteye' tkyaqilu' chaq'b'il lu ex tu'n qnimane' te, tu'ntzun qtene' b'a'n ex tu'n ttzaj tq'o'n qchwinqlale' kse'nxju' ja'lo.", "25": "Qu'mtzun b'a'nte' qeye' qama tz'ok tilil tu'n kyjapunju' chaq'b'il lu qu'ne' twitz Qman Dyos, kse'nxju' tchaq' qeye', chechiku'ye' kye."}