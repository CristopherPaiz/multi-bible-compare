{"1": "<pb/>Qa ate' junjun nche q'ojin, ati tu'n kyxi' twitz kawb'il tu'ntzun tnik'et ti'j twitz kawb'il, aye'tzu'n ajkawil che q'malte alkye mixti' til ex alkye kb'el tz'e'yset twitz.", "2": "Qa nnojqelan tu'n tb'aj asyalitju' xjal ati tpaj, ktchaq'u' ajkawil tu'n tkub' lane twitz tx'otx', ex twitzku' kb'ajela' asyalit kse'nxju' til.", "3": "Mixti' tu'n tik' tib'aj kab'naq (40) jikb'ente jun kywnaqile', tu'n lalun tz'elju' tz'e'ysb'il twitz kuwxi'x te, ex tu'n lalun tz'el tch'ixaw kywitze'.", "4": "<pb/>Lalun tz'ok kyq'o'ne' pa ti'j ttziju' wakx in triyin.", "5": "<pb/>Qa ate' kab'e' xjal kyitz'inkyib' najlqe' junx, qatzun makyim junkye ex mixti' jun tk'wal xkyaj, lay b'ent t-xi' mjeju' t-xu'jil xkyej tuk'i'l juntl ichan junxi'tl. Ilti'j tu'n tmjeju' titz'in tchmil tuk'i'l, tu'ntzun tjapun tu'n tuk'i'lju' qya aju' tb'alok.", "6": "Atzu'n tnejel talju' qya matz'itz'ji a tb'iju' qtzan ttzik k'okyel te tb'i, tu'ntzun lalun kub' naju' tb'i toj Israel.", "7": "Qatzun min tajb'ilju' ichan itz'inb'aj tu'n tmje tuk'i'l t-xu'jilju' qtzan ttzik, kxe'lju' qya twitz kawb'il, ex kxe'l tma'n kyeju' tijwnaq: Min tajb'ilju' nb'alokye' tu'n tten tb'iju' qtzan ttzik kukxju' toj Israel, min tajb'il tu'n tjapun tu'n aju' toklen te b'alok, chiku' kxe'l tma'n.", "8": "Ktxkonjtzeltzuntz kyu'n tijwnaq toju' nintnam ex che yolil tuk'i'l, qatzun min xtaju' itz'inb'aj tu'n tmje tuk'i'lju' qya,", "9": "kxe'l lq'eju' qya tb'alok tk'etz, kwitztzunju' tijwnaq k'elel tiq'i'nju' t-xajab' ex k'okyel ttzub'i'n toj twitz, ktma'ntzuntz: ¡Iktzu'n in b'inchetju' ti'ju' ichan min tajb'il tu'n tq'onte tyajajil teju' ttzik!, chiku'.", "10": "Atzu'n tb'i k'okyel toj tnam Israel aja'lu: Toj tja mixti' t-xajab'.", "11": "<pb/>Qa inche q'ojin kab'e' ichan, extzun qama tzul t-xu'jilju' jun tu'n tklonteju' tchmil toj tq'ob'u' juntl, ex aku'ju' tiq'in matzyet tu'n,", "12": "K'elil tx'emit tq'ob'ju' qya lu ex mixti' tu'n ttzaj laqj kyk'u'je' ti'j.", "13": "<pb/>Lalun tz'ajb'en malb'il ex echb'il kyu'ne' mya tz'aqli ajkyk'ayine' ex ajkyloq'one',", "14": "", "15": "naq o'kx malb'il tz'aqlixi'x, tu'ntzun kyanq'ine' nimtoj toju' tx'otx' ktzajel tq'o'n Qman Dyos kyeye'.", "16": "Qu'n inche eltik'u'nte' Qman Dyos inche b'inchanteju' lu, aye' mya tnik'alkyi'j.", "17": "<pb/>Kyna'ntzju'ye' tb'incha Amalek kyeye' tej ate'toqe' toj b'e, kyetzlenxi'ye' Ejipt;", "18": "kyna'ntze' qa mixti'x tchiylal Dyos te, oktzaqpaj q'ojil kyi'je' toj b'e tej siktniqe'toqe' ex numjniqe'toqe', oktzaqpaj q'ojil kyi'ju' matxi'toq che kyajnumj ti'jxi'.", "19": "Qu'mtzun, ajkyklete' tu'n Qman Dyos kye kykyaqil kyajq'oje' txoli'nkyib' kyi'jileye' toju' tx'otx' ktzajel tq'o'n te kyetzb'ile'. Kb'el kynajsa'ne' tb'i Amalek twitz tx'otx'. ¡Lalun tzik'tna'l kyu'ne'!"}