{"1": "<pb/>Aye' yolju' ate' toju' u'j lu, xitma'n Moyses kye kykyaqil aj Israel tej ate'toq toj tx'otx' Moab', nqayin tk'etzju' tnam Sup te tjawetzq'ij te nin a' Jordan. Atitoqju' tnam Paran toj jun plaj kye, atzu'n toj jun plajtl aye' tnam Topel, Lab'an, Aserot ex Disaab'. <pb/>Ojetoq kub'ti'j Seon nimaqkawil kye amorey najlqe'toq Esb'on tu'n Moyses. Ex ojetoq kub'ti'j Ok nimaqkawil toj B'asan najlitoq Astarot ex Edrey. <pb/>Maskyepe' naq te junlajoj (11) q'ij b'e, txi'x t-xeju' twitz Sinayi tu'n tpon Kades-b'arnea, toju' b'e nnik' toju' k'ul Seyir; tzmaxi' e'xiq'ma'nju' yol lu matxitoq b'ent kab'naq (40) ab'q'i kyetzlen aj Israel Ejipt.", "2": "", "3": "", "4": "", "5": "", "6": "<pb/>Tzaj tma'n Qman Dyos qe twi' witz Oreb' kjalu: Matxi' b'et q'ij ate'qe'ye' t-xeju' witz lu.", "7": "Kyb'uyime' kyiq'ine' ex kukyxi'ye' kywi' witz kye amorey ex kyoju' tx'otx' ate'qe' ti'jile: toj Arab'a, twi' witz, toj tkyaqilu' plan tx'otx', toj Neweb', toj mlaj, toj kytanam aj Kanaan ex toj Lib'ano, pomnix jata' nin a' Ewprates.", "8": "Matxi' txinq'o'nju'ye' tx'otx' lu kyeye'; kukyxi'ye' ex kytzyunku'ju'ye' tx'otx' xintziya'ne' tu'n t-xi' nq'o'ne' ayine' Dyos Manb'aj kyeju' kychmane' Ab'raam, Isaak ex Jakob', ex kyeju' kyyajajil, chij.", "9": "<pb/>Tojxtzunju' q'ij lu xinma'ne' kyeye': layx chin kanune' njunale' kyxole'.", "10": "Nimna' txqan kyk'wale' matxi' tzaj tq'o'n Qman Dyos, atzu'n ja'lo matxi' che oke' te jun nintnam kse'nqe' che'w twitz kya'j.", "11": "¡Awttzun Qman Dyos, chmet-santexi'xkyeye' kyetwitzu' kyb'aje' ja'lo, ex che k'iwlanjtzxwite' tu'n, kse'nxju' oje tma!", "12": "Qu'mtzun lay b'ent t-xi' wiq'i'nju'ye' iqtz njunale' tu'n kynk'et jni'xu' ti'xti' ex q'oj intzaj kyxole'.", "13": "Qu'mtzun, kysk'onqe'ktze' junjun ichan ati kynab'l kyxolju' kyyajajile', ati b'a'n kyu'n ex ik'ni kywitzlalil, tu'ntzun kyoknq'o'ne' te nejenel kyxole'. Nchije' kyeye'.", "14": "<pb/>Aye'tzunkye' tzaj kytzaq'we'ne' weye': B'a'nte' qeye' kse'n intma'na, chechije'.", "15": "<pb/>E'jaw nsk'o'ntzuntze' ichan ati kynab'l ex ik'ni kywitzlalil kyxole', ex xinq'o'ne' kyoklen tu'n kynuk'un kyxole'; junjun e'kub' nq'o'ne' kyib'aj kab'k'al lajnaq (1,000) xjal, junjuntl kyib'aj jo'naq (100), junjuntl kyib'aj kab'naqlajoj (50), junjuntl kyib'aj lajoj (10), atzun junjuntl xinq'o'ne' kyoklen tib'aj junjun tnej kyyajajile'.", "16": "Ex xinma'ne' kyeju' ajkawil kyib'aje': Che kyka'yinxe' kykyaqil ex kyb'inchame' tnik'alilti'j kye qwnaqil ex kye te najchaq xjal;", "17": "ajtzun tkub' kyq'o'ne' tz'e'ysb'il kywitz, lalun che okye' b'a'n kye junjun atzun myab'a'n kye junjuntl: kyb'inchame' tnik'alilti'j kyeju' prow ex kyeju' q'inun, lalun che xob'e' kye, qu'n twitz Dyos nche oka' toj xjel. Qatzun ati jun ti'xti' ch'uẍxi'x, kyiq'intze' nwitze' tu'n t-xinka'yi'ne'. Nchije' kye.", "18": "<pb/>Xinchik'b'a'ne' b'a'nxi'x toju' tq'ijlalil lu titi' tu'n kyb'inchanteye'.", "19": "<pb/>Tej qetz Oreb', xi' o'tzaja' twi' witz kye amorey, kse'nxju' tchaq' Qman Dyos qe. O'b'et toj tkyaqilju' nin chq'ajlaj xob'ajilx, ju' kyile' tzmaxi'j qpon Kades-b'arnea.", "20": "Xinma'ntzuntze' kyeye' atzu': Matxi' qo' ul twi'ju' witz kye amorey ju' ktzajel tq'o'n Qman Dyos qe.", "21": "Matxi' tzaj tq'o'n Qman Dyos tx'otx' lu qe, qu'mtzun kukyxi'ye' ex kytzyunku'ye', kse'nx oje tmaju' Qman Dyos jaẍe k'uluna' ojtxi' qchman. Lalun che xob'e' ex lalun tz'anjtzti'j kyk'u'je', nchije' kyeye'.", "22": "Aye'tzunkye' e'ule' q'malte weye': Ate b'a'n tu'n kyxi' nej junjunqe' ka'yilteju' tx'otx', tu'ntzun kyultl q'malte alkye b'e tu'n qxa' ex alkyechaq nintnam b'a'n tu'n qokxa'. Chechije'.", "23": "<pb/>B'a'n ela'ju' tzaj kyma'ne' toj nwitze', e'jaw nsko'ntzuntze' kab'lajoj (12) qxol, junjun te junjun tnej qyajajil,", "24": "exi'tzuntz twi'yile witz, ex e'pon toju' b'ya' Eskol ex b'aj kyka'yi'n tkyaqilju' tx'otx'.", "25": "Ex tzaj kyiq'i'n lob'j intq'o'nju' tx'otx' lu qe, ex kyma: Tb'anilxi'xpe'lo'te' tx'otx' ntzaj tq'o'n Qman Dyos qe, chechij.", "26": "Aye'tzunkye' min kyaje' tu'n kyxi'ye', min xikyb'i'nju'ye' tchaq'b'il Qman Dyos tzaj tma'n kyeye',", "27": "ex e aq'wiye' yolil kjalu: Min nqo' tk'u'jla'nte' Qman Dyos; maqo' etztiq'i'n Ejipt naq tu'n qxi'tq'o'n toj kyq'ob' amorey tu'ntzun qb'aj.", "28": "¿Jatzun qoxe'la' ja'lo? Chiqe'ju' qwnaqil qa kuwqe'xi'xju' xjal najliqe' chix ex nimaqxi'x kywe' kyeqwitz, ex nimaqtnamqe' jpu'mile kyi'j tu'n nimaqtapi nimaq kywe', expe' kyil qa ate'qe' tyajajil Anak nimaqxi'x kywe'. Tu'ntzu'n tkyaqil ja'lu matxi' tz'anjtzti'j qk'u'je', chechije'.", "29": "<pb/>Xi' ntzaq'we'ntzuntze' kyeye': Lalun che lab'tiye' ex lalun che xob'e' kye.", "30": "Kna' kb'el nejte' Qman Dyos qwitz ex ate kq'ojil te qxel, kse'nxju' b'aj Ejipt,", "31": "ex toj chq'ajlaj. Xqno'nqo'na'te' tu'n Qman Dyos toj tkyaqilju' b'e matxi' qb'etixi' tzmaxi'j xqo ul toju' najb'il lu, kse'n jun manb'aj nxit-xqno'n tal tk'wal, nchije'.", "32": "Aye'tzuntlkye' min qe kyk'u'je' ti'j Qman Dyos,", "33": "nejlitoq qwitz tu'n t-sk'etju' najb'il jatu'n qkub'a' ten. Intoq tzaj tyek'u'n qb'e jatu'n qxa' tu'n jun q'aq' te qonik'an, atzu'n te q'ijtl tu'n jun tnej muj.", "34": "<pb/>Tej tb'inte Qman Dyos nche wulje' ti'j, tzaj ttx'u'jil b'a'nxi'x ex ttziya:", "35": "<pb/>Mix-a'lo'x junkye' ju' mixyab'a'nqe'ye' toju' tq'ijlalil ja'lo, ktla'ju' tx'otx' tb'anilxi'x xintziya'ne' tu'n t-xi' nq'o'ne' kyeju' ojtxi' kychmane'.", "36": "Noq o'kxte Kaleb' tk'wal Jepune ktla'ju' tx'otx' kyuk'i'lju' tk'wal, kxe'l nq'o'ne' tx'otx' kye ja kub'a' tq'o'n tqan, qu'n min ẍe eltxalpuj wi'je' ayine' Dyos Manb'aj, chij.", "37": "<pb/>Tu'npe'kye' kypaj saja' ttx'u'jil Qman Dyos wi'je' ex tma weye': <pb/>Ex ikxta Moyses lay tz'okxa toju' tx'otx' lu.", "38": "Ate Joswe onilteya ju' tk'wal Nun k'okyex te t-xela. Kuwsama, qu'n ate kxe'l q'onteju' tx'otx' kye aj Israel.", "39": "Kub' kyximane' qa che eliltoq iq'i'n kyxu'jile' ex kyk'wale' kyu'n kyajq'oje', aye'pekye' k'walju' lu, ju' na'mx kyximan, che okyex toju' tx'otx'; kxe'l nq'o'nwe' kye te kyetzb'il.", "40": "Aye'tzunkye', ¡kutanjtl kyi'je' toj chq'ajlaj!, ¡kutanj jumajtlkyi'je' toj tb'eyilju' Ninnjab' Kyeq tb'i!, chij.", "41": "<pb/>Aye'tzunkye' tzaj kyma'ne' weye': Matxi' qo b'inchan ile' twitz Qman Dyos, ja'lo maqo'xe' q'ojil, kse'nxju' tchaq' Qman Dyos tu'n qb'inchanteye', chechije'. Tzajtzun kyiq'i'nju'ye' kyq'ojb'ile', toj kynab'le' qa noq ch'i'n toklen tu'n kyjaxe' twi' witz.", "42": "Atzunte Qman Dyos tzaj tma'n weye': <pb/>Moyses, ab'tzinxa kye aj Israel tu'n lalun che q'ojin, qu'n jaku' kub'kyi'j kyu'n kyajq'oj, qu'n lay chin tene' kyuky'i'l, chij weye'.", "43": "<pb/>Xiwab'tzi'ne' kyeye' ex mixti'x inxi' kyb'i'ne', ex minti' xikyb'i'ne' tchaq'b'il Qman Dyos, e'jaxtzuntze' tuk'i'l nimjtib'il q'ojil kywi'ju' witz.", "44": "Aye'tzu'n amorey, ju' najlqe'toq kywi' witz lu, e etz kyi'je' naku'j secha'lqe', eb'ajxlpetzuntz kyi'je', ex e kub'e' kyu'n toj Seyir ex tzmax Orma.", "45": "Tetzunj tanjtzkyi'je' e'kub' oq'e' twitz Qman Dyos, atzunte min tzaj tb'i'nju' kyoq'ile'.", "46": "Tu'ntzun tpaju' lu nimtoj tq'ijlalil xqo kyejten najal toju' tx'otx' Kades."}