{"1": "<pb/>Tzaj tma'ntzun Qman Dyostz weye': Jonku'ya kab'e'tl ab'j kse'nqe' kab'e' tnejel, ex b'inchanku'ya jun kax tze, kutjatztzuntza twi' witz yolil wuk'i'le'.", "2": "Kb'el ntz'ib'a'ne' kwitz aye'xju' yol tz'ib'a'nqe'toq kwitzju' kab'e' tnejel, ju' e'kub' tb'uchi'na, ex che b'elix tk'u'na toju' kax, chij.", "3": "<pb/>Kub'tzun nb'incha'ne' jun kax akasya ttzeyil ex e'kub' njone' kab'e' tz'lan ab'j, in jaxtzuntze' kyuk'i'l twi' witz.", "4": "Kub'tzun ttz'ib'a'n Qman Dyos lajoj chaq'b'il kywitzju' tz'lan ab'j, kse'nxju' ojetoq tb'incha tnejel tej tyolin kyuk'i'le' twi' witz, toj nky'ajchaq q'aq', tej b'u'yi'ntoq qib' qkyaqil. E'tzaj tq'o'ntzuntz weye',", "5": "ex inku'tze' twi' witz; e'ku'xtzun nq'o'nju'ye' kab'e' tz'lan ab'j toju' kax, kse'nxju' tchaq' Qman Dyos weye', ex luqe' tku'qe'x ja'lo.", "6": "<pb/>(E'etz aj Israel B'eerot-b'ene-jaakan, e'xi'tzuntz Mosera. Atzuntzu' kyima' Aaron ex ku'x mqu'n, atzuntl Eleasar ju' tk'wal kyej te pale te t-xel.", "7": "Tej kyetz atzu' exi' Kudkoda, kyetz Kudkoda exi' Jatb'ata, aju' tx'otx' lu nim a' ati toj.", "8": "Tojtzunju' tq'ijlalil lu jaw t-sk'o'n Qman Dyos tyajajil Leb'i tu'n t-xi' kyiq'i'nju' kax teju' yol kyej b'entti'j, ex tu'n kten twitz q'ol k'u'lb'il ex tu'n t-xi' kqani'n ky'i'wb'il toj tb'i, kse'n in kb'incha'n ja'lo.", "9": "Qu'mtzun mixti'xi'kye aj Leb'i txi' kye ti'ju' etzb'il kxolju' titz'in ex ttzik, qu'n aku' Qman Dyos kyetzb'il, kse'nxju' tma Qman Dyos.)", "10": "<pb/>Kab'naq (40) q'ij ex kab'naq qonik'an ntene' twi' witz, kse'nxju' tnejel maj, ex tzaj tb'i'n Qman Dyos nkub'sb'ile' toju' maj lu, ex min e'kub'najsa'ne' tu'n,", "11": "ape' tzaj tma'nju' weye': Moyses, Kutxi'ya ex b'inchamtib'a tu'n tkub'neja kwitzju' tnam, tu'ntzun kyxi'ye' q'ojil tu'n tkub'ti'ju' tx'otx' ntziyaye' tu'n t-xinq'o'ne' kyeju' ojtxi' kyyajilb'ene', chij.", "12": "<pb/>Ja'lotzun, aj Israel, Â¿Titi' ntqani'n Qman Dyos kyeye'? Qa mya tu'n kynimane' te ex tu'n kyb'ete' toju' tb'e; tu'n kyk'u'jlanteye' ex tu'n kk'ulune' te tu'n tkyaqil kyk'u'je',", "13": "ex tu'n kyjapun tchaq'b'il exqe' tkawb'il kyu'ne', tu'ntzun kytene' b'a'n.", "14": "Na'nku' kyu'ne', tete' Qman Dyos kya'j exju' tib'ajxi' kya'j, exju' tx'otx' ex tkyaqilu' ati twitz.", "15": "Atzunte Qman Dyos e'jaw t-sk'o'n ojtxi' qyajilb'en ex e'tk'u'jla, yajxi'tzuntel e'jaw t-sk'o'nju' kyk'wal, ayo' ja'lo, kyxolju' txqantl tnam, kse'nxju' nqka'yi'n ja'lo.", "16": "<pb/>Kq'onku'ye' techlalju' yol kyejni b'entti'j toj kyanmiye', ex lalun kukypi'sa'ntl kyib'e',", "17": "qu'n ate Qman Dyos Qdyos, nim toklen kyib'aju' dyos ex ate nim toklen kyib'aju' nimaqxjal, ate Dyos nimxi'x toklen, nimtipumal ex xob'ajilx, mixti' pa'jtib'il tu'n kyxol xjal, ex lay kub' twitz naq tu'n jun oyaj;", "18": "ntb'incha'n tnik'alilti'j teju' meb'a ex teju' qya kyimni tchmil, ntk'u'jla'nju' junxi'tl xjal najli qxol, ntk'a'cha'n ex intktxu'n.", "19": "Qu'mtzun kyk'u'jlame' najchaq xjal, qu'n ikxkye' e'okye' te junxi'tl xjal Ejipt.", "20": "<pb/>Che nimanqe'ye' te Qman Dyos Qdyos, O'kx che k'ulunaye' te, lan kyej kykolb'e'ne', qatzun makytziya jun kyole', kyb'inchame' toj tb'i.", "21": "Qu'n ana'te kytzalajb'ile' tu'n kyajwalinteye', ate Dyos, kyile' nimaq ti'xti' ex tb'anilqe' tb'incha qu'nel.", "22": "Tej kyponju' qyajilb'en Ejipt, naqtoq oxnaq lajoj (70) kyb'aj, atzu'n ja'lo matxi' che chmet b'a'nxi'x tu'n Qman Dyos Qdyos kse'nqe' che'w twitz kya'j."}