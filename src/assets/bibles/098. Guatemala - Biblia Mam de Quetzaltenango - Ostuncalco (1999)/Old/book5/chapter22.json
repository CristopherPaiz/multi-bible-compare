{"1": "<pb/>Qa ati junkye' matil twakyix mujqa trit jun twnaqil tzpetni, kxe'l tiq'i'n te ex lalun naqwit tz'ok tka'yi'n.", "2": "Qatzun mya nqaku' najla'ju' tajaw tk'etz ex min tojtzqi'n, kxe'l tiq'i'nju' alu'mj tja, ajtzun tb'inte qa in jyonju' tajaw ti'j, kxe'l tanjsa'n ti'j te.", "3": "Ax kb'inchamju'ye' qa jun b'ur, jun xb'alun mujqa alkyexku' jun ti'xti' makyej tz'aq tu'n jun xjal, qa matz'okyal kwitze'. Lalun naq che ka'yine' ti'j.", "4": "<pb/>Qa ati junkye' matil tb'ur mujqa twakyix jun twnaqil kub'ni tz'aq toj b'e, lalun noq ka'yin ti'j, ati tu'n tonin ti'j tu'n tjawe'.", "5": "<pb/>Mixti' tu'n toktq'o'n qya t-xb'alunju' ichan, exju' ichan mixti' tu'n toktq'o'n ti'ju' qya, qu'n inche el tik'u'nte' Qman Dyos kykyaqilju' nche b'inchante ja'lu.", "6": "<pb/>Qa ati jun matz'okyal tpaqb'il pich' tu'n twi' tze mujqa twitz tx'otx', paqlku'xju' ttxu kyib'aj tal mujqa kyib'aj tjos, lalun t-xitiq'i'n ttxu kyuk'i'lju' tal;", "7": "o'qe'kxju' tal b'a'n tu'n kxi' tiq'i'n, atzunju' ttxu kxe'l ttzaqpi'n. Tu'ntzunju' lu ktzalajel toj tchwinqlal b'a'nxi'x ex nimtoj k'anq'il.", "8": "<pb/>Qa ati junkye' majawtb'incha'n jun tja ak'a'j, ati tu'n tjaw tb'incha'n tapi ti'jileju' tkab' kol te kolb'ilte, tu'ntzun lalun tzaj il kyib'aju' e'tojtja qa in ku'tz tz'aqku' jun twi' ja.", "9": "<pb/>Lalun tz'okkyawa'ne' juntl awal toju' kyawb'ile' ub'a, qu'n jaku' mi tz'ajb'ena'tlju' sokkyawa'ne' exju' twitz awal ub'a.", "10": "<pb/>Lalun jaw kykjo'ne' kytx'otx'e' tuk'i'l jun muj alu'mj wakx ex b'ur.", "11": "<pb/>Lalun tz'okkyoksa'n kyi'je' chmo'n tuk'i'l lan ex sed.", "12": "<pb/>Kyb'inchankye' ttxa'nju' kyxb'alune' tu'n kykyej xtunin kyi'ju' kyaje' ttxa'n.", "13": "<pb/>Qa ati jun ichan matzaj ti'n jun qya te t-xu'jil, tkub'lenxi'tzun kẍe tuk'i'l min xtk'u'jlatl,", "14": "k'aq'weltzuntz q'malte qa minti' xtjuk'tib'u' txin, ex k'aq'wel yolil ti'j kjalu: Nmjeye' tuk'i'lju' qya lu, tetzunj nkub' kẍeye' tuk'i'l matz'el nnik'e' qa mya q'pojtel, qa chi.", "15": "Aye'tzu'n tmanju' txin che kxe'l kywitzju' tijwnaq tzyul kawb'il toju' nintnam yek'ulte techlal qa q'pojxtoq,", "16": "oktzun kxe'l tma'nju' manb'aj kyeju' tijwnaq: Xinq'o'ne' nmyale' te t-xu'jilju' ichan lu, atzu'n ja'lo min tk'u'jla'ntl,", "17": "ex ntma'n qa min xtjuk'tib'ju' nmyale' ex mya q'pojtl. Lutzunte' tik'len lu qa q'pojxtoq, chiku' kxe'l kyma'n. Oktzun kb'el t-slik'u'n xb'aluntz kywitzju' tijwnaq.", "18": "Aye'tzu'n tijwnaq kkytzyu' ichan ex kb'el ktz'e'ysa'n twitz,", "19": "tu'n tchjonte tmult te jo'naq (100) saqpwaq te tmanju' txin, tu'n tpaj matz'el tch'ixaw jun txin b'ajxa' kub'kẍe tuk'i'l ichan toj Israel. Expe' ax t-xu'jilju' ati tu'n tten, ex mixti' tu'n tkub' tpa'ntib' tuk'i'l toj tkyaqilu' tchwinqlal.", "20": "<pb/>Qatzun qa ax qa oje kub'kẍe ichan tuk'i'lju' txin,", "21": "k'eletz iq'et tja tman, kb'ajel xontzuntz toj ab'j kyu'nju' ichan te nintnam, tu'n tpaju' xtb'incha jun nin il toj Israel, ex matz'el telsa'n tch'ixawju' tman. Ikytzu'n kb'ajela' taq'wix ati kyxole'.", "22": "<pb/>Qama tz'el yal jun ichan kuẍli tuk'i'l jun qya mjeb'ni, kche b'elb'yet kykab'il. Ikytzu'n kb'ajela' myab'a'n toj Israel.", "23": "<pb/>Qa jun txin b'ajx kub'a' kẍe tuk'i'l jun ichan ex b'entnitlti'j tu'n tmje tuk'i'l jun ichan, qatzun matz'okyal twitz juntl ichan toj nintnam ex makub' kẍe tuk'i'l,", "24": "che kxe'l iq'et kykab'il kywitzju' tzyul kawb'il toju' nintnam, jakq'manjtzela' tu'n kykub'yet toj ab'j. Aju' txin tu'ntpaj min xtqani o'nb'il extzun tojxi'x nintnam, atzu'n ichan tu'ntpaj xkub' kẍe tuk'i'l t-xu'jil twnaqil. Ikytzu'n kb'ajela' taq'wixil kyu'ne' kyxole'.", "25": "<pb/>Qatzun jun ichan matz'okyal jun txin tu'n toj kojb'il, b'entniti'j tu'n tmje tuk'i'l tchmil, qama kub' ttzyu'n tu'n tkub' kẍe tuk'i'l, noq o'kxju' ichan xkub' kẍe tuk'i'lju' txin kb'el b'yet.", "26": "Atzunju' txin mixti' kb'inchetil ti'j, qu'n mya tilte tu'n tkub' b'yet; aju' lu ikxju' kse'n qama tz'ok tzaqpaj jun xjal ti'j juntl tu'n tkub' tb'yo'n;", "27": "qu'n tjunalju' txin sokyal tu'n toj kojb'il ex maskyewtlo maẍch'in mixwitlo a'lo' sul klolte.", "28": "<pb/>Qa ati jun ichan matz'okyal jun txin tu'n b'ajx kub'a' kẍe tuk'i'l jun ichan ex min b'entniti'j tu'n tmje, qa makub'ttzyu'n tu'n tkub' kẍe tuk'i'l, extzun qama tz'el yal,", "29": "ktchja' ichan lu kab'naqlajoj (50) saqpwaq te tmanju' txin, ex tu'nju' makub' tyaju'n, kxe'l tiq'i'n te t-xu'jil ex lay b'ent tkub' tpa'ntib' tuk'i'l toj tkyaqilu' tchwinqlal.", "30": "<pb/>Mix-a'lo' kb'el kẍe tuk'i'l t-xu'jil tman, tu'n lalun tz'el tch'ixaw tu'n."}