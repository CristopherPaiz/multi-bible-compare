{"1": "<pb/>Ajkyb'aj kub' t-xitu'n Qman Dyos nimaqtnam, ajttzaj tq'o'n kytx'otx' kyeye', ex ajkytzyunteye' nimaqkytanam ex kyja,", "2": "k'elel kypa'ne' oxe' nimaqtnam toju' tx'otx' ktzajel tq'o'n Qman Dyos kyeye',", "3": "ex kb'ajel kyb'incha'ne' b'e nkanun kyoj. Expe' kb'el kypa'ne' tx'otx' toj oxe' tnej aju' ktzajel tq'o'n Qman Dyos Qdyos kyeye', jatu'n txa'ju' xjal kloltib' kyoj junju' tnam lu, qama kub' tb'yo'n juntl xjal.", "4": "Alkyete mab'iyun kxe'l oq atzu' tu'n tklontetib', qatzun matyek'u qa myatoq t-ximju' tu'n tkyim tu'n, exqa mixtoqti' kq'oj.", "5": "Kse'n qa ati jun matxi' toj k'ul si'wil tuk'i'l jun tuk'i'l, ajwittzun taq'wi si'wil, naq myanim matz'el kotpaju' k'uxb'il ti'ju' tqan ex yalok xpon ti'ju' tuk'i'l ex majx makyim tu'n, kxe'l kloltib' toj junju' nimaqtnam lu, iktzu'n ktkla'ya'tib'.", "6": "Qu'n qa najchaqju' b'e, jaku' txi' jun twitze'lju' xkyim nqaku' najla' knolte ti'ju' xb'iyun tuk'i'l ttx'u'jil tu'n tkub' tb'yo'n, extzun mya tpaj tu'n tkub' b'yet, mixna'ti' kyq'oj nejtl.", "7": "Qu'mtzun nxa' nma'ne' kyeye' tu'n tel kypa'ne' oxe' nimaqtnam,", "8": "ajtzun t-xitnimsa'n Qman Dyos kytx'otx'e', ex ajttzaj tq'o'n tkyaqilju' tx'otx' kyeye', kse'nxju' ttziya kye' ojtxi' qyajilb'en,", "9": "kjeltzun kypa'n oxe'tl nimaqtname' te kolb'il kyi'jxi' oxe' tnejel (qama kyb'inchaye' chaq'b'il lu nxinma'ne' kyeye' ja'lo, tu'n kyk'u'jlanteye' Qman Dyos, ex tu'n kyb'ete' toju' tb'eyil).", "10": "Tu'ntzun lalun tz'el tchk'elu' xjal mixti' til toju' tx'otx' ktzajel tq'o'n Qman Dyos te kyetzb'ile' ex tu'n lalun kub' tz'aq tkamik jun xjal kyib'aje'.", "11": "<pb/>Qatzun ati jun xjal kyajq'oj kyib' tuk'i'l juntl, ex majx toktwitz ti'j tu'n tkub' tz'aq tu'n, ajtzun tel jalmuj tu'n k'okyel tzaqpaj ti'j ex kb'el tb'yo'n, kwittzun xe'l oqtz toj junju' nimaqtnam te kolb'il lu,", "12": "aye'tzunju' tijwnaq toju' tnam kkyq'a' chaq'b'il tu'n ttzyet ex tu'n t-xi' q'et toj tq'ob' twitze'lju' xkyim, ju' nqaku' najla' tu'n tkub' b'yet.", "13": "Lalun tzaj laqj kyk'u'je' ti'j, tu'ntzun tmyet tu'n lalun tz'el tchk'el xjal mixti' til toj Israel. Che tenb'eltzuntze' b'a'n.", "14": "<pb/>Mixti' tu'n tokx kyq'o'n kyib'e' toj tnqachju' kyb'esine' kub'ni q'o'n ojtxi', toju' tx'otx' ktzajel tq'o'n Qman Dyos Qdyos kyeye'.", "15": "<pb/>Qa naq junju' xjal tziyil lay txi' okslet qa mab'iyun jun xjal, mujqa ati til mujqa tb'inchb'aj myab'a'n. Kxe'l okslet qa ati kab'e' mujqa oxe' tziyil.", "16": "<pb/>Qama jawtiq'i'ntib' jun xjal b'inchal myab'a'n tziyal chajyolil ti'j juntl tu'n tpoqonte ti'j jun myab'a'n,", "17": "kykab'ilju' xjal nche q'ojin lu, che kxe'l twitz Qman Dyos ex kywitzju' pale ex kywitzju' ajkawil ate'qe' toj kyoklen toju' tq'ijlalil lu.", "18": "K'ik'el kywitzju' ajkawil b'a'nxi'x ti'j, qatzun matz'elyal naqx chajyolil ntma'nju' tziyil ti'ju' juntl,", "19": "axtzunju' tz'e'ysb'il witzb'aj tajb'iltoq tu'n tb'inchet ti'ju' juntl xjal axtzun kb'inchetilju' ti'j. Iktzu'n kb'ajela'ju' il kyu'ne' ati kyxole'.", "20": "Ajtzun kb'inteju' txqantl, kche xob'el ex lay kb'incha jun ti'xti' taq'wixi'x.", "21": "Lalun tzaj laqj kyk'u'je': kchjetil chwinqlal tu'n chwinqlal, witzb'aj tu'n witzb'aj, witzteyj tu'n witzteyj, q'ob'aj tu'n q'ob'aj, qanb'aj tu'n qanb'aj."}