{"1": "<pb/>Tzaj yolin Qman Dyos te Jonas, tk'wal Amitay, ex xitma'n te:", "2": "Kuxtxiya toju' nintnam Ninib'e ex q'manxa kye xjal qa kb'el nxitu'ne' nintnam, qu'n matxi' tzulkanun tqanil nk'etze' ti'ju' kyil.", "3": "<pb/>Atzunte Jonas kub' oq twitz Qman Dyos, mya tu'nwt txi' tb'i'nju' tyol, xi' toj tnam Jope janche pona' txqan b'ark, elyal jun b'ark tu'n ch'inxtltoq txi' toju' tx'otx' Spanya; xi' chjolte iqb'ilte, jaxtzuntz toju' b'ark tu'nt-xi' toju' tx'otx' lu.", "4": "Atzunte Qman Dyos tzaj tq'o'n jun nin kyq'iq', jawtzun b'ent jun nin q'ankyaq xob'ajilx naku'jtoq kb'ajel xitju' b'ark tu'n.", "5": "Majx ok jun xob'il kyi'ju' aq'unal toju' b'ark, teyiletzun junjun aq'wi kub'sal teju' tdyos. Kub' kxima'ntzuntz tu'n tku'x kyxonju' iqtz toj ninnjab', noqxwitlo tu'n telju' talal. Atzunte Jonas matxi'toq ku'x ja nche' k'u'yita ti'xti' toju' b'ark, atzuntzu' kub'a' kẍeya' ex majx tzyet tu'n watl b'a'nxi'x.", "6": "Atzunju' nejenel toju' b'ark ku'x ja ta'toq Jonas, ex xitma'n te: ¡lwix we'ktza ẍwat! ¡Kub'sana te Tdyosa! Qaj nab'en matzajq'aq'an tk'u'j qi'j tu'n qklet tu'n, chij.", "7": "<pb/>Tjawu'lenxi'tzun Jonas kyk'etzju' aq'unal toju' b'ark, intoq kyma'n kxolilex: <pb/>—Qsenx tu'n tel yal alkye ati tpaj tu'nju' myab'a'n saj qi'j, chechij. <pb/>Tetzunj t-xikyse'nti'j, elyal qa a Jonas ati tpaj.", "8": "Xikyma'ntzuntz te: <pb/>—Q'mantza titiqu'n saja' taq'wix lu qib'aj. ¿Titi'tzun taq'una? ¿Jasaja'ya? ¿Alkye ttx'otx'a? ¿Ja tzajna' tyajila? chechij.", "9": "<pb/>Atzunte Jonas xittzaq'we'n kye: <pb/>—Eb'reyqine', ex nchin k'ulune' te Dyos Manb'aj, Dyos te toj kya'j, b'inchalte ninnjab' ex tx'otx', chij.", "10": "<pb/>Xitma'n Jonas kyeju' nche aq'unan toju' b'ark qa intoq oq twitz Dyos Manb'aj, aye'tzunkye tej t-xikyb'i'n, ex tej kyka'yinte ljo'nxi'xtoq tichinju' ninnjab', tzajxi'xtl xob'il kyi'j, xi'kyqani'ntzuntz te: <pb/>—¿Tiqu'n xtb'inchaju'ya lu? ¿Titi' kqb'incha'ye' ti'ja naqx tu'n twe'ju' ninnjab'? chechij.", "11": "", "12": "<pb/>Chin kyxonku'xe' toj ninnjab', oktzun kb'el nak'ete ninnjab'tzu'. Tu'na' npajwe' saja'ju' nin kyq'iq' kyib'aje', chi Jonas xittzaq'we'n.", "13": "<pb/>Aye'tzunju' aq'unal toju' b'ark, e'aq'wi lmolte b'ark tuk'i'l tkyaqil kyipumal tu'nkyelpun ttzi tx'otx', ex mixti' b'enti kyu'n, qu'n xi'toq tichinxi'xtlju' ninnjab'.", "14": "E'aq'witzuntz kub'sal twitz Qman Dyos ex kyma: Qman Dyos lalun taja tu'n qkyime' naqx tu'n tpaju' ichan lu. Qatzun mixti' til, lalun tz'ok tq'o'na tkamik te qile', qu'n in aq'unanta Nman Dyos kse'nxju' tajb'ila.", "15": "<pb/>Tb'ajlenxi'tzun kyma'nju' lu, xi'kyxon Jonas toj ninnjab', kub' nak'etzun ninnjab'tzu'.", "16": "Tetzunj kyka'yinteju' aq'unal toj b'ark tkub' nak'eju' ninnjab', kyna' toj kyanmi tu'n kyniman te Qman Dyos, kub' kyq'o'n chojb'il te, ex xikytziya'n tu'n kyk'ulun te.", "17": "<pb/>Atzunte Qman Dyos matxi'toq kub' tq'o'n jun nin kyiẍ toj ninnjab' tu'n t-xi'tb'ilq'u'n Jonas. Oxe' q'ij ex oxe' qonik'an ten Jonas toj tk'u'ju' kyiẍ."}