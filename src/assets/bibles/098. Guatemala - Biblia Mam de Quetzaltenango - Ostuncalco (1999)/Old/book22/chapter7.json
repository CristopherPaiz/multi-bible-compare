{"1": "<pb/><t>¡Xa'wanqeku'xi'xu' tqana</t> <t>kyoju' t-xajab'a, tmyal nimaqkawil!</t> <t>Majx tulin ti'ju' tal t-ẍo'pa,</t> <t>kse'nqe' tilb'ilal b'incha'n q'anpwaqqe',</t> <t>b'incha'n kyu'n xjal b'a'n kyb'inchante.</t>", "2": "<t>Iky tmuxju'ya kse'n jun tkb'el k'wab'j tulinti'j</t> <t>kukx tk'wet b'inju' toj;</t> <t>iky tk'u'ju'ya kse'n jun b'yoj triy</t> <t>txoli'n ti'j tu'n b'ech rojs.</t>", "3": "<t>Ikqe' timi'ẍju'ya kse'n kab'e' ttxu msat,</t> <t>kab'e' tal msat yuẍqe'.</t>", "4": "<t>Iky tqulju'ya kse'n jun ja nimin twe' ẍnu'lb'aqile ti'j;</t> <t>ikyqe' twitzju'ya kse'n kab'e' xoch ẍtilunqe'</t> <t>toju' nintnam Esb'on,</t> <t>tu'me'l ttzi nintnam B'at-rab'im;</t> <t>iky ttxa'na kse'n ja nimin twe' twi' Lib'ano,</t> <t>t'ikylo'ktz tu'me'l nintnam Damask.</t>", "5": "<t>Ikytka'yinx twi'ju'ya</t> <t>kse'n toktza' witz Karmelo;</t> <t>ikyqe' t-xya'mal twi'ya kse'n q'in kyeq smo'n tk'i' cha'x:</t> <t>¡kyajni ye' jun nimaqkawil toju' xpatx'b'ente twi'ya!</t>", "6": "<pb/><t>Aya qya nchin laqje' ti'ja, qtze'tz kyoj twitza,</t> <t>¡achb'ajila ex xa'wankuxi'xa!</t>", "7": "<t>iky tka'yinxju'ya kse'n tka'yinx jun tut;</t> <t>ikyqe' timi'ẍju'ya kse'n jun tq'ob' lob'j txijli twitz.</t>", "8": "<t>Wajb'ile' tu'n njaxpwe'tzane' ti'ju' tut</t> <t>tu'ntku'tz wiq'i'ne' tq'ob' txijli.</t> <t>Che okyeltzun timi'ẍtza kse'n tq'ob' ub'a txijli;</t> <t>iky t-xewju'ya kse'n mansan npuk'chaj;</t>", "9": "<t>iky toj tk'o'nju'ya kse'n tb'anil ta'l ub'a,</t> <t>chab'a nku'x b'ililin toj ttziya</t> <t>ex kyxe twitzteya, chij.</t>", "10": "<t>Te qinwe' ichan nchin laqje' ti'j:</t> <t>tu'nju' nxi'x laqj wi'je' nula' nk'etze'.</t>", "11": "<pb/><t>¡Kuwxa, aya nchin laqje' ti'ja, qo'ya toj kojb'il!</t> <t>K'elix qonik'an qu'n kyxol b'ech alenya.</t>", "12": "<t>Qo xe'l toj tqan ub'a te prim,</t> <t>ka'yilte qa matxi' che b'echin,</t> <t>ka'yilte qa nche poq'chaj,</t> <t>qa matxi' che b'echinju' kranad.</t> <t>¡Atzuntzu' kxe'la' nq'o'n nyole' teya!</t>", "13": "<t>Inxi'x che puk'chaju' lob'j mandrakora.</t> <t>Chukchaq lob'j ati ttzi qja:</t> <t>twitz lob'j tzqijsa'n ex tzmaxi'x ẍetzaj t'uxit,</t> <t>mache elnpa'ne' teya, aya nchin laqje' ti'ja.</t>"}