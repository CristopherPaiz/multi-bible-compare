{"1": "<pb/><t>Ayine' b'ech toju' plan tx'otx' te Saron,</t> <t>ayine' rojs kyoju' b'ya', chij.</t>", "2": "<t>Iky nchin laqju'ye' ti'j kyxol txqantl qya,</t> <t>kse'n jun rojs kyxol ch'i'x, chij.</t>", "3": "<t>Iky nchin laqju'ye' ti'j kyxol txqantl ichan,</t> <t>kse'n junwi' mansan toj k'ul. <pb/>¡Majx tzalajb'il ajnkub' qeye' tjaq'ju' tewan!</t> <t>¡Majx chi' nnela' tlob'jil weye'!</t>", "4": "<t>Inxi'tiq'i'ne' toju' tja kye nimaqwan</t> <t>intoq tzaj ka'yin weye' tuk'i'l tk'u'jlalil.</t>", "5": "<pb/><t>¡Chin tkuwsama tu'n wab'j b'incha'n ti'j ub'a,</t> <t>chin tk'a'chama tu'n lob'j mansan,</t> <t>qu'n naqx tu'n nkyimtle' tu'nju' nxi'x chin laqje' ti'ja!</t>", "6": "<t>¡Q'onku'ya tnayaj tq'ob'a tjaq' nwi'ye',</t> <t>ex chin tchleka tu'n tb'a'nq'ob'a! chij.</t>", "7": "<t>Kytziyantze' weye', qya aj Jerusalen,</t> <t>tu'n t-xikyka'yi'ne' tal tojk'ul msat,</t> <t>tu'n lan tz'el twatlju' qya nchin laqje' ti'j.</t> <t>¡Wtanku'j tzmaxi'j ajtel twatl! chij.</t>", "8": "<t>¡Luju' ichan nchin laqje' ti'j tzul!</t> <t>¡Inxinb'i'ne' tq'ojq'ojel toj twi'!</t> <t>Lu tzul nxlik'pun kyib'aju' k'ul,</t> <t>lu tzul nxlik'pun kyib'aj witz.</t>", "9": "<t>Iky ichanju' nchin laqje' ti'j kse'n jun msat:</t> <t>kse'n jun tal msat.</t> <t>¡Lu pena' atitl twitz tjpel ja,</t> <t>in ka'yinktz ttzi tokex spik'un,</t> <t>in ka'yinktz toj xopa'j!</t>", "10": "<t>Tzaj tma'n ichan nchin laqje' ti'j kjalu:</t> <t>We'ktza tal nmsat;</t> <t>lwixa, qo'ya, inxi'x chin laqje' ti'ja.</t>", "11": "<t>¡Ka'yinxpe'ya! Matxi' tzik'te' jb'alil</t> <t>majx matxitiq'i'n jb'al.</t>", "12": "<t>Matxi' che poq'chaju' b'ech toj kojb'il,</t> <t>matxi' pon tq'ijlalil tu'n qb'itzan,</t> <t>matxi' che aq' oq'ilju' tal paloms</t> <t>tzalu toju' qnajb'il.</t>", "13": "<t>Atitl twitzju' lob'j iw,</t> <t>ex nche puk'chajtlju' tqan ub'a. <pb/>We'ktza, tal nmsat;</t> <t>lwixa, qo'ya, inxi'x chin laqje' ti'ja.</t>", "14": "<pb/><t>Aya tal npalomse', nokx tewa'ntib'a toj kyk'atxub' piky,</t> <t>newanjxa kywitz nimaq pik,</t> <t>yek'untz twitza weye',</t> <t>wajb'ile' tu'n nb'inteye' toj twi'ya.</t> <t>¡Majx tzalajb'ilte' ajtok nka'yi'na!</t> <t>¡Majx tzalajb'il ajtyolina! chij.</t>", "15": "<t>Che kytzyume' chuẍ, aye' chuẍ b'o'sqe',</t> <t>qu'n ate'qe'k yajulkye qawale',</t> <t>aju' qawale' tzmaxi'x nub'chin, chechij.</t>", "16": "<t>Wewe' ichan nchin laqje' ti'j, ex teqine'.</t> <t>Nk'ik'len kyi'j trit kyxol b'ech rojs.</t>", "17": "<pb/><t>Kutanjtz ti'ja, aya nchin laqje' ti'ja,</t> <t>akx njawu'l q'ij ex nkub'naj qxopin;</t> <t>kutetz oqa naku'j msat,</t> <t>naku'j jun tal b'o's msat</t> <t>kywitz nimaq k'ul.</t>"}