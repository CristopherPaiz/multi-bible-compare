{"1": "<pb/>Tzaj yolin Qman Dyos weye', tma:", "2": "<pb/>Jumaj ate'toq kab'e' qya junx kytxu.", "3": "Xikyq'o'nkyib' toj ajpaji'n atxi'x tzmatoq txinqe'; xikyq'a' tzyu' kyimi'ẍ toj Ejipt ex kub' naju' kyqpojil.", "4": "Oola tb'iju' tzikb'aj (a ntyek'u'nju' Samarya), atzu'n titz'in Oolib'a tb'i (a ntyek'u'nju' Jerusalen). E'tzaj wiq'i'ne' te nxu'jile', e'ul nk'wale' ex nmyale' kyuk'i'l.", "5": "Myab'a'n sela' Oola weye' ex matz'ok laqj kyi'ju' tichan, aye' q'ojil aj Sirya,", "6": "tb'anil kyxb'alun morad ka'yin, kykyaqil nejenelqe' ex kawilqe', tb'anil ku'xunqe', chejilqe' ate'kx kyi'j chej,", "7": "¡Sk'o'nqe'xi'x kyxol aj Sirya! xitq'o'ntib' Oola toj ajpaji'n kyuk'i'l, majxpe' oklaqj kyi'j kykyaqilju' kywitzleb' ex ku'tz toju' toklen tu'n tk'ulun kye.", "8": "Ok te jun ajpajil atxi'x tej tten Ejipt, ex mixti'x kyej tu'n. Nim eb'ajkub' kẍe tuk'i'l atxi'x txinxtoq ex elkyiq'i'n tqpojil, soktzuntz te qya ajpajil.", "9": "Qu'mtzun xinq'o'ne' toj kyq'ob' aj Sirya ju' tyaẍ, jamatxi'toq tz'oklaqja',", "10": "ex e'kub' kẍe tuk'i'l; eb'je'ltzun xk'ayu'n tal, ichan ex qya, atzunte kub' kyb'yo'n tu'n k'uẍtx'e'nb'il, ikytzu'n tz'e'yseta' twitz. Ex mab'aj yoli'n ja'lu kyxol qya.", "11": "<pb/>Tka'yi Oolib'a ju' titz'in ja'lu, extzun xi'pe' t-xonxi'xtltib' kyetwitzju' ttzik toju' ajpaji'n.", "12": "Ex ikxte oklaqj kyi'ju' aj Sirya, kykyaqilx nejenelqe' ex kawilqe', aj q'ojilqe', tb'anilqe' toj kyxb'alun, chejilqe', iqa'nqe' kyu'n chej, tb'anilxi'x ku'xunqe'.", "13": "Elnnik'e' qa ikxte matxi'toq ttz'ilsatib', ex matxitoq txitb'incha'n kse'nte' ttzik.", "14": "Xipe' tq'o'nxi'xtltetib' toj tajpaji'n: e'tilju' kyilb'ilal aj B'ab'ilon b'incha'nqe'k twitz tapi ex u'ksa'nqe' tu'n kyeq; kykyaqil tajb'el tnam che ka'yin, tu'n kyok xjal toj xjel kyu'n tu'n jitz'b'il kyk'u'j ex tu'n jitz'b'il kywi'.", "15": "", "16": "Tej kyoktka'yi'n aj B'ab'ilon lu, oklaqj kyi'j ex exi' tchq'o'n t-sanjelal B'ab'ilon.", "17": "Eb'ju'ltzu'n aj B'ab'ilon ex eb'ajkub' kẍe tuk'i'l ex kub' kyyaju'n, kytz'ilsa toj ajpaji'n. B'aj kytz'ilsa'n b'a'nxi'x ex tzaj molmon tk'u'j kye.", "18": "Xitq'o'ntzun tib'tz toj ajpaji'n tojxi'x q'ancha'l, xityek'u'ntib' ẍb'iqli, majx ntzaj molmone' te kse'n ntzaj molmone' te ttzik.", "19": "Extzun txitq'o'nxi'xtltib' toj ajpaji'n, ntzaj tna'nju' tq'ijlalil tej txintoq, tej tajpaji'n toj Ejipt", "20": "ex okb'aj kyi'j aj Ejipt ju' tyaẍ, ikyqe'toqju' kse'nqe' b'anchej ex b'ur toju' kyajpaji'n.", "21": "<pb/>Oolib'a, tzaj tna'nju'ya tej txintoqa, intoq che xb'iyunjtz timi'ẍa kyu'n aj Ejipt.", "22": "Qu'mtzun inma'e' ayine' Dyos Manb'aj: Knb'incha'ye' tu'n kyok miltz'uju' tyaẍa te tajq'oja, aye' ntzaj molmon tk'u'j kye ja'lo. Che tzajel nq'o'ne' toj tkyaqil plaj ti'ja,", "23": "e'aj B'ab'ilon ex kaldey, e'aj Pekod, aj Soa ex aj Koa, ex kykyaqilju' aj Asirya; kykyaqil ja'lu ku'xunqe' ex tb'anilqe', nejenel ex kawilqe', ajb'el ex q'ojilqe', kykyaqil chejilqe'.", "24": "Che b'ju'l ti'ja, kyuk'i'l txqan karwaj ex txqan xjal te q'oj; kb'ajex kytxoli'n kyib' ti'ja toj tkyaqil plaj iq'i'mile kyq'ojb'il, tojx toj kywi' ex q'i'n kykolb'il, kxe'l nq'o'ne' anb'il kye tu'n toka toj xjel kyu'n kse'nxju' kykawb'il.", "25": "Ktzajel nb'ajsa'ne' ntx'u'jile' tib'aja, ex che q'ojil ti'ja tuk'i'l kytx'u'jil; k'elel kyjonju' ttxa'na exqe' t-ẍkyina, aye'tzu'n che kjel anq'in che kb'el kyb'yo'n tu'n k'uẍtx'e'nb'il. Che b'ajex kyiq'i'n tala ichan ex qya, kb'ajel tz'e'ysa'na tu'n q'aq'.", "26": "Che b'je'lel kyiq'i'n t-xb'aluna ex che b'ajex kyiq'i'n tachb'ila.", "27": "Iktzu'n kb'ajela' ttxa'n tzaqpib'ltib'a exju' tajpaji'na jaxa' tq'o'na'tib'a toj Ejipt, lay che tiljumajtla aj Ejipt ex lay che tzaj tna'ntla.", "28": "<pb/>Atzunwe' nxinma'n, ayine' Dyos Manb'aj: Kxel nq'o'na toj kyq'ob'ju' nimaqtnam nche eltik'o'na, ex kyeju' ntzaj molmona kye.", "29": "K'elel ik'o'na kyu'n, kb'elkyetza'nju' matxi' tkanb'aya tu'n taq'unb'ena ex majx kjel ẍb'iqb'a'na kyu'n; kjel q'ancha'lixju' t-xmilala xitq'o'na toj ajpaji'n. Tu'ntpaju' tzaqpi'n tib'a exju' tajpaji'na", "30": "nnik'a'ya toj ja'lo, qu'n xitq'o'ntib'a toj ajpaji'n kyuk'i'l nimaqtnam lu ex ku'tza toju' toklena tu'n tpaj k'uluna kye kywitzleb'.", "31": "Xi' xa' lpeya toj tqanb'en ttzika; qu'mtzun ax k'wab'ju' kxe'l nq'o'ne' teya axju' xinq'o'ne' te ttzika.", "32": "<pb/><t>Awe' inma'n, ayine' Dyos Manb'aj:</t> <t>Axtzu' kk'wala'ya tiju' tk'wab'l ttzika,</t> <t>jun k'wab'l nimin, nimtoj ex nim t-xe,</t> <t>nojni tu'n xmayi'n ex ik'b'il,</t>", "33": "<t>nojni tu'n tx'uyb'il ex xitb'il</t> <t>Ktx'ojtela ex kch'yol toj twinqila</t> <t>tu'n tk'wab'l Samarya ju' ttzika.</t>", "34": "<t>Kxel tk'wa'na tzmaxi'j ajtb'aj,</t> <t>kb'el tb'uchi'ntzuntza</t> <t>ex che b'ajel txluch'i'na timi'ẍa.</t> <t>Ayine' Dyos Manb'aj matxi' chin yolin;</t> <t>matxi' txinma'ne'.</t>", "35": "<pb/>Qu'mtzun inma'ne', ayine' Dyos Manb'aj; Matxina' tzik'nna'le' tu'na ex matzaj tmiltz'u'n ttze'lti'ja weye', ktz'e'ysetel twitza tu'n tpaj tzaqpi'ntib'a toj tajpaji'na, chi Dyos.", "36": "<pb/>Tzaj tma'n Qman Dyos weye': <pb/>Tzunta ichan, ¿Ma kxe'l tma'na tz'e'ysb'il kywitz Oola ex Oolib'a? Majxna' pejunxa kyb'inchb'aj taq'wixi'x kyplajku'.", "37": "Min xkub' kyk'u'nkyib' nwitze' ex b'ajni txa'j kyq'ob' toj chik'. Myab'a'n xkyb'incha weye', nche k'ulun kye kywitzleb' ex mache kub'kytz'eysa'n kyal te chojb'il kywitz, aye' nk'wale' e'itz'ji kyuk'i'l.", "38": "Ma'xi'xpe' kyb'inchatlju'lu weye': toj jun q'ijx kub' kytxa'ju'n njaye' xjan ex min ẍekynimaju' q'ij te ojlab'l weye'.", "39": "Ex ax q'iju' tej kykub' kyq'o'n kyal te chojb'il ninb'ilkye kywitzleb', e'ul toju' njaye' xjan ex kub' kytxa'ju'n ¡Atzun matxi' kyb'inchaju' tojku' njaye'!", "40": "<pb/>Exi' kychq'o'n kysanjel txkolkye ichan te najchaq, ex e'ul. Kykab'ilx eb'aj ichin, b'aj kyuk'tza'n kywitz ex eb'jo'k kyq'o'n kyachb'il tu'n kyex k'molkye;", "41": "E'kub' qe tib'aj jun tb'anil kuẍb'il, ex jun mes tkub'iletl wab'j tib'aj, tib'ajtzu'n mes lu kub'a' kyq'o'n sturak exju' aseyt elni pa'n tu'n tajb'en weye'.", "42": "Intoq che b'injtz txqan xjal ntoq che ẍch'in intoq che ik'san q'ij; ichanqe' eb'ajtzaj toj chq'ajlaj, intoq che okkyq'o'n kyachb'ilju' qya, nche okkyq'o'n xb'alun kyi'j kyq'ob' ex e'tb'anil koron toj kywi'.", "43": "Intoqtzun kub' nxima'ne': oktzun che ajb'elkye' qya ajpajilqe' lu ja'lo kyu'n. ¡Aye'na' ate'ju' kyuk'i'l!", "44": "Che ul kyk'etz Oola ex Oolib'a, aye' qya tzaqpi'nkyib', kse'n nxi' jun ichan kyxol qya ajpajilqe', nchije'.", "45": "Aye'tzu'n ichan tnik'alkyi'j che kb'el q'onte tz'e'ysb'il kywitzju' qya ajpajil ex b'yol xjalqe' lu. Qu'n ajpajilqe', ex b'ajni txa'j kyq'ob' toj chik', chi Dyos.", "46": "<pb/>A ntma'n Qman Dyos ja'lu: <pb/>Kyb'u'yiku'kyib' tnamj kyi'j, tu'n kyb'aj xob' ex tu'n kykub' elq'a'n;", "47": "tu'n kykub'yo'n tu'n tkyaqilju' tnam toj ab'j ex tu'n kyb'aj xyu'n tu'n k'uẍtx'e'nb'il; tu'n kykub' kyb'yo'n kyal ichan ex qya, ex tu'n kykub' tz'e'ysa'n kyja.", "48": "Kb'el nnajsa'ne' che anq'in xjal ch'ixb'ilx lu toju' tx'otx'. Kykyaqiltzu'n qya k'elel junkynab'l ti'ju' xnaq'tzb'il lu ex lay che'x lpe ti'ju' kyb'inchb'en myab'a'n.", "49": "Kb'el tz'e'ysa'n kywitzju' kab'e' qya lu tu'n tpaju' nkyb'incha'n myab'a'n exju' kyil tu'n witzleb'i'n. K'eleltzun kynik'tze' qa ayine' Dyos Manb'aj, chi Dyos."}