{"1": "<pb/>Tzaj yolin Qman Dyos weye', ex tma:", "2": "<pb/>¿Tiqu'n kukx tq'manjtz yolju' nq'umli toj Israel kjalu: Aye' manb'aj nche'x lo'nteju' ub'a tx'am, aye'tzu'n kyk'wal nche tzaj ch'yon kywitzte tu'n?", "3": "Axxi'x kxe'l nma'ne', ayine' Dyos Manb'aj, lay kyma junmajtle' yol nq'umli lu toj Israel.", "4": "Weqe'we' tkyaqil xjal twitz tx'otx', e'manb'aj ex k'walb'aj. Kkyimelte' nb'inchan il.", "5": "<pb/>Ate b'a'n xjalju' ntb'incha'n tnik'alilti'j ex toj ttzinunal:", "6": "min nxi' toju' nimaqwan kywi' witz ninb'ilkye witzleb', ex min nokqe tk'u'j kyi'ju' mya dyosqe' toj Israel; min neltiq'i'n t-xu'jil twnaqil, ex min nkub' kẍe tuk'i'lku' t-xu'jil kse'n akxtoq nkb'u'l ttx'ajin;", "7": "min nokten yajlalte juntl, inpe' anj tanjsa'n ti'ju' ntk'mo'n tprentil k'as teju' k'asb'enal te; min nalq'an ti'j juntl; inxitq'o'n twaju' nb'aj tu'n we'yaj ti'ju' twa ex nxitq'o'n t-xb'alunju' mixti' ti'j;", "8": "min nxitq'o'n medi ch'ex tk'i' tub'chil; min nb'inchan taq'wix ti'j juntl; toj tnik'alti'j nkub'a' tnk'u'n jun q'oj kyxol kab'e' xjal;", "9": "ntb'incha'n kse'nx ntma'n nkawb'ile' ex nche japunile nchaq'b'ile' tu'n. Axxi'x toj tzinun ta'ju' xjal lu, qu'mtzun k'anq'il. Ayine' Dyos Manb'aj nchin q'mante.", "10": "<pb/>Qatzun ati jun tk'walju' ichan lu tx'u'j ex b'yolxjal, ntb'incha'n alkyexku' ti'xti' lu", "11": "ju' min nche tb'incha'ntoqju' tman, nxi' wal kyoju' nimaqwan kywi' witz ninb'ilkye witzleb', ex neltiq'i'n t-xu'jil juntl xjal,", "12": "qa tok yajlalkye prow exqe' ati nojqelan kye, qa in alq'an kyi'j txqantl, qa min nanjtanjsa'n ti'ju' ntk'mo'n tprentil k'as teju' k'asb'enal, qa q'uqlok tk'u'j kyi'ju' mya dyosqe' ex nche tb'incha'n ti'xti' ik'o'nqe' wu'ne',", "13": "qa nq'on medi ch'ex tk'i' tub'chil; lay tz'anq'inju' ichan lu. Kyb'ajlenxi' tb'incha'n tkyaqilju' ti'xti' lu myab'a'n toj nwitze', kkyimel ex mixti'tl q'a'nb'ilte, kkyimel tu'nx tpaj til.", "14": "<pb/>Qajpe' ati jun tk'walju' ichan lu, matz'ok tka'yi'n tkyaqilju' il xb'aj tb'incha'n tman, ex min xxilpe toju' tqanb'en tman;", "15": "qa min xxi' toju' ninwan nok kywi' witz te ninb'il kye witzleb', ex min nokqe tk'u'j kyi'ju' mya dyosqe' toj Israel; qa min neltiq'i'n t-xu'jil juntl xjal,", "16": "qa min nokten yajulte juntl xjal; qa min neltiq'i'n prenil jun k'as maqaninjtz te; qa min nalq'an ti'j juntl, inpe' xitq'o'n twaju' naj tu'n we'yaj ti'ju' twa, ex nxitq'o'n t-xb'alunju' mixti' ti'j;", "17": "qa min nb'inchan taq'wix ti'j juntl, qa min nq'on medi che'x tuk'i'l tub'chil; qa nche japun nkawb'ile' tu'n ex ntb'incha'n kse'nx nkyma'n chaq'b'ile': lay kyimte' ichan lu tu'n tpaj til tman. Axxi'x k'anq'il.", "18": "<pb/>Atzunte' tman qama yajun ex matz'elq'an, ex matb'incha taq'wix toju' ttanam, kkyimel te tz'e'ysb'il twitz tu'n tpaj til.", "19": "Qajpe'lo kyxjelu'ye': ¿Tiqu'ntzun lay tchoj k'walb'aj til tman? Qu'n ttzinunal nate' k'walb'aj xtb'incha ex tnik'alilti'j, ex mache tb'incha tkyaqilju' nkawb'ile': qu'mtzun axxi'x k'anq'il.", "20": "O'kxte' xb'inchan il kkyimel. Lay tchojte' k'walb'aj til tman, ex lay tchojte manb'aj til tk'wal. Ktk'ma'te' tnik'alti'j chojb'ilteju' tnik'alilti'j xtb'incha; atzu'n b'inchal il ktz'e'ysetel twitz tu'n kypaju' til.", "21": "<pb/>Qatzun makyej tq'o'n b'inchal myab'a'n tkyaqilju' il matxi' b'aj tb'incha'n, ex ma japun tkyaqilju' nkawb'ile' tu'n ex matb'inchaju' ttzinunal ex tnik'alilti'j, axxi'x k'anq'il ex lay kyim.", "22": "Lay tzaj nnantle' tkyaqilu' taq'wix xtb'incha, ex k'anq'il tu'nju' matb'incha ttzinunal.", "23": "Mya wajb'ile' tu'n tkyimju' b'inchal taq'wix, a wajb'ile' tu'n tanjtzti'j tanmi ex tu'n tanq'in. Ayine' Dyos Manb'aj nchin q'mante.", "24": "<pb/>Qatzun makyej tq'o'n tnik'alti'ju' tchwinqlal b'a'n, ex matxi tb'incha'ntlju' taq'wix ex ik'b'ilqe'xi'x kse'nx tb'inchb'aju' b'inchal il, ¿Ma oktzun k'anq'il toj kywitze'? Lay tzajnna'ntlwe' tkyaqilju' b'a'n tb'incha: kkyimel tu'n tpajju' min xjapun tu'n nwitze' ex tu'n kpaju' til.", "25": "Oklo kyma'ye' qa mya tnik'alilti'ju' nb'incha'ne'; b'inkupe'ya, tnam Israel, ¿ma myab'a'nju' nb'incha'ne' toj kywitze'? ¿Ma myatzunlo aye'ye' taq'wix nkyb'incha'ne'?", "26": "Qa min xitb'incha'ntl tnik'alti'ju' b'a'n ex matxi tb'incha'ntlju' taq'wix, kkyimel tu'n kypaju' tb'inchb'aj taq'wix.", "27": "Qatzun aju' b'inchal myab'a'n makyej tq'o'n b'inchaj taq'wix ex matb'inchaju' b'a'n ex tnik'alilti'j, kkletel.", "28": "Qama tz'el tnik' ex makyej tq'o'n tkyaqilju' il matxitoq b'aj tb'incha'n, axxi'x k'anq'il ex lay kyim.", "29": "<pb/>Oktzun tma'te' tnam Israel qa mya tnik'alilti'ju' nb'incha'ne'. ¿Myatzun tnik'alti'ju' nb'incha'ne'? ¿Myatzun aju' tnam Israel min ntb'incha'n tnik'alilti'j?", "30": "Teyile junjunkye' che okyele' toj xjel wu'ne', aj Israel, kse'nxju' kyb'inchb'aje'. Ayine' Dyos Manb'aj nchin q'mante. Kytzaqpinkje' tkyaqilju' kyb'inchb'aje' myab'a'n tejumajx, tu'ntzun lan che kyime' tu'n kypaj kyb'inchb'aje' myab'a'n.", "31": "Kypa'milkyib'e' ti'j tkyaqilju' myab'a'n matxi' kyb'inchaye' nwitze', ex kukyoke' junx kyanmiye' ex jun kyxewe' ak'a'j. ¿Tiqu'n kkyimela'ya, tnam Isarel,", "32": "myana' wajb'ilwe' tu'n tkyim junkye'? Kytzaqpinkje' myab'a'n, che anq'iltzuntze'. Ayine' Dyos Manb'aj nchin q'mante."}