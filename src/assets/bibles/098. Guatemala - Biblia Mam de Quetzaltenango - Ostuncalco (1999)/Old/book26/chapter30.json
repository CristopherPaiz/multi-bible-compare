{"1": "<pb/>Tzaj yolin Qman Dyos weye' ex tma:", "2": "Yolina ichan toj nb'iye' ex q'manxa: <pb/><t>A ntma'n Dyos ja'lu: <pb/>Che' ẍch'ine' tu'nju' tq'ijlalil</t>", "3": "<t>matxi' tzulkanun;</t> <t>¡Xi' tul lq'e tq'ij Qman Dyos!</t> <t>¡jun tq'ijlalil b'isb'ajilx kyeju' nimaqtnam!</t>", "4": "<t>Tzulju' q'oj ti'j Ejipt.</t> <t>Ajtzun kyb'ajkub' b'yo'n txqan xjal,</t> <t>ajkyb'ajx elq'a'n kyq'inumal,</t> <t>ex ajtkub' xitu'n Ejipt tuk'i'lxi' tq'uqlil,</t> <t>kjawil lu'lun Etyopiy.</t>", "5": "<t>Ex kb'elkyi'ju' aj Etyopiya te q'oj toju' q'oj</t> <t>exqe' aj Lib'ya, aj Lidya,</t> <t>ex kykyaqil aj Arab'ya, aj Kub' ex kye txqantl tnam,</t> <t>exqe' kye txqantl tnam mujb'a'nkyib' tuk'i'l.</t>", "6": "<t>A ntma'n Qman Dyos ja'lu:</t> <t>Che kyimelkye'</t> <t>nche b'aj onin tuk'i'l Ejipt toj q'oj,</t> <t>tzajx Mikdol ponx Asuwan.</t> <t>Kjel me'setju' tnimjtib'il Ejipt tu'n toklen.</t> <t>Ayine' Dyos Manb'aj nchin q'mante.</t>", "7": "<pb/>A Ejiptju' kjel b'o'ljxi'x kyxol kykyaqil nimaqtnam, ex che kjel xitjxi'xju' tnam toj.", "8": "Ajtjaw nk'ant-sa'ne' tx'otx' lu tu'n q'aq' ex ajkykyaj xitj kykyaqilju' nche' onin tuk'i'l, k'eleltzun kynik'tz qa ayine' Dyos Manb'aj.", "9": "<pb/>Ajtpon tq'ijlalil tz'e'ysb'il twitz Ejipt, che xe'lnchq'o'ne' sanjelal toj ninnjab' tu'n kyjaw lab'ti xjal aj Etyopiya tzalajb'il ta'qe', k'okyeltzun tchitz kyi'j. Naqx tu'n tulkanuntlju' tq'ijlalil lu.", "10": "<pb/>Nxinma'ne', ayine' Dyos manb'aj: K'ajb'el Nab'ukodonosor, nimaqkawil aj B'ab'ilon, wu'ne', tu'n t-xitet tq'inumal Ejipt.", "11": "Kxe'l kyuk'i'l t-xjal te q'oj, ju' txkup xjalqe'xi'x, xitulteju' tx'otx'. Che q'ojil ti'j Ejipt tuk'i'l k'uẍtx'e'nb'il, ex kjel noj toju' tx'otx' kyu'n kyimni.", "12": "Kb'el ntzqijsa'ne' nin a' Nilo, ex kxe'l nq'o'ne' tnam toj kyq'ob' xjal b'inchal taq'wix; kjel xitju' tnam lu ex tkyaqilju' ati toj wu'ne', toj kyq'ob' najchaq xjal. Ayine' Dyos Manb'aj matxi' chin yolin.", "13": "<pb/><t>Nxinma'ne', ayine' Dyos Manb'aj:</t> <t>che kb'el nxitu'ne' witzleb'</t> <t>ex che b'el nb'ajsa'ne' mya dyosqe' toj Menpis.</t> <t>Lay ten juntl kawil toj Ejipt,</t> <t>ktenb'il xob'ajil toju' ttx'otx' wu'ne'.</t>", "14": "<t>Kjel nxitu'ne' toj tnayaj Ejipt, k'okyel nq'o'ne' tq'aq'al Soan</t> <t>ex kb'el ntz'e'ysa'ne' twitz Teb'as.</t>", "15": "<pb/>Ktzajel b'aj ntx'u'jile' tib'aj Sin, tkuwal Ejipt, ex kb'el nxitu'ne' tq'inumal Teb'as.", "16": "K'okyel nq'o'ne' tq'aq'al Ejipt ex kjawil t-xb'aq'u'ntib' Sin toj k'ixk'oj; che okyex lku'n xopa'j toj nintapi ti'j Teb'as, ex q'ijtl ku'xi'x che pomel q'ojil ti'j Menpis.", "17": "Che kyimelju' ku'xun aj On ex aj B'ub'astis toj q'oj, aye'tzu'n txqantl xjal najlqe' atzu' che kxe'lq'i'n toj kars.", "18": "Ajtkub' nxitu'ne' tipumal Ejipt ex ajkyb'aju' tkuwal majx ntnima'ntib' kyu'n, kyupjel q'ij toj Tapnes, kb'el jupli jun muj ti'j Ejipt, ex che b'ajxe'l q'i'n xjal najlqe' kyoju' nimaqtnam toj kars.", "19": "Kb'el ntz'e'ysa'ne' twitz Ejipt, oktzun k'elel kynik'tz qa ayine' Dyos Manb'aj, chi Dyos.", "20": "<pb/>Tzaj yolin Qman Dyos weye' toj wuq tajlal tnejel xjaw te tjunlajoji'n (11) ab'q'i, tma:", "21": "<pb/>Matxi' tz'el ntoqi'ne' tq'ob' Paraon, nimaqkawil aj Ejipt, ex mix-a'lo' matxi' tz'ok q'anante mo ptzonte tu'n, tu'n ttentl tipumal ex tu'nwt ttzyetlju' k'uẍtx'e'nb'il tu'n.", "22": "Qu'mtzun inma'ne', ayine' Dyos Manb'aj: chin okyele' ajq'oj ti'j Paron, nimaqkawil toj Ejipt. Che elel ntoqi'ne' kab'e' tq'ob', aju' b'a'n exju' toqnitl, knb'incha'ye' tu'n tel tz'aqju' k'uẍtx'e'nb'il toj tq'ob'.", "23": "Che b'ajex nsputi'ne' aj Ejipt kyoj txqantl nimaqtnam, ex che b'ajex nsputi'ne' kyoj chukchaq tx'otx'.", "24": "Ex kxe'l nq'o'ne' tipumal tq'ob'ju' nimaqkawil aj B'ab'ilon, ex kb'el nq'o'ne' nk'uẍtx'e'nb'ile' toj tq'ob'. Kche ntoqi'ye' tq'ob' paraon, kjel tentzuntz twitzju' tajq'oj ajtna'nte k'ixb'nitl.", "25": "Kxe'l nq'o'ne' kyipumal tq'ob'ju' nimaqkawil aj B'ab'ilon ex che elelwiq'i'ne' tq'ob' paraon. Ajt-xinq'o'ne' nk'uẍtx'e'nb'ile' toj tq'ob' nimaqkawil aj B'ab'ilon ex ajtjaw ti'n ti'j Ejipt, oktzun k'elel kynik'tz qa ayine' Dyos Manb'aj.", "26": "Che b'ajex nsputi'ne' aj Ejipt kyoju' txqantl tnam ex nimaqtnam, oktzun k'elel kynik'tz qa Dyos Manb'aj, chi Dyos."}