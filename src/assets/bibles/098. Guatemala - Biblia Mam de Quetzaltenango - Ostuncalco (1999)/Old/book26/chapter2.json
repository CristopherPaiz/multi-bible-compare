{"1": "<pb/>Nb'iye' jun tzaj yolin: intoq tma'n: <pb/>Esekyel, we'ku'ya, chin yolile' teya, chij.", "2": "Tetzunj ttzaj yolin weye' toju' tq'ojq'ojel wi'yj, ulju' tipumal Dyos wuk'i'le' ex nkub' we'ye' b'a'nxi'x. Nb'itzuntze' tq'ojq'ojel wi'yj nyolintz weye'", "3": "intoq tzaj tma'n weye': aya, ichan, kxe'l nchq'o'ne' kyuk'i'l aj Israel, jun tnam pi's matxi' jaw tiq'intib' wi'je'. Matxi' jawkyiq'i'nkyib' wi'je' kyuk'i'lju' ojtxi' kychman tzmax toju' q'ij ja'lo.", "4": "Ikyqe'x kyk'walju' pi'sqe' mixjun nok toj kywi'. Kxel nchq'o'na kyxol tu'n txitma'na kye kjalu: Lu ntma'n Qman Dyos, chiku'ya.", "5": "B'a'ntzun qama txib'i'na kyu'n mujqa min, qu'n pi'sqe' xjal lu, loq'tzun k'elelkynik' qa ati jun nsanjele' kyxol.", "6": "Lalun xob'a kye, ichan, ex tu'nju' ktzajel kyma'n teya, b'a'nqa matna'ya qa atiya kyxol txqan ch'ix mujqa najliya kyxol txqan lakran. Lan xob'a teju' kyol ktzajel kyma'n teya ex lalun xob'a' teju' kywitz ktzajel kyek'u'n teya, maskye majx pi'sqe'.", "7": "Q'manxteju'ya nyole' kye, qama txi' kyb'i'n mujqa min, qu'n majx pi'sqe'.", "8": "B'inku'ya nxinma'ne' teya b'a'nxi'x, ex lalun tz'oka pi's kse'nkye. Jqonx ttziya ex wanxju'ya kxe'l nq'o'ne' teya, chij.", "9": "<pb/>Wiltzune' jun q'ob'aj tzajni wu'mele', tzyu'ntoq jun u'j tu'n tz'ib'a'n twitz tolq'i'n.", "10": "Atzu'n q'ob'aj xipoqinte nwitze'. Tz'ib'a'n kykab'il plaj: oq'e'n, ex jiq'cha'n te k'ixk'oj tku'x toj."}