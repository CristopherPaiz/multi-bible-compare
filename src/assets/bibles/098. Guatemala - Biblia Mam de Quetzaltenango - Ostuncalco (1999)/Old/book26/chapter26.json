{"1": "<pb/>Tzaj yolin Qman Dyos weye' toj jun tajlal xjaw toj junlajoj (11) ab'q'i, ex tma:", "2": "Matxi' yolin Tiro ti'j Jerusalen kjalu: <pb/><t>¡Matxi' b'ajkub' piẍju'</t> <t>tjpel k'aẍjel kyxol nimaqtnam!</t> <t>¡Matxi' pon kmoj weye'!</t> <t>Chin q'inumaxelwe'</t> <t>Atzunte kjel xitj, chij.</t>", "3": "<pb/>Qu'mtzun inma'ne', ayine' Dyos Manb'aj, kjalu: <pb/><t>Tiro, chin okyele' te tajq'oja.</t> <t>Knb'incha'ye' tu'n kyq'ojin txqan nimaqtnam ti'ja,</t> <t>kse'n njaw ttolob' ninnjab',</t>", "4": "<t>ex tu'n kyb'aj kyxitu'n nintapi ti'jileya</t> <t>tu'n kykub' kytx'u'yi'n ja nimaq kywe' toja.</t> <t>Okpe' kb'je'lel wiq'i'ne' quq jata',</t> <t>naq jun pik sqitli kjel nq'o'ne'.</t>", "5": "<t>Kjelten kse'n jatu'n kytzqijseta' pa</t> <t>toj nky'ajchaq ninnjab'.</t> <t>Ayine' Dyos Manb'aj nchin q'mante.</t> <t>Kb'je'lex kyalq'a'n nimaqtnam toj Tiro,</t>", "6": "<t>ex che b'ajelju' tnej ja toj kuw tx'otx'</t> <t>tu'n k'uẍtx'e'nb'il.</t> <t>K'eleltzun kynik'tze' qa ayine' Dyos Manb'aj.</t>", "7": "<pb/><t>Ayine' Dyos Manb'aj nchin yolin:</t> <t>Ktzajel wiq'i'ne' Nab'ukodonosor</t> <t>nimaqkawil aj B'ab'ilon toj tb'a'nq'ob'kya'j</t> <t>aju' nimaqkawil nimxi'x tipumal,</t> <t>tu'n tq'ojin ti'j Tiro.</t> <t>Tzul kyuk'i'l chej ex karwaj, ex chejil,</t> <t>kyuk'i'l txqan xjal te q'oj b'u'yi'nkyib'.</t>", "8": "<t>Che kb'el tb'yo'n najlqe' kyoj tzb'oj tjaya toj kuw tx'otx'</t> <t>tu'n k'uẍtx'e'nb'il;</t> <t>kjawil tb'incha'n jun maqb'il ti'jileya,</t> <t>kjawil tch'uqi'n tx'otx' tu'n tq'ojin ti'ja</t> <t>ex che ultchq'o'n xjal te q'oj ti'ja q'i'nile kykolb'il.</t>", "9": "<t>Kb'ajel t-xitu'n nintapi ti'ja tu'n pab'l</t> <t>ex che b'jawil tqotx'pi'n tjaya nimaq kywe' tu'n k'uxb'il.</t>", "10": "<t>ajtokx nimaqkawil aj B'ab'ilon kyoju' tjpela</t> <t>kse'n aj kyokx lipan eleq' toj jun nintnam,</t> <t>nim txqan chej che okyex,</t> <t>kb'el jupliya tu'n quq kjawil kyu'n;</t> <t>che lu'lulju' ninttapiya</t> <t>tu'n kyq'ojq'ojel tkarwaj ex tchej;</t>", "11": "<t>Che b'etelju' kychej tuk'i'l kyxajab'</t> <t>kyoj kykyaqil t-xk'ichb'eya.</t> <t>Che kb'el tb'yo'n ttanama tu'n k'uẍtx'e'nb'il,</t> <t>che b'elt-xonju' tqan tjaya kuwqe' twitz tx'otx'.</t>", "12": "<t>Kxe'l kyiq'i'n tkyaqilju' tq'inumala,</t> <t>kb'ajxe'l kyelq'a'n tk'aẍjela,</t> <t>che b'ajel kyxitu'n nintapi ti'jileya</t> <t>che kb'el kyxitu'n tja ninkawb'il toja;</t> <t>che b'ajex kyxonju' kab'jil toj ninnjab',</t> <t>e'tptzo'nil ex tkyaqilu' ttx'anqa'ntl.</t>", "13": "<t>Ikytzu'n kmankul kytxa'n tb'itza wu'ne',</t> <t>ex lay b'injtztl kyq'ojq'ojel tchinab'a arpa.</t>", "14": "<t>Kjel sle'jixa wu'ne' kse'n jun sk'o'j pik,</t> <t>jatu'n kysa'yeta' pa.</t> <t>ex layx jaw b'incha'n jumajtla.</t> <t>Ayine' Dyos Manb'aj matxi' chin yolin;</t> <t>nchin q'mante.</t>", "15": "<pb/>Ayine' Dyos Manb'aj, nxinma'ne' te Tiro: Che lu'lulju' tnam ttzi ninnjab' ajkyb'inte tq'ojq'ojel ajtkub'ti'ja, nxi'x t'i'njeya toj k'ixb'len ex nche b'yonjtzju' xjal najlqe' toja.", "16": "Kykyaqilju' nimaqkawil ttzi ninnjab' che eletz toju' kyq'uqb'il, kb'je'lel kyiq'i'n kypinpa't ex kyxb'alun tz'so'n tilb'ilal toj; xob'jniqe'xi'x, che kb'el qe twitz tx'otx', nche ch'ikch'on tkyaqil kmuj ex k'okyil tchi kyi'j ajtka'yinjtza kyu'n.", "17": "Oktzun xelkyb'itza'n b'itz te kyimni ti'ja kjalu: <pb/><t>¡Se'n taq'wi xkub'xitja,</t> <t>se'ntaq'wi xkub'naja ttzi ninnjab', nintnam nxi'x jaw nima'na!</t> <t>¡Nimxi'xtoq tipumala kyuk'i'l xjal najlqe' toja, toj ninnjab'</t> <t>kub' tq'o'na xob'el toj tkyaqilju' tnej tx'otx'!</t>", "18": "<t>Atzu'n ja'lo matxi' kub'ti'ja,</t> <t>nche ch'ikch'onju' nimaqtnam ttzi ninnjab' tu'n kyxob'el.</t> <t>Tu'ntzu'n matxi' kub'naja,</t> <t>matxi' tz'ok tchi kyi'ju' piẍ tx'otx' toj ninnjab', chechi.</t>", "19": "<pb/>Qu'n a inma'nju'ye', ayine' Dyos Manb'aj: Xitjnitla kjel nq'o'ne', kse'nqe' nimaqtnam mix-a'lo' najli kyoj. Knb'incha'ye' tu'n tkyaj mulq'aja toj a' t-xe ninnjab',", "20": "ex tu'n t-ximulq'aja tzmax ja ta'qe' kyimni, aye' xjal e'najan ojtxi'. Kb'elex nx'ona tzmax t-xexi' tx'otx', toju' tx'otx' noq tik'lentl tejumajx, ex ktenb'ela kyxolju' oje che kyim. Lay che najantl xjal toja, ex lay jaw b'incha'ntla twitzju' tx'otx' kyxolu' nche anq'in.", "21": "K'okyela wu'ne' te xob'sb'il, ex lay najantla. Kjyonjtzela, ex lay knetla. Ayine' Dyos Manb'aj nchin q'mante, chi Dyos."}