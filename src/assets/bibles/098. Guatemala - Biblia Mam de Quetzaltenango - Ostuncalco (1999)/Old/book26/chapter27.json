{"1": "<pb/>Tzaj yolin Qman Dyos weye', ex tma:", "2": "<pb/>Ichan, b'itzanxa b'itz lu te kyimni", "3": "ti'j Tiro, ju' nintnam ati ttzi ninnjab' nxk'aẍlen kyuk'i'lju' nimaqtnam, kyuk'i'l txqan tx'otx' ttzi ninnjab'. Q'manxa te qa a nma'nju'ye' ayine' Dyos Manb'aj: <pb/><t>Tiro, nok tq'o'ntib'a kse'n jun b'ark</t> <t>xa'wanku'xi'x ex b'a'n ttzinunal;</t>", "4": "<t>npon kanunju' tkawb'ila tzmax toj tk'u'j ninnjab',</t> <t>xa'wanku'xi'xa jawb'incha'na kyu'n b'inchalteya.</t>", "5": "<t>B'ajb'incha'n tkyaqilju' ttz'lanila</t> <t>kyi'j tzaj e'tzaj q'i'n twi' witz Senir;</t> <t>xi'tzaja' ttzeyila ti'ju' k'ute twi' Lib'ano;</t>", "6": "<t>ti'j k'ol toj B'asan eb'inchanjtza' linb'ilteya toj a';</t> <t>aye'tzu'n jupb'ilteya b'incha'n ti'j tzis</t> <t>b'ajtzajq'i'n mlaj Chipre</t> <t>b'incha'n tilb'ilal marpil.</t>", "7": "<t>Intoq ajb'en t-xb'aluna sed,</t> <t>tz'so'n tilb'ilal toj tzajni Ejipt, te lmulteya;</t> <t>xb'alun toqju' jupb'il ti'ja morad ka'yin ex kyeq</t> <t>tzajni q'i'nqe' mlaj Elisa.</t>", "8": "<t>Aj Sidon ex aj Arb'ad qe'toqu' lmulteya,</t> <t>b'a'nxi'x kyu'n ichan xyotx'ilteya.</t>", "9": "<t>Kyexi'xtoq kyximante ichan tijwnaq aj Kyeb'al</t> <t>tu'n kyb'inchetju' xitjni teya.</t> <t>Kykyaqilju' b'arkyil toj ninnjab'</t> <t>intoq che xk'aẍlen ti'ju' tk'a'ẍa.</t>", "10": "<t>Intoq che ajb'en ichan aj Persya, aj Lidya ex aj Lib'ya</t> <t>te q'ojil kyxolju' t-xjala te q'oj;</t> <t>intoq wiqonjtza tu'n kykolb'il ex k'o'ẍ toj kywi',</t> <t>inxi'xtoq qoptz'aja kyu'n.</t>", "11": "<pb/>Ate'toq xjal aj Arb'ad, junx kyuk'i'l t-xjala te q'oj, kyib'aju' nintapi ti'jileya, ex ate'toq ichan aj Kamad kyoju' tjaya nimaq kywe'. Intoq che jaw kyyob'a'nile kykolb'il ti'jele tnuqub' ninttapiya, xa'wankuxi'x nela'ya kyu'n.", "12": "Nimtoq txqan tq'inumala, intoq t-xk'aẍle'n Tarsis tuk'i'la, ex intoq tzajq'o'n saqpwaq, k'uxb'il stayn ex plom teya ti'ju' tk'a'ẍa.", "13": "Ex intoq che xk'aẍlin Kresya, Tub'al ex Mesek tuk'i'la, nche tzaj tq'o'n xjal lq'o'n majin e'ti'xti' q'ank'uxb'il teya chojb'ilte twi' tk'a'ẍa.", "14": "Aye'tzu'n aj B'et-tokarma ntoq kychjo'n teya kyu'n chej te aq'untl ex iqal xjal, ex kyu'n chej mul.", "15": "Intoq che xk'aẍlin xjal aj Rodas tuk'i'la. Intoq xk'aẍlina kyuk'i'l txqan tx'otx' toj ninnjab', ntoq kychjo'n twi' tk'a'ẍa kyu'n ab'j marpil ex eb'ano.", "16": "Intoq xk'aẍlen Edom tuk'i'la, ex tu'nju' nim tk'a'ẍa: intoq tzaj kyiq'i'n ab'j kranate, e'xb'alun uk'tza'n tu'n kyeq, tz'so'n tilb'ilal kyoj, sed xb'alun, ex ab'j koral ex rub'ye.", "17": "Ex intoq che xk'aẍlin aj Juda ex aj Israel tuk'i'la, intoq kychjo'n teya tu'n triy njaw Minit, ex tu'n pastel, ta'lkab', aseyt ex k'ok'sb'il.", "18": "Intoq kylq'o'n aj Damask nim ti'xti' ex q'inumal teya; intoq kychjo'n tu'n b'in njaw Elb'on ex lalun ntzaj Saar.", "19": "Tzmax Usal ntzaj kyiq'i'na' b'in teya, e'k'uxb'il tx'no'n, kanel ex ptz'an k'o'k'jxi'x, te t-xelju' tk'a'ẍa.", "20": "Intoq xk'aẍlen kyiqb'il chej Dedan tuk'i'la.", "21": "Intoq che loq'on aj Arab'ya ex kykyaqil nejenel toj tnam Kyedar teya; intoq kychjo'n kyu'n qpoj tman rit, rit ex chib'.", "22": "Intoq che loq'on ẍk'uẍta'l aj Sab'a ex aj Raama teya, intoq kychjo'n kyu'n k'ok'sb'il tb'anilxi'x, e'tb'anil ab'j ex q'anpwaq.", "23": "Intoq che xk'aẍlen Aran, Kane, Eden tuk'i'la, exqe' ẍk'uẍta'l aj Sab'a, aj Asirya ex kykyaqil aj Medya;", "24": "Intoq che kyk'ayi'n xb'alun tz'umin, e'xb'alun kyeq smo'n tk'i' cha'x, tz'so'n tilb'ilal kyoj, e'xb'alun toj plaji'n chukchaq che ka'yin e'kuw ky'jaj xpa'tx'i'n.", "25": "Intoq che ul b'ark tzajniqe' Tarsis lepchitz juntl ti'j juntl, nche tzaj kyiq'i'n k'aẍjel teya. <pb/><t>Ikyju'ya kse'n jun b'ark ajtokx toj tk'u'j ninnjab',</t> <t>nim q'inumal iqa'n tu'n.</t>", "26": "<t>Xi'ya tib'aj a' nim t-xe kyu'n lmulteya</t> <t>kyajtzun toqi'na toj tk'u'j ninnjab' tu'n kyq'iq' ntzaj tjawetzq'ij.</t>", "27": "<t>Che b'elex tz'aqju' tq'inumala,</t> <t>tk'a'ẍa, e'lmulteya exqe' lmulpalet ti'ja,</t> <t>e'aq'unal ti'j ttzeyila, e't-xk'aẍlela,</t> <t>e'tq'ojila, ex kykyaqilju' taq'unala,</t> <t>tzmajx t-xe ninnjab',</t> <t>toju' q'ij ajt-ximulq'aja toj ninnjab'.</t>", "28": "<t>Che lu'lulju' ttolob' ninnjab'</t> <t>ajkyjaw ẍch'in nche b'et toja toj ninnjab'.</t>", "29": "<t>Che b'eletzju' lmul b'ark toj kyb'ark;</t> <t>kykyaqilju' xyotx'il b'ark exqe' nche b'et kyoj b'ark che eletz xlik'pun twitz tx'otx'.</t>", "30": "<t>Che jawil ẍch'in</t> <t>ex che oq'el b'a'nxi'x ti'ja.</t> <t>Kjawix kyq'o'n quq toj kywi'</t> <t>ex kb'el kyxtoli'nkyib' toj tza'j.</t>", "31": "<t>K'elel kyjon kywi' naq tu'nela,</t> <t>k'okyel kyq'o'n kyxb'alun te b'is</t> <t>ex okxi'x che oq'el ti'ja.</t>", "32": "<t>kyb'itza' jun b'itz te kyimni ti'ja,</t> <t>nche b'isun ajkymante toju' kyb'itz:</t> <t>¿Alkye b'a'n qmante qa ikju' kse'n Tiro,</t> <t>ju' nintnam atitoq ttzi ninnjab'?</t>", "33": "<t>Nimtoq nimaqtnam nqe kyk'u'j tu'na,</t> <t>aj kyb'ju'lju' tk'a'ẍa tib'aj ninnjab'.</t> <t>Intoq che q'inumax nimaqkawil twitz tx'otx' tu'na</t> <t>tu'nju' nim tq'inumala ex tk'a'ẍa.</t>", "34": "<t>Tb'uchub'tla ja'lo toj ninnjab',</t> <t>xini mulq'aja t-xe a'.</t> <t>Mache b'ajx mulq'aj tkyaqilju' tk'a'ẍa</t> <t>exqe' aq'unal teya tuk'i'la t-xe ninnjab'.</t>", "35": "<t>Mqu'nkyib' kykyaqilju' xjal</t> <t>najlqe' kyoj tnam ttzi ninnjab' tu'n tpaja;</t> <t>b'jo'knitl tchi kyi'ju' kynimaqkawil,</t> <t>q'ancha'l kywitz xob'jni.</t>", "36": "<t>Nche kyej xob'ju' xk'aẍlel</t> <t>kye txqantl tx'otx' ajtka'yinjtza kyu'n.</t> <t>Matxi' tz'oka xob'ajilx;</t> <t>majx makyej najsa'na.</t>"}