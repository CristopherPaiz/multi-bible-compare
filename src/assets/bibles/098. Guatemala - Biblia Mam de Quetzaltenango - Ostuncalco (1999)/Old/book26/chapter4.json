{"1": "<pb/>Atzunta, ichan, q'intza jun loq', q'onku'ya twitza ex b'inchanku'ya tilb'ilal nintnam Jerusalen twitz.", "2": "Ex txolinqe'ka xjal te q'oj ex aq'unb'il tu'n kyxlik'pun ti'jile, b'incha'nktza jun nintapi ti'jile, ex tx'otx' te xwe'lb'il, tu'ntzun tka'yin kse'n jun nintnam txoli'n ti'j kyu'n ajq'oj.", "3": "Q'intztzuna jun plaj k'uxb'il ex q'onku'ya kyxole' tuk'i'lju' nintnam, nakuxwitloj jun nintapi, ex tenku'ya twitzu' nintnam, naku'xwitloj nq'ojinka ti'j. K'ajb'el ja'lu te jun techlal kye aj Israel.", "4": "<pb/>Atzunta kb'el kẍeya toju' plaj te nayaj, ex kjawil tiqa'na tilju' tnam Israel. Ati tu'n tkub' kẍeya tib'aju' plaj lu, kxel tiq'i'na til tib'aja", "5": "b'eljlajojnaq lajoj (390) q'ij, mujqa jun q'ij tu'n jun ab'q'i til Israel.", "6": "Ajtzun tjapun tq'ijlalil lu tu'na, kb'el kẍeya tib'aju' plaj te tb'anq'ob' ex kjawix tq'o'na tilju' tkawb'il Juda tib'aja, toj kab'naq (40) q'ij. Jun q'ij tu'n jun ab'q'i il.", "7": "K'anjeltzun ti'jtza Jerusalen, txoli'n ti'j kyu'n ajq'oj; kb'el t-ẍb'iqb'a'na tq'ob'a ex kyolila toj nb'iye' ti'j.", "8": "Ka'ntzpe'ya, kb'el nk'lo'na tu'n aqwil, tu'ntzun lalun tximeltz'uja toj jun plaj ex toj jun plajtl tzmax ajtjapunju' tq'ijlalil tu'n tyajtiya.", "9": "<pb/>Q'intza ch'i'n triy, seb'ad, mijo naku'j kalb'ans, moẍ, chinaq' ex naku'j xma'k; smo'n twitz toj jun k'wil ex b'inchama twaya tu'n. Atzun twaju'ya toju' b'eljlajnaq lajoj (390) q'ij kuẍliya toju' plaj te tnayaj.", "10": "Kwala ti'ju' twaya axchaq kmoju', masch'i'n nik'jan lib'r chaq junjun q'ij,", "11": "ex kxel tk'wa'na a' axchaq kmoju', nik'janchaq litr junjun q'ij.", "12": "Jun muqinju' twaya seb'ad, tzq'ajsa'n tu'n tq'aq'al ttxa xjal, ex kywitz xjal kb'ela' tb'incha'na, chij.", "13": "<pb/>Ex tmatl Qman Dyos: Ikytzu'n tz'il wab'j lu kkywaju' aj Israel kyoju' tnam ja che pomela' nq'o'ne', chij.", "14": "<pb/>Xintzaq'we'ne' te: Taye, b'ajxna' txa'ntzyu'nwe' jun ti'xti' tz'il toju' nchwinqlale'; b'ajx txa' nch'yo'nwe' tchib'jil jun txkup njawkyim tu'nxtib', mujqa b'ajni tzaqu'n kyu'n txkup, ex b'ajx txa' nch'o'nwe' chib'j tz'il, nchije'.", "15": "<pb/>Tzajtzun tma'n weye': B'a'natzun, ana' tz'ajb'enju' ttxa wakx tu'na tet-xel ttxa xjal, tzq'ajsb'ilte twaya, chij.", "16": "<pb/>Yajxi'tzuntl tzaj tma'n weye': Knb'incha'ye' tu'n tkub' naju' wab'j toj Jerusalen. Kmletelju' wab'j, ex toj b'is kxela' kywanju' xjal; kmletelju' a' ex nche xob'je ajt-xikyk'wa'n.", "17": "Lay kanun a' kye ex kywa, naq che ka'yil toj kywitz tekyib' xob'jniqe'. Ex che b'ajel q'ayj itz'qe'x tu'n kyil, chij."}