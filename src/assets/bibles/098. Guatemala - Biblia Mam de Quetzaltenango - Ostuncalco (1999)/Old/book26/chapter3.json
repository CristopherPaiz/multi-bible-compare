{"1": "<pb/>Ex tzaj tma'n weye': <pb/>Ichan, wanxju'ya u'j tz'ib'a'n lu, ex kuxtxi'ya yolil tuk'i'lju' nintnam aj Israel, chij.", "2": "<pb/>Xink'ab'u'ne' ntziye' ex tb'incha tu'n t-xinwanju'ye' u'j tz'ib'a'n twitz.", "3": "Tzaj tma'ntzuntz weye': B'ilq'unxju'ya u'j tz'ib'a'n twitz lu kxe'l nq'o'ne' teya ex nojx tk'u'ja tu'n, chij. <pb/>Xi'nwane' ex b'ajchi'yix toj ntziye' tu'n naku'j ta'lkab'.", "4": "Tzaj tma'ntzuntz weye': Kuxtxi'ya ex q'manxa kye ntaname' aj Israel aju' kxe'l nma'ne'.", "5": "Min nxinchq'o'na toj jun tnam inwt yolin toj jun yol junxi'tl mujqa min tojtzqi'na, inxinchq'o'na kyxolju' aj Israel.", "6": "Min nxinchq'o'na kyoj nimaqtnam nim txqan kyajlal ex nche yolin yol ch'u·∫ç, aju' lay tz'el tnik'a ti'j. Expena' qama txi' nchq'o'na kyoju' tnam lu, jaku' txib'i'na kyu'n.", "7": "Atzunte' tnam Israel lay taj tu'n txib'i'na tu'n, qu'n minxjun tajb'il tu'n nxitb'i'ne'. Kykyaqil aj Israel pi'sqe'xi'x ex xk'ub' kywi'.", "8": "Ex k'okyela kuw ex pi's wu'ne' kse'nkye.", "9": "K'okyela kuw wu'ne' kse'n ab'j dyamant, kuwxi'x kywitz txqantl ab'j. Lalun xob'a kye ex lalun sak'puja teju' kywitz kkyek'u', maskye pi'sqe'xi'x, chi Dyos weye'.", "10": "<pb/>Ex tzaj tma'n weye': B'inku'ya b'a'nxi'x tkyaqilju' kxe'l nma'ne' teya, ex q'onkja toj twi'ya.", "11": "Kutxi'ya ka'yilkyeju' twnaqila ate'qe' toj juntl tnam, b'a'nqa matxib'i'na kyu'n mujqa min, q'manxa kye: A xtma Qman Dyos ja'lu, chiku'ya, chij.", "12": "<pb/>Njaw q'i'ntzuntze' tu'n tipumal Qman Dyos, ex xinb'i'ne' jun tq'ojq'ojel kuw wi'jxi'ye', kse'n jun kyajnajnab', tej tik'ju' tajwalil Qman Dyos ja ta'toq.", "13": "Aju' tq'ojq'ojel tzaj tu'n kyxik'ju' naku'j wnaqqe' ajtik' tiqli t-xik' jun ti'j juntl, exqe' tul ate'k kyi'j; ikytq'ojq'ojel kse'n jun nin kyajnajnab'.", "14": "Injaw tiq'i'ne' tipumal Dyos atzu', intoq chin b'isune' toj jun tk'ayil tej nxi'ye', tzyu'nqintoq' kuw tu'n tq'ob' Qman Dyos.", "15": "Npontzuntze' Tel-Ab'ib', ttzi nin a' Kyeb'ar, janajla'qe'toq aj Israel b'ajxni q'i'nqe' toj juntl tnam, ex wuq q'ij nkyajtene' kyuk'i'l, mixti'xtoq nkane toj nwitze' titi' kxel nb'incha'ne' ex titi' kxe'l nma'ne'.", "16": "<pb/>Tetzunj tb'aju' wuq q'ij, tzaj yolin Qman Dyos weye', ex tma:", "17": "Aya, ichan, xkub' nq'o'na te xq'uqilteju' tnam Israel. Aj txinma'ne' jun tqanil teya, ati tu'n txitma'na qa ayine' nchin q'mante, tu'ntzun kyb'inte.", "18": "Qama txinma'ne' jun tqanil tu'n ttz'e'yset twitz jun b'inchal myab'a'n tu'n kamik; qa min xxityolb'e'na b'inchal myab'a'n exqa min xxitma'na te tu'n tkyaj tq'o'nju' tchwinqlal myab'a'n tu'ntzun tanq'intl, kkyimel tu'n tpaju' til, ayintzunwe' kxe'l nqanine' teya tu'nju' tkamik.", "19": "Qatzun matxitma'na teju' b'inchal myab'a'n, ex min nkyaj tq'o'nju' tchwinqlal myab'a'n, kkyimel tu'n tpajju' til, atzunta kkletela.", "20": "Ex qati jun xjal b'a'n tchwinqlal extzunqa makyej ttzaqpi'nju' tchwinqlal ttxolilti'j ex matxi' b'inchalte myab'a'n, ex makub' nq'o'ne' toj xob'ajil; qatzun min xxitma'na te, kkyimel. Lay tz'okju' b'a'n matxi' tb'incha toj tajlal wu'ne', kkyimel toj til, tib'ajtzunta kjela' nq'o'ne' tkamik.", "21": "Qatzun matxitma'na teju' xjal lu tu'n lalun b'inchan il, ex min xxi' b'inchal il, kb'el anq'in, qu'n mana' txitb'i'nju' xxitma'na te, ex ktkla' tib'a, chij.", "22": "<pb/>Axtzuntzu' kub'a' tq'o'n Qman Dyos tq'ob' toj nwi'ye', ex tzaj tma'n weye': We'ktza, kutexa toj plan tx'otx', atzuntzu' chin yolila'ye' tuk'i'la, chij.", "23": "Njawe'ye' ex netze' toj plan tx'otx', atzuntzu' wila'ye' tajwalil Qman Dyos, kse'nxju' ojetoq wile' ttzi nin a' kyeb'er. Inkub' mejeye' kupon nplaje' twitz tx'otx',", "24": "nk'amtzune' tipumal Qman Dyos ex nkub' twab'a'ne' b'a'nxi'x. Tzajtzun yolin Qman Dyos weye' kjalu: kuxtxi'ya ex jpunkxtib'a toj tjaya.", "25": "Ka'ntzpe'ya, kb'el k'lo'na toj aqwil, lay b'ent tetza tu'n ttena tuk'i'lju' tnam.", "26": "Expe' knb'incha'ye' tu'n tokx lak'eju' taq'a tojxi' ttziya ex kjeltena me. Lay b'ent kytzak'et tu'na, maskye jun tnam pi's.", "27": "Qatzun ati nyole' tu'n txinma'ne' teya, kyolil jumajtla wu'ne', kxel tma'ntzuntza kye: Lu ntma'n Qman Dyos, chiku'ya. Aju' tajb'il tu'n tb'inte, kb'eltb'i, atzu'n min tajb'il, lay kub' tb'i'n. Qu'n jun tnam pi's."}