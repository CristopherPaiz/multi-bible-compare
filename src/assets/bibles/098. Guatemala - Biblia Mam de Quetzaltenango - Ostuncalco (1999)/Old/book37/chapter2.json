{"1": "<pb/>Toju' junaq jun (21) q'ij te twuqi'n xjaw, tzaj yolin jumajtl Qman Dyos teju' t-sanjelal Akey,", "2": "ex tchaq' tu'n txitma'n te Sorob'ab'el, te Joswe ex kyeju' txqantl xjal:", "3": "Aye'ju' eb'jo'k ka'yinteju' tja Dyos nej tb'anilxi'x, b'a'n tu'n ttzaj kyma'n se'n nelaju' lu toj kwitz ja'lo: ¿Ma junxtzun tuk'ilju' tnejel toj kwitze' mixti'xna' tz'oka'te'?", "4": "¡Extzun kuwx tk'uja toj Sorob'ab'el! ¡Kuwxa Joswe, knejel pale! Ex kykuwsam kyib'e' kykyaqilxe' xjal najlqe'ye' toju' tnam. Che aq'unane', atinqinwe' kyuk'i'le'. Ayine' Dyos Manb'aj te tkyaqil ipumalj nchin q'mante.", "5": "Kse'nxju' ojetoq txi' nma'ne' kyeye' tej kyetze' toj Ejipt, aju' nxewe' kxe'l kyuk'i'le'. Lalun che xob'e'.", "6": "Klu'lulju' kya'j exju' tx'otx' wu'ne' toj jte' q'ijtl, e'ninnjab' exju' tx'otx' kuw.", "7": "Che lu'lul kykyaqilju' nimaqtnam wu'ne', ex kb'ajtzajel kyiq'in kyq'inumal, ex atzuntzu' knojila' njaye' toj ajwalb'il. Chi Qman Dyos nimtipumal:", "8": "Weqe'we' saqpwaq ex q'anpwaq.", "9": "Kjelte' tkab' njaye' xa'wankuxi'x kyetwitzju' tnejel. Knb'incha'tzuntze' tu'n tten nak'b'il toju' najb'il lu. Ayine', Dyos Manb'aj te tkyaqil ipumalj nchin q'mante.", "10": "<pb/>Toju' tjunaqi'n (21) q'ij te tb'eljuji'n xjaw texju' ab'q'i te tkawb'il nimaqkawil Dariyo, tzaj yolin Qman Dyos te Akey ju' t-sanjelal", "11": "ex tchaq' toj tb'i Qman Dyos nimtipumal, tu'n t-xjelun kye pale ti'ju' kawb'il kjalu:", "12": "<pb/>Qa ati jun ichan iq'i'n chib'j tu'n xjansa'n ptzo'n toj tpinpa't, exqa matzik' ttxa'n pinpa't ti'ju' wab'j, chib'j, b'in, aseyt mo ti'xku'chaq t-xilel wab'j: ¿Majx kxjansetel t-xilel wab'j lu? chij. Aye'tzu'n pale tzaj ktzaqwe'n qa min.", "13": "Tmatzuntl te Akey: qatzun ati jun xjal makyej tz'ilix tu'n tpaju' matxi' ttzyu'n t-xmilal jun kyimni, ex matxi' tzyul juntl ti'xti': ¿ma laytzun che kyej tz'ilix? Aye'tzunju' pale tzaj ktzaq'we'n qa iku'.", "14": "<pb/>Atzunte Akey tma: Chite Qman Dyos ntma'n: axtzun nb'ajiju' kyu'nju' xjal lu: Tkyaqilju' nkb'incha'n ex tkyaqilju' ntzaj kq'o'n weye' tz'il.", "15": "Ja'lo che ximanqeye' tiju' lu tjax chix. Na'mxku' ttzyet tb'inchetju' tja Qman Dyos kyu'ne',", "16": "¿titi'ju' nb'ajkyeye'? Qa ati jun matxi' tk'etz jun ch'uq twitz awal te winqi'n mlon, ex noq lajoj mlon xknet tu'n; qa ati jun matxi' janb'incheta' k'wab'j b'in, tu'n ttzaj tiq'in kab'naqlajoj (50) ẍoq', ex noq winqi'n knet tu'n.", "17": "Tzaj soj wu'ne' ex saqb'aqun tib'aju' twitzju' tkyaqil kyaq'unb'ene', aye'tzunkye' mixti' anjtzkyi'je' wuk'i'le'. Ayine', Dyos Manb'aj nchin q'mante.", "18": "Ja'lo, junaq kyaje' (24) tajlalju' tb'eljuji'n xjaw, xku'xaju' tq'uqlil tja Qman Dyos.", "19": "Kq'onktzun kwiye' ti'j, ja'lo lay jatz b'aju' ktriye' toju' k'ub'lte. Na'mxpe'tzun twitzan ub'a, exju' tqan iw, exju' kranad, exju' olib'o, textzun kmuj ja'lo, kche nky'iwla'ye'.", "20": "<pb/>Textzunju' q'ij lu tzaj yolin jumajtlu' Qman Dyos te Akey,", "21": "ex tchaq' tu'n txitma'n te Sorob'ab'el, kawil toj Juda: Klu'lilju' kya'j ex tx'otx' wu'ne';", "22": "kb'el nxitu'ne' tipumalju' kawb'il tkyaqil twitz tx'otx' ex kb'el nxone' kq'uqb'il twitz tx'otx'; che jawil npich'k'une' karwaj te q'oj exqe'ju' nche' jax kyoj, ex che kyimelju' chej exqe'ju' aj chejil; teyile junjun kkyimel tu'n tk'uẍtx'e'nb'il ttzik exni jlajin toj tk'u'j.", "23": "Tojtzunju' q'ij lu, aya Sorob'ab'el nmajine', knxq'uqiya kse'n nxmilq'ob'e' te techlal, qu'n ayine' ẍin jaw sk'onteya. Ayine' Dyos Manb'aj nimwipumale' nchin q'mante."}