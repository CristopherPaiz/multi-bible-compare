{"1": "<pb/>Toju' tkab' ab'q'i teju' tkawb'il nimaqkawil Dariy, toju' tnejel q'ij te twaqaqi'n xjaw, ate Qman Dyos, tu'nelju' t-sanjelal Akey, yolin teju' Sorob'ab'el kawil toj Juda, tk'wal Salatyel ex teju' Joswe knejel pale, tk'wal Josadak.", "2": "<pb/><t>Atzu'n tma Qman Dyos nimtipumal tu'nelju' t-sanjelal: Aye'ju' xjal lu nkma'n qa na'mx tpon tq'ijlalil tu'n tjaw b'inchet jumajtlju' njaye'.</t>", "3": "", "4": "<t>¿Yajtzunkye' ma matxi' pon kmuj toj kwitze' tu'n knajane' toj kyjaye' tb'anilqe', atzunwe' nja ttenxu' xitjni?</t>", "5": "<t>Ayine', Dyos Manb'aj nimwipumale', kxe'l nmane' kyeye' tu'n kximane' b'a'nxi'x ti'ju' tu'me'l kychwinqlale'.</t>", "6": "<t>Nim txqankye' kyawal nok, extzun ch'i'n njaw kyb'u'yine'; nche wane', ex min nqe kyk'u'je'; nche k'wane' ex kukx kyk'wajtiju'ye'; nim txqan kyxb'alune' nokkyq'o'ne' extzun min nche' moq'tiye'; ex aju' naq'unan kyja xjal, naku'j toj ẍla'q kostal nku'xa' tq'o'n twi'tk'u'j.</t>", "7": "<t>Ayine', Dyos Manb'aj nimwipumale', kxe'l nmane' kyeye' tu'n kximane' b'a'nxi'x ti'ju' nkyb'incha'ne' myab'a'n.</t>", "8": "<t>Kukxi'ye' kywi' witz, kyiq'intze' tze ex kyb'incha'nktz jumajtle' njaye'. Chin tzalajelwe' toj, ex chin jawil kyajwali'ne'.</t>", "9": "<t>Nimkye' nkjyo'n, ex noq ch'i'n nknet kyu'ne'; atzunju' k'u'n kyu'ne' toj kyjaye', kxe'l wiq'i'ne' noq toj jun xupinx. ¿Tiqu'ntzun? qu'n aju' njaye' matxi' kub' xitj, aye'tzunkye' naq o'kx noka' tilil kyu'ne' ti'jxju' kyjaye'. Ayine', Dyos Manb'aj nchin q'mante.</t>", "10": "<t>Qu'mtzun min ntzajtl jb'al, ex min ntzajtl tawalju' tx'otx'.</t>", "11": "<t>Ayine' matxi' chin tzaj q'onte q'ijal kyib'aju' kojb'il ex kyib'aju' witz, tib'aj triy, exju' awal ub'a ex olib'o, ex tib'aju' tawal tx'otx', kyib'aj xjal ex kyib'aj a'lumj, ex kyib'aj tkyaqilju' kyaq'un.</t>", "12": "<pb/>Tzaj xob'il kyi'j Sorob'ab'el, Joswe exqe' txqantl xjal tej kyb'inteju' tyol Qman Dyos tu'nelju' t-sanjelal Akey, atzun ojetoq tma Qman Dyosju' tu'n txitma'n kye.", "13": "Atzunte Akey, t-sanjelal Qman Dyos, xi' yolin kye xjal toj tb'i Qman Dyos ex tma: Ate Qman Dyos ntma'n kjalu: Ayine', Dyos Manb'aj nchin q'mante: Atinqinwe' kyuk'i'le'.", "14": "Iktzu'n exa' k'asuna' Sorob'ab'el, kawil te Juda exju' Joswe, knejel pale, exqe'ju' txqantl xjal tu'n Qman Dyos, tzyettzun tb'inchet jumajtlu' tja Qman Dyos nimtipumal kyu'n toju' junaq kyaje' (24) q'ij teju' twaqaqi'n xjaw te tkab' ab'q'i nkawin nimaqkawil Dariy."}