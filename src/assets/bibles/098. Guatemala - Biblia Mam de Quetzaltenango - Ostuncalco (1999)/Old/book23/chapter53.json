{"1": "<pb/><t>¿Alkye kxe'l okslanteju' matxi' qb'iye'?</t> <t>¿Alqe matxi' txityek'u'na Qman Dyos tipumal?</t>", "2": "<t>Tajb'iltoq Qman Dyos tu'n tch'iyju' tmajen</t> <t>kse'n jun tal awal tzmaxi'x nch'iy</t> <t>nxitawa'n tlok' toj tzqij tx'otx'.</t> <t>Myatoq tb'anil ex myab'a'n tka'yink,</t> <t>mixyab'a'n tka'yink;</t>", "3": "<t>ik'o'n kyu'n xjal ex suchu'n.</t> <t>Jun ichan atixi'xtoq toj k'ixk'oj,</t> <t>naq'litltoq toju' yajb'il.</t> <t>Kse'n jun xjal mya qajb'il tu'n tok qka'yi'n,</t> <t>el qik'u'n ex mixti' xiqq'o'n toklen.</t>", "4": "<t>Extzun atoq iqalte tkyaqilju' yajb'ilqe,</t> <t>intoq ik'xju' qk'ixk'oj tu'n.</t> <t>Toj qnab'l qa a Qman Dyos k'ixb'sante,</t> <t>qa kub' ttz'e'ysa'n twitz ex eltch'ixaw tu'n.</t>", "5": "<t>K'ixb'sanjtz tu'n tpaj qil,</t> <t>b'aj yajla'n tu'n tpaju' qb'inchb'aj myab'a'n;</t> <t>tu'nju' tz'e'ysb'il twitz ula' nak'b'il qe,</t> <t>ob'anix naq tu'nju' b'aj k'ixb'sa'n.</t>", "6": "<pb/><t>Ob'ajx tzpet qkyaqil, kse'n che'x tzpet rit,</t> <t>teyile junjun b'ajx kyljo'n kyb'e,</t> <t>atzunte Qman Dyos jaw tq'o'n tkyaqilju' qil te tiqatzju' tmajen.</t>", "7": "<t>B'aj yajla'n, ex min jawtiq'i'ntib',</t> <t>mixpeti' xitma'n jun tyol;</t> <t>xiq'i'n toj b'i'yb'il naku'j qpoj tman rit,</t> <t>ex naqkub' nume, mixti'te tma,</t> <t>kse'n jun rit naqntyo'nk ajtel jon ti'j.</t>", "8": "<t>Xiq'i'n mixti' til,</t> <t>ex mix-a'lo'kye klonte;</t> <t>mix-a'lo' jun b'ajx tk'u'j ti'j.</t> <t>Kub' najsa'n twitzju' tx'otx' lu,</t> <t>kub' b'yo'n tu'n tpaj kyilju' ntaname'.</t>", "9": "<t>Ku'x mqu'n kyk'etz xjal b'inchal myab'a'n,</t> <t>ku'x mqu'n kyuk'i'l xjal mixmyab'a'nqe',</t> <t>extzun min tb'incha jun il.</t> <t>ex min etz jun yol te sb'ub'l toj ttzi.</t>", "10": "<t>Taj Qman Dyos tu'n tk'ixb'sanjtz toju' yajb'il.</t> <t>Tu'nju' taq'tib' te chojb'il tu'n tpaj il,</t> <t>nimtoj tchwinqlal ktenb'el</t> <t>kche tla'ju' tyajajil;</t> <t>che japumelju' t-xim Qman Dyos naq tu'nel.</t>", "11": "<t>Ktka'yi' spik'un tik'lenxi' txqan yajb'ilte,</t> <t>ex kqeb'iltk'u'j ajtb'inte;</t> <t>nim che kletil tu'n tmajin Qman Dyos tnik'alti'j,</t> <t>qu'n ate kxe'l iqanteju' kyil.</t>", "12": "<t>Qu'mtzun kxe'l tq'o'n Qman Dyos jun toklen kyxolju' nimaq kyoklen,</t> <t>ex k'okyel ttxa'n kanb'ab'l kyuk'i'lju' kuwqe',</t> <t>qu'n mataq'tib' tu'n tkyim</t> <t>ex matz'ok kyajlal b'inchal myab'a'n,</t> <t>extzun naqx jawtiqa'n kyil txqan xjal</t> <t>ex yolin kyi'ju' aj il.</t>"}