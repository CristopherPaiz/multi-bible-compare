{"1": "<pb/><t>Kch'iyel jun t-xul tkuchmal Jese;</t> <t>ktzajel ch'iy jun t-xul ti'ju' tlok'.</t>", "2": "<t>Majx ktenb'el t-xew Qman Dyos tib'aj,</t> <t>ex kxe'l tq'o'n tnab'l, tu'n telk'atz,</t> <t>tipumal, tu'n t-ximan b'a'n,</t> <t>tojtzqib'l ex tu'n tten tchi Dyos te.</t>", "3": "<t>Lay tma se'nkyten xjal naq tu'n kyka'yink,</t> <t>ex lay kub'ttz'e'ysa'n kywitz naq tu'n nxitb'i'n.</t>", "4": "<t>Kxjelul tojxi'x tnik'alilti'j kye prow</t> <t>ex ktkla' kyoklen prow toju' tx'otx'.</t> <t>Ikytyolju' kse'n b'ar tu'n ttz'e'yset kywitzju' txkupxjal,</t> <t>ex kb'el tb'yo'n b'inchal myab'a'n ajt-xi t-xupi'n.</t>", "5": "<t>K'okyel toksa'n ax ex tnik'alilti'j kukxju'.</t>", "6": "<t>Knajaltzun xo'jtz tuk'i'l rit toj tzalajb'il,</t> <t>ex kb'el paqe b'alan tuk'i'l chib' junx,</t> <t>junx kch'iyelju' qpoj tman wakx tuk'i'l b'alun,</t> <t>jun b'o's k'wal kxel ka'yinkye.</t>", "7": "<t>Ktuk'ila'tib' ttxu wakx tuk'i'l ttxu oso,</t> <t>ex che b'elpaqe kyal junx.</t> <t>kwalte' b'alun k'ul, kse'n tman wakx.</t>", "8": "<t>Kb'entel t-·∫çchanju' k'wal toj tjul kan,</t> <t>kb'entel tokxtq'o'n tq'ob' toj tpaqb'il q'antin.</t>", "9": "<t>Mix-a'lo' kb'inchal taq'wix te juntl</t> <t>twi'yileju' witz xjan weye',</t> <t>qu'n kb'el noju' tx'otx' tu'n ojtzqib'l ti'j Qman Dyos,</t> <t>kse'n a' ntnojsa'n ninnjab'.</t>", "10": "<t>Tojtzu'n tq'ijlalil lu</t> <t>kjawilju t-xul tlok' Jese</t> <t>te jun techlal kye tnam;</t> <t>k'ik'el tjoyli kyu'n nimaqtnam,</t> <t>ex nimxi'x toklenju' najb'il ja ktenb'ila'.</t>", "11": "<t>Ktyek'u' jumajtl Qman Dyos tipumal toju' tq'ijlalil lu</t> <t>che kanb'etetlju' jni'tl ttanam tu'n,</t> <t>che anjetz tiq'i'ntl kyoj Asirya, Ejipt,</t> <t>Patros, Etyopiy, Elam,</t> <t>Sinar, Amat ex kyoju' tx'otx' ttzi ninnjab'.</t>", "12": "<t>Kjawil jun techlal tu'n kye nimaqtnam</t> <t>che b'ajel tb'u'yi'n aj Israel b'je'xniqe' ti'jxi' kytx'otx';</t> <t>che tzajel tb'u'yi'n aj Juda b'ajxniqe' sputj</t> <t>toj kykyajel ttx'u'k kya'j.</t>", "13": "<t>Kb'ajel ttxa'n tkyaqkyk'u'j tyajajil Eprayin,</t> <t>ex kqenb'el kytx'u'jil aj Jada;</t> <t>Lay tx'a'tlti'jkyk'u'j tyajajil Eprayin kyi'j aj Juda,</t> <t>ex lay tzajtl kytx'u'jil aj Juda kyi'j tyajajil Eprayin.</t>", "14": "<t>Kykab'ilx che kxe'l q'ojil kyi'j pilistey tkub'exq'ij</t> <t>kb'je'lel kyiq'i'n kyq'inumalju' ate' tjawetzq'ij.</t> <t>Kpomil kyipumal tzmax Edom ex Moab',</t> <t>ex che kawil kyib'aju' aj Amon.</t>", "15": "<t>Kjqetel jun kyb'e tu'n Qman Dyos toju' ninnjab' kyeq tb'i,</t> <t>ktzajel tq'o'n tq'ob' kye tu'n kyjlajin toju' a' Ewprates,</t> <t>ktzajel t-xupi'n jun kyq'iq' xob'ajilx</t> <t>wuq tq'ob' kb'je'lila' tu'n,</t> <t>che ik'etz jlajintzuntz toj, tok kyxajab'.</t>", "16": "<t>Ajtzun kyanjtzju' jte'tl ttanam Qman Dyos toj Asirya,</t> <t>k'okyel yal jun kyb'e nimtoj,</t> <t>kse'n tej kyetz aj Israel toj Ejipt.</t>"}