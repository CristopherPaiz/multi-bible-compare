{"1": "<pb/><t>Lu xtma Qman Dyos kjalu:</t> <t>Kyq'uqb'anxe' tk'u'ju' ntaname':</t>", "2": "<t>che yolinqeye' tuk'i'l tk'u'jlalil kye aj Jerusalen</t> <t>ex kymanxe' kye qa matxi' b'aj ttxa'nju' yajb'ilkye'</t> <t>qa matxi' kychoju' kyil,</t> <t>qa kamaj matxi' tz'e'yset kytwitz</t> <t>tu'n tpaj tkyaqilju' kyil, chi Dyos.</t>", "3": "<pb/><t>Nẍch'in jun tq'ojq'ojel wi'yj kjalu:</t> <t>Kyb'inchame' jun tb'e Qman Dyos toj chq'ajlaj,</t> <t>kyb'inchame' jun ninb'e tzinun</t> <t>te Qman Dyos toju' tx'otx' min tq'o'n tawal.</t>", "4": "<t>Che kynojsanku'ye' kykyaqilju' qob'li,</t> <t>che kyniq'inku'ye' witz exqe' b'us,</t> <t>kjel kyq'o'ne' xaqchaq tx'otx' ex witzile</t> <t>te plan tx'otx' yiletl.</t>", "5": "<t>Ktzajeltzun tyek'u'n Qman Dyos tajwalil,</t> <t>ex kykyaqilju' xjal che ka'yilte junx.</t> <t>Aku' Qman Dyos xq'mante, chij.</t>", "6": "<pb/><t>Ntma'n jun tq'ojq'ojel wi'yj kjalu: Ẍch'ina, chij,</t> <t>¿Ti'tzun kxe'l nẍch'ine'?, nchije' xinxjelu'ne'.</t> <t>Q'manxa qa ikyqe' xjalju' kykyaqil kse'n itzaj,</t> <t>¡Ikxi'xju' kse'n jun b'ech toj kojb'il!</t>", "7": "<t>Nkub' tzqiju' itzaj, atzu'n b'ech nkub' ch'u'ẍix</t> <t>ajttzaj t-xupi'n Qman Dyos kyib'aj.</t> <t>Axxi'x ikyqe'kye xjalju' kse'n itzaj.</t>", "8": "<t>Inkub'tzqiju' itzaj, atzu'n b'ech nkub' ch'u'ẍix,</t> <t>atzunte Qman Dyos tyol</t> <t>majx ati tejumajx, chiju' tq'ojq'ojel wi'yj.</t>", "9": "<pb/><t>Kutjaxa, Syon, twi' jun witz,</t> <t>ẍch'ina kuwxi'x</t> <t>tu'n txitma'na jun b'a'n tqanil.</t> <t>Ẍch'ina kuwxi'x Jerusalen, lalun xob'a,</t> <t>ex q'manxa kyeju' tnam toj Juda:</t> <t>¡Lute Qman Dyos ati kyib'aje'! chiku'ya.</t>", "10": "<t>Tzulte Qman Dyos tuk'i'l tipumal,</t> <t>kawil tuk'i'l tkyaqil tipumal.</t> <t>Tzultiq'i'n ttanam</t> <t>tkolpintexi'.</t>", "11": "<t>Tzul kse'n jun k'ik'lel nxq'uqin kyi'j trit;</t> <t>nche jaw tchle'n qpoj tman rit,</t> <t>chle'nqe' ttzitk'u'j ajkyxi tiq'i'n</t> <t>ex chab'a nche'x tka'yi'n tzma ẍe alan.</t>", "12": "<t>¿Alkye matxi' kub' echante ninnjab' tu'n tq'ob',</t> <t>mujqa matxi' txitecha'n twitz kya'j kyu'n twitq'ob'?</t> <t>¿Alkye oje kub' mlonte tkyaqilju' quq twitz tx'otx',</t> <t>mujqa matxi' che kub'tmlo'n ttxa'nwitz</t> <t>ex nimaq k'ul toj tqan peẍ?</t>", "13": "<t>¿Alkye oje tzak'unxi'te Qman Dyos</t> <t>mujqa alkye oje txixnaq'tzante?</t>", "14": "<t>¿Alkye xiq'onte tnab'l ex tu'n tkane ti'j?</t> <t>¿Alkye xiyek'untete tu'n tkawin toj ttxolilti'j?</t> <t>¿Alkye xixnaq'tzante toju' ojtzqib'l?</t> <t>¿Alkye xiyek'unteju' nab'l te?</t>", "15": "<t>Naku'j jun txat a' qekye' nimaqtnam te,</t> <t>naku'j jun twitz tz'awunqe' toj malb'il;</t> <t>iky kyoklen tnamju' toj ninnjab' kse'n jun twitz tz'awun.</t>", "16": "<t>Lay che kanunju' txkup toj tkyaqil Lib'ano</t> <t>tu'n tkub' q'et jun chojb'il k'ok'sb'il te Dyos,</t> <t>ex lay kanun si teju' q'aq'.</t>", "17": "<t>Mixti'x che oka' kykyaqilju' nimaqtnam twitz;</t> <t>mixti'x ch'i'n kyoklen twitz.</t>", "18": "<pb/><t>¿Alkye junx tuk'i'l Qman Dyos kyeye'?</t> <t>¿Se'ntzu'n tilb'ilal kb'el kyb'incha'ne'?</t>", "19": "<t>Jun b'inchal tilb'ilal nb'inchante tilb'ilal,</t> <t>ex jun uk'tzal k'okyel q'onte q'anpwaq ti'j</t> <t>ex nok tb'incha'n xpatx'saqpwaq ti'j.</t>", "20": "<t>Aju' nb'inchante jun tilb'ilal</t> <t>ntjyo'n tze min q'ayj,</t> <t>ex ntjyo'n jun xjal b'a'n tz'aq'unan ti'j tze</t> <t>tu'n tb'aj tb'incha'n tu'n mitzik'a' tz'aq.</t>", "21": "<pb/><t>¿Ma min b'i'ntoq kyu'ne'?</t> <t>¿Ma b'ajx tz'oka' kyb'i'ne' nyolinjtz?</t> <t>¿Ma min xiq'ma'n kyeye' ojtxi'?</t> <t>¿Ma b'ajx kaneya' toj kywitze' atxi'x tb'ent twitz tx'otx'?</t>", "22": "<t>Xi'ta'te Qman Dyos tkawb'il twitz kya'j tib'aju' tx'otx',</t> <t>nka'yin kyi'ju' xjal naku'j ẍt'ikt'u'l qe'.</t> <t>Nxit-slik'u'n kya'j kse'n jun saqxb'alun,</t> <t>nxitlik'u'n kse'n nxislik'et twi' jun ja xb'alun.</t>", "23": "<t>Mixti'x nche oka' nimaqxjal tu'n</t> <t>ex nche kub' tnajsa'n nejenel twitz tx'otx'.</t>", "24": "<t>Ikyqe' kse'n awal akxtoq kyku'x awa'n,</t> <t>tzmaxi'x nche lok'an toj tx'otx'.</t> <t>Qama tzaj t-xupi'n Dyos kyib'aj nche'x tzqij,</t> <t>ex nchex tiqa'n kyq'iq'jb'aj kse'n ttxa triy.</t>", "25": "<t>Nxjelun Dyos Xjan kjalu:</t> <t>¿Alkye k'okyel kyq'o'ne' qa ikyju' se'n ayine'?</t> <t>¿Alkye jun junx wuk'i'le'?, chij.</t>", "26": "<t>Kyka'yinxpe'ye' twitz kya'j:</t> <t>¿Alkye b'inchante tkyaqilju' ja'lu?</t> <t>Junjunchaq kyten tu'n</t> <t>ex kykyaqil oktq'o'n kyb'i.</t> <t>Nimxi'x toklen ex tipumal</t> <t>kykyaqil tz'aqliqe'.</t>", "27": "<t>Israel, tyajajil Jakob',</t> <t>¿tiqu'n nlab'ta'ya? ¿Tiqu'n ntma'na'ya:</t> <t>Min ntlo'nte Qman Dyos nb'aj wi'je';</t> <t>min nximante Dyos wi'je', chija?</t>", "28": "<t>¿Ma mixtzunti' b'i'n tu'na? ¿B'ajtzun tb'iya'ya?</t> <t>Min nsiktite Qman Dyos,</t> <t>ju' Dyos tejumajx, ex min nnumj</t> <t>aju' b'inchante tkyaqil twitz tx'otx';</t> <t>mixti' b'ajsb'il teju' tnab'l.</t>", "29": "<t>Ntzaj tq'o'n tipumalju' siktni,</t> <t>ex nkuwixju' xjal in numj tu'n.</t>", "30": "<t>In pena' che sikti ku'xun ex nche kub'numj,</t> <t>exqe'pena' kuwqe'xi'x nche kub',</t>", "31": "<t>aye'tzunkye' q'uqli kyk'u'j ti'j Qman Dyos</t> <t>ktenb'el kyipumal kukxju'</t> <t>ex kb'entel kylipan kse'nqe' q'anjel;</t> <t>kb'entel kyojqelan ex lay che sikti</t> <t>ex lay che kub'numj tu'n b'etb'en.</t>"}