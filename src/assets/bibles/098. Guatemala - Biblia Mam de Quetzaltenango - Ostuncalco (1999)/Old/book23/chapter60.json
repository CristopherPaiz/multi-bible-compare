{"1": "<pb/><t>We'ktza Jerusalen, qoptz'ajxa,</t> <t>qu'n matxi' tzul spik'un teya</t> <t>ex nqoptz'aju' tajwalil Qman Dyos tib'aja.</t>", "2": "<t>Majx jupli qlolj twitz tx'otx',</t> <t>toj qonik'an ta'qe' nimaqtnam,</t> <t>atzu'n tib'aja kqoptz'ajel t-spik'umal Dyos</t> <t>ex ktenb'elju' tajwalil tib'aja.</t>", "3": "<t>Che ulju' nimaqtnam toju' t-spik'umala,</t> <t>ex che ul nimaqkawil toj t-spik'umala ntzaj t-xe kya'j.</t>", "4": "<t>Ka'yinxpe'ya ti'jileya:</t> <t>inkyb'u'yi'n kyib' kykyaqil ex che ul tk'etza.</t> <t>Tzmax najchaq che b'ajtzajela' tk'wala;</t> <t>chle'nqe' tmyala ajkyb'ajtzaj.</t>", "5": "<t>Okxi'x tzalajela ajkyxi tka'yi'na,</t> <t>okxi'x nojel tanmiya tu'n tzalajb'il;</t> <t>che tzajel q'i'n k'uwenj kyoju' tnam toj ninnjab' teya,</t> <t>che kxe'l q'o'n kyq'inumal nimaqtnam teya.</t>", "6": "<t>Nim txqan chej kamey che ul tk'etza</t> <t>tzajniqe' toj Madyan ex Epa;</t> <t>che b'ju'l kykyaqil aj Sab'a,</t> <t>iqa'n q'anpwaq ex sturak kyu'n,</t> <t>ex kkyq'a' tqanil tb'inchb'aj Qman Dyos tb'anilqexi'x.</t>", "7": "<t>Che okyel kykyaqilju' rit toj Kyedar teya;</t> <t>che ajb'elju' rit toj Neb'ayot teya,</t> <t>tu'n kykub' tq'o'na te oyaj tb'anilxi'x</t> <t>tib'aju' q'olb'eb'l twitz Qman Dyos,</t> <t>majx tb'anilxi'x k'elela'ju' tja te k'u'lb'il tu'n.</t>", "8": "<pb/><t>¿Alkyeqetzu'n nche lipan naku'x muj,</t> <t>naku'j kse'nqe' paloms nchex lik'ik'in toj kyja?</t>", "9": "<t>B'ark qekye' che ul junx,</t> <t>kyuk'i'l b'ark te Tarsis nejliqe' kywitz txqantl</t> <t>q'i'nqe' tk'wala ẍetzaj najchaq tu'n,</t> <t>tuk'i'l kyq'anpwaq ex kysaqpwaq</t> <t>te ninb'ilte Qman Dyos Xjan janche ajb'ena' aj Israel,</t> <t>ju' okq'onte toklena nimxi'x.</t>", "10": "<t>Najchaq xjalqe' che jawil b'inchantetl nimaqtapi ti'ja,</t> <t>ex che ajb'el kynimaqkawil teya;</t> <t>b'a'nqa kub' tz'e'ysa'n twitza tu'n Dyos tej ttzaj ttx'u'jil ti'ja,</t> <t>atzu'n ja'lo matzajlaqjtk'u'j ti'ja tu'n tk'ujlalil.</t>", "11": "<t>Che jqetelju' tjpela kukxju';</t> <t>lay che jpet q'ijtl ex qonik'an,</t> <t>tu'n kytzaj q'i'n kyq'inumal nimaqtnam teya</t> <t>ex tu'n kyokxju' nimaqkawil kyuk'i'l txqantl tuk'i'la.</t>", "12": "<t>Qa ati jun tnam min sajb'en teya, kb'el xitj;</t> <t>b'a'ntzun nimaqtnam, majx che b'ajel xitj.</t>", "13": "<pb/><t>Lu ntma'n Qman Dyos te Jerusalen:</t> <t>Tzulju' q'inumal twi' witz Lib'ano tuk'i'la:</t> <t>e'tze tzaj, tzis ex</t> <t>tu'n tb'entju' njaye' xa'wanku'xi'x,</t> <t>tu'n tajwaletju' jakb'ela' nq'o'n nqane'.</t>", "14": "<t>Che b'ju'l kyk'walju' eb'aj yajlanteya</t> <t>kb'el kyme'ssa'nkyib' twitza,</t> <t>ex kykyaqilju' ntoq che el ik'onteya</t> <t>che b'elmeje twitza</t> <t>ex kkyma' teya: Ninttanam Qman Dyos,</t> <t>Aya Syon te Dyos Xjan kye aj Israel, chechiku' teya.</t>", "15": "<t>Lay kyej kolb'e'ntla,</t> <t>lay kyej ik'o'na ex lay kyeja tjunala,</t> <t>k'okyela tb'anilxi'x tejumajx wu'ne',</t> <t>ktenb'el tzalajb'il toja tejumajx.</t>", "16": "<t>Kxel kyq'o'n nimaqtnam tb'anil wab'j teya</t> <t>ex ktzajel kyiq'i'n nimaqkawil kyq'inumal teya;</t> <t>k'eleltzun tnik'tza qa ayine' Dyos Manb'aj klolteya,</t> <t>qa ayine' Nim Wipumale' ja ajb'ena' Jakob', tzaqpilteya.</t>", "17": "<pb/><t>Q'anpwaq kxe'l nq'o'ne' teya te t-xel q'ank'uxb'il,</t> <t>ex saqpwaq te t-xel k'uxb'il,</t> <t>ex q'ank'uxb'il te t-xel tze,</t> <t>ex k'uxb'il te t-xel ab'j.</t> <t>Kb'incha'ye' tu'n tkawin nak'b'il teya</t> <t>ex tu'n txi' iq'i'na tu'n ttzinunal.</t>", "18": "<t>Lay b'injtz jumajtl q'oj</t> <t>kyxol xjal toju' ttx'otx'a</t> <t>ex lay tzajtl xitb'il toju' tx'otx' tzyu'n tu'na,</t> <t>okpe' k'okyel tq'o'na tb'i nimaqtapi ti'ja Kolb'il</t> <t>exqe' tjpela k'okyel tq'o'na kyb'i ajwalb'il.</t>", "19": "<pb/><t>Min nojqelantl tu'n ttzaj k'ant q'ij ti'ja te q'ijtl,</t> <t>ex tu'nwt ttzaj k'ant xjaw ti'ja te q'onik'an,</t> <t>qu'n ayine' Dyos Manb'aj chin okyel te t-spik'umala tejumajx;</t> <t>ayine' Dyos Manb'aj, chin qoptz'ajele' ti'ja.</t>", "20": "<t>Lay kub' yupju' q'ij exju' xjaw teya,</t> <t>qu'n ayine' Dyos Manb'aj,</t> <t>chin okyel te t-spik'umala tejumajx;</t> <t>kb'ajel kytxa'nju' tq'ijlalil tb'isa.</t>", "21": "<pb/><t>Che okyel kykyaqilju' xjal toja te b'a'nxjal,</t> <t>che okyel tajawju' tx'otx' tejumajx,</t> <t>ikyqe' kse'n t-xul junwi' awal ku'x wawa'ne',</t> <t>taq'unb'en nq'ob' qe'ye'</t> <t>tu'n nyek'unteye' wajwalile'.</t>", "22": "<t>Che chmetelkye' jun tzb'ojtl xjal lu toj mutx'chaq;</t> <t>che chmetelkye' tal naqjte'x kyb'aj lu te jun nintnam.</t> <t>Knb'incha'ye' ayine' Dyos Manb'aj tu'n tb'ant lwiy,</t> <t>tojxi'x tq'ijlalil, chi Dyos.</t>"}