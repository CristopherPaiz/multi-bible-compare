{"1": "<pb/><t>Tpakb'ab'lju' tzul ti'j tnam Moab':</t> <t>Kub' xitu'n tnam Moab',</t> <t>toju' qonik'an tkub' xitu'n Ar;</t> <t>kub' xitu'n Moab',</t> <t>toju' qonik'an tkub'xitu'n Kyir.</t>", "2": "<t>Nche jawxju' xjal aj Dib'on oq'el</t> <t>toju' ja te k'u'lb'il ati twi' witz.</t> <t>Nche b'isun aj Moab' tu'nju' xitb'il</t> <t>e' aj Neb'o ex aj Medeb'a.</t> <t>Kykyaqilx sk'o'ji'n kywi',</t> <t>ex jonile kyxmatzi.</t>", "3": "<t>Nche b'etju' xjal kyoju' b'e tuk'i'l kyi'j te b'is;</t> <t>nche ẍch'in kywi' ja tu'n tpaj b'is.</t> <t>Kykyaqil nche oq' jachaq ta'qe' nim xjal</t> <t>ex nche kub'aj tu'n kyoq'el.</t>", "4": "<t>Nche qanin o'nb'il aj Esb'on ex aj Elale;</t> <t>q'ojq'ojqe' tzmax toj Jaas ajkyẍch'in.</t> <t>Qu'mtzun nche xob'ju' q'ojil aj Moab'</t> <t>ex majx k'okyel xob'e' kyi'j.</t>", "5": "<t>Nchin qanin o'nb'ile' ti'j Moab';</t> <t>nche etz oqju' xjal ate' toj nche'x tzmax Soar ex tzmax Eklat-selisiy.</t> <t>Nche jawx tk'u'j witz Luyit nche oq';</t> <t>toj tb'eyil Oronaym</t> <t>nche ẍch'in tu'n k'ixk'oj tu'nju' xitb'il.</t>", "6": "<t>Matxi' che kyej tzqiju' xoch toj Nimrim,</t> <t>tzqij qe'tlju' itzaj, kyimniqe'tlkye' k'ul,</t> <t>mixti'tl jun t-xaq cha'x.</t>", "7": "<t>Qu'mtzun nche b'uyin xjal kyq'inumal</t> <t>ex nb'ajx kyiq'i'n tzmax ti'jxi' a' chjaj.</t>", "8": "<t>Nẍchunju' sich' qanil o'nb'il</t> <t>ti'jile tnaqachil Moab';</t> <t>nche ponju' oq'e'n tzmajxtzu' toj Eklaym</t> <t>ex tzmajxtzu' B'eer-elim.</t>", "9": "<t>B'a'nqa nojniqe' xoch toj Dimon tu'n chik',</t> <t>kxe'l nq'o'ne' txqantl kuw taq'wix tib'aj;</t> <t>jun b'alun kxel ch'onkyeju' mache klet toj Moab',</t> <t>exqe' mache kyej anq'in toj tx'otx' Moab'.</t>"}