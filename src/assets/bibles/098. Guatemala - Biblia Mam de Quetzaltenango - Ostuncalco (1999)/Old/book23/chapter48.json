{"1": "<pb/><t>Kyb'intzpe'ju'ye' lu, tyajajil Jakob',</t> <t>tok tb'iya te Israel</t> <t>ex tyajajil Jadaya;</t> <t>intma'n jun tyola toj tb'i Qman Dyos;</t> <t>qa nkub'sana te Qman Dyos ja k'uluna' Israel,</t> <t>extzun mya ax ex mya toj tzinun tu'na;</t>", "2": "<t>intma'na qa najliya toju' xjan nintnam</t> <t>ex ntklo'ntib'a ti'ju' Dyos ja k'uluna' Israel,</t> <t>A tb'iju' Qman Dyos nimtipumal:</t>", "3": "<t>Atxi'x tnejelku' xinma'ne' ti'xti' te ojtxi' teya;</t> <t>ayinku'ye' nxiyek'unte.</t> <t>Tej waq'unane', eb'aj b'entju' ti'xti'.</t>", "4": "<t>B'i'ntoqna' wu'ne' qa pi'stoqa,</t> <t>qa ikju'ya kse'n k'uxb'il majx kuw</t> <t>ex min nkub'majtz'uja kse'n q'ank'uxb'il layx tz'umj,</t>", "5": "<t>xinma'ne' teya atxi'x ojtxi',</t> <t>xinma'ne' teya na'mtoqpe' kyjapun.</t> <t>Tu'ntzun lalun tmaya: A nwitzleb'e' xb'inchante,</t> <t>Aju' tilb'ilal xkub' nb'incha'ne' xq'mante, chiwta.</t>", "6": "<t>Matxi' tb'iya tkyaqil ja'lu; ximanpe'ya ti'j,</t> <t>kkaneb'iltzuntz toj twitza qa ax.</t> <t>Che xelnma'ne' txqantl ti'xti' teya ja'lo</t> <t>min tojtzqi'na qu'n toj ewaj ta'qe',</t>", "7": "<t>tzma ẍeb'ent ja'lo, mya ojtxi',</t> <t>tzma nche tb'i'na ja'lo.</t> <t>Tu'ntzun lalun tmanya: B'i'ntltoqwe' wu'n, chiwta.</t>", "8": "<t>B'ajx tb'iya'ya qa nche yolinjtz,</t> <t>ex min ojtzqi'nqe'toq tu'na,</t> <t>qu'n chkyinna'ta kukxju'.</t> <t>Kanlitltoqna'we' nwitz mib'a'n b'ina,</t> <t>ex pi's tb'iya atxi'x titz'jlenxa.</t>", "9": "<pb/><t>Ik'xtzun wu'ne' naq tu'n woklene',</t> <t>njuk'wib'e' naq tu'n woklene' ex min kub' nxitu'na.</t>", "10": "<t>Nẍtilsaya, mikxa' kse'n nẍtilseta' saqpwaq,</t> <t>ik'nwitze' ti'ja toju' yajb'il naku'j chuj,</t>", "11": "<t>Ma nb'inchaye' naqx tu'n woklene',</t> <t>qu'n mixti' tu'n tkub' saqchb'etju' nb'iye'.</t> <t>Lay waje' tu'n t-xiq'etju' ninb'ilweye' te juntl.</t>", "12": "<t>Chin kyb'itze' aj Israel, tyajajil Jakob',</t> <t>ju' matxi' che ntxoke':</t> <t>O'qinkxwe' Dyos,</t> <t>ayine' tnejel ex b'ajsb'il.</t>", "13": "<t>Kyej nkuwsa'ne' tx'otx' tu'n nq'ob'e',</t> <t>xinslik'u'ne' kya'j tu'n nq'ob'e';</t> <t>naq njaw nma'ne' kyb'i, tzyettzun kyanq'intz.</t>", "14": "<t>Kyb'uyim kyib'e' kykyaqile' ex kyb'intze':</t> <t>¿Alkye junkye' q'mante ja'lu qa ikykb'ajelju':</t> <t>qa aju' ichan matxi' jawnsk'o'ne'</t> <t>ktb'incha' matxi' kub' nximane' tu'n tb'inchet ti'j B'ab'ilon</t> <t>ex kyi'ju' xjal kaldey?</t>", "15": "<t>Ayinawe' inq'mante, ayine' ntzaj txkonte,</t> <t>wu'ne' tzaja',</t> <t>ex kkanb'al jaxjaku' matxa'.</t>", "16": "<t>Che lq'eqetze' nk'etze' ex kyb'intzju'ye' lu:</t> <t>B'ajx chin yolina'we' toj ewaj ttzajlenx t-xetnejel;</t> <t>atinqintoqwe' tej tb'aj tkyaqil ja'lu.</t> <t>Atzu'n ja'lo matxi' txinq'o'n wipumale' te, ayine' Dyos Manb'aj</t> <t>ex matxi' tzaj nchq'o'ne', chi Qman Dyos.</t>", "17": "<pb/><t>Intma'n Qman Dyos klolkyeye',</t> <t>aju' Dyos xjal kye aj Israel, ikjalu:</t> <t>Ayinwe' Dyos Manb'aj kyib'aje';</t> <t>a nxinyek'u'ne' ti'xti' k'elelb'a'n kyeye',</t> <t>nche'x nẍaqlu'ne' toju' b'e tu'n tb'eta'ye'.</t>", "18": "<t>¡Naqwit nchex kyb'i'ne' nchaq'b'ile'!</t> <t>Xi'wtlo' telb'a'n tkyaqil kyeye' kse'n nch'iy jun tnimal a',</t> <t>ikywitlo kyq'inumalju'ye' kse'n ttolob' ninnjab',</t>", "19": "<t>matxi'wtlo che chmet-xi'x kyyajajile',</t> <t>miwtlo jun b'ent kyajlet kse'n tz'awun ttzi ninnjab';</t> <t>miwtlo jun ẍekub' nxitu'ne',</t> <t>exwitlo min ẍe elwiq'i'ne' nwitze', chi Qman Dyos.</t>", "20": "<pb/><t>Kukyetze' toj B'ab'ilon, kukyoqe' kywitz kaldey.</t> <t>Kymanxe' tqanil lu tuk'i'l sich' te tzalajb'il,</t> <t>ex ponxju' tqanil kyu'ne' tzmax janpon b'aja' ttxa'n tx'otx'.</t> <t>Kymanxe' kjalu: ¡Matxi' ttzaqpi Qman Dyos Jakob' ju' tmajen!, chechiku'ye'.</t>", "21": "<t>Maskye e'ik' toj chq'ajlaj tu'n,</t> <t>min e' k'wajti;</t> <t>kub' tkab'sa'n piky</t> <t>ex etzchitj tnimal a' toj tu'n.</t>", "22": "<t>Aye'tzu'n b'inchal myab'a'n, lay che'x toj b'a'n.</t> <t>Aku' Qman Dyos matxi' q'mante.</t>"}