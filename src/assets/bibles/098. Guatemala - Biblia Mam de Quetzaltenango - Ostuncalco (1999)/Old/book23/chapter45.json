{"1": "<pb/><t>T-xjansa Qman Dyos Siro te nimaqkawil,</t> <t>tzaj t-xqno'n</t> <t>tu'n tkawin kyib'aj nimaqtnam</t> <t>ex tu'n tb'je'ltiq'i'n kyq'ojb'il nimaqkawil.</t> <t>Nche tjqo'n Qman Dyos</t> <t>kyjpel nimaqtnam te Siro</t> <t>mix-a'lo' kb'entel tjpunte twitz.</t> <t>Ex intma'n ja'lo te kjalu:</t>", "2": "<t>Chin b'el nejwe' twitza,</t> <t>che b'elntilu'ne' nimaqtapi</t> <t>che okyex npa'ne' kyjpel nimaqtnam q'ank'uxb'ilqe'</t> <t>ex che b'ajel ntoqi'ne' k'uxb'il kytzi tnam.</t>", "3": "<t>Che kxe'lnq'o'ne' k'uwenj e'wa'nqe' teya,</t> <t>q'inumal k'u'nqe' toj ewaj,</t> <t>tu'n teltnik'a qa ayine' Dyos Manb'aj,</t> <t>janche ajb'ena' aj Israel, intzaj ntxko'ne' tb'iya.</t>", "4": "<t>Naqx tu'nelju nmajine' Jakob',</t> <t>ti'ju' ntaname' Israel jawni nsk'o'ne',</t> <t>matzaj ntxko'na</t> <t>ex matxinq'o'ne' toklena ati teya ja'lo,</t> <t>extzun min ojtzqi'nqine' tu'na.</t>", "5": "<t>Ayinweju'ye' Dyos Manb'aj, mixti' juntl;</t> <t>mix-a'lo'te juntl Dyos wi'jxi'ye'.</t> <t>Mab'ajnxnaq'tza'na teju' q'oj</t> <t>extzun min ojtzqi'nqine' tu'na,</t>", "6": "<t>tu'n kyb'inte kykyaqil xjal te tjawetzq'ij ex te tkub'exq'ij,</t> <t>qa mixti' juntl wi'jxi'ye'.</t> <t>Ayinwe' Dyos Manb'aj, mixti'te juntl.</t>", "7": "<t>Inul spik'un ex nok qxopin wu'ne',</t> <t>intzaj nq'o'ne' b'a'n ex ntzaj nq'o'ne' xitb'il.</t> <t>Wu'ne' tkyaqil ja'lu, ayine' Dyos Manb'aj.</t>", "8": "<t>Ktzajel nq'o'ne' kanb'ab'l tzmax toj kya'j,</t> <t>naku'j ẍmu's twitz kya'j ex jb'al toj muj,</t> <t>kb'el twitz tx'otx';</t> <t>ktwitza' kolb'il</t> <t>ex kb'eltq'o'n tnik'alilti'j.</t>", "9": "<pb/><t>Jun tx'otx' k'wil, mujqa juntl junxi'tl,</t> <t>min nkub'ten tx'utjel tuk'i'lju' b'inchalte.</t> <t>Min nxitma'n b'a'n tx'otx' teju' nnaq'unante:</t> <t>¿Titi' nb'ajteya? chiwt,</t> <t>ex min nxitma'n jun ti'xti' te b'inchalte:</t> <t>Min nb'entta taq'unan, chiwt.</t>", "10": "<t>Expe' mixti' tu'n tel tik'u'n jun k'wal tman</t> <t>tu'nju' xk'walanjtz twitzju' tx'otx' tu'n.</t>", "11": "<t>Intma'n Qman Dyos xjan kye aj Israel</t> <t>ju' b'inchankye ikjalu:</t> <t>¿Oktzun che xjelulkye' weye' kyi'ju' nk'wale',</t> <t>mujqa tu'n ttzajkyma'ne' weye' se'n tu'me'l tu'n kyxi' nb'incha'ne' waq'une'?</t>", "12": "<t>Ayine' nb'inchante tx'otx' exqe' najlaqe' twitz,</t> <t>xinslik'u'ne' kya'j kyu'n nq'ob'e'</t> <t>ex nchaq'e' tu'n kyb'jawb'ent kykyaqilu' che'w.</t>", "13": "<t>Ayine' ntzaj chq'onte Siro tu'n tkanb'an,</t> <t>ex knb'incha'ye' tu'n telb'a'n tkyaqilju' tb'e;</t> <t>ate kjawil b'inchantetl nintaname'</t> <t>ex che ttzaqpi'ju' b'ajxni q'i'nqe' toj juntl tnam,</t> <t>lay tqani chojb'ilte ex mixti'te tu'me'l t-xel, chi Dyos.</t> <t>Aku' Qman Dyos nimtipumal xyolin.</t>", "14": "<pb/><t>Intma'n Qman Dyos kye aj Israel kjalu:</t> <t>Kkyq'a'kyib'ju' aq'unal toj kojb'il aj Ejipt,</t> <t>e' xk'aẍlel aj Etyopiy,</t> <t>exqe' xjal aj Sab'a nimaq kywe',</t> <t>toj tq'ob'a ex che okyel te tmajena lq'o'n;</t> <t>k'lo'nqe' toj xpatx'k'uxb'il lepchqe'k ti'ja,</t> <t>che b'elmeje twitza ex che kub'sal twitza:</t> <t>Axxi'x atite Dyos kyxole',</t> <t>ex mixti' juntl, mixti' juntl dyos, chechiku', chi Dyos.</t>", "15": "<pb/><t>Atzunta jun Dyos min q'ancha'l,</t> <t>jun Dyos kolol kyi'j aj Israel.</t>", "16": "<pb/><t>Kykyaqilju' nche b'inchan witzleb'</t> <t>k'elel kych'ixaw, ex che b'elẍkyeqax.</t>", "17": "<t>Aye'tzunkye' aj Israel e'tkol Qman Dyos,</t> <t>eklet tu'n tejumajx,</t> <t>ex milo tu'ntela' tch'ixaw ex tu'n tkub' ẍkyeqax.</t>", "18": "<pb/><t>Intma'nju' b'inchante kya'j,</t> <t>aku' Dyos ex tajaw tkyaqil,</t> <t>aju' kub'inchante kya'j,</t> <t>aju' kyej kuwsante,</t> <t>aju' kub' b'inchante, tu'n kynajan xjal twitz</t> <t>mya tu'nwt tten mixti' ati twitz, kjalu:</t> <t>Ayinwe' Dyos Manb'aj ex mixti' juntl.</t>", "19": "<t>Mya toj ewaj nchin yolina'we' ex mya toj qxopin twitzju' tx'otx'.</t> <t>Mixti'we' nxima'n kyeju' tyajajil Jakob':</t> <t>Chin kyjyome' ja mixti' jun ti'xti', nchiwte'.</t> <t>Axwe' chin yolin, ayine' Dyos Manb'aj,</t> <t>o'kxwe' tnik'alilti'j in nma'n, chi Dyos.</t>", "20": "<t>Kukytzaje' ex kyb'uyim kyib'e',</t> <t>kykyaqile' ẍe'kyaj anq'ine' kyeju' tnam.</t> <t>Xnakqe'kye' xjal njaw kyiqa'n kywitzleb' tze toj prosesyon</t> <t>ex nche kub'ten k'ulil twitz jun dyos</t> <t>layx che klet tu'n.</t>", "21": "<t>Che yolinqe'ye' ex kymantze' yek'b'il,</t> <t>qa kyajb'ile' che xjelune' kyxolilexe':</t> <t>¿Alkye q'mante ja'lu ttzajlenx t-xe tnejel?</t> <t>¿Alkye q'mante atxi'x ojtxi'?</t> <t>¿Mya myayintzunqine', ayine' Dyos Manb'aj?</t> <t>Mixti' juntl Dyos wi'jxi'ye'.</t> <t>Mixti'te juntl Dyos nkanb'an ex nkolon kse'n ayine'.</t>", "22": "<pb/><t>Kukytzaje' wuk'i'le' tnam</t> <t>ate'qe'ye' ttxa'n tx'otx', kche nkla'ye',</t> <t>ayinwe' Dyos, ex mixti' juntl.</t>", "23": "<t>Oje nma jun nyole' tu'n tb'inchet,</t> <t>jun yol te kanb'ab'l tu'n tjapun,</t> <t>ex kjapumelju' yol lu:</t> <t>kykyaqil che b'elmeje nwitze',</t> <t>ex kykyaqil kkyma' jun kyol toj nb'iye' tu'n tjapun kyu'n</t>", "24": "<t>ex kkyma': O'kx tuk'i'l Qman Dyos</t> <t>ta'te kanb'ab'l ex ipumalj, chechiku'.</t> <t>Kykyaqilju' nche el ik'un weye'</t> <t>k'elel kych'ixaw.</t>", "25": "<t>Tkyaqilju' tnam Israel kkanb'al wu'ne'</t> <t>ex ktzalajel wi'je', chi Qman Dyos.</t>"}