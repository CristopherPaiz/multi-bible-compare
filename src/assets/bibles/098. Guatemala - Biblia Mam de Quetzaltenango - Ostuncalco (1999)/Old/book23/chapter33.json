{"1": "<pb/><t>¡Qab'anx twitza xitul, b'ajx kub'a' xitu'nxi'ya;</t> <t>nnoktzaqpaja q'ojil kyi'ju' b'a'n kyten tuk'i'la, atzunta mix-a'lo' nokmiltz'uj ti'ja!</t> <t>Ajtb'aj xituna, kb'el najsa'na,</t> <t>ajtb'aj q'ojina, k'okyel q'oj ti'ja.</t>", "2": "<t>Taye, q'aq'antz tk'u'ja qi'je',</t> <t>nqo ayone' teya.</t> <t>Awta o'nb'ilqeye' tkyaqil prim,</t> <t>kolb'ilqeye' toj tq'ijlalil ch'uẍ.</t>", "3": "<t>Nche kub' oqju' tnam ajt-xikyb'i'n tq'ojq'ojel twi'ya,</t> <t>ajtyolina nche b'ajxsputju' nimaqtnam;</t>", "4": "<t>naku'j ẍt'ikt'u'l kyajq'oj jupliqe' kyib'aj,</t> <t>che b'el lik'puj kyib'aj ex k'elelkyiq'i'n kyq'inumal.</t>", "5": "<t>Ate Qman Dyos tib'aj tkyaqil, najli toj kya'j;</t> <t>matxi' tzaj tq'o'n ttzinunal ex tnik'alilti'j toj Syon,</t>", "6": "<t>xq'uqi'n tu'n kukxju'.</t> <t>K'uwenjte' nab'l ex ojtzqib'l te kolb'il;</t> <t>q'inumalte' ati tchi Qman Dyos qe.</t>", "7": "<pb/><t>¡B'inxpe'ya nche oq'ju' kuw che q'ojin toj b'e</t> <t>ex nche oq'ju' chq'o'nqe' yolil tu'n tten nak'b'il!</t>", "8": "<t>Tz'inun kyoju' b'e</t> <t>mix-a'lo'te nb'et kyoj.</t> <t>Mache kub' xitju' yol kyejni b'entti'j exqe' nk'u'ntlkyi'j;</t> <t>mixti'xte xob'il ti'j jun ti'xti'.</t>", "9": "<t>Toj b'is ta'ju' tx'otx',</t> <t>xi' tkub' tzqiju' Lib'ano toj tch'ixaw,</t> <t>matxi' kyej chq'ajlajixju' b'ya' Saron,</t> <t>matxi' kub'sji'lixju' B'asan exju' witz Karmelo.</t>", "10": "<pb/><t>Ntma'n Qman Dyos kjalu:</t> <t>Kjawil wiq'i'n wib'e' ja'lo;</t> <t>kxel nyek'u'ne' tkyaqil wipumale' ex woklene' ja'lo.</t>", "11": "<t>Ttxa triy ex tz'is qekye' kxime' ex kyaq'une';</t> <t>che b'ajele' tu'n nxewe' naku'j tu'n q'aq'.</t>", "12": "<t>Che b'eltza'jixkye' tnam;</t> <t>che b'ajel kse'n ch'i'x toj q'aq'.</t>", "13": "<t>Kyb'intzju'ye' matxi' nb'inchaye' aye'ye' najchaq ta'qe'ye',</t> <t>aye'tzune' nqaku' ta'qe'ye' tz'elx kynik'e' ti'ju' wipumale', chi Dyos.</t>", "14": "<pb/><t>Nche lu'lunkye' xjal aj il toj Syon,</t> <t>ex majx ntzaj tchi kyi'ju' b'inchal myab'a'n ex nkyma'n:</t> <t>¿Alxi'xkye junqe jaku' b'ent tanq'in</t> <t>toj jun q'aq' nxitun, toj jun q'aq' nk'ant tejumajx?, chechij.</t>", "15": "<pb/><t>Alkyete nnanq'in toj tu'me'lxi'x ex nyolin ax,</t> <t>alkyete min jaw q'inumax tu'n sb'ub'l</t> <t>ex min ntq'o'ntib' naq tu'n jun oyaj,</t> <t>alkyete min nxitb'i'n yol ti'j b'yojxjali'n,</t> <t>ex min nok tq'o'n twitz ti'j myab'a'n,</t>", "16": "<t>atzunte k'anq'ilju' b'a'n,</t> <t>kkletel toj jun ja kuwsa'n kyu'n pik,</t> <t>ktenb'el twa kukxju' ex lay b'aju' ta.</t>", "17": "<pb/><t>K'okyel tka'yi'n jumajtlju'ya nimaqkawil toj tajwalil;</t> <t>che kxe'l lq'eju' nqach teju' tnam najchaq.</t>", "18": "<t>Ajttzajtna'na xob'il kse'n sanq'ina'ya nejtl, ktma'ya:</t> <t>¿Jatzunta'ju' intoq ajlan chojb'il te tnam?</t> <t>¿Jatzunta' ntoq ik'twitz ti'ju' malb'il?</t> <t>¿Jatzunta' nik'ultekyten ja nimaq kywe'?, chiloya.</t>", "19": "<t>Lay tz'anq'intla toj jun tnam mixti' tnab'l,</t> <t>ch'uẍ tu'n tkane tyol,</t> <t>chukjni tyol, mix-a'lo'x neltnik' ti'j.</t>", "20": "<t>Ka'yinxpe'ya Syon, aju' nintnam janik'seta' qtzalajb'il;</t> <t>ka'yinxa Jerusalen, aju' nintnam q'uqlixi'x tk'u'jlalil;</t> <t>k'okyel kse'n kyxmuj xjal majx ati,</t> <t>lay che jawxb'oqli t-stakyil</t> <t>ex lay che laqju' taqwilil.</t>", "21": "<t>Atzu' nkub'tyek'u'na' Qman Dyos tajwalil.</t> <t>Jun najb'ilte' ja ta'qe' nin a', ex tnimal a' nim kywitz,</t> <t>extzun lay tz'elkyiq'i'n ajq'oj</t> <t>kyuk'i'l kyb'ark naqlmo'nqe' ex kyb'ark nim kyipumal.</t>", "22": "<t>Lay kyipa kyaqwililju' b'ark lu</t> <t>tu'n kytzyetju' tze wa'lqe' kyoj</t> <t>lay b'ent kyk'letju' xb'alun lmolkye b'ark tu'n kyb'et.</t> <t>Nim q'inumal k'elel qiq'i'n kyej ajq'oj,</t> <t>naqpena' kox che elel q'inte tuk'i'l kye</t> <t>ex siktenilqe' che okyex elq'alkye.</t> <t>Qu'n a Qman Dyos ajkawil qe,</t> <t>ate b'inchal kawb'il qib'aj ex qnimaqkawil,</t> <t>ex a kklolqe.</t>", "23": "", "24": "<t>Mix-a'lo'te najli tojku' tnam tu'n tmante: Yab'qine', chiwt.</t> <t>Kb'el tnajsa'nte Qman Dyos kyilju' xjal toj tnam Syon.</t>"}