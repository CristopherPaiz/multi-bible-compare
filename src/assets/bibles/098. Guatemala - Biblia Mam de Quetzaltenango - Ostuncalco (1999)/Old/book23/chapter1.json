{"1": "<pb/><t>Tpakb'ab'l Isayiy, tk'wal Amos, Tzaj tyek'u'n Qman Dyos te ti'j Juda ex ti'j Jerusalen, toju' tq'ijlalil ntoq che kawin nimaqkawil Usiy, Jotam, Akas ex Esekyiy.</t>", "2": "<t>Tma: Tx'otx' ex kya'j,</t> <t>kyb'intzju'ye' ntma'n Qman Dyos kjalu:</t> <t>Macheb'aj nch'isa'ne' nk'wale' ex mache b'ajch'iy wu'ne',</t> <t>aye'tzunkye mab'jaw kyi'nkyib' wi'je'.</t>", "3": "<t>Tojtzqi'nte wakx tajaw</t> <t>ex tojtzqi'nte b'ur twab'l tu'n tajaw;</t> <t>atzunte Israel, ntanamku'xi'xe'</t> <t>min neltnik' ex mixti' tnab'l.</t>", "4": "<pb/><t>¡E' b'inchal il,</t> <t>jun tnamqe'ye' nojni tu'n il,</t> <t>kyyajajil b'inchal myab'a'n qe'ye',</t> <t>e' pi's k'wal qe'ye'!</t> <t>matz'el kypa'n kyib'e' ti'j Qman Dyos</t> <t>ti'ju' Xjan Kydyos aj Isarael.</t> <t>matxi' kyej kykolb'e'ne'.</t>", "5": "<t>Matxi' che b'je'l pi'se',</t> <t>mixjalojatl tu'n kyoka' jumete'.</t> <t>Tkyaqilju' kywi'ye' ex kyanmiye'</t> <t>b'ajni k'ixb'i.</t>", "6": "<t>Tzajnix t-xe kyqane' japumnix toj kywi'ye'.</t> <t>mixti'tl tb'anil;</t> <t>tkyaqil k'ixb'ni, b'ajni tx'inj ex tx'a'k,</t> <t>mix-a'lo' matxi' tz'ok ẍponte mo q'anante,</t> <t>matxiwit t'ole' tu'n aseyt.</t>", "7": "<pb/><t>Matxi' kyej chq'ajlajixju' kytx'otx'e',</t> <t>ex nche jamun nimaqtnam toj q'aq'.</t> <t>Kywitzku'xi'xe' nche wan kyajq'oje' ti'ju' kyawale'.</t> <t>Tkyaqil matxi' kyej chq'ajlajix,</t> <t>kse'n tnam Sodom tej tkub' xitj.</t>", "8": "<t>Noq o'kxte tnam Syon xkyej we',</t> <t>tjunal naku'j jun pach toj awb'il,</t> <t>tjunalx xkyej ten naku'j jun pach txol txqan lob'j melon,</t> <t>naku'j nintnam txoli'nkyib' tajq'oj ti'j.</t>", "9": "<t>Noqwit min xkyaj tq'o'n Qman Dyos nimtipumal jte'tl qb'aj,</t> <t>ikywitlo xqo oka' kse'n Sodom ex Komor.</t>", "10": "<t>E'nejenel aj Sodom, kyb'intze' tyol Qman Dyos,</t> <t>tnam aj Komor, kyb'inku'ye'</t> <t>t-xnaq'tzb'il Qman Dyos kyeye'.</t>", "11": "<pb/><t>Lu ntma'n Qman Dyos:</t> <t>¿Titi' k'ajb'ela' txqan kychojb'ile' weye?</t> <t>Matxi' chin siktiye' tu'n txqan chojb'il k'ok'sb'il patu'n rit,</t> <t>exju' ky-until qpoj wakx;</t> <t>min nchekub' kychk'el tman wakx, kychk'el tman rit ex kychk'el tman chib', toj nwitze'.</t>", "12": "<t>¿Alkye xq'mante kyeye'</t> <t>tu'n tb'aj kytxa'ju'ne' q'olb'eb'l weye' ajkyule' nwitze'?</t>", "13": "<t>Lalun tzaj kyi'ntle' oyaj mixti' tajb'en weye';</t> <t>lay tzik'xju' kysb'el wu'ne'.</t> <t>Nche tzajkytxko'nju'ye' tnam,</t> <t>tu'n tkub' kyik'sa'n ak'a'j xjaw ex q'ij te ojlab'l,</t> <t>lay nk'amtlwe' kyninq'ije', b'inchal myab'a'n.</t>", "14": "<t>Nche el wik'u'nwe' kyninq'ije' toj ak'a'j xjaw ex kyb'uyjtib'ile';</t> <t>¡mixyab'a'nqe' kyb'inchb'aje' toj nwitze'</t> <t>layx che ik'xtl wu'ne'!</t>", "15": "<t>Kse'n njaw kyi'n kyq'ob'e' tu'n kyk'ulune',</t> <t>nxiwewa'nwe' nwitz kyeye';</t> <t>b'a'nqa nim txqan kyna'j Dyose',</t> <t>lay che'x nb'i'ne'.</t> <t>qu'n b'ajni txa'j kyq'ob'e' toj chik'.</t>", "16": "<t>¡Kytx'jom kyib'e', kyẍtilsam kyib'e'!</t> <t>¡Min wajb'ile' tu'n nka'yintetle' myab'a'n nkyb'incha'ne'!</t> <t>¡Kytzaqpinkju'ye il!</t>", "17": "<t>¡Kyknome' tu'n kb'inchanteye' b'a'n,</t> <t>kyq'onk tilile' tu'n kyb'inchanteye' tnik'alilti'j,</t> <t>kyonimju'ye' tokx tjaq' jitz'b'il,</t> <t>kyb'inchame' tnik'alilti'j teju' meb'a,</t> <t>kyklome' toklenju' kyimni tchmil! chij.</t>", "18": "<pb/><t>Intma'n Qman Dyos kjalu:</t> <t>Kukytzaje', qo'qe' yolin.</t> <t>b'a'nqa kyaqxi'xju' kyile',</t> <t>knẍtilsa'we' kse'n txun che'w;</t> <t>b'a'nqa ikse'n jun xb'alun xwoqi'n toj txqan tz'il,</t> <t>kẍnu'lixel kse'n saq noq'.</t>", "19": "<t>Qama chin kyb'i'ye'</t> <t>kynik'b'e'ye' tb'anil awal ntzaj toju' tx'otx';</t>", "20": "<t>qatzun mache kyajtene' tojxju' kypi'sile',</t> <t>ilti'j che kyimele' toj q'oj.</t> <t>Chi Qman Dyos tzaj tma'n.</t>", "21": "<t>¡Se'n taq'wi soka', b'a'n nintnam,</t> <t>junx tuk'i'l jun qya ajpajil!</t> <t>Kykyaqiltoq kye' xjal najlqe' toja tnik'alkyi'j nejtl</t> <t>ex b'a'ntoq kychwinqlal,</t> <t>atzu'n ja'lo b'yolxjal q'e'tl.</t>", "22": "<t>Saqpwaq toqa tnejel, ja'lo matxi' tz'oka te tz'is,</t> <t>ikytoqju'ya kse'n tb'anil b'in, atzu'n ja'lo matz'oka naq a'tl.</t>", "23": "<t>Majx pi'sqe' kawil toja</t> <t>kamiw kyib' kyuk'i'l eleq'.</t> <t>Kykyaqilx nkytzyu'n pwaq ti'j chajyolil</t> <t>ex axi'x kyajb'ilju' oyaj.</t> <t>Min nkyb'incha'n tnik'alilti'j teju' meb'a</t> <t>ex min nxikyka'yi'n toklen qya kyimni tchmil.</t>", "24": "<pb/><t>Qu'mtzun, ntma'n Qman Dyos nimtipumal,</t> <t>nimtipumal toj Israel:</t> <t>¡O'kxtzu'n! kychja'kye' wajq'oje.</t> <t>Knq'a' tu'me'l t-xele' kye.</t>", "25": "<t>K'aq'pomel jumajtl nq'ob'e' ti'ja,</t> <t>ex majx kb'ajel npati'ne' ttz'isa;</t> <t>knẍtilsa'ya te tkyaqilju' ttz'ilila.</t>", "26": "<t>Knb'incha'ye tu'n kyok tajkawila kse'nx tnejel,</t> <t>exqe' q'ol nab'l kse'nxju' tnejel.</t> <t>K'okyel q'ontzun tb'itza</t> <t>Nintnam tnik'alti'j, Nintnam tz'aqlixi'x.</t>", "27": "<t>Che ntzaqpi'ye' najlqe' toj Syon</t> <t>tuk'i'l tnik'alilti'j ex kolb'il, tu'n tanjtzkyi'j wuk'i'le'.</t>", "28": "<t>Aye'tzu'n pi'sqe' ex aj il kche b'ajel npẍu'ne',</t> <t>ex che kyimelju' nchin nelkyik'u'ne'.</t>", "29": "<t>K'elel kych'ixawe' tu'n b'ansi ex tu'n txqan awal</t> <t>ju' achb'ajilxi'x kyeye',</t> <t>janche k'uluna'ye' kye witzleb'.</t>", "30": "<t>Che okyile' kse'n t-xaq b'ansi tzqij,</t> <t>ex kse'n awal mixti' a' toj.</t>", "31": "<t>K'okyelju' kuw xjal kse'n ttxa triy,</t> <t>ex k'okyelju' taq'unb'en kse'n q'aq' nel tx'itj:</t> <t>kykab'il che jamul junx</t> <t>ex mix-a'lo' kyupilte, chi Dyos.</t>"}