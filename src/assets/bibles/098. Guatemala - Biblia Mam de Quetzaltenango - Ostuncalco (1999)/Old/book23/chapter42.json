{"1": "<pb/><t>Lu nmajine' lu, tzyu'n wu'ne',</t> <t>sk'o'n wu'ne', nchin tzalaje' ti'j.</t> <t>makub' nq'o'ne' nxewe' tib'aj</t> <t>tu'n tultiq'i'n tnik'alilti'j kye kykyaqil nimaqtnam.</t>", "2": "<t>Lay ẍch'in, lay jaw toj twi',</t> <t>lay b'injtz tq'ojq'ojel twi' toj b'e,</t>", "3": "<t>lay kub' ttoqi'nxi'xtlju' ajlaj toqnitl</t> <t>ex lay kub'tyupi'n ttxa'n tzaj ch'inxtl tkub'yupj.</t> <t>Axxi'x tzulte' tnik'alilti'j tu'n.</t>", "4": "<t>Lay tz'ojlan ex lay kub'aj tipumal,</t> <t>tzmax ajtkyajb'entju' tnik'alilti'j twitz tx'otx' tu'n.</t> <t>Che kb'el tenju' tnam ttzi ninnjab' b'ilteju' t-xnaq'tzb'il, chi Dyos.</t>", "5": "<pb/><t>Aju' Qman Dyos, b'inchante kya'j ex xit-slik'u'n,</t> <t>b'inchante tx'otx' exqe' nche tzaj ch'iy twitz,</t> <t>ju' nq'onte kychwinqlal ex kyxewju' xjal najlqe' twitz,</t> <t>intma'n teju' tmajen kjalu:</t>", "6": "<t>Tzaj ntxko'na, ayine' Dyos Manb'aj,</t> <t>ex tzaj nxqno'ne' tq'ob'a,</t> <t>tu'n toka te kolb'ilkye xjal;</t> <t>ayine' nkub'inchanteya, wajb'ile' tu'n toka</t> <t>te techelju' nyole' kyejni b'entti'j tuk'i'lju' tnam,</t> <t>ex te spik'un kyeju' nimaqtnam.</t>", "7": "<t>Wajb'ile' tu'n tjqonteya kywitzju' moẍ</t> <t>ex tu'n kyetz tiq'i'na ate'kx toj kars,</t> <t>toju' jul ja najlqe' toj qxopin.</t>", "8": "<t>Ayinwe' Dyos Manb'aj, a nb'iju'ye' lu,</t> <t>ex lay waje' tu'n txiq'o'n wajwalile' te juntl</t> <t>ex lalun che jaw nima'n witzleb' te nxele'.</t>", "9": "<t>Mache japun kykyaqilju' nmaye' ojtxi',</t> <t>atzu'n ja'lo che kxe'l nma'n txqantle' ti'xti' ak'a'j;</t> <t>che xelnma'ne' kyeye' na'mxku' kyq'ancha'lix, chi Dyos.</t>", "10": "<t>kyb'itzanxe' jun b'itz ak'a'j te Qman Dyos;</t> <t>kyajwalinktze' aye'ye' najlqe'ye' najchaq</t> <t>aye'ye' nche b'ete' toj ninnjab'</t> <t>exqe' txkup najlqe' toj,</t> <t>e'tnam ate' ttzi ninnjab' exqe' najlqe' kyoj.</t>", "11": "<t>Che tzalajxju' chq'ajlaj ex nimaqtnam kyoj</t> <t>exqe' kyxmuj tyajajil Kyedar.</t> <t>Che b'itzanxju' najlqe' Sela tu'n kytzalajb'il;</t> <t>jawxwit tq'ojq'ojel kywi' tzmax kywi' witz.</t>", "12": "<t>Che nimanxwit te Qman Dyos</t> <t>txi'wt kypakb'a'n ajwalb'ilte kyoju' tnam ttzi ninnjab'.</t>", "13": "<t>Kxe'l Qman Dyos q'ojil kse'n jun xjal kuw</t> <t>okxi'x q'ojil kse'n jun q'ojilxi'x;</t> <t>kjawil toj twi', kjawil t-ẍch'i'n q'oj</t> <t>ex kb'elkyi'ju' tajq'oj tu'n.</t>", "14": "<pb/><t>Chi Qman Dyos kjalu:</t> <t>Min ẍin yoline' toj nim tq'ijlalil,</t> <t>naq ẍinkyejnumeye', mixti'te xnmaye';</t> <t>atzu'n ja'lo chin ẍch'ile' kse'n jun qya ajtitz'ji tal,</t> <t>in oq' ex nxi'x xepjne.</t>", "15": "<t>Che b'elnxitune' nimaq k'ul ex witz,</t> <t>ex kjel tzqij tkyaqilju' k'ul wu'ne';</t> <t>che kjel chq'ajlajixju' nimaq a' wu'ne'</t> <t>ex che kb'el tzqiju' njab' wu'ne'.</t>", "16": "<t>Che kxe'l wiq'i'ne' moẍ kyoj b'e</t> <t>ex kyoj jutz'b'e min ojtzqi'n kyu'n.</t> <t>K'okyelju' qxopin wu'ne' te spik'un kywitz,</t> <t>ex che b'el nplansa'ne' witz.</t> <t>Ilti'j che nb'incha'ju'ye' lu.</t>", "17": "<t>Aye'kye' q'uqli kyk'u'j ti'j jun witzleb',</t> <t>ex nxikyma'n kye tilb'ilal kjalu:</t> <t>dyosqe'kye' qeye', qa chechi,</t> <t>che kxe'l oqkye' tu'n kych'ixaw, chi Dyos.</t>", "18": "<t>Kyb'intzpe'ye', chkyin;</t> <t>tz'elx kynik'e' ex kyka'yinxe', moẍ.</t>", "19": "<t>Mix-a'lo'te' jun moẍxi'x ex chkyin</t> <t>kse'n nmajine', ju' chq'o'n wu'ne',</t> <t>mix-a'lo'te moẍxi'x ex chkyinxi'x</t> <t>kse'n nsanjelale', ju' nmajine'.</t>", "20": "<t>Nim ti'xti' matxi' til ex min neltnik' kyi'j;</t> <t>in b'in, extzun mixti'xte ntb'i'n.</t>", "21": "<t>Tajb'ilte Qman Dyos, tu'nju' nkolon,</t> <t>tu'n tokju' t-xnaq'tzb'il nim toklen;</t>", "22": "<t>intzun elq'anjtzju' tnam lu, nb'je'tz iq'i'n ti'xti' toj,</t> <t>matxi' che b'jo'kx jpu'n kykyaqil,</t> <t>matxi' che b'jo'kx jpu'n kyoj jul qxopin;</t> <t>nche'x iq'i'n ex mix-a'lo'te jun tzaqpilkye;</t> <t>nche'x iq'i'n, ex mix-a'lo' kolpilkye.</t>", "23": "<pb/><t>¿Alkyetzun junkye' nxib'i'nte ja'lu?</t> <t>¿Alkye ktq'a'tib' tu'n tb'inteju' kb'ajel yajxi'tl?</t>", "24": "<t>¿Altzunkye sajonte tu'n tkub'ti'j</t> <t>ex tu'n txi' iq'i'n tnam tyajajil Jakob'?</t> <t>¿Ma myatzun Qman Dyos?</t> <t>E'b'inchan il twitz Qman Dyos,</t> <t>min kyaj tu'n kyxi' toju' b'e kyej tyek'u'n kye,</t> <t>ex min xikynima'n t-xnaq'tzb'il.</t>", "25": "<t>Qu'mtzun tzaj ttx'u'jil kyi'j ex kub' ttz'e'ysa'n kywitz</t> <t>tu'n jun q'oj kuwxi'x ojexi'x e'tak' naku'j tu'n q'aq';</t> <t>tu'npetzunju' mixti'x ok toj kywi'.</t>"}