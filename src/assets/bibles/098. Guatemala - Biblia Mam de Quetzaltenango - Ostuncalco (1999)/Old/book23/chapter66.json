{"1": "<pb/><t>Intma'n Qman Dyos:</t> <t>A nq'uqb'ilju'ye' kya'j</t> <t>atzu'n tx'otx' kykub'el nqane'.</t> <t>¿Jatzun kb'entela' tjaw kyb'incha'ne' jun njaye'?</t> <t>¿Jatzun kb'entela' tkub' kyb'incha'n jun najb'ile' jatu'n wojlana'ye'?</t>", "2": "<t>¡Ayinku'ye' nb'inchante tkyaqilju' ti'xti' lu,</t> <t>ikytzu'n tzyeta' kyten!</t> <t>Ayine' Dyos Manb'aj nchin q'mante. <pb/>Aweju'ye' xjal noknka'yi'n</t> <t>aju' prow nnanjtzti'j tanmi</t> <t>intnima'n nyole'.</t>", "3": "<t>Ate'tzunkye xjal nkub' kyq'o'n jun tman wakx te chojb'il,</t> <t>ex nkub' kyb'yo'n jun xjal;</t> <t>nokx kyxyu'n tqul jun rit ex nel kytoqi'n twi' jun tx'yan;</t> <t>nkub' kyq'o'n kyoyaj twitz awal k'ok'e'kywitz ex nkub' kyqo'n tchk'el b'och;</t> <t>nkub' kytz'e'ysa'n sturak, ex nche k'ulun te jun witzleb'.</t> <t>Aye' e'sk'onte kyb'e lu inxi'x kub' toj kywitz,</t> <t>tu'n kyb'inchante tkyaqil ja'lu.</t>", "4": "<t>Ikxwe' knsk'a'ye' yajb'ilkye,</t> <t>ktzajel nq'o'ne' nxi'x che xob' te kyib'aj.</t> <t>Qu'n e'tzaj ntxko'ne' ex mix-a'lo' tzaj tzaq'wi,</t> <t>nyoline' kye ex mix-a'lo' kub'inte;</t> <t>xikyb'incha'nju' min nkub' toj nwitze',</t> <t>a jawkysk'o'nju' nnel wik'o'ne', chi Dyos.</t>", "5": "<t>Kyb'inku'ye' tyol Qman Dyos,</t> <t>aye'ye' nkynima'ne' tyol, kjalu:</t> <t>Ate' junjun kywnaqile', aye' nche ik'onkyeye',</t> <t>ljo'n toj kyq'ije' kyu'n tu'nju' nche k'ulune' weye', inkyma'n kjalu:</t> <t>Yek'umtzun Qman Dyos tajwalil;</t> <t>qajb'ile' tu'n qka'yinteye' nche tzalaje', chechij.</t> <t>Naqtzun che b'el ch'ixwitl.</t>", "6": "<t>Ate' inxi'x jukin ntzaj toju' nintnam,</t> <t>aju' tq'ojq'ojil ntzaj toju' ja te k'u'lb'il,</t> <t>tq'ojq'ojil twi' Qman Dyos te'</t> <t>ajttz'e'ysante kywitzju' tajq'oj toj kyil.</t>", "7": "<pb/><t>Itz'ji tal Syon toj junkmuj</t> <t>na'mxtoq ttzyet tch'yon taq'lenal.</t>", "8": "<t>¿Alkye oje b'inte kse'n lu?</t> <t>¿Alkye oje lonte kse'n ja'lu?</t> <t>¿Ma jawb'ent jun nintnam toj jun q'ijx?</t> <t>¿Ma naq toj jun kmujx jawa' b'ent jun tnam?</t> <t>Atzunte Syon tej ttzyet tna'nte k'ixk'oj</t> <t>lwiyxi'x e'itz'ji tal.</t>", "9": "<t>¿Se'n taq'witzun ajnmqonte toqwe' tu'n lalun che itz'ji,</t> <t>extzun wu'ne' nche itz'ja'?, chij.</t> <t>Aku' Qman Dyos inq'mante.</t>", "10": "<pb/><t>Che tzalajxe' tuk'i'l Jerusalen,</t> <t>che tzalajxe' tuk'i'l, kykyaqile' nkyk'u'jla'ne',</t> <t>kymujb'am kyib'e' toju' ttzalajb'il</t> <t>kykyaqile' matxi' che oq'e' ti'j.</t>", "11": "<t>Ex ktq'uqb'a' kyk'u'je'</t> <t>kse'n jun txub'aj</t> <t>tzmax ajkykyaj tzalaje' tu'n</t>", "12": "<t>Qu'n ayine' Dyos Manb'aj nchin yolin.</t> <t>Knb'incha'ye' tu'n tul nak'b'il te</t> <t>kse'n jun nin a',</t> <t>ex kyq'inumal nimaqtnam</t> <t>kse'n jun tnimal a' nxi'x piq'chaj.</t> <t>Che k'a'chanjtzele' tu'n,</t> <t>che kxel tchle'ne' toj tq'ob'</t> <t>ex che b'ajel tz'u'li'ne' tu'n kyib'aj tqan.</t>", "13": "<t>Oknq'uqb'a'ye' kyk'u'je'</t> <t>kse'n ntq'uqb'a'n jun txub'aj kyk'u'ju' tal,</t> <t>ex kqeb'el kyk'u'je' toj Jerusalen.</t>", "14": "<pb/><t>Che tzalajele' ajkyka'yinteju'ye' lu,</t> <t>che tzalajel junmajtl kyxmilale' kse'n itzaj</t> <t>Ktyek'u'te Qman Dyos tipumal kyxolu' tmajin</t> <t>Exju' tq'oj kyi'ju' tajq'oj.</t>", "15": "<t>Qu'n toj q'aq' tzula' Qman Dyos,</t> <t>naku'j xkyeqchanpach kykarwaj,</t> <t>majx ktzajel tb'ajsa'n tk'ayil ttx'u'jil</t> <t>ex naku'j q'aq' tz'e'ysb'il witzb'aj tzultq'o'n.</t>", "16": "<t>Che okyel tq'o'n Qman Dyos kykyaqil xjal toj xjel tuk'i'l q'aq',</t> <t>kb'el ttz'e'ysa'n kywitz kykyaqil xjal tu'n tk'uẍtx'e'nb'il</t> <t>ex nim che kb'el tb'yo'n.</t>", "17": "<pb/><t>Intma'n Qman Dyos kjalu:</t> <t>Aye'kye' nkyxjansa'nkyib' ex nkyẍtilsa'nkyib'</t> <t>tu'n kyok toj k'u'lb'il kye witzleb' kyoj awal</t> <t>lepchqe'x ti'ju' jun nb'et kyxol,</t> <t>aye' nche ch'yon kychib'jil b'och ex ich'</t> <t>mujqa kychib'jil txqantl txkup</t> <t>majx che b'elnajset tejumajx,</t> <t>qu'n wojtzqi'ne' kyb'inchb'aj ex kyxinb'e'tz. <pb/>Chin ultzuntze' ayinku'ye'</t> <t>b'uyilkye kykyaqilju' tnam ex nimaqtnam,</t> <t>che ultzuntz ex kyka'yi' wajwalile'.</t>", "18": "", "19": "<t>Kxe'l nq'o'n jun techlale'</t> <t>knq'a'ye' anb'il tu'n kytzaqpaj junjun</t> <t>ex che kxe'lnchq'o'ne' kyoju' nimaqtnam:</t> <t>toj Tarsis, toj Lib'ya,</t> <t>toj Lidya, aju' tx'otx' ja b'a'n che smajin xjal,</t> <t>toj Tub'al, toj Kresya</t> <t>ex kyoju' tx'otx' najchaq toj ninnjab',</t> <t>aye' b'ajx kyb'iya' jun pakb'ab'l wi'je'</t> <t>ex b'ajx kyila' wajwalile';</t> <t>aye'tzun che kxelq'mante wajwalilju'ye' kyxol nimaqtnam.</t>", "20": "<t>Che ul kykyaqilju' kywnaqile' kyu'n</t> <t>che b'ajtzajel kyoj kykyaqil nimaqtnam,</t> <t>kyi'j b'anchej, kyoj karwaj, kyi'j literas,</t> <t>kyi'j chej mul, ex kyi'j kamey.</t> <t>Che ul te jun oyaj weye'</t> <t>toj Jerusalen, ju' witz xjan weye',</t> <t>kse'nqe' oyaj nche tzaj kyiq'i'n aj Israel</t> <t>kyoj b'itidor ẍnu'l toju' njaye' te k'u'lb'il.</t> <t>Ayine' Dyos Manb'aj matxi' chin q'mante.</t>", "21": "<pb/><t>Che jawil nsk'o'ne' junjun kyxol</t> <t>tu'n kyok te pale ex onilkye pale.</t> <t>Ayine' Dyos Manb'aj matxi' chin q'mante.</t>", "22": "<pb/><t>Ex intma'n Qman Dyos kjalu:</t> <t>Kse'n ak'a'j kya'j ex ak'a'j tx'otx'</t> <t>kb'el nb'incha'ne'</t> <t>che tenb'el tejumajx,</t> <t>ex ikx che tenb'elju' tyajajila exju' tb'iya tejumajx.</t>", "23": "<t>ex atl junjun xjaw toju' q'ij ak'a'j xjaw,</t> <t>ex atl junjun sman toju' q'ij te ojlab'l,</t> <t>kykyaqil ichan che ul kub'sal tziplqe' nwitze'.</t> <t>Ayine' Dyos Manb'aj matxi' chin q'mante.</t>", "24": "<pb/><t>Che b'ju'l ex che kyla' woqo'j qe'tlju' kyimni</t> <t>tu'n tpaj b'ajkub' kypi'sa'n kyib' nwitze'.</t> <t>Lay che kyimju' ẍchuq' che ch'yolkye,</t> <t>ex lay yupju' q'aq' ntz'e'ysankye.</t> <t>¡Iky'b'ilxi'x che elela' kye kykyaqil xjal!, chi Dyos.</t>"}