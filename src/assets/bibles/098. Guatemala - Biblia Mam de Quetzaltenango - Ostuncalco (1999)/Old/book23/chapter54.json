{"1": "<pb/><t>Ẍch'ina tu'n tzalajb'il, qya min nalana ex mixti'qe' tala;</t> <t>b'itzana b'a'nxi'x tu'n tzalajb'il,</t> <t>aya b'ajx tz'itz'ja' jun tala,</t> <t>qu'n intma'n Qman Dyos kjalu:</t> <t>Nimxi'x talju' qya ik'u'n ktenb'il</t> <t>kyetwitzju' qya ati tchmil, chij.</t>", "2": "<t>Nimsanxju'ya tpach xb'aluna,</t> <t>slik'unxa xb'alun ja najla'ya ex lalun xob'a;</t> <t>jk'unqe'xa taq'e'l ex awanqeku'xa stak b'a'nxi'x,</t>", "3": "<t>qu'n kb'el puqlita toj tnayaja ex toj tb'a'nq'ob'a;</t> <t>kb'elkyi'j txqan nimaqtnam kyu'n tyajajila</t> <t>che kb'el najan kyoju' nimaqtnam chq'ajlajqe' ja'lo.</t>", "4": "<t>Lalun xob'a, lay tz'elta tch'ixaw;</t> <t>lay tz'ok i'li'na ex mixti' tu'n tch'ixwa'ya.</t> <t>K'ik'el tna'lte' tch'ixawa el ku'xuntoqa</t> <t>ex lay tzajtna'ntla tch'ixawa el tej tkyim tchmila,</t>", "5": "<t>qu'n kxelq'i'nta tu'n ch'isanteya te t-xu'jil.</t> <t>A tb'iju' Dyos Manb'aj nimtipumal;</t> <t>ate Dyos Manb'aj Xjan kye aj Israel klolteya,</t> <t>aju' Dyos tib'aj tkyaqil twitz tx'otx'.</t>", "6": "<pb/><t>Ikytoqju'ya kse'n jun xu'jilb'aj txinx</t> <t>kyejni q'o'n ex inxi'x b'isun,</t> <t>atzu'n ja'lo matxi' txkonjtztla tu'n Dyos janajb'ena'ya ex intma'n teya:</t>", "7": "<t>Naq jun kmuj xkyej nq'o'na,</t> <t>tu'ntzu'n nk'u'jlalile' nimxi'x qob'entel junmajtl.</t>", "8": "<t>Naq jun kmuj ntx'u'jile' tzaj, kub' wewa'n jun kmuj wib'e' twitza,</t> <t>ex tzaj laqj nk'u'je' ti'ja tu'n nk'u'jlalile' tejumajx.</t> <t>Chi Qman Dyos klolteya.</t>", "9": "<pb/><t>Kse'n xintziya'ne' te Noe,</t> <t>qa lay tzajtl q'eqjab' tu'n tjawtl a' tib'aj tx'otx'.</t> <t>ikytzu'n kxe'l nma'n jun nyole' ja'lo tu'n tjapun</t> <t>lay tzajtl ntx'u'jile' tuk'i'la</t> <t>ex lay chin q'ojintle' tuk'i'la.</t>", "10": "<t>B'a'nqa matzik' kych'exb'e'nkyib'ju' witz toj jun plajtl</t> <t>exqa mache tzaj niq'ju' ttxa'nwitz,</t> <t>lay b'aj nk'u'jlanteya</t> <t>ex lay kub' xitju' nyole' te nak'b'il kyejni b'entti'j tuk'i'la.</t> <t>Chiju' Qman Dyos nq'aq'an tk'u'j ti'ja.</t>", "11": "<t>¡Qab'anx twitza nintnam, b'ajni yajtiya tu'n q'ankyaq,</t> <t>mix-a'lo' q'uqb'al tk'u'ja!</t> <t>Che kb'el nq'o'ne' ab'j tq'uqb'ila kyib'aj tb'anil ab'j</t> <t>aye'tzu'n ab'j sapiro che ajb'el te tq'uqb'ila;</t>", "12": "<t>che jawil nb'incha'ne' tjaya nimaq kywe' ab'j rub'i</t> <t>aye'tzu'n ab'j rub'ilo che okyel te tjpel,</t> <t>aye'tzu'n nimaqtapi ti'jile tb'anil ab'jile.</t>", "13": "<t>Ayinwe' chin xnaq'tzalkye tk'wala;</t> <t>kykyaqilxkye che anq'il b'a'n.</t>", "14": "<t>Kkuwixela tu'n tnik'alilti'j,</t> <t>lay kub'yaju'ntla ex lay xob'a,</t> <t>ex lay jaw ximantla tu'nju' xob'ajil.</t>", "15": "<t>Qa alkye sul q'ojil ti'ja, mya tu'n npaje',</t> <t>ex kb'elti'ju' matz'ok tzaqpaj q'ojil ti'ja tu'na.</t>", "16": "<pb/><t>Ayinna'we' ẍin ch'isanteju' xjal nnaq'unan ti'j k'uxb'il</t> <t>aju' nnokx t-xupi'n q'aq' tu'n tk'ent</t> <t>ex nche kub' tb'incha'n chukchaq aq'unb'il te q'oj;</t> <t>ex ayine' ẍin ch'isanteju' xjal nxitun</t> <t>tu'n kyb'aj t-xitu'n ti'xti';</t>", "17": "<t>mixtzun a'lo'xi'te kub' b'inchante jun aq'unb'il</t> <t>tu'n tkub' najsa'na tu'n.</t> <t>Kjpetel kytzi kykyaqilju' poqol teya tu'na.</t> <t>Awe' nxinq'o'n kyeju' nche ajb'en weye': aju' kanb'ab'l.</t> <t>Ayine' Dyos Manb'aj nchin q'mante, chi Dyos.</t>"}