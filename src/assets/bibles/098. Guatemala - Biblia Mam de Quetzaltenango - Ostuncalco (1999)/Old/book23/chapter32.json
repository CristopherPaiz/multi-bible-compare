{"1": "<pb/><t>K'okyel jun nimaqkawil toj ttzinunal kkawila'</t> <t>e'kawil tu'n kykawin toj tnik'alilti'j.</t>", "2": "<t>Teyile junjunkye k'okyel naku'j kolb'il te kyq'iq'</t> <t>ex kolb'il te q'ankyaq,</t> <t>naku'j tb'e a' toj tx'otx' tzqij,</t> <t>naku'j tewan jun nin pik toj chq'ajlaj.</t>", "3": "<t>Che ka'yil b'a'nxi'x</t> <t>ex kkyq'a'kyib' tu'n kyb'inte b'a'nxi'x;</t>", "4": "<t>kb'el kyxima'n b'a'nxi'x ajkyb'inchante jun ti'xti',</t> <t>ex chexe'l kychik'b'a'n ti'xti' axxi'x.</t>", "5": "<t>Lay tz'okq'o'nju' xnak te nim toklen</t> <t>ex lay tz'ok q'o'n tx'yan xjal te nimaqxjal.</t>", "6": "<t>Qu'n aju' xnak nyolin tuk'i'l t-xnakyil</t> <t>ex nkub' t-xima'n taq'un myab'a'n;</t> <t>noktilil tu'n, tu'n tb'iyun</t> <t>ex nq'man chajyolil ti'j Qman Dyos;</t> <t>min nxitq'o'n twaju' nwe'yajti</t> <t>ex min nxitq'o'n tk'wa'ju' nk'wajti.</t>", "7": "<t>Atzu'n tx'yan xjal nsb'un</t> <t>ex nximan tu'n tb'inchante myab'a'n;</t> <t>nche tb'o'lsa'n prow tu'n chajyolil</t> <t>ex nkutb'lo'nju prow ntqani'n tu'n tb'inchanjtz tnik'alilti'jte.</t>", "8": "<t>Atzunte' b'a'n xjal nximan tu'n tb'inchante b'a'n,</t> <t>ex ntwab'a'ntib' tojxju' t-xim lu.</t>", "9": "<t>Aye'tzunkye' qya min nb'ajx kyk'u'je',</t> <t>kyb'intzju'ye' kxe'l nma'ne' kyeye'.</t> <t>Kyb'intze' nyole', qya naqx q'uqli kyk'u'je'.</t>", "10": "<t>Q'uqli kyk'u'je' ja'lo,</t> <t>oktzun che yajtele' naqch'i'n tik'len jun ab'q'itl,</t> <t>qu'n kb'ajelte' twitz awal</t> <t>ex lay kyb'uyitle' twitz ub'a.</t>", "11": "<t>Che lu'lune' aye'ye' min b'ajx kyk'u'je';</t> <t>che xob'e' aye'ye' naq q'uqli kyk'u'je',</t> <t>kyiq'imilju'ye' kyi'je' lu</t> <t>ex kyq'onk kyi'je' te b'is.</t>", "12": "<t>Kyek'ume' b'is</t> <t>ti'ju' kytx'otx'e' tb'aniltoq ex tb'anil kyawale' ub'a.</t>", "13": "<t>Nimaq k'ul ex ch'i'x kb'ajel ch'iy toju' ntx'otx'e',</t> <t>kyoj kykyaqil ja te tzalajb'il ex sqach toju' nintnam.</t>", "14": "<t>Kjel tzaqpi'n tja nimaqkawb'il;</t> <t>kjeltenju' nintnam najli txqan xjal toj naq chq'ajlajtl;</t> <t>ex che kjeltzaqpi'n ja kuwsa'nqe' tejumajx;</t> <t>kyjonku' tojk'ul b'ur che najal toj,</t> <t>ex che walju' wakx toj.</t>", "15": "<pb/><t>Tzultzun jumajtlju'</t> <t>tipumal Qman Dyos ch'isal qib'aj,</t> <t>ex ktzajel jumajtl tawalju' chq'ajlaj,</t> <t>atzu'n tx'otx' te awb'il k'okyel tb'anilxi'xtl.</t>", "16": "<t>Ktenb'el tnik'alilti'j ex ttxolilti'j</t> <t>toj tkyaqilju' tx'otx'.</t>", "17": "<t>Tzul nak'b'il tu'n tnik'alilti'j,</t> <t>tzalajb'il ex q'uqb'ank'u'jal tejumajx.</t>", "18": "<t>K'anq'ilte' ntaname' toj jun najb'il nak'li,</t> <t>kyoj ja b'a'n b'inchb'enkye,</t> <t>kyoj ja mixti'te nb'aj toj,</t>", "19": "<t>b'a'nqa mache kub'tx'e'mu'n tze toj k'ul</t> <t>ex matz'el tch'ixawju' nintnam.</t>", "20": "<t>Che anq'ilkye' toj tzalajb'il,</t> <t>nim jb'al kb'el tib'aju' kyawale'</t> <t>ex tb'anil kywa kyb'ure' ex kywakyixe'.</t>"}