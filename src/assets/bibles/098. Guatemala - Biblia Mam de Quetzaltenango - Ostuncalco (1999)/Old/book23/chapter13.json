{"1": "<pb/>Tpakb'alil ti'j B'ab'ilon, tzaj tq'o'n Qman Dyos te Isayiy tk'wal Amos kjalu:", "2": "<pb/><t>¡Kyq'onktze' jun t-sut tnam techlal q'oj twi' witz chik'li!</t> <t>¡Kyq'onxe' chaq'b'il kye xjal te q'oj!</t> <t>¡Kyek'unx kyq'ob'e' kye</t> <t>tu'n kyul lq'e ttzi kyja nimaq kyoklen!</t>", "3": "<t>Matxi' che tzaj ntxko'ne' kuwqe',</t> <t>manchaq'e' kyeju' q'o'nkyib' q'ojil,</t> <t>aye' nche tzalaj ajnkanb'ane',</t> <t>tu'n kyb'inchanteju' tz'e'ysb'il witzb'aj wu'ne', chij.</t>", "4": "<pb/><t>Njaw sich' kywi' witz,</t> <t>naku'j nim xjal nche ẍch'in.</t> <t>Q'ojq'oj toj kywi' nimaqtnam,</t> <t>e'tnam matxi' b'aj kyb'u'yi'n kyib'.</t> <t>Nche tnk'u'n Qman Dyos nimtipumal</t> <t>ju' xjal b'antnitlkyten tu'n kyq'ojin.</t>", "5": "<t>Che b'ju'l xjal te jun najchaq tnam</t> <t>tzmax ti'jmix kya'j.</t> <t>A Qman Dyos tzul kyuk'i'l taq'unb'il tu'n ttx'u'jil.</t> <t>tzul xitulte tkyaqilju' tx'otx'.</t>", "6": "<t>Che uxinqe'ye', qu'n ch'inxtl tul tq'ijlalil tu'n tul Qman Dyos,</t> <t>tzul nxi'x tinun tuk'i'l nimtipumal.</t>", "7": "<t>Majxtzun kb'el nuqtz'aj kyq'ob'ju' xjal kykyaqil</t> <t>kykyaqilx kb'ajel kyipumal</t>", "8": "<t>ktzajel tchi kyi'j.</t> <t>k'okyel b'is ex jun nin k'ixk'oj kyi'j</t> <t>kyxq'ipla'kyib' kse'n qya toj tk'ixk'ojal wnaq.</t> <t>Che b'ajel sak'puj naqkyka'yla' toj kywitz</t> <t>ex majx che b'elkyeqax tu'n kych'ixaw.</t>", "9": "<pb/><t>Tzulte Qman Dyos,</t> <t>tq'ijlalil ttx'u'jil, xob'ajilx inxi'x jayun,</t> <t>majx kb'el chq'ajlajixu' tx'otx' tu'n</t> <t>ex che b'ajel kykyaqil aj il ate' toj.</t>", "10": "<t>Lay che k'antlju' che'w ex wotzche'w twitz kya'j;</t> <t>kb'el yupju' q'ij akxtoq tjawu'l,</t> <t>ex lay qoptz'aju' xjaw.</t>", "11": "<pb/><t>Intma'n Qman Dyos kjalu:</t> <t>Kb'el ntz'e'ysa'n kywitzju'ye' xjal tu'n tpaj kyil,</t> <t>exqe' b'inchal myab'a'n tu'n tpaj kyil.</t> <t>Kteneb'el ttxa'n nimjtib'il wu'ne' kyeju' nimal kyib',</t> <t>che b'el nme'ssa'ne' pi'sqe' ex q'o'nkyib' toj il.</t>", "12": "<t>Naqjte'xtl ichan che kjel anq'in wu'ne'</t> <t>naqch'i'nxi'xtl kyetwitz q'anpwaq tz'umin toj tx'otx' Opir.</t>", "13": "<t>Kyukcheltzun kya'jtz</t> <t>ex k'elel lq'eju' tx'otx' toju' jata'</t> <t>tu'n ntx'u'jile' ktzajel toju' tq'ijlalil lu,</t> <t>tu'n ntx'u'jile' b'a'nxi'x.</t>", "14": "<pb/><t>Ikyche okyela' xjal kse'n msat xla'ja'n kyu'n xjal,</t> <t>mujqa kse'n txqan rit nche'x sputj,</t> <t>ex mix-a'lo' kb'uyilkye.</t> <t>Teyile junjun k'anjelti'j tojku' ttx'otx',</t> <t>k'anjel oq toj ttanam.</t>", "15": "<t>Kykyaqilju' mache elyal che b'elxyu'n tu'n kchil,</t> <t>kykyaqilju' mache tzyet che kb'el b'yo'n.</t>", "16": "<t>Kywitzku' che b'ela' pch'u'n tal kyk'wal twitz tx'otx';</t> <t>kb'je'lex elq'a'n kyoj kyja</t> <t>ex che b'ajel yaju'n kyxu'jil.</t>", "17": "<t>Che okyel nchq'o'ne' tnam aj Medo kyi'j,</t> <t>aye' xjal min nb'ajxkyk'u'j ti'j saqpwaq</t> <t>ex min nche ximan ti'j q'anpwaq.</t>", "18": "<t>Che kb'el kyb'yo'n ku'xun tu'n kysmaj.</t> <t>lay tzaj q'aq'ankyk'u'j kyi'ju' akxtoq kyitz'ji</t> <t>ex lay tzajlaqkyk'u'j kyi'ju' k'wal.</t>", "19": "<t>Atzu'n B'ab'ilon, tb'anil xliky kye nimaqtnam,</t> <t>u'wj ex kyninb'il kaldey,</t> <t>kjelten kse'n Sodom ex Komor,</t> <t>tej kykub' nxitu'ne'.</t>", "20": "<t>Layx kub'naja'n jumajtl,</t> <t>mix-a'lo'tl kb'el najan toj.</t> <t>Lay che kub'tentlju' aj Arab'ya atzu',</t> <t>ex lay che ponkyiq'i'ntl k'ik'lel kyrit toj.</t>", "21": "<t>Twiẍ k'ul qe'tl che najal toj,</t> <t>knojel kyoju' ja kyu'n xitx',</t> <t>che najal toj k'ul chmek' toj,</t> <t>ex che ẍchal chib' toj.</t>", "22": "<t>Che ẍch'il xo'j kyoju' ja te kolb'il,</t> <t>ex che tenb'el xo'j kyoju' tb'anil tja nimaqkawb'il.</t> <t>Xi' tul q'ij te B'ab'ilon;</t> <t>naq jte' q'ijtl tu'n tten.</t>"}