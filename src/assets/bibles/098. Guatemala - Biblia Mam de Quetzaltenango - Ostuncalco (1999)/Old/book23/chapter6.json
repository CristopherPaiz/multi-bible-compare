{"1": "<pb/>Wile' Qman Dyos toju' ab'q'i tkyim nimaqkawil Osiy, q'uqlokx tib'aj jun tq'uqb'il nimin twe'; noj toju' ja te k'u'lb'il tu'n ttxa'n ttxo'w.", "2": "<pb/>Tokx jte' anjl tib'aj naku'j q'aq'. Qaqchaq kyxik' teyile junjun. Kab'e' kyxik' jpulte kywitz, ex kab'e'tl jpulte jni'tl kyxmilal, kyu'ntzu'n kab'e'tl kyxik' nche lipana'.", "3": "Ex ntoq kyma'n kyxolx: <pb/><t>Xjan, Xjan, Xjante' Qman Dyos nimtipumal;</t> <t>nojni tkyaqil twitz tx'otx' tu'n tajwalila, chechij.</t>", "4": "<pb/>Tej tjaw tq'ojq'ojel kywi', majx b'aj lu'lun tjpel tja Qman Dyos ex kub' noj tu'n txqan sib'.", "5": "<pb/>Ex kub' nxima'ne' ¡Qab'anx nwitze', chin kyimilwe'!, mana' wile' Nimaqkawil, aju' Qman Dyos nimtipumal, tu'nku' nwitze'; xjal qina'we' mixyab'a'n nb'je'tz toj ntziye' twitz Dyos ex ikyqe'x tnam xjalju' janajlqine', nchije'.", "6": "<pb/>Tojtzu'n kmuj lu tzaj lipan junju' anjl naku'j q'aq' nk'etze'. Q'i'n jun ttxalq'aq' tu'n tzyu'n kyu'n txqan tx'ab'l, jawtiq'i'n tib'aju' q'olb'eb'l,", "7": "oktq'o'n ttxalq'aq' ti'j ntziye', tmatzuntz: <pb/><t>Ka'yintza, matz'okju' ttxalq'aq' lu ti'j ttziya.</t> <t>matxi' tz'elju' tila,</t> <t>matxi' b'ajkub'najset tila, chij.</t>", "8": "<pb/>Xi'tzun nb'i'ne' toj twi' Qman Dyos, intoqtma'n: <pb/><t>¿Alkye kxe'l nchq'o'ne'?</t> <t>¿Altzunkye qsanjelal?, chij.</t> <pb/>Ayintzunwe' xintzaq'we'ne': <pb/><t>Luqine' lu, chin tchq'onxa, nchije'.</t>", "9": "<pb/>Tzajtzun tma'n weye': <pb/><t>Kutxi'ya ex q'manxa teju' tnam kjalu:</t> <t>maskye makyb'iye', layx kane toj kywitze';</t> <t>maskye makyile', layx tz'el kynik'e' ti'j, chiku'ya.</t>", "10": "<t>Q'imila kynab'lju' tnam lu;</t> <t>jpuma kyẍkyin ex jpunka kywitz</t> <t>tu'ntzun lalun kyka'yi ex tu'n lalun kyb'i,</t> <t>ex tu'n lalun kane toj kywitz,</t> <t>tu'ntzun lalun che b'ju'ltl nk'etze'</t> <t>ex lay che nq'anaye', chi Dyos.</t>", "11": "<pb/>Xitzun nqani'ne' te: <pb/><t>¿Jtojxixtzun, taye? nchije'.</t> <pb/>Atzunte tzaj tma'n weye: <pb/><t>tzmaxi'j ajkyb'aj xitju' nimaqtnam</t> <t>ex mix-a'lo' juntl najli kyoj;</t> <t>tzmaxi' mixti'tl xjal najli kyoju' ja.</t> <t>ex matxitoq kub' chq'ajlajixju' kytx'otx',</t>", "12": "<t>matxitoq che b'je'x q'i'n xjal ti'jxi' tx'otx' tu'n Qman Dyos,</t> <t>ex matxitoq kyaju' tx'otx' mixti'tl najalte.</t>", "13": "<t>Qatzun makyajten tlajoji'n tnejtlju' tnam,</t> <t>ikx che b'ajel xitet,</t> <t>kse'n ajtkub' tx'emit jun k'ol mujqa b'ansi</t> <t>o'kxtl tkuchmal kjelten.</t> <t>(ti'jtzu'n tkuchmal lu k'eletza jun t-xul xjan), chi Dyos.</t>"}