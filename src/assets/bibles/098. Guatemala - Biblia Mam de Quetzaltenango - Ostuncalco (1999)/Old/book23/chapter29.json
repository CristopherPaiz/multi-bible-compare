{"1": "<pb/><t>¡Qab'anx twitz Aryel,</t> <t>aju' nintnam jatena' jte' q'ij Dab'i!</t> <t>Tzik'ku' jte' ab'q'i</t> <t>tu'n kyik'sante txqan kyninq'ij,</t>", "2": "<t>chin okyeltentzuntze' yajulte Aryel,</t> <t>nim oq'el kb'ajel.</t> <t>Ikyk'okyela' nintnamju' weye' kse'n Aryel.</t>", "3": "<t>Che tzajel nchq'o'ne' nxjale' te q'oj tu'n tb'aj kytxoli'n kyi'je',</t> <t>k'okyel njpu'ne' kyi'jileye' kyu'n kuwsb'il</t> <t>ex che b'el nk'u'ne' xjal tu'n kyq'ojin kyi'je'.</t>", "4": "<t>Majx kb'el me'seta, woqliya twitz tx'otx';</t> <t>ajtjaw yolina naku'j jun xob'tzal;</t> <t>naku'j naq njiq'chantla ajtyolina.</t>", "5": "<t>Naqtzun myanim, toj jun kmujx,</t> <t>kb'el ttz'e'ysa'n Qman Dyos nimtipumal kywitzju' tajq'oja,</t> <t>tuk'i'l q'ankyaq, kyajnajnab', tuk'i'l nim tq'ojq'ojel,</t> <t>tuk'i'l kyq'iq' jb'al, q'ankyaq ex q'aq' xitul.</t> <t>Majx che kjelquqixkye' txqan tajq'oja,</t> <t>che b'ajelkye' txqan yajulteya kse'n nxi' iqa'n ttxa triy tu'n kyq'iq'.</t>", "6": "", "7": "<t>Kykyaqilju' tnam min nb'ent kyajlet lu</t> <t>nche q'ojin ti'j Aryel,</t> <t>kykyaqilju' nche q'ojin ti'j</t> <t>ex nche oktzaqpaj xitulkye ja kuwsa'n,</t> <t>aye'ju' nche yajlante,</t> <t>naku'j jun witzik' te qonik'an che elela'.</t>", "8": "<t>Ikyk'okyela' kse'n nwitzk'an jun xjal nwe'yajti</t> <t>ex toj twitz qa nwan,</t> <t>ajtzun ttzaj tna'ntib' nxi'xwe'yajti;</t> <t>mujqa kse'n nwitzk'an jun xjal nk'wajti</t> <t>ex toj twitz qa nk'wan</t> <t>ajtzun ttzaj tna'ntib' nxi'xk'wajti</t> <t>nxi'x tzqije' toj tqul.</t> <t>Ikytzun kb'ajelju' kyi'ju' txqan tnam min nb'ent kyajlet lu</t> <t>nche q'ojin ti'ju' witz Syon.</t>", "9": "<pb/><t>¡Kyljonxtzune' mixti' kynab'le'!</t> <t>¡Kymoẍsankukyib'e' kukxju', tu'n lan che ka'yine'!</t> <t>¡Che ẍutujlaku'ye' kukxju' kse'n tx'ujtenil,</t> <t>maskye mya tu'n q'e'n!</t>", "10": "<t>Matxi' tzaj tq'o'n Qman Dyos</t> <t>jun watl b'a'nxi'x kyib'aje'.</t> <t>Aye' t-sanjelal Dyos witzb'aj toju' tnam,</t> <t>matxitzun tz'ok tjpu'n Qman Dyos kywitz tu'n jun su't.</t>", "11": "<t>Tkyaqil witzik' matxi' tz'ok kyeye'</t> <t>kse'n tz'ib'a'n</t> <t>twitz u'j b'altz'i'n ex jpu'n b'a'nxi'x.</t> <t>Qama txi' tq'o'n jun te jun b'a'n t-ẍch'i'n u'j</t> <t>ex matxi tma'n te: Ẍch'i'nktza lu, qa chi,</t> <t>ktzajel ttzaq'we'n:</t> <t>Lay b'ent, qu'n jpu'n b'a'nxi'x, chilo.</t>", "12": "<t>Qatzun matxi tq'o'n te jun xjal min b'ent t-ẍch'i'n u'j</t> <t>ex matxi tma'n te: Ẍch'inktza lu, qa chi,</t> <t>kxe'l ttzaq'we'n te: Min nb'ent nẍch'in u'je', chilo.</t>", "13": "<pb/><t>Tzaj tma'n Qman Dyos weye':</t> <t>Najb'en tnam lu weye' naq tu'n tyol</t> <t>ex tu'n ttzi nnimana' weye',</t> <t>atzu'n tanmi najchaq ta' wi'je',</t> <t>extzu'n k'u'lb'il ntb'incha'n weye'</t> <t>xjalte' xjaw nab'linte</t> <t>ex naq xb'jaw b'ent toj kywi'.</t>", "14": "<t>Qu'mtzun kjel k'ab'chaj jumajtlju' tnam lu wu'ne'</t> <t>kyu'n b'a'nq'ob'aj ex ti'xti' te lab'te'n.</t> <t>Kb'el naj kynab'lju' ati kynab'l</t> <t>ex lay b'entl kyximanju' k'atzqe' kyxol.</t>", "15": "<pb/><t>¡Qab'anx kywitzju' nche ewan twitz Qman Dyos</t> <t>tu'n lalun tz'el yalju' kyxim,</t> <t>nkyb'incha'n myab'a'n toj qxopin</t> <t>ex nkyma'n: Mix-a'lo'te nka'yin qi'j. Mix-a'lo'te nlonte!, chechij.</t>", "16": "<t>¡Inxi'x jyonjtz tu'me'l tu'n kychuksanjtz ti'xti'!</t> <t>Naku'j jun toklenju' xoq'l</t> <t>tuk'i'lju' naq'unan ti'j.</t> <t>Lay txitma'n jun ti'xti' teju' b'inchante:</t> <t>Myata b'inchanweye', chiwt,</t> <t>lay txitma'n jun piẍ b'a'n tx'otx' teju' b'inchante:</t> <t>Min kanli twitza ti'ju' ntb'incha'na, chiwt.</t>", "17": "<t>Toj jte' q'ijtl</t> <t>k'okyelju' nimaq k'ul te awb'il,</t> <t>aye'tzu'n awb'il che okyel te nimaq k'ul.</t>", "18": "<t>Tojtzu'n q'ij lu che b'ilju' xjal chkyinqe'</t> <t>aj tjawẍch'i'n u'j kye,</t> <t>exqe' moẍ kb'antel kyka'yin,</t> <t>lay che takanjetl toj qxopin ex qlolj.</t>", "19": "<t>Che tzalajel jumajtlju' min nkynima'n kyib' twitz Qman Dyos,</t> <t>che tzalajelju' xjal prowqe'xi'x</t> <t>ti'j Qman Dyos Xjan kye aj Israel.</t>", "20": "<t>Che mankulju' xjal mixti' kynab'l,</t> <t>lay che tentlju' nkynima'n kyib',</t> <t>ex che b'ajelju' o'kxtzu' toka' kywi' ti'ju' myab'a'n,</t>", "21": "<t>aye'ma' nche poqonkye txqantl te b'yolxjal,</t> <t>ex nkub' kyq'o'n xpatxab' kye ajkawil,</t> <t>ex tu'n sb'ub'l min nkyjo'n tu'n tb'inchet tnik'alilti'j teju' mixti' til.</t>", "22": "<pb/><t>Qu'mtzun ntma'n Qman Dyos nkyk'lu'n aj Israel</t> <t>ju' klonte Ab'raam, ikjalu:</t> <t>Kxe'l qex ja'lo lay tz'eltl tch'ixaw Jakob',</t> <t>ex lay kub' ẍkyeqax,</t>", "23": "<t>qu'n ajtel kynik'ju' tyajajil</t> <t>ti'ju' matxi' nb'inchaye' toj ttanam,</t> <t>k'elelkynik' ti'ju' woklene' xjan ex ktenb'el nchiylale' kye,</t> <t>ayine' Dyos Xjan kye aj Israel.</t>", "24": "<t>K'okyel kynab'lju' xjal chukjni kynab'l,</t> <t>exqe' nche xmayin kyk'ma'ju' xnaq'tzb'il, chi Dyos.</t>"}