{"1": "<pb/><t>Intma'n Qman Dyos kjalu:</t> <t>Aye'ju' mixti'xi'te tzajkyqani'n weye'</t> <t>ẍe kub'san nwitze';</t> <t>machin jyete' kyu'nju'</t> <t>b'ajx chin kyjoya'xi'ye' nejtl.</t> <t>Te jun tnam b'ajx kub'sana' nwitze'</t> <t>xxanma'ne' kjalu: Luqine' lu nchije'.</t>", "2": "<t>B'aj q'ij wu'ne' xinq'o'n nq'ob'e'</t> <t>tu'n ttzaj wiq'i'ne' jun tnam pi's</t> <t>ljo'ntoq tb'e, myab'a'n</t> <t>axnxitiq'i'nju' tnab'l myab'a'n;</t>", "3": "<t>jun tnam nwitzku'xi'xe'</t> <t>in oka'toq tq'o'n ntx'u'jile' kukxju';</t> <t>intoq kub' tq'o'n chojb'il kye witzleb' kyoj awal</t> <t>ex intoq kub' ttz'e'ysa'n sturak kyib'aj q'olb'eb'l tzq'ajsa'n loq';</t>", "4": "<t>intoq kub' qe kyxol muqb'il</t> <t>ex nb'aj qonik'an tu'n kyoj e'wb'il</t> <t>intoq ch'yon tchib'jil b'och</t> <t>nojni tk'wil tu'n ta'l chib'j tzu'wtl.</t>", "5": "<t>Intma'n kjalu: Axtzun tenkja'ya na'tz, lalun chin tzaj tyeku'na;</t> <t>qu'n xjanqinxi'xwe', chij.</t> <t>Ikyqe'kye xjalju' lu kse'n q'aq' nk'ant nb'aj q'ij;</t> <t>in okkyq'o'n ntx'u'jile' naku'j sib' toj qwitz.</t>", "6": "<t>Tkyaqiltzunte' lu tz'ib'a'ntl nwitze',</t> <t>ex lay naqwit kb'el nchle'n nq'ob'e';</t> <t>k'okyel nq'o'ne' tu'me'l t-xel kye,</t>", "7": "<t>tu'n tpaju' b'yojxjali'n xkyb'incha</t> <t>ex xb'aj kyb'incha'n kyman.</t> <t>E'b'aj tz'e'ysan sturak kywi' witz</t> <t>ex b'jo'k kyq'o'n ntx'u'jile' kywi'witz.</t> <t>Nejtl che okyel toj xjel wu'ne'</t> <t>kkychja'tzuntz toj kyil, chij.</t> <t>Aku' Qman Dyos q'mante.</t>", "8": "<t>Intma'n Qman Dyos kjalu:</t> <t>Qa nim ta'l ub'a ati</t> <t>min nkub' kytxa'ju'nkye xjal,</t> <t>qu'n nim b'in inel toj.</t> <t>Ikytzunwe' knb'incha' tu'n nk'u'jlalile' kyi'ju' nmajine';</t> <t>lay kub' nxitu'ne' tkyaqilju' nintnam.</t>", "9": "<t>Knb'incha'ye' tu'n kychmet tyajajil Jakob'</t> <t>ex tu'n kyten xjal aj Juda najal kywi'witz weye'.</t> <t>Aye' sk'o'nqe' wu'ne' che tzyulteju' tx'otx',</t> <t>che najalju' ajb'el weye' twitz.</t>", "10": "<t>Nim txqan tritju' njyon wi'je'</t> <t>che tenb'el toju' b'ya' Saron</t> <t>ex che wal kywakyix toju' b'ya' Akor.</t>", "11": "<t>Aye'tzunkye' nelkypa'n kyib'e' wi'je'</t> <t>ex nik'tna'lju' witz xjan weye' kyu'ne',</t> <t>nkub' kyq'o'ne' wab'j ex b'in kywitz Kad ex Meri,</t> <t>aye' witzleb' janche qanina' xjal kyswert,</t>", "12": "<t>myab'a'n tzul kyeye':</t> <t>che kb'el b'yo'ne' tu'n k'uẍtx'e'nb'il.</t> <t>Qu'n e'ntxokye' ex min ntzaj kytzaq'we'ne';</t> <t>nyoline' kyeye' ex min nkub' kyb'i'ne';</t> <t>xikyb'incha'ne' min nkub' toj nwitze',</t> <t>a jawkysk'o'nju'ye' nel wik'u'ne'.</t>", "13": "<pb/><t>Tu'ntzunju' nxinma'ne' kyeye':</t> <t>Ktenb'el kywaju' nche ajb'en weye',</t> <t>aye'tzunkye' che okyele' twitz we'yaj;</t> <t>ktenb'el kyk'wa'ju' ajb'el weye',</t> <t>aye'tzunkye' che najele' tu'n k'waj;</t> <t>che tzalajelju' ajb'el weye',</t> <t>aye'tzunkye' k'elel kych'ixawe';</t>", "14": "<t>che b'itzalju' ajb'el weye'</t> <t>tu'nju' tzalajb'il ati toj kyanmi,</t> <t>aye'tzunkye' che ẍch'ile' ex che oq'ele'</t> <t>tu'n b'is ex yajb'il nik'xkyu'ne'.</t>", "15": "<t>K'ajb'elju' kyb'iye' kyu'n sk'o'nqe' wu'ne'</t> <t>tu'n ttzajkytxko'n taq'wix ex kamik kyi'j txqantl xjal,</t> <t>aye'tzunwe' nmajin knch'exb'eye' kyb'i.</t>", "16": "<t>Alkyexku' xjal toju' tnam lu matqani jun k'i'wb'il,</t> <t>ktzajel tqani'n weye' ayine' Dyos njapun nyole';</t> <t>ex alkyexku' xjal toju' tnam lu matma jun tyol tu'n tjapun tu'n,</t> <t>ktma' toj nb'iye' ayine' Dyos njapun nyole'.</t> <t>Mab'jik'tna'lju' yajb'il e'tena' ojtxi',</t> <t>lay tz'ok nka'yi'n jumajtle' yajb'ilkye.</t>", "17": "<pb/><t>Kyka'yintzpe'ye', kb'el nb'incha'ne'</t> <t>jun ak'a'j kya'j ex jun ak'a'j tx'otx'.</t> <t>K'ik'el tna'lte' matxi' b'ajik',</t> <t>mix-a'lo'tlte ktzajel na'nte.</t>", "18": "<t>Che tzalajxe' tejumajx</t> <t>tu'nju' kb'el nb'incha'ne',</t> <t>qu'n knb'incha'ye' jun Jerusalen tzalajb'il ktenb'ela'</t> <t>ex knajal jun tnam tuk'i'l tzalajb'il toj.</t>", "19": "<t>Kchin tzalajelku'we' ti'j Jerusalen</t> <t>ex knna'we' tzalajb'il ti'ju' ntaname'.</t> <t>Lay b'injtz jumajtl oq'e'n toj</t> <t>ex lay b'injtztl sich' tu'n b'is.</t>", "20": "<t>Mixti'tlte k'wal okwit kyimel b'o'sx,</t> <t>ex mixti'tlte tijwnaq laywit japun tchwinqlal.</t> <t>Ku'xunte' qama kyim ajtel jo'naq ab'q'i,</t> <t>qatzun min xjapun toj jo'naq ab'q'i, qani'n myab'a'n tib'aj.</t>", "21": "<t>Kjawil kyb'incha'n xjal kyja ex che najal kyoj,</t> <t>k'okyel kyawa'n tqan ky-ub'a ex che wal ti'j.</t>", "22": "<t>Mya junwt kjawil b'inchante ja ex junxi'tlwit knajal toj,</t> <t>mujqa junwt k'awal ex junxi'tlwit kwal ti'j.</t> <t>Ktenb'el tchwinqlalju' ntaname' nimtoj kse'n junwi' tze,</t> <t>kche walju' ntaname' ti'ju' kyaq'unb'en</t>", "23": "<t>Lay kub'najte' kyaqunb'en</t> <t>ex lay che kyim kyk'wal qa na'mxtoq tb'aj kychwinqlal,</t> <t>qu'n aye' kyyajajilju' oje che tk'i'wla Qman Dyos,</t> <t>ex ikyche tenb'ela'ju' kyyajajil che ul yajxi'tl.</t>", "24": "<t>Na'mtoqpe' kytzaj yolin weye',</t> <t>chin xe'l tzaq'wiye' kye</t> <t>che b'elnb'i'ne',</t> <t>na'mxtoq kyb'aj yolin.</t>", "25": "<t>Che walju' xo'j junx kyuk'i'l qpoj tman rit,</t> <t>kwal k'ulju' b'alun kse'n wakx,</t> <t>atzu'n kan kwal tx'otx'.</t> <t>Mix-a'lo'te jun kb'incha; taq'wix te juntl</t> <t>twi' witz xjan weye', chi Dyos.</t>"}