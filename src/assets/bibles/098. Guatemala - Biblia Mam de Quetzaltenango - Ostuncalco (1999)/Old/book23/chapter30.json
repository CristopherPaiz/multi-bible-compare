{"1": "<pb/><t>Intma'n Qman Dyos kjalu:</t> <t>¡Qab'anx kywitzju' nk'wale' pi'sqe',</t> <t>nkub'kynk'u'n kyxim ex min ntzaj kyma'n weye',</t> <t>nb'aj kynk'u'n kyaq'un ex mixti'we' nxinma'n kye,</t> <t>inxi'xtzun b'aj kychmo'nxi'x kyiltz!</t>", "2": "<t>Ojqelxi'x kyel ajkyb'ajx toj Ejipt,</t> <t>atzu'n weye' min nchi xjelun;</t> <t>nche b'ajx klolkyib' tuk'i'l paraon,</t> <t>nkyklo'nkyib' tjaq' t-xlekumal Ejipt.</t>", "3": "<t>Oktzun k'elel kych'ixaw toju' kolb'il kyib' tuk'i'l paraon,</t> <t>xi' che b'elẍkyeqaxa' tu'n o'nb'il nkyjyo'n toj Ejipt.</t>", "4": "<t>B'a'nqa maxi'toq che b'ajx kychq'o'ne' t-xel kawil</t> <t>tzmax kyoj nimaqtnam Soan ex Anes,</t>", "5": "<t>kykyaqilx k'elel kych'ixaw tu'n nintnam mixti' b'a'n tu'n lu,</t> <t>layx che toni ex mixti' tajb'en kye,</t> <t>naq b'is ex xitb'il ntq'o'n, chi Dyos.</t>", "6": "<pb/><t>Tpakb'alil kyi'ju' alu'mj toj Nekeb':</t> <t>Nche b'et xjal toju' tx'otx' xob'ajilx,</t> <t>janajlaqe' b'alun nche tzanun,</t> <t>e'kan wotz ex nimaq kan nche lipan,</t> <t>nb'ajx kyiq'i'n kyk'uwen ex kq'inumal</t> <t>kyi'j b'ur ex kyi'j kamey</t> <t>tzmax Ejipt, toju' tnam mixti'x tajb'en,</t>", "7": "<t>mixti' tipumal ex lay b'ent tonin.</t> <t>Qu'mtzun a tb'iju' wu'ne':</t> <t>Nin txkup ntzanun ex mixti'xte ntb'incha'n.</t>", "8": "<t>Kutzaja ja'lo ex tz'ib'anku'ya twitz jun tz'lan,</t> <t>tz'ib'anku'ya toj jun u'j</t> <t>tu'n tkyejten toju' tq'ijlalil tzul,</t> <t>te jun tziyb'il tejumajx.</t>", "9": "<t>Majx pi'sqe'kye' xjal lu, min njapun kyol kyu'n,</t> <t>min kyajb'il tu'n kyb'i'nte t-xnaq'tzb'il Qman Dyos.</t>", "10": "<t>A nxikyma'n kyeju' xjal npon kynab'l: Lalun che witzk'antle', chechi,</t> <t>ex nxikyma'n kye sanjelal: Lalun che tzakyma'ne' yek'u'n ax qeye';</t> <t>aye' yol mya kuwqe' kymanqe'tze' qeye';</t> <t>lalun tz'el kyiq'i'ne' qtzalajb'ile'.</t>", "11": "<t>Kypa'mil kyib'e' ti'ju' b'e,</t> <t>lalun che'xe' toju' b'e tzinun,</t> <t>lalun kub' kyq'o'ne' Dyos Xjan kye aj Israel qwitze', chechij.</t>", "12": "<pb/><t>Qu'mtzun ntma'n Dyos Xjan kye aj Israel ikjalu: <pb/>Inel kyik'o'nkyeye' oqxenb'il lu,</t> <t>nokqekyk'u'je' ti'ju' q'oj ex ti'ju' myab'a'n,</t> <t>ex a oksla'nju' kyu'ne';</t>", "13": "<t>qu'mtzun, ati kypaje'.</t> <t>Ikyqe'ye' kse'n nintapi nimin twe' b'ajni lo'n t-xe</t> <t>naq myanim ajttzaj niq'j;</t>", "14": "<t>che b'elxitu'ne' kse'n jun nin tx'otx' xar,</t> <t>majx nkub' b'uchj</t> <t>mixti'xte jun piẍ nkyaj</t> <t>tu'nwt tajb'en jotb'il ttxalq'aq'</t> <t>mujqa te pulb'il a' toj xoch, chij.</t>", "15": "<pb/><t>Ntma'n Qman Dyos Xjan kye aj Israel ikjalu:</t> <t>Kutanjtz kyi'je', qex kyk'u'je' ex che kletele'.</t> <t>Ktenb'el kyipumale' qa min nche b'isune' ex q'uqli kyk'u'je', chij.</t> <t>Aye'tzunkye' min kyaje',</t>", "16": "<t>ape' kymaju'ye': Lay, ate b'a'n qo oqele' ti'j chej, chechije'.</t> <t>B'a'natzun, ikykb'ajelju' ajkyxi oqe'.</t> <t>Ex kymaye': Qo jawixe' kyoj karwaj kuw che ojqelan, chechij.</t> <t>B'a'natzun, kuw che ojqelanju' che kxe'l lpe kyi'je'.</t>", "17": "<t>Kab'k'al lajnaq (1,000) xjal che b'el oq twitz jun xjal,</t> <t>kykyaqile' che b'el oqe' kywitz jwe' xjal,</t> <t>tzmaxi'j aj kyko'pje'</t> <t>kse'n jun tze nkyej tx'ikye twi' jun witz</t> <t>mujqa kse'n jun techlal jawniq'o'n twi' jun ttxa'nwitz.</t>", "18": "<pb/>Atzunte Qman Dyos nayon kyeye', tu'n ttzaj q'aq'an tk'u'j kyi'je'; tajb'ilxi'x tu'n tyek'u'nte tk'u'jlalil kyi'je', qu'n tnik'alti'jte Qman Dyos. ¡B'a'nqe'xkye kykyaqil xjal q'uqli kyk'u'j ti'j!", "19": "<pb/>Tnam Syon, najliya Jerusalen: lay tz'o'q'tlta. Ktzajel q'aq'an tk'u'j Qman Dyos ti'ja ajtb'inte nẍch'ina nqanin o'nb'ila, naqntzajb'i'na tu'n, ktzajel ttzaq'we'n.", "20": "Ex maskye matzaj tq'o'n Qman Dyos yajb'ilte twaya ex b'is te tk'wa'ya, ate xnaq'tzalteya, lay kub' ewantl; tu'nku' twitza ktka'ya'ya.", "21": "Qatzun matxitxalpuja toj tb'a'nq'ob'a mujqa toj tnayaja, ktb'i'ya jun nyolin ti'jxi'ya ex ktma' teya: Lute b'e tzalu, kukxi'ye' tzalu, ch.", "22": "Oktzun che eleltik'u'na twitzleb'a saqpwaq exqe' ktxu'n kyi'j tu'n q'anpwaq, mixyab'a'nqe'tl teya. Che eleltik'u'na kse'n tz'is mixyab'a'n.", "23": "Ktzajel tq'o'n Qman Dyos jb'al tib'aju' ij kxel tawa'na, ex ktzajel nim ttriya lantwitz toju' tx'otx'. Nim kywa twakyixa ktenb'el toju' q'ij lu.", "24": "Exqepena' tman twakyixa exqe' tb'ura nche aq'unan toj kojb'il ktenb'el kywa tb'anilxi'x.", "25": "Ajtpon tq'ijlalil tu'n kyb'yet nim xjal ex ajkykub' xitu'n ja kuwsa'nqe', kche b'etel nin a' ex tnimal a' kywi' witz ex kywi' b'us.", "26": "Ktq'a'na' Qman Dyos ex k'okyel tptzo'n tk'ixb'len ttanam. Kk'anteltzun xjawtz kse'n q'ij, atzu'n q'ij kk'antel wuq majtl kuw, kse'n ajkyk'ant wuq q'ij junx.", "27": "<pb/><t>Kyka'yinxe', aku' Qman Dyos tzul najchaq;</t> <t>nxi'x tx'u'jin kse'n txqan sib' nb'uqchaj,</t> <t>nxi'x yolin tuk'i'l ttx'u'jil,</t> <t>ikytyolju' kse'n q'aq' majx nttz'e'ysa'n,</t>", "28": "<t>ikyt-xewju' kse'n jun nin a' nexlaqj</t> <t>njapunx tjaq' tqul jun xjal;</t> <t>tzul q'ol jun iqtz kyib'aju' nimaqtnam,</t> <t>tu'n kykub' t-xitu'n,</t> <t>k'okyex tq'o'n k'uxb'il toj kytzi tnam juk'b'ilkye,</t> <t>tu'n kykub' tzpet.</t>", "29": "<t>Atzunkye' k'okyel b'itz,</t> <t>kse'n jun tzalajb'il xjan te qonik'an;</t> <t>ktzalajel kyanmiye',</t> <t>kse'n xjal nb'et toj tq'ojq'ojel chun</t> <t>tu'n txi' twi' witz te Qman Dyos,</t> <t>aju' kolb'ilkye aj Israel.</t>", "30": "<t>Kb'injtzel tq'ojq'ojel twi' Qman Dyos kuwxi'x,</t> <t>ex ktyek'u' tipumal, kq'ojil tuk'i'l ttx'u'jil xob'ajilx,</t> <t>tuk'i'l jun q'aq' tkyaqil inb'aj tu'n,</t> <t>tuk'i'l q'ankyaq, txqan jb'al ex saqb'aqun.</t>", "31": "<t>Ajkyb'inte tq'ojq'ojel twi' Qman Dyos ex ajtkub' tz'e'ysa'n kywitz.</t> <t>Okxi'x k'okyeltchi kyi'j aj Asirya,</t>", "32": "<t>ex atl junjun maj kykub' tjuma'n Qman Dyos,</t> <t>che q'ajtel tanb'or ex arpa</t> <t>Kq'ojilte Qman Dyos xob'ajilx kyi'j.</t>", "33": "<t>Atxi'x ojtxi'</t> <t>b'incha'ntlte' kyi'j aj Asirya ex ti'j kynimaqkawil</t> <t>nim twitzju' najb'il te yajb'il ex nim t-xe,</t> <t>jun ninq'aq' nk'ant tu'n txqan si.</t> <t>Kjawil tk'ansa'n Qman Dyos tu'n t-xew,</t> <t>naku'j txqan q'ol.</t>"}