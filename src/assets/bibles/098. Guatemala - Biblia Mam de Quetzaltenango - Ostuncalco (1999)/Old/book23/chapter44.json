{"1": "<pb/><t>Chin tb'itza ja'lo, Israel, tyajajil Jakob',</t> <t>nmajine' sk'o'n wu'ne'.</t>", "2": "<t>Ayinweju'ye' Dyos Manb'aj, ch'isalteya,</t> <t>b'inchanteya na'mxtoq titz'jiya ex onilteya.</t> <t>Lalun xob'a, Jesurun, tyajajil Jakob',</t> <t>nmajine' sk'o'n wu'ne',</t>", "3": "<t>qu'n kb'etel tnimal a' wu'ne' toj chq'ajlaj,</t> <t>e'tal a' toju' ttx'otx' tzqij.</t> <t>Kxe'l nq'o'ne' ak'a'j kychwiqlalju' tyajila,</t> <t>che b'elnk'i'wla'ne'.</t>", "4": "<t>Ex che ch'iyil kse'n itzaj chab'a a'li'n tib'aj,</t> <t>kse'nqe' chjaj ate' ttzi a'.</t>", "5": "<t>Chilo jun: Te Qman Dyos qinwe',</t> <t>juntl k'okyel tq'o'ntib' te tyajajil Jakob',</t> <t>juntl k'okyel tq'o'n ti'j tq'ob': Te Qman Dyos,</t> <t>ex k'okyel tq'o'n tb'i Israel tmoju' tb'i.</t>", "6": "<pb/><t>Chi Qman Dyos, nimaqkawil</t> <t>ex tzaqpilte Israel, Dyos nimtipumal, kjalu:</t> <t>Ayine' tnejel ex b'ajsb'il;</t> <t>mixti' juntl dyos wi'jxi'ye'.</t>", "7": "<t>¿Alkye juntl ikxju' kse'n ayine'?</t> <t>Tu'n tyolin ex tu'n ttzaj tchik'b'a'n weye'.</t> <t>¿Alkye oje q'mante atxi'x t-xetnejel ti'ju' tzul,</t> <t>ex ntma'n ti'ju' kb'ajel?</t>", "8": "<t>Qu'mtzun, ¡kuwqe'xe', lalun che xob'e'!</t> <t>Ikynmaju'ye' ex xinma'ne' matxi' b'et q'ij,</t> <t>ex kanli kywitze'.</t> <t>¿Ma atitzun juntl dyos wi'jxi'ye'?</t> <t>Mixti'te' juntl kolb'il; mixti'te juntl wojtzqi'ne'.</t>", "9": "<pb/>Mixti'xte jun b'inchal witzleb' ati toklen, ex mixti'x kyoklenju' witzleb' nxi'x che laqj ti'j. Moẍqe'kye' nche niman kye ex xnakqe', qu'mtzun k'elel kych'ixaw.", "10": "Alkyete nkub' tb'incha'n jun tilb'ilal toj q'aq' tu'n tniman te naku'j dyos, naq nex tq'ij.", "11": "Kykyaqilkye' nche niman te k'elel kych'ixaw. Naq xjal qekye' nche b'inchan witzleb'. Naqwit che ok kykyaqil toj xjel, k'elel kych'ixaw ex k'okyeltchi kyi'j.", "12": "<pb/>Qka'yikpe' titi' nb'ajte jun tx'nol k'uxb'il: ntzaj tiq'i'n ttx'inb'il, ajtzun ttz'e'yju' k'uxb'il tu'n toj q'aq', nokten tx'nolte tu'n pojb'il tu'n tb'enti tu'n. In aq'unan tuk'i'l tipumal. Qatzun min xwanju' tx'nol k'uxb'il, nkub'aj tipumal, exqa min xk'wan, nkub'sikti.", "13": "<pb/>Mujqa qka'yinx titi' ntb'incha'n b'inchal tilb'ilal: nkub' techa'n tu'n trekl, nkub' t-sqitu'n tilb'ilal tu'n tzetz'ib'b'il ex o'nb'il te sqitb'il, in aq'witzuntz b'inchalte tu'n josb'il; ikytzu'n nkub'a' tb'incha'na' jun tilb'ilal xjal, in okxtq'o'ntzuntz toj jun ja te k'u'lb'il.", "14": "<pb/>Mujqa, ati jun matxitawa'n tze k'ute, nch'iytzuntz tu'n jb'al, yajxi'tzuntel ati tze k'ute tu'n tkub' tik'sa'n. Qatzun tajb'il tzis mujqa k'ol, nche t-xq'uqi'n toj k'ul tzmax ajkylamix.", "15": "Ex najb'en kyu'n xjal te si; nxikyiq'i'n jni' te kyq'eẍ; nxikyiq'i'n jni'tl te t-siyil kywa; atzun jni'tl najb'en kyu'n tu'n tkub' kyb'incha'n jun tilb'ilal te kydyos, ex nche kub' meje k'ulul kywitz.", "16": "<pb/>Mujqa nik'janju' tze nokxtq'o'n jun xjal toj q'aq', nokxtk'a'sa'n tchi' tib'aj, ajtzun tb'ent nxitwan ex nqe tk'u'j. Ex nq'eẍnen ti'j, intma'n: ¡Tb'anilxi'x ato'qo' ti'j q'aq', xi'nmoq'tiwe'! chij.", "17": "Intzun kub' tb'incha'n jun tilb'ilal tdyos ti'ju' jni'tl tze, nkub' meje k'ulul twitz, ex nkub'san te kjalu: ¡Chin tkloma, qu'n aya ndyose'! chij.", "18": "<pb/>Mixti' b'a'n kyu'nkye' xjal lu, ex min nkane toj kywitz; moẍ kywitz min nb'ent kyka'yin, xk'ub' kywi', min nkane toj kywitz.", "19": "Min nche kub'ten ximal, mixti'x kynab'l tu'n tkane toj kywitz ex tu'nwt kymante: Nik'janju' tze sokx nq'o'ne' te si, mantzq'ajsaye' wab'j tib'aju' ttxalq'aq'il ex mank'a'saye' chib'j ex matxi' nwane'; ti'jtzunju' jni'tl makub' nb'incha'ne' jun ti'xti' taq'wixi'x lu, ¡naq jun piẍ tzete' nchin k'ulune' twitz!, chechiwt.", "20": "Axxi'x ikte' kse'n qama txiqwan tza'j. Q'ol sb'u'qib' te chajyolilte'. Lay b'ent kyklonte kyib'ju' xjal lu. Layx kane toj kywitz qa naqx chajyolilju' tzyu'n kyu'n.", "21": "<pb/><t>Kyna'ntze' aj Israel, tyajajil Jakob';</t> <t>qa aye'ye' nmajine';</t> <t>nmajin qe'ye', ayine' nkub'inchankyeye'.</t> <t>Lalun tzik'nna'le' kyu'ne' aj Israel.</t>", "22": "<t>Matxi' b'ajkub' nnajsa'nwe' kyile',</t> <t>kse'n nkub'naju' muj.</t> <t>Kutanjtztlkyi'je' nk'etze', ojena' che ntzaqpiye', chi Dyos.</t>", "23": "<pb/><t>¡Ẍch'ina Kya'j tu'n tzalajb'il tu'nju' matxi' tb'incha Qman Dyos!</t> <t>¡Che ẍch'ine' tu'n tzalajb'il, t-xe tx'otx'!</t> <t>¡Che ẍch'ine' tu'n kytzalajb'ile',</t> <t>e'witz ex nimaq k'ul kyuk'i'lju' nimaq tze,</t> <t>qu'n matxi' tzaj tyek'u'n Qman Dyos tajwalil</t> <t>matzaqpet Israel tu'n, aju' tnam tyajajil Jakob'!</t>", "24": "<pb/><t>A ntma'n Qman Dyos tzaqpilteya,</t> <t>ju' b'inchanteya na'mxtoq titz'jiya, kjalu:</t> <t>Ayinweju'ye' Dyos Manb'aj, b'inchante tkyaqilju' ti'xti',</t> <t>ayine' nxislik'unte kya'j ex kyej nkuwsa'ne' tx'otx'</t> <t>ex mix-a'lo' jun onin wi'je'.</t>", "25": "<t>Min nq'o'ne' anb'il</t> <t>tu'n kyjapun kyolju' sanjelal chalyolqe';</t> <t>inkub' ntzaksa'ne' kynab'lju' ajnab'lil.</t> <t>Inb'incha'ne' tu'n lan che kane ajnab'lil tekyib'</t> <t>ex tu'n tokju' kyojtzqib'l mixti'x tajb'en.</t>", "26": "<t>Atzu'n kyyolju' nmajine' in nb'incha'ne' tu'n kyjapun</t> <t>ex tu'n telb'a'n kyximju' chq'o'nqe' wu'ne'.</t> <t>Che najal jumajtlkye' xjal toju' nintnam Jerusalen</t> <t>ex che jawil b'incha'n jumajtlju' nimaqtnam toj Juda.</t> <t>Knb'incha'ye' tu'n kyjawe' jumajtl toju' xitb'il.</t>", "27": "<t>Jaku' txinma'ne' tu'n tkub' tzqiju' ninnjab'</t> <t>ex tu'n kykub'tzqiju' nin a'.</t>", "28": "<t>Inxi' nma'ne' te Siro: Aya nk'ik'lele',</t> <t>kxe'l tb'incha'nta tkyaqilju' matxi' nma'ne' teya, nchije';</t> <t>ex nxinma'ne' te Jerusalen: Kjawil b'inchet jumajtlta, nchije';</t> <t>atzu'n teju' ja te k'u'lb'il: Che b'elix q'et tq'uqb'ila, nchije'.</t>"}