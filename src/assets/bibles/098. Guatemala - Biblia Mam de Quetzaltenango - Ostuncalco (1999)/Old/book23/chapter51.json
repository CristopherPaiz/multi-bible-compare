{"1": "<pb/><t>Intma'n Qman Dyos kjalu:</t> <t>Kyb'intzpe'ye' kykyaqile' kyajb'ile' tu'n kyanq'ine' toj ttxolilti'j</t> <t>ex nche jyone' wi'je'.</t> <t>Kyka'yinxpe'ye' pik jaẍe' ela' iq'i'ne',</t> <t>exju' lukb'en ja e'etza' q'i'ne';</t>", "2": "<t>kyka'yinxpe'ye' Ab'raam, ju' kymane',</t> <t>ex Sara, ju' ja e'ela' itz'ja'ye'.</t> <t>Tjunaltoq tej ntxkonteye',</t> <t>kub'tzun nky'i'wla'ne' ex nim tyajajil e'tzaj nq'o'ne'.</t>", "3": "<t>Chin okyele' majx b'a'n tuk'i'l Syon,</t> <t>aju' nintnam majxtoq kub'ni xitj.</t> <t>K'okyelju' tzqij tx'otx' toj chq'ajlaj wu'ne' kse'n jun awal,</t> <t>kse'n awal kub' nq'o'ne' toj Eden.</t> <t>nim tzalajb'il ktenb'el atzu',</t> <t>k'okyel b'itz ex chnab' te ninb'il.</t>", "4": "<pb/><t>Chin kyb'intzpe'ye', tnam,</t> <t>chin kyb'intze' nimaqtnam:</t> <t>kxel nchik'b'a'ne' nxnaq'tzb'ile'</t> <t>ex kkyq'a' nchaq'b'ile' spik'un kyoju' tnam.</t>", "5": "<t>Naqch'inxtl nkanb'ane',</t> <t>ch'inxtl tul kanunju' kolb'il wu'ne',</t> <t>che nkawi'ju'ye' tnam tuk'i'l wipumale'.</t> <t>Che ayolju' tnam ttzi ninnjab' wi'je'</t> <t>ex kqeb'il kyk'u'j ti'ju' wipumale'.</t>", "6": "<pb/><t>Che ka'yinxe' twitz kya'j,</t> <t>ex che ka'yinku'ye' twitz tx'otx':</t> <t>kb'el najte' kya'j kse'n sib',</t> <t>kb'elb'aju' tx'otx' kse'n jun xb'alun</t> <t>ex che kyimelju' xjal najlqe' twitz kse'nqe' us.</t> <t>Atzunwe' kolb'il wu'n tejumajx,</t> <t>ex mixti' b'ajsb'il teju' kanb'ab'l wu'ne'.</t>", "7": "<pb/><t>Chin kyb'intzpe'ye', aye'ye' b'i'n tnik'alilti'j kyu'ne',</t> <t>tnam ntnima'nju'ya nxnaq'tzb'ile'.</t> <t>Lalun che xob'e' teju' i'lb'il kyu'n xjal,</t> <t>lalun che jaw b'isune' tu'nju' kyol kuw,</t>", "8": "<t>qu'n che b'ajelkye' kse'n nb'aj jun xb'alun tu'n pok',</t> <t>kse'n lan b'ajni wan tu'n ẍchuq'.</t> <t>Atzunwe' nkanb'ab'l tejumajxte',</t> <t>majx ktenb'elwe' kolb'il wu'n, chi Dyos.</t>", "9": "<pb/><t>Iq'i'nktz jumajtlju' tq'ob'a Nman Dyos,</t> <t>tenx tipumala;</t> <t>iq'i'nktz tib'a kse'n tb'inchaya ojtxi'</t> <t>toju' tq'ijlalil ojtxi'xi'x.</t> <t>B'aj tpẍu'na Raab', nin txkup toj ninnjab';</t>", "10": "<t>kub' tzqiju' ninnjab' tu'na,</t> <t>aju' a' jaloja t-xelo,</t> <t>ex tb'inchaya b'e t-xe ninnjab'</t> <t>tu'n kyik'tzju' e'tzaqpet tu'na.</t>", "11": "<t>Ikytzu'n k'anjetza'kyi'ju' kolpi'n tu'n Qman Dyos,</t> <t>nche ẍch'in tu'n tzalajb'il aj kyokx toj Syon;</t> <t>ktzalajel kywitz kukxiju',</t> <t>okxi'x che tzalajel ex b'a'n che tenb'ela',</t> <t>mixti'tlte k'ixk'oj ex oq'e'n kye.</t>", "12": "<pb/><t>Ayinku'we' chin q'olte tipumala.</t> <t>¿Alqetzun kxob'ela'ya? ¿Ma kye xjal?</t> <t>¿Ma kyeju' xjal nche kyim, ikyqe' kse'n k'ul?</t>", "13": "<t>¿Ma oktzun k'ik'el tna'l Qman Dyos tu'na, ju' ch'isanteya,</t> <t>ju' xislik'unte kya'j ex kyej tkuwsa'n tx'otx'?</t> <t>¿Ma oktzun klu'lula tkyaqil kmuj,</t> <t>te kytx'u'jilju' nche yajun,</t> <t>naq nche ayon tu'n tk'ulb'ana kyu'n?</t> <t>¿jatzunta'ju' kytx'u'jil lu?</t>", "14": "<t>Alkyete nyajti toju' yajtib'il,</t> <t>lwiyxi'x ktzaqpetel;</t> <t>lay kyimte' toju' jul qxopin</t> <t>ex ktenb'el twa kukxju'.</t>", "15": "<pb/><t>Ayinwe' Dyos Manb'aj kyib'aje',</t> <t>a nb'iju'ye' Dyos Manb'aj nimtipumal;</t> <t>ayine' nxiyukchante ninnjab'</t> <t>ex e'jaw tinunju' ttolob',</t>", "16": "<t>xinslik'u'ne' kya'j</t> <t>ex kyej nkuwsa'ne' tx'otx'.</t> <t>Kub' nq'o'ne' nyole' toj ttziya</t> <t>ex nkola toj nq'ob'e'.</t> <t>Aya ntaname', nchije' te Syon.</t>", "17": "<pb/><t>Na'ntztib'a Jerusalen, lwix we'ktza.</t> <t>Matzikxju' ttx'u'jil Qman Dyos tu'na</t> <t>kse'n jun xjal nxitk'wa'n q'e'n,</t> <t>nxitk'wa'n tzmax ajtb'aj tu'n,</t> <t>tzmax ajttzyet twi' b'a'nxi'x.</t>", "18": "<t>Mix-a'lo' jun kb'entel t-xiẍaqlunteya,</t> <t>kyxol kykyaqilju' tk'wala;</t> <t>mix-a'lo' jun kxel xqnonteya</t> <t>kyxol kykyaqilju' tk'wala ẍe'ch'iy tu'na.</t>", "19": "<t>Mache tzaju' kab'e' xitb'il lu tib'aja:</t> <t>makub' xitu'n ttanama ex mab'je'x iq'i'n tkyaqil ti'xti' toj,</t> <t>ex mache b'ajkyimju' twnaqila tu'n we'yaj ex toju' q'oj.</t> <t>¿Alkye ktzajel laqj tk'u'j ti'ja?</t> <t>¿Alkye kq'uqb'alte tk'u'ja?</t>", "20": "<t>Mixti'x kyipumalju' tk'wala</t> <t>kse'nqe' pich' matxi' che kyej toj xpatxab',</t> <t>woqo'jqe' jaxjaku' kyoj xky'ichb'e,</t> <t>k'ixb'iniqe' tu'n ttx'u'jil Qman Dyos,</t> <t>tu'nju' tzak'b'il tu'n Dyos.</t>", "21": "<t>Qu'mtzun, b'intzju'ya lu, nintnam kub'ni b'o'lja,</t> <t>aya ntx'ujtiya, mya tu'n b'in;</t>", "22": "<t>Lu ntma'n Qman Dyos,</t> <t>aju' nkolon kyi'ju' ttanam, ikjalu:</t> <t>K'elel wiq'i'ne' k'wab'j lu toj tq'ob'a</t> <t>matxi' tx'ujtiya tu'n;</t> <t>lay k'wantla ti'ju' ntx'u'jile'.</t>", "23": "<t>Kxe'l nq'o'ne' kyeju' ẍe yajun teya,</t> <t>kyeju' ntoq kyma'n teya:</t> <t>Xonku'tib'a twitz tx'otx', qo ik'ele' tib'aja, chechij;</t> <t>atzunta ku chija, kub' t-xon tib'a twitz tx'otx'</t> <t>tu'n tkub' wab'e'na kse'n quq.</t>"}