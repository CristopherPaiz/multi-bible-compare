{"1": "<pb/><t>Tpakb'alilju' tzul ti'j Tiro:</t> <t>Nche t'i'njneju' kyb'ark aj Tarsis,</t> <t>qu'n matxi' b'ajxitju' ttzitnam.</t> <t>Aju' janche ula'toq tzajniqe' Chipre</t> <t>matxi' kyej naj.</t>", "2": "<t>Numliqe' xjal aj Tiro exqe' xk'aẍlel aj Sidon.</t> <t>Intoq cheb'ji'k'xju' kyxq'uqil toj ninnjab'.</t>", "3": "<t>Ex kyoju' a' nimaq a'.</t> <t>Inxi'xtoq che kanb'an</t> <t>ti'ju' twitz kyawal njaw toj tnam Syor, ex kyawal njaw ttzi nin a' Nilo,</t> <t>ex intoq che xk'aẍlen kyuky'i'l nimaqtnam.</t>", "4": "<t>Ch'ixwenku'ya, Sidon, tkuwil ninnjab',</t> <t>qu'n ati tu'n txitma'na:</t> <t>Mixti'tl k'ixk'oj wi'je' tu'n wnaq, min nchin alantle'.</t> <t>Mixti'tl wale' q'a tu'n kych'iset</t> <t>mixti'tl wale' txin tu'n kyxnaq'tzet, chiku'ya.</t>", "5": "<t>Ajtpon tqanil kyej aj Ejipt,</t> <t>che oq'el tu'nju' xb'aj kyi'j aj Tiro.</t>", "6": "<t>Kkyma': Kukyxi'ye' Tarsis,</t> <t>che oq'e' aye' najlqe'ye' mlaj.</t>", "7": "<pb/><t>¿Ma atzun nintnam ja'lu ojtxi'xi'x</t> <t>amiw kyoju' tzalajb'il ex tzeb'l?</t> <t>¿Ma atzun ntoq b'etju'</t> <t>tu'n txi' najal toj najchaq tx'otx'?</t>", "8": "<t>¿Alkye xchaq'unte ja'lu tib'aj Tiro,</t> <t>ninttanam nimaqkawil,</t> <t>Tk'wal nimaqkawilqe' xk'aẍlel toj,</t> <t>ex nimaq q'inunqe' nche xk'aẍlen kye?</t>", "9": "<t>A Qman Dyos nimtipumal xq'mante</t> <t>tu'n tkume'sset tkyaqilju' nimjtib'il</t> <t>ex tu'n kykub'xoyet twitz tx'otx' kykyaqilju' yajul.</t>", "10": "<t>Kyaq'unanku'ye' tx'otx' aj Tarsis,</t> <t>qu'n mixti'tlte q'ojb'il.</t>", "11": "<t>Matxit-se'n Qman Dyos tq'ob' tib'aj ninnjab',</t> <t>mache b'ajlu'lun nimaqtnam tu'n</t> <t>ex matchaq' tu'n kyb'ajxitu'n tkuwal Kanaan.</t>", "12": "<t>Ex tzaj tma'n kye aj Sidon:</t> <t>Kyq'onqe'kje' kytzalajb'ile' txin kub'niqe' jwo'ne'.</t> <t>maskye mab'entkyxi'ye' tzmax Chipre,</t> <t>layx b'ent kyojlane' atzu', chij.</t>", "13": "<pb/><t>Kyka'yinxju'ye' tx'otx' lu,</t> <t>aju' janche b'incheta' b'ark.</t> <t>B'jaw kyb'incha'n kaldey ja nimaq kywe'</t> <t>ex b'aj kyxitu'n tja nimaqkawb'il toj Sidon,</t> <t>naqtx'anqa'n jatl ẍekyaj kyq'o'n.</t> <t>Aye'kye ati kypaj, myaqekye' aj Asirya.</t>", "14": "<pb/><t>Che oq'e', kyb'ark aj Tarsis,</t> <t>qu'n matxi' kyajxitju' kyjaye' kuwsa'n.</t>", "15": "<pb/>Tojtzu'n tq'ijlalil lu k'ik'eltna'l oxnaq lajoj (70) ab'q'i Tiro, toju' tq'ijlalil nanq'in jun nimaqkawil. Ajtzun tb'aju' oxnaq lajoj (70) ab'q'i, kb'inchetelju' ntma'n tb'itz qya ajpajil ti'j Tiro kjalu:", "16": "<pb/><t>Qya ajpajil ik'ni tna'la,</t> <t>q'ima tchinab'a arpa, ex b'eta tojele nintnam,</t> <t>q'ajtzama tb'anil chnab', ex b'itzana b'a'npun b'itz,</t> <t>atzun qil qa matzajna'na, chij.</t>", "17": "<pb/>Ajtzun tjapunju' oxnaq lajoj (70) ab'q'i, tzul jumajtl Qman Dyos tib'aj Tiro. Ktq'a' jumajtltib' ajpajil kyuky'i'l kykyaqil nimaqtnam twitz tx'otx'.", "18": "Aye'tzu'n tkanb'ab'tl ti'ju' t-xk'aẍle'n che kxe'l tq'o'n te Qman Dyos; lay che'x k'uyet ex lay che kub'u'yi'n toj k'ub'lkye, che kxe'lq'et kyeju' nche ajb'en te Qman Dyos tu'n kylq'onte kywa nim ex kyxb'alun tz'uminqe'."}