{"1": "<pb/><t>Tojtzu'n q'ij lu kb'el ttz'e'ysa'n Qman Dyos</t> <t>twitz Leb'yatan, ju' kan kuyi'ntib',</t> <t>aju' Leb'yatan, kan b'iyol,</t> <t>kb'el tb'yo'n tu'n tk'uẍtx'e'nb'il xob'ajilx, yaqinxi'x ex kuw.</t>", "2": "<pb/><t>Ktma' Qman Dyos toju' q'ij lu:</t> <t>Che b'itzan qe'ye' teju' tqan ub'a tb'anilxi'x.</t>", "3": "<t>Ayinwe' Dyos Manb'aj nchinx ka'yinte</t> <t>ex q'achq'al nkub' nq'o'ne' a' tib'aj.</t> <t>Nxinka'yine' q'ijtl ex qonik'an,</t> <t>tu'n mlalun kub' yaju'n.</t>", "4": "<t>Min nchin q'ojinwe' ti'j.</t> <t>Naqwit ati ch'i'x ex taq'wix k'ul toj,</t> <t>mawtlo tz'ok q'oj wu'ne' kyi'j</t> <t>tek'witlo ẍeb'aj ntz'e'ysa'ne'.</t>", "5": "<t>Qa tajb'il tu'n nkolone' ti'j,</t> <t>lalun q'ojintl wi'je',</t> <t>iku', lalun q'ojintl wi'je', chi Qman Dyos.</t>", "6": "<pb/><t>Klok'alte' ttanam Jakob' toju' tq'ijlalil tzul,</t> <t>kxulil Israel ex kb'echal,</t> <t>ex knojel twitz tx'otx' tu'n twitz.</t>", "7": "<t>B'ajx kub'a' ttz'e'ysana'te Qman Dyos kywitz aj Israel</t> <t>kse'n t-se kyi'ju' e'yajunkye,</t> <t>ex b'ajx che kub'a' tb'yo'n aj Israel</t> <t>kse'n e'kub' tb'yo'na' xjal ekub'yonkye.</t>", "8": "<t>Makub' ttz'e'ysa'n Dyos kywitz ttanam</t> <t>mache'x t-xla'ja'n toj chq'ajlaj,</t> <t>jun xupinx ẍe exa' t-xla'ja'n,</t> <t>kse'n ntzajumin kyq'iq' toj tjawetzq'ij.</t>", "9": "<t>Oktzun b'eltnajsa'n kyil tyajajil Jakob'</t> <t>majx kb'el naju' kyil:</t> <t>qama che kub'kytxiju'n tkyaqilju' q'olb'eb'l kye witzleb',</t> <t>kse'n nche kub'quqixa' tab'jil txun,</t> <t>tu'n lankyajkyq'o'ntl xmil xjansa'n</t> <t>ex q'olb'eb'l tz'e'ysb'il sturak nimkye junxi'tl dyos.</t>", "10": "<pb/><t>Xitjnitlju' nintnam kuwsa'n,</t> <t>kse'n ja mix-alo'tl najalte,</t> <t>kse'n chq'ajlaj mixti' xjal najli toj.</t> <t>Naq te k'ik'leb'l wakxtel,</t> <t>nche b'ajtwan tq'ob' tze ex nkupaqe.</t>", "11": "<t>Nche kub' toqju' tq'ob' tze ajkytzqij;</t> <t>intzun che'xju' qya sk'olte ex nok te kysi.</t> <t>Jun tnamte' mixti'x tnab'l.</t> <t>Qu'mtzun layx tzaj laqjtk'u'j</t> <t>ju' ch'isante, aju' kub'inchante.</t>", "12": "<pb/><t>Ktb'incha' Qman Dyos toju' q'ij lu,</t> <t>tzajx Ewprates ponx ttzi nin a' toj Ejipt,</t> <t>kse'n ntriyit triy;</t> <t>aye'tzunkye' aj Israel che jawil q'i'ne' toj junjunali'n.</t>", "13": "<t>Kxel q'ajtza'n ninchun toju' q'ij lu,</t> <t>aye'tzu'n tzpetniqe' toj Asirya,</t> <t>exqe' b'ajxniqe' toj Ejipt,</t> <t>che tzajel k'ulul te Qman Dyos</t> <t>toj Jerusalen, twi' witz xjan.</t>"}