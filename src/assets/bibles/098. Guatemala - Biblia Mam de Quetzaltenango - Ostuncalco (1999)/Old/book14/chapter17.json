{"1": "<pb/>Atl Josapat kawin te t-xel Asa ju' tman, nimtipumal ten tu'n tq'ojin ti'j Israel.", "2": "E'kub' tq'o'n b'a'npun tnej xjal te q'oj kyoj kykyaqilju' nimaqtnam tokyile nimaqtapi kyi'j toj Juda ex k'loj xq'uqil toj tkyaqilju' tx'otx' te Juda ex kyoju' nimaqtnam te Eprayin, ojetoq kub'kyi'j tu'n Asa ju' tman.", "3": "<pb/>Ten Qman Dyos tuk'i'l Josapat, qu'n anq'in kse'n Dab'i ojtxi' tyajilb'en. Min ajb'en kyeju' chukchaq tilb'ilal B'aal,", "4": "xi' ajb'ena' te Qman Dyos ja ajb'ena' tman, ejapunju' tchaq'b'il tu'n, min oktq'o'n twitz ti'j kyb'incha'ju' xjal kyxol aj Israel.", "5": "Qu'mtzun tkuwsa Qman Dyos kawb'il toj tq'ob'. Kykyaqilju' aj Juda intoq tzaj kyiq'i'n kyoyaj te, tentzun txqan tq'inumaltz ex toklen.", "6": "Xitljo'nju' b'e kyej tyek'u'n Qman Dyos kye toj tzalajb'il, ex eb'je'l tiq'i'nju' najb'il xjan kye txqantl dyos kywi'ju' witz exqe'ju' tilb'ilal Asera toj Juda.", "7": "<pb/>E'xitchq'o'n B'enayl, Ab'diy, Sakariy, Natanael ex Mikayiy ju' nche kawin tuk'i'l, toj toxi'n ab'q'i nkawin, tu'n kyxnaq'tzan kyoju' nimaqtnam toj Juda,", "8": "ex e'xi' tyajajil Leb'i kyuky'i'l, aye' Semayiy, Netaniy, Seb'adiy, Asael, Semiramot, Jonatan, Adoniy, Tob'iy ex Tob'adoniy. Ex exi' pale Elisama ex Joram kyuky'i'l.", "9": "E'xitchq'o'n tu'n t-xikyxnaq'tzan tuk'i'lu' tu'jil tkawb'il Qman Dyos kye aj Juda. Ex b'je'lpun b'aj kykyaqilju' nimaqtnam toj Juda kyu'n xnaq'tzalkye xjal.", "10": "<pb/>Kykyaqiltzu'n kawb'il kyoju' tx'otx' ate'toq ti'jile Juda mixti' jawkyiq'i'nkyib' q'ojil ti'j Josapat qu'n tzaj tchi Qman Dyos kyi'j.", "11": "Ape' b'ajiju', ate' junjun pilistey intoq tzaj kyiq'i'n oyaj ex q'anpwaq te chojb'il te Josapat, aye'tzun aj Arab'e pon kyiq'i'n b'eljlajk'al jo'naq (7,700) chib' ex kyinx tajlal ritju' te.", "12": "<pb/>Qu'mtzun xitoq ttenxi'x tipumal Josapat. Tchaq' tu'n kyb'jaw tb'incha'n ja nimaq kywe' te xq'uqb'il, e'nimaqtnam te k'ub'l twitz awal toj Juda,", "13": "ex ten nim ti'xti' te kyoju' nimaqtnam toj Juda. Ex nimqe'toq t-xjal te q'oj min nche xob' toj Jerusalen.", "14": "A kyb'i ja'lu, kse'nxju' tz'ib'a'n toju' u'j kye kyyajajil kyman: <pb/>Atoq Adna chaq'ul kye nejenel kye xjal te q'oj kyxol aj Juda, ate'toq junaq wuqlajmutx' lajk'al (300,000) xjal te q'oj tjaq' tkawb'il.", "15": "Ex atitoq Joanan tuk'i'l, nejenel kye junaq o'lajmutx' (280,000) xjal te q'oj,", "16": "ex atitoq Amasiy, tk'wal Sikri, ju' taq'tib' tu'n tk'u'j tu'n tajb'en te Qman Dyos, kyuk'i'l junaqjo' mutx' (200,000) xjal te q'oj min nche xob'.", "17": "<pb/>Atitoq Elyada kyxolju' tyajajil B'enjamin, jun xjal te q'oj min xob', kyuk'i'l junaqjo' mutx' (200,000) ichan iq'i'mile kysmaj ex kykolb'il,", "18": "ex atitoq Josab'ad kyuk'i'l junaq kab'mutx' lajk'al (180,000) ichan b'incha'ntl kyten tu'n kyxi' q'ojil.", "19": "<pb/>Aye'tzun intoq che ajb'enju' te nimaqkawil, kyi'jxi'tlju' e'kub' tq'o'n nimaqkawil kyoju' nimaqtnam tok nimaqtapi kyi'j toj tkyaqil Juda."}