{"1": "<pb/>Tchaq' Salomon tu'n ttzyet tb'inchetju' tja Dyos toj Jerusalen twi' witz Morya, jakub' tyek'u'na'tib' Qman Dyos twitz Dab'i ju' tman, toju' najb'il jyo'ntltoq tu'n Dab'i, ja intoq triyina' Ornan, ju' aj Jeb'u.", "2": "Tzyet tb'inchetju' tja Dyos toj tkab' q'ij teju' tkab' xjaw te tkyaji'n ab'q'i nkawin.", "3": "<pb/>Aye' echb'ente tq'uqlil tja Dyos ja'lu kub' tq'o'n Salomon: junaq wuq (27) metr tnuqub', atzun b'eljoj metr twitz.", "4": "Atzu'n koredor twitzju' tja Dyos, b'eljoj metr tnuqub', kse'nx twitzju' tja Dyos, ex b'eljoj metr twe'. Tchaq' Salomon tu'n tb'ajktxet tojile tu'n qa'npwaqxi'x,", "5": "ex tchaq' tu'n tb'aj kyktxu'n tojileju' ja nim toklen tu'n tz'lantzaj, tib'ajxi'tzuntl okktxu'n tu'n tb'anil q'anpwaq, ex b'ajkub' kyb'incha'n tilb'ilal tut ex xpatx'k'uxb'il etzniqe'ten,", "6": "ex tchaq' tu'n tb'aj wiqo'n kyuk'i'l tb'anil ab'j. Tb'anilxi'xju' q'anpwaq ajb'en kyu'n.", "7": "Tchaq' tu'n tb'aj kyktxu'n toj tkyaqilju' jatu'n q'anpwaq: e'ptzo'n, exqe' nunb'ral, e'tapi exqe' tjpel, ex e'ok kyb'incha'n kyilb'ilal kyerb'in kywitzju' tapi.", "8": "<pb/>Expe' tchaq' tu'n tjaw b'incha'nju' mqo'n xjanxi'x tojxi'. B'eljoj metr tnuqub', kse'nx twitz tja Dyos, ex b'eljoj metr ttx'u'k. Ex tchaq' tu'n tb'aj ktxu'n tu'n q'anpwaq tb'anilxi'x, ch'inxmi junk'al kab'naq (440) kyintal q'anpwaq b'aj ti'j.", "9": "Masch'i'n jun lib'r kyalal junjun klawẍ. Ex eb'aj kyktxu'nju' mqo'n te tkab' kol tu'n q'anpwaq.", "10": "<pb/>Tchaq' tu'n kykub' b'incha'n kab'e' tilb'ilal kyerb'in toju' mqo'n xjanxi'x, ex eb'aj ktxu'n tu'n q'anpwaq.", "11": "Te b'eljoj metr kynuqub' kyxik'ju' kyerb'in lik'u'nqe'toq tkyaqil; kab'e' metr tk'i' ch'intl tliky'e jun t-xik'u' jun, intoq pon kanun twitzju' ttapiyilu' mqo'n, ex kyinxtoq juntl t-xik'ju', intoq pon kanun ti'j ttxa'n t-xik'ju' juntl kyerb'in.", "12": "Ikxtzu'n, kyinx tliky'e jun t-xik' juntl kyerb'inju', kse'nqe' t-xik'u' jun, intoq pon kanun jun twitzju' ttapiyilju' mqo'n, exju' juntl t-xik', kyinx tnuqub'ju', ntoq pon kanun ttxa'n t-xik'ju' tnejel kyerb'in.", "13": "B'eljoj metr tnuqub' kyxik'ju' kyerb'in lu tu'n tkyaqil, wa'lqe'toq intoq che ka'yinx tu'me'lju' mqo'n toj nky'ajchaq.", "14": "Ex tchaq' tu'n kyb'inchetju' xb'alun chukchaq che ka'yin, ex tu'n kyb'inchet kyilb'ilal kyerb'in toj.", "15": "<pb/>Tchaq' Salomon tu'n kyb'inchet kab'e' tqan tilb'ilal twitzju' tja Dyos, ch'inxmi qaqlajoj metr kywe'. Aye'tzu'n kyilb'ilal kywi', kab'e' metr tk'i' ch'intl.", "16": "Ex tchaq' tu'n kyb'inchet xpatx'k'uxb'il kse'n u'wj, ex tu'n kyb'jo'k q'o'n tzma toj kywi'ju' tqan; ex b'inchet jo'naq (100) tilb'ilal maẍlob'j ex eb'jo'k q'o'n kyi'j xpatx'k'uxb'il.", "17": "Tchaq' tu'n kykub' q'o'nju' tqan lu twitzju' tja Dyos, jun toj tb'a'nq'ob' atzun juntl toj tnayaj. Aju' tqan toj tb'a'nq'ob' oktq'o'n tb'i Jakyin, atzu'n toj tnayaj oktq'o'n tb'i B'oas."}