{"1": "<pb/>Tetoq kab'lajoj (12) ab'q'i Manases tej ttzyet tkawin, kab'naq o'lajoj (55) ab'q'i kawin toj Jerusalen.", "2": "Myab'a'n b'ajtb'incha'n twitz Qman Dyos, qu'n aye'x tb'inchaju' taq'wixi'x kse'nx kyb'inchaju' nimaqtnam eb'je'l tiq'i'n Qman Dyos kywitzju' aj Israel:", "3": "tchaq' tu'n kyb'jaw b'incha'n jumajtlu' ja kye witzleb' kywi'witz e'kub't-xitu'n Esekyiy ju' tman; tchaq' tu'n kyb'jaw b'incha'n q'olb'eb'l kye tilb'ilal B'aal, ex tu'n kykub' b'incha'n tilb'ilal Asera; expe' e'oktk'lu'n ex e'jaw tnima'n tkyaqilju' che'w twitz kya'j,", "4": "ex tchaq' tu'n kyjaw b'incha'n q'olb'eb'l toju' tja Qman Dyos, ja ojetoq tma Qman Dyos tu'n ttenju' tb'i tejumajx toj Jerusalen.", "5": "Tchaq' tu'n kyjaw b'incha'n txqantl q'olb'eb'l kyoju' kab'e' tpen tja Qman Dyos, ex e'oktq'o'n kye kykyaqilju' che'w twitz kya'j.", "6": "<pb/>Expe' e'kub' ttz'e'ysa'n tk'wal te chojb'il toju' b'ya' B'en-inom, txokon ti'j kyanmi kyimni, ok te ajnab'lil, ex b'ant mayn tu'n, ex taq' anb'il tu'n kytenju' nche jyonkyi'j xjal kyuk'i'l xewb'aj exqe' ajk'a. Taq'wixqe'xi'xju' tb'inchb'aj twitz Qman Dyos, qu'mtzun tzaj ttx'u'jil Dyos nimxi'x.", "7": "Ex tchaq' tu'n tkub' q'o'n witzileb' matxi'toq kub' kyb'incha'n toju' tja Dyos, ju' ojetoq tma Dyos te Dab'i ex te Salomon ti'j ikjalu: Jawnsk'o'ne' ja te k'u'lb'il lu toj Jerusalen, kyxol kykyaqilu' junjun tnej tyajajil Israel, jaktenb'ela' nb'iye' tejumajx.", "8": "Lay che ex nxla'ja'ntle' aj Israel toju' tx'otx' ja e'kub'a' nq'o'ne' ojtxi' kyyajilb'en, qama japun kyu'n exqa makyb'incha tkyaqilju' oje nchaq'e' kye, ex kykyaqilju' xnaq'tzb'il, kawb'il ex chaq'b'il oje che'x nq'o'ne' kyeye' toj ttzi Moyses, chi Dyos.", "9": "<pb/>Atzunte Manases eb'ajx tiq'i'n aj Juda exqe' najlqe' toj Jerusalen tu'n kyxi' toj taq'wix b'e, tu'n kyanq'in taq'wixi'x kyekywitzpe' nimaqtnam e'kub' tnajsa'n Qman Dyos kywitzu' aj Israel.", "10": "Tzaj yolin Qman Dyos te Manases ex teju' ttanam, ex mixti'x xikyb'i'n.", "11": "Qu'mtzun e'tzaj tiq'i'n Qman Dyos nejenel kye t-xjalu' nimaqkawil aj Asirya te q'oj kyi'j, ex tzyet Manases kyu'n, exkyq'o'n k'uxb'il toj ttxa'n, kub' kyxmo'n kyu'n xpatx'q'ank'uxb'il ex xikyiq'i'n B'ab'ilon.", "12": "<pb/>Tetzunj inxi'xtoq b'isun, kub'san twitz Qman Dyos ex kub' tme'ssa'ntb'i b'a'nxi'x twitzu' Dyos Kydyos ojtxi' kyyajilb'en.", "13": "Tetzunj tna'n Dyos, tzajb'i'n tu'n Dyos, tzaj ttzaq'we'nju' tkub'sb'il ex tzaj tiq'i'n jumajtl toj Jerusalen tu'n tkawin jumajtl toju' tkawb'il. Kanetzuntz toj twitz Manases qa ate Qman Dyosju' Dyos.", "14": "<pb/>Tb'ajlenxi'tzun ja'lu, tchaq' Manases tu'n tjaw b'incha'n jun nintapi nimin twe' ti'jileju' Ninttanam Dab'i, toj tkub'exq'ij te Kiyon, ttziyileju' a' ex pomnix ttzi jqob'lkye kyi·∫ç, ti'jile Opel. Ex e'oktq'o'n chaq'ul kye xjal te q'oj kyoj kykyaqilju' nimaqtnam tok nimaqtapi kyi'j toj Juda.", "15": "Expe' tchaq' tu'n kyb'je'lq'i'n kydyos txqantl tnam exju' witzleb' toju' tja Qman Dyos, ex kykyaqilju' q'olb'eb'l kye txqantl dyos eb'jaw kyb'incha'n twi' witz teju' tja Dyos ex toj Jerusalen, tchaq' tu'n kyb'je'x xon ti'jxi' nintnam.", "16": "Tchaq'tzuntz tu'n tb'aj b'incha'n q'olb'eb'l te Qman Dyos, ex tu'n tkub' q'o'n chojb'il te mujb'ab'ltib'il tib'aj ex te aq'b'il chjonte, ex tchaq' kye aj Juda tu'n kyk'ulun te Qman Dyos janche ajb'ena' aj Israel.", "17": "Tu'npe'tzunju', inxtoq kub' kyq'o'n tnam chojb'il kyib'aju' q'olb'eb'l kye witzleb', naq aju' te Qman Dyos nkub'a'toq kyq'o'n.", "18": "<pb/>Xi' tz'ib'a'na' jni'tl tqanil ti'j Manases, tna'j Dyos, exqe' chik'b'ab'l xikyq'o'n t-sanjelal Dyos toj tb'i Qman Dyos te, kyoju' tu'jil tqanil kyi'j nimaqkawil toj Israel.", "19": "Atzu'n tna'j Dyos ex tej ttzaj tzaq'we'n, ex tkyaqilju' tqanil ti'ju' til tej tel txalpuj ex jatchaq'a' tu'n kyjaw b'incha'n ja xjan kye witzleb' twi' witz, ja e'kub' tq'o'na' tilb'ilal Asera exqe' witzileb' tej na'mxtoq tkub' tme'ssa'ntib' twitz Dyos, tz'ib'a'nqe' toju' tu'jil tqanil kyu'n t-sanjelal.", "20": "Tetzunj tkyim, ku'x mqu'n toju' tx'otx' twitzu' tja te kawb'il. Atl Amon ju' tk'wal kawin te t-xel.", "21": "<pb/>Tetoq junaq kab'e' (22) ab'q'i Amon tej ttzyet tkawin, kab'e' ab'q'i kawin toj Jerusalen.", "22": "Mya b'a'nqe' tb'inchb'aj twitz Qman Dyos, kse'nx tb'incha Manases ju' tman. E'kub' tq'o'n chojb'il ex k'ulun kye kykyaqilju' witzileb' e'kub' tb'incha'n Manases ju' tman.", "23": "Mixti'x kub' tme'ssa'ntib' twitz Qman Dyos, kse'n tb'incha Manases ju' tman, b'inchanxi'xtlpe' txqantl il.", "24": "<pb/>Jaw kyiq'i'n kyib'ju' nejenel ti'j, ex kub' kyb'yo'n toju' tja te kawb'il.", "25": "Aye'tzu'n xjal toju' tnam eb'aj kub' kyb'yo'nju' jaw kyi'q'i'nkyib' ti'ju' nimaqkawil Amon, ex okkyq'o'n Josiy ju' tk'wal tu'n tkawin te t-xel."}