{"1": "<pb/>Xitchq'o'n Esekyiy tq'umli toj tkyaqil Israel ex Juda, ex xit-sma'n u'j kye tyajajil Eprayin ex Manases, tu'n kyb'ajtzaj toju' tja Dyos toj Jerusalen, ik'salteju' Tq'ij Tzaqpib'l te Qman Dyos.", "2": "B'antti'j tu'n nimaqkawil kyuk'i'lju' nche kawin tuk'i'l ex kykyaqilju' xjal aj Jerusalen, tu'n tik'setju' Tq'ij Tzaqpib'l toju' tkab' xjaw,", "3": "mixnati' b'ent kyik'sante tojku'xi'xju' tq'ijlalil qu'n naqtoq jte'xju' pale matxi'toq kyẍtilsa kyib', expe' na'mxtoq kyb'u'yinte kyib'ju' xjal toj Jerusalen.", "4": "B'a'na' ela' toj twitzju' nimaqkawil ex toj kywitz xjal,", "5": "extzun txokb'iltz kyu'n toj tkyaqil Israel, tzajx B'eerseb'a ex ponx Dan, tu'n kyb'ajtzaj ik'salte Tq'ij Tzaqpib'l tu'n Qman Dyos toj Jerusalen. Qu'n b'ajxtoq che tena'xi' txqan xjal ik'salte, kse'nju' tz'ib'a'ntoq.", "6": "<pb/>Eb'je'xtzun sanjelaltz toj tkyaqil Israel ex Juda, tuk'i'l kyuj nimaqkawil exqe' nche kawin tuk'i'l, q'malte tchaq'b'il nimaqkawil ikjalu: Ku'tanjtz kyi'je' aj Israel tk'etzu' Qman Dyos ek'ulun Ab'raam, Isaak ex Israel te, k'anjetztzun ti'jtk'u'jtz qi'j ju' o'tzaqpet toj kyq'ob' nimaqkawil te Asirya.", "7": "Lan che okye' kse'nqe' ojtxi' qyajilb'en ex kse'nqe' qitz'in ex qtzik, tu'n tpaj elkypa'n kyib' ti'j Qman Dyos Kydyos ojtxi' qyajilb'en, e'kyaj q'o'n toju' xitb'il nqka'yi'n lu.", "8": "Qu'mtzun lalun che okye' jip, kse'nqe' ojtxi' qyajilb'en; kyq'o'nktz kyq'ob'e' te Qman Dyos tu'n tb'inchet jumajtlju' yol kyejni b'entti'j ex kukytzaje' toju' tja xjan, ju' oje t-xjansa tejumajx. Che ajb'enqe'ye' te Qman Dyos, laytzun tzajtl ttx'u'jiltz qi'j.", "9": "Qama tz'anjtz kyi'je' tk'etz Qman Dyos, ktzajel q'aq'an kyk'u'ju' qajq'oj kyi'ju' qtzik, qitz'in ex qk'wal jpu'nqe' kyu'n ex che tzajel kytzaqpi'n tu'n tanjtzkyi'j toju' tx'otx' lu, qu'n in q'aq'ante Qman Dyos tk'u'j ex nlaqj tk'u'j, lay che el ik'o'ne' tu'n, qama tz'anjtz kyi'je' tuk'i'l, chiju' nimaqkawil.", "10": "<pb/>B'aj kyb'eti'n q'ol tqanil toj kytx'otx' tyajajil Eprayin ex Manases, eb'jik' tojile' junjun nimaqtnam, tzmax kyponkanun Sab'ulon. Aye'tzu'n xjal naq eb'jaw tze'n ex intoq che xmayin kyi'j.", "11": "Ate'toqtzun junjun ichan kyxolju' kyyajajil Aser, Manases ex Sab'ulon kub' kyme'ssa'nkyib' twitz Dyos ex e'pon toj Jerusalen.", "12": "Ex yolin Dyos toj kyanmiju' xjal aj Juda tu'n tjapun tchaq'b'il nimaqkawil kyu'n ex kychaq'b'ilju' ati kyoklen, kse'nxju' ojetoq tchaq' Qman Dyos.", "13": "<pb/>Ikytzu'n, nim txqan xjal b'aj kyb'u'yi'n kyib' toj Jerusalen toju' tkab' xjaw tu'n kyik'santeju' ninq'ij tu'n kywayet wab'j mixti' kytx'amal.", "14": "E'aq'witzuntz iq'imilkyeju' q'olb'eb'l exqe' jatoq ntz'e'ysanjtza' sturak toj Jerusalen, b'ajku'x kyxontzuntz toju' nin a' Sedron.", "15": "Kub' kyb'yo'n qpoj tman rit te Tq'ij Tzaqpib'l toj kyajlajoj q'ij te tkab' xjaw. Kub'tzu'n kych'ixwle'n pale ex tyajajil Leb'i, b'aj kyẍtilsa'nkyib' ex exi' kyiq'i'n alu'mj te chojb'il k'ok'sb'il toju' tja Qman Dyos.", "16": "E'oktzuntz toju' kyaq'un, kse'nxju' q'ma'n toj tkawb'il Moyses, tmajin Dyos. Intoq kub' kywitxk'a'n pale chik' ntoq xikyq'o'n tyajajil Leb'i kye.", "17": "Ate'toqtzun txqan na'mxtoq kyẍtilsante kyib' kyxolju' tnam xjal, e'kub' kyb'yo'n tyajajil Leb'i alu'mj te Tq'ij Tzaqpib'l kye kykyaqilju' na'mxtoq kyẍtilsante kyib', tu'n kyxjanset te Qman Dyos.", "18": "Nimtzu'n txqan xjal kyyajajil Eprayin, Manases, Isakar ex Sab'ulon e'wan ti'ju' wab'j te Tq'ij Tzaqpib'l, extzun myatoq ẍtilsa'nkyib', kse'n tz'ib'a'n. Atzunte Esekyiy na'n Dyos kyi'j, tma: Nman Dyos aya nim t-xtalb'ila, najsama kyil kykyaqilju' nche jyon ti'ja tu'n tkyaqil kyk'u'j,", "19": "Taye, ju' ek'ulun ojtxi' qyajilb'ene' teya, maskye na'mx kyẍtilsante kyib', kse'nxju' xjansb'il nojqelan toju' tjaya, chij te Dyos.", "20": "<pb/>Tzajtzun tb'i'n Qman Dyos tkub'sb'il Esekyiy ex kub' tnajsa'n kyilju' tnam.", "21": "Kub'tzun kyik'sa'n aj Israel ate'toq toj Jerusalen, tq'ij wab'j mixti' ttx'amal tuk'i'l nim tzalajb'il toju' wuq q'ij. Aye'tzu'n pale ex tyajajil Leb'i intoq jawkyajwali'n Qman Dyos tkyaqil q'ij kyuk'i'lju' tb'anil chnab' xjansa'nqe'.", "22": "Xi'tzun tq'o'n Esekyiy yol te tzalajb'il kye kykyaqilju' tyajajil Leb'i tu'nju' kyaq'kyib' tu'n tkyaqil kyk'u'j tu'n kyajb'en te Qman Dyos. <pb/>Kyb'ajlenxi'tzun wan ti'ju' wab'j te ninq'ij toju' wuq q'ij, tkub'lenxi' kyq'o'n chojb'il te b'inchjtib'il ex tb'jawlenxi' kyajwali'n Qman Dyos, Kydyos ojtxi' kyyajilb'en,", "23": "b'entti'j kyu'n kykyaqilju' xjal tu'n txi' wuq q'ijtlju' ninq'ij, ojexi'xtzun che tzalaj;", "24": "qu'n exitoyi'n Esekyiy, nimaqkawil toj Juda, kab'k'al lajnaq (1,000) qpoj tman wakx ex wuqlajk'al lajnaq (7,000) rit kyeju' tnam xjal, ikyqe'xtlju' ati kyoklen toj kawb'il xikyoyi'n kab'k'al lajnaq (1,000) qpoj tman wakx ex junmjutx' jo'k'al (10,000) rit kyeju' tnam xjal. Nim txqan pale b'aj kẍtilsa'nkyib'.", "25": "Kykyaqilju' xjal aj Juda eb'aj tzalaj, exqe' pale, e'aj Leb'i ex kykyaqilju' xjal e'tzaj toj Israel, exqe' najchaq xjal e'tzaj toj Israel mujqa najlqe'toq toj Juda.", "26": "Iktzu'n, nin tzalajb'il b'aj toj Jerusalen, qu'n b'ajxtoq b'aja' ikyju' toj Jerusalen atxi'x toj tq'ijlalil tkawb'il Salomon, tk'wal Dab'i ex nimaqkawil toj Israel.", "27": "Yajxi'tzuntl e'kub' we'ju' pale ex aj Leb'i, xikyqani'n b'a'n kyib'aju' tnam xjal; e'tzajtzun tb'i'n Qman Dyos, ex ponju' kyna'j Dyos tzmax toj kya'j, ja ta'ya' Qman Dyos xjan."}