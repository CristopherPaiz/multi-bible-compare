{"1": "<pb/>Tetzunj tkyim Ab'yam, ku'x mqu'n toju' Ninttanam Dab'i. Atl Asa ju' tk'wal kawin te t-xel. Ten lajoj ab'q'i nak'b'il toju' tx'otx' toj tq'ijlalilju' tkawb'il.", "2": "<pb/>B'a'nqe'ju' tb'inchb'aj Asa ex tz'aqli b'je'la' twitz Qman Dyos.", "3": "B'je'l tiq'i'n q'olb'eb'l kye txqantl dyos tzajni q'i'nqe' najchaq, exqe'ju' najb'il xjan kywi'witz; ex eb'aj kub'tpa'nju' ab'j xjansa'nqe' exqe'ju' tilb'ilal Asera.", "4": "Expe' tchaq' kyeju' aj Juda tu'n kyjyon ti'ju' Qman Dyos Kydyos ojtxi' kyyajilb'en, ex tu'n kyjapunju' tkawb'il ex tchaq'b'il kyu'n.", "5": "E'b'je'l tiq'i'n ja xjan exqe' q'olb'eb'l kye txqantl dyos kywi'witz kyoj kykyaqilju' nimaqtnam toj Juda. Tentzun nak'b'iltz toju' tq'ijlalilu' tkawb'il.", "6": "<pb/>Tchaq' Asa tu'n kyb'jaw b'incha'n nimaqtnam tok nimaqtapi kyi'j toj Juda, kyoju' ab'q'i atitoqu' tnam toj nak'b'il ex mixtoqti' tu'n kyxi' q'ojil, qu'n tzaj tq'o'n Qman Dyos nak'b'il kye.", "7": "Xitma'n kyeju' xjal aj Juda: Che' qkuwsamu' nimaqtnam lu ex qb'inchanktz nimaqtapi kyi'jile, exqe' ja nimaq kywe' kyeju' xq'uqil tnam, e'tjpel ja kyuk'i'l xtanb'ilkye, atixku'ju' tx'otx' toj qq'ob'. Qu'n mana' qo' jyon ti'ju' Qman Dyos, ex matzaj tq'o'n nak'b'il qe kyuk'i'lju' tnam qi'jile, chiju' nimaqkawil. Qu'mtzun japun b'aju' aq'untl kyu'n.", "8": "<pb/>Ate'toq junaq wuqlajmutx' lajk'al (300,000) t-xjal Asa te q'oj kyxol aj Juda, iq'i'mile kykolb'il ex kych'ut, atzun junaq o'lajmutx' (280,000) kyxol aj B'enjamin, iq'i'mile kykolb'il ex kysmaj. Kykyaqil ja'lu xjalqe' te q'oj min nche xob'.", "9": "Ulju' Sera aj Etyopiy q'ojil kyi'j tuk'i'l qaqnaq jo'mutx' (1,000,000) ichan, atzun o'lajnaq (300) karwaj te q'oj, e'ponx tzmax Maresa.", "10": "Etztzun Asa k'lulkye, b'aj kynk'u'n kyten tu'n kyq'ojin kyuk'i'lju' t-xjal toju' b'ya' Sepata, tk'etzu' tnam Maresa.", "11": "K'uluntzu'n Asa twitz Qman Dyos, ex tma: Taye, junxte' teya tu'n tonina ti'ju' kuw mujqa ti'ju' mixti' tipumal. Qu'mtzun, ¡qo tonima, Qman Dyos, q'uqli na'qe' qk'u'j ti'ja, ex toj tb'iya xqo' ula'ye' q'ojil kyi'ju' xjal te q'oj lu! Taye, teya inqo nimana'ye'. ¡Yek'uma qa mixti' jun tu'n toktq'o'ntib' q'ojil tuk'i'la! chij toj tna'j Dyos.", "12": "<pb/>Ekanb'antzu'n Asa kyuk'i'l aj Juda tu'n Qman Dyos kyib'aju' aj Etyopiy, qu'mtzun e'kub' oq kywitz.", "13": "Aye'tzunkye Asa kyuk'i'lju' t-xjal exi' lpe kyi'j tzmax toj Werar, ex e'kub' kyb'yo'n kykyaqilxju' aj Etyopiy ex mixti' jun kyej anq'in, qu'n majx e'kub' mankun twitz Qman Dyos ex kywitzju' t-xjal te q'oj, ex nim txqan ti'xti' b'je'l kyiq'i'n kyeju' kyajq'oj.", "14": "Yajxi'tzuntl eb'jo'k tzaqpaj q'ojil kyi'j kykyaqilju' nimaqtnam ti'jile Werar, qu'n kykyaqilju' tnam lu ok xob'el kyi'j twitz Qman Dyos. B'je'tzkyiq'i'n aj Juda txqan ti'xti' kyoj, qu'n nimtoq q'inumal ati kyoj.", "15": "Ex eb'jo'k tzaqpaj kyi'ju' najb'il ja ate'toq alu'mj, ex b'aj tzaj kyiq'i'n txqan rit ex kamey. Anjtztzun kyi'jtz toj Jerusalen."}