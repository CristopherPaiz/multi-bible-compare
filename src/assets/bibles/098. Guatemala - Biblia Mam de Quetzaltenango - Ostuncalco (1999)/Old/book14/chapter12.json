{"1": "<pb/>Tetzunj tkuwixju' tkawb'il Rob'oam ex tna'nte kuwtltoq, kyej ttzaqpi'n tkawb'il Qman Dyos, ex ax kyb'incha aj Israel kykyaqil.", "2": "Tu'ntzunju' min e'nima'ntl te Qman Dyos, pon Sisak nimaqkawil aj Ejipt toj tjwe'yi'n ab'q'i nkawin Rob'oam, ex oktzaqpaj q'ojil ti'j Jerusalen", "3": "kyuk'i'l oxk'al (1,200) karwaj te q'oj, wuqmutx' lajk'al (60,000) xjal aj chejil te q'oj ex nim txqan xjal te q'oj e'tzaj tuk'i'l toj Ejipt: aj Lib', aj Sukyen ex aj Etyopiy.", "4": "Kub'kyi'ju' nimaqtnam nimaqtapi kyi'j toj Juda tu'n, ex pon tzmax toj Jerusalen.", "5": "<pb/>Pontzu'n Semayiy t-sanjelal Dyos twitz Rob'oam ex kywitzju' nejenel toj Juda matxi'toq b'aj kyb'u'yi'n kyib' toj Jerusalen tu'nju' kxi'toq ttzaj Sisak, ex xitma'n kye: <pb/>—Chi Qman Dyos qa matxi' kyej kytzaqpi'ne', qu'mtzun che kjel tq'o'ne' toj tq'ob' Sisak ja'lo, chij.", "6": "<pb/>Aye'tzu'n nejenel kye aj Israel exju' nimaqkawil elkynik' ti'j, kub' kyme'ssa'nkyib' ex kyma: <pb/>—¡Ax tete' Qman Dyos! chechij.", "7": "<pb/>Tetzunj tka'yinte Qman Dyos matxitoq kub' kyme'ssa'nkyib', tzaj tma'n te Semayiy: Tu'nju' makub' kyme'ssa'n kyib'e' nwitze', lay che kub' nnajsa'ne', kche nkla'ye' ch'intl, ex lay tz'ajb'en Sisak wu'ne' tu'n telb'aju' ntx'u'jile' tib'aj Jerusalen;", "8": "Naq aju' che kjele' tjaq' tkawb'il, k'eleltzun kynik'tze' alkye b'a'n, tu'n kyajb'ene' weye' mujqa tu'n kyajb'ene' kyeju' nimaqkawil kye txqantl nimaqtnam, chi Dyos.", "9": "<pb/>Oktzaqpaj Sisak, nimaqkawil toj Ejipt, q'ojil ti'j Jerusalen ex b'ajx tiq'i'n k'uwenj toju' tja Qman Dyos ex toju' nimaq tja kawb'il. Tkyaqil b'ajx tiq'i'n, exqe'ju' kolb'il q'anpwaq tchaq' Salomon tu'n kyb'inchet.", "10": "Tchaq'tzun nimaqkawil Rob'oam tu'n kyb'inchet kxelju' kolb'il q'ank'uxb'il, ex exi' tq'o'n toj kyq'ob'ju' nejenel kyeju' xq'uqil ntoq che xq'uqin ttziju' tja te kawb'il.", "11": "Atltzun junjun maj ajt-xi' nimaqkawil toju' tja Dyos, intoq che'xju' xq'uqil ex intoq che'x kyiq'i'n. Ex intoq pon kyiq'i'n jumajtl toju' ja kye xq'uqil.", "12": "Tu'ntzunju' kub' tme'ssa'ntib' Rob'oam, chewexju' ttx'u'jil Qman Dyos ti'j ex min e'kub' t-xitu'n tejumajx. Qu'mtzun e'tena' ti'xti' tb'anilqe' toj Juda.", "13": "<pb/>Ch'iy tipumalju' nimaqkawil Rob'oam toj Jerusalen, ex xitljo'n tu'n tkawin. Tetoq kab'naq jun (41) ab'q'i tej ttzyet tkawin, ex wuqlajoj (17) ab'q'i kawin toj Jerusalen, ju' nintnam jaw t-sk'o'n Qman Dyos kyxol kykyaqilu' junjun tnej tyajajil Israel tu'n tnajan toj. Naama tb'iju' ttxu Rob'oam ex aj Amon.", "14": "Myab'a'n b'aj tb'incha'n Rob'oam, qu'n min tjoy Qman Dyos tu'n tkyaqil tk'u'j.", "15": "<pb/>Xi' tz'ib'a'na'qe' tqanil ti'j Rob'oam, tzajx tnejel ex tzmax b'ajsb'il, kyoju' tqanil tu'n Semayiy t-sanjelal Dyos, ex tu'n Iddo juntl sanjelal, toju' u'j ja tz'ib'ana'qe' tyajil.", "16": "<pb/>Ten q'oj kukxju' kyxol Rob'oam tuk'i'l Jerob'oam. Tetzunj tkyim Rob'oam, ku'x mqu'n toju' Ninttanam Dab'i. Atl Ab'yam ju' tk'wal kawin te t-xel."}