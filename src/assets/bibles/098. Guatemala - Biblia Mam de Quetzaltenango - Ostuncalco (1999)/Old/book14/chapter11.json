{"1": "<pb/>Tetzunj tpon Rob'oam Jerusalen, b'aj tb'u'yi'n junaq kab'mutx' lajk'al (180,000) xjal te q'oj sk'o'nqe' kyxolju' aj Juda ex aj B'enjamin, tu'n kyq'ojin kyi'ju' aj Israel tu'ntzun ttzyunte jumajtlju' tkawb'il.", "2": "Atzunte Qman Dyos yolin te Semayiy, tmajin Dyos, ex tzaj tma'n te:", "3": "<pb/>Q'manxa te Rob'oam, tk'wal Salomon nimaqkawil toj Juda, ex kye kykyaqilju' aj Israel kyyajajil Juda ex B'enjamin,", "4": "qa ayine' nchin q'mante kye tu'n lalun che q'ojin kyi'ju' kytzik ex kyitz'in. Tu'n tanjkyi'j kykyaqil kyja, qu'n ikymatxi' kub' nxima'nju'ye', chi Dyos. <pb/>Tetzunj kyb'inteju' tma Qman Dyos kye, b'aj anjkyi'j, minti' eb'ajxtl q'ojil ti'j Jerob'oam.", "5": "<pb/>Kub'ten Rob'oam toj Jerusalen ex tchaq' tu'n kyjaw b'incha'n nimaqtnam kuwsa'nqe' toj Juda.", "6": "Iktzu'n e'tkuwsaju' B'elen, Etam, Tekoa,", "7": "B'et-sur, Soko, Adulam,", "8": "Kat, Maresa, Sip,", "9": "Adoraym, Lakyis, Aseka,", "10": "Sora, Ayalon ex Eb'ron, nimaqkytanam kyyajajil Juda ex B'enjamin, nimaqtapi kyi'j.", "11": "Eb'aj tkuwsa'n nimaqtapi ex e'oktq'o'n chaq'ul kyi'j, e'wab'j, aseyt ex b'in.", "12": "Expe' eb'ajx tq'o'n kolb'il ex ch'ut kyoj kykyaqilju' nimaqtnam, eb'aj tkuwsa'n b'a'nxi'x. Iktzu'n, kyejten Rob'oam kyib'aj kyyajajil Juda ex B'enjamin.", "13": "<pb/>Aye'tzu'n pale ex tyajajil Leb'i toj tkyaqil Israel, jaxjaku' najlqe'toq, pon kyb'u'yi'n kyib' tk'etz,", "14": "kyej kykolb'e'n tyajajil Leb'iju' kytx'otx' te k'ik'leb'l ex txqantl kyetzb'il, tu'n kyb'ajx toj Jerusalen ex kyoju' txqantl najb'il toj Juda, qu'n minti' tajtl Jerob'oam exqe' t-xel yajxi'tl, tu'n kyb'inchanteju' kyaq'un twitz Qman Dyos.", "15": "Sk'o'nqe'tltoqte' Jerob'oam tpale tu'n kyajb'en kyoju' ja xjan kye txqantl dyos ex kyoju' k'u'lb'il kywitz tajaw il ex kwitzju' tman wakx matxi'toq che kub' tb'incha'n.", "16": "Exqepe'ju' tzaj anq'in toj kyanmi tu'n kyjyon ti'j Qman Dyos janche k'uluna'toq aj Israel, ax kyb'inchaju' kse'nkye pale ex aj Leb'i, exi' toj Jerusalen q'ol chojb'il twitzu' Qman Dyos Kydyos ojtxi' kyyajilb'en.", "17": "Iktzu'n kykuwsaju' kawb'il te Juda ex e'onin oxe' ab'q'i ti'j Rob'oam tk'wal Salomon, qu'n oxe' ab'q'i e'oklpe ti'ju' tb'incha Dab'i ex Salomon.", "18": "<pb/>Mje Rob'oam tuk'i'l Maalat, tmyal Jerimot, tk'wal Dab'i, ex Ab'yayil, tmyal Elyab' ex tchman Jese.", "19": "E'ten oxe' kyk'wal, aye' ja'lu: Jewus, Semariy ex Saam.", "20": "Yajxi'tel mje tuk'i'l Maaka, tmyal Ab'salon, aye'tzu'n tk'wal ja'lu: Ab'yam, Atay, Sisa ex Selomit.", "21": "Wajxaqlajoj (18) t-xu'jil Rob'oam ten, atzun oxnaq (60) tqya, ex atoq Maaka intk'u'jla'nxi'x kyekywitzju' txqantl. Junaq wajxaq (28) tk'wal ten, atzun oxnaq (60) tmyal.", "22": "<pb/>Oktq'o'n Rob'oamu' Ab'yam tal Maaka te nejenel kyeju' ttzik ex titz'in, qu'n tajb'iltoq tu'n toktq'o'n te nimaqkawil.", "23": "Ximan b'a'n qu'n eb'ajx tq'o'n txqantl tk'wal kyoj tkyaqilju' kytx'otx' kyajajil Juda ex B'enjamin ex kyoj kykyaqilju' nimaqtnam tok nimaqtapi kyi'j, nim kywa xitq'o'n ex tjoy txqan kyxu'jil."}