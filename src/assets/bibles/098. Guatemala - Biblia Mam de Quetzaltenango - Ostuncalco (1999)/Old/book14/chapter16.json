{"1": "<pb/>Tojtzun junaq qaqlajoj (36) ab'q'i ntoq kawin Asa, tzaju' B'aasa, nimaqkawil kye aj Israel, q'ojil ti'j Juda, ex jawtb'incha'n nintapi ti'ju' tnam Rama, tu'n tmqonte b'e tu'n mix-a'lo' pon q'inte tqanil teju' nimaqkawil toj Juda.", "2": "B'je'tztzun tiq'i'n Asa ju' q'anpwaq ex saqpwaq toju' k'uwenj toj tja Qman Dyos ex toj tja kawb'il, xit-sma'ntzuntz te B'en-adad, nimaqkawil toj Sirya najlitoq Damask. Ex xit-sma'n tq'umli te ikjalu:", "3": "Qtziyankjti'j jun qyol tu'n tkyejb'ent ti'j, kse'n kyb'inchaju' qman. Matxinsma'ne' q'anpwaq ex saqpwaq lu teya. Xitunku'ya tyola kyejni b'entti'j tuk'i'lju' nimaqkawil B'aasa toj Israel, tu'ntzun nkyaj tq'o'ne' toj nak'b'il, chij.", "4": "<pb/>B'a'n ela' tyolju' nimaqkawil Asa toj twitz B'en-adad, exi' tchq'o'ntzu'n nejeneltz kyeju' t-xjal te q'oj tu'n kyok tzaqpaj kyi'ju' nimaqkytanam aj Israel. Ikytzu'n kub'kyi'ju' nimaqtnam Iyon, Dan, Ab'el-maym kyu'n, ex kykyaqilju' nimaqkytanam aj Neptali intoq che ajb'en te k'ub'l twitz awal.", "5": "Tetzunj tb'inte B'aasa, kyej ttenb'a'n taq'un tu'n tb'inchante nimaqtapi ti'ju' tnam Rama.", "6": "Eb'ajxtzun tiq'i'n nimaqkawil Asa kykyaqilju' aj Juda tuk'i'l, b'aj tzaj kyiq'i'nju' ab'j ex tze toj Rama ju' ajb'en tu'n B'aasa te nintapi, ex jawtb'incha'n nintapi kyu'n, kyi'ju' tnam Web'a ex Mispa.", "7": "<pb/>Pontzu'n Anani t-sanjelal Dyos tk'etzu' nimaqkawil Asa toj Juda toju' tq'ijlalil lu, ex xitma'n te: Tu'nju' xi' soka' qe tk'u'ja ti'ju' nimaqkawil toj Sirya ex mya ti'j Qman Dyos, matxi' che tzaqpaj t-xjalu' nimaqkawil toj Sirya te q'oj toj tq'ob'a.", "8": "¿Ma myatzun kuwqe'toqju' xjal te q'oj aj Etyope ex aj Lib'yo, nimtoq txqan kychej ex kykarwaj te q'oj? Extzun kub'kyi'j tu'na qu'n okqe tk'u'ja ti'j Qman Dyos.", "9": "Ina' ka'yinte Qman Dyos ti'ju' inb'aj toj tkyaqil twitz tx'otx', ex intzaj tq'o'n kyipumalju' q'uqli kyk'u'j axxi'x ti'j. ¡Atzunta naku'j mixti' tnab'la tu'nju' xtb'inchaya! Ma'tzun txi'tza ja'lo naqx toj q'oj, chi t-sanjelal Dyos te.", "10": "<pb/>Tzajtzun ttx'u'jilu' Asa b'a'nxi'x ti'ju' t-sanjelal Dyos, tchaq' tu'n tokxq'o'n toj jpub'l. Ex taq'wixi'xtoq kyilwi junjun xjal toju' tnam tu'n toju' tq'ijlalil lu.", "11": "<pb/>Xi' tz'ib'a'na' tqanil ti'j Asa, ttzajku' qe ex tej tpon b'aj toju' u'j kye nimaqkawil toj Juda ex toj Israel.", "12": "Tojtzun junaq b'eljlajoj (39) ab'q'i ntoq kawin, kub' ichin Asa tu'n jun yab'il kuwxi'x kyi'ju' tqan; ex mixti' jyon ti'j Qman Dyos toju' tyab'il, aye'tlju' q'anal e' tjoy.", "13": "Kyimtzuntz toju' ab'q'i kab'naq jun (41) teju' tkawb'il,", "14": "ku'x mqu'ntzuntz toju' muqb'il ojetoq tchaq' tu'n tb'inchet toju' Ninttanam Dab'i. Kub' q'o'n tib'aj jun kuẍb'il nim k'ok'sb'il toj ex chukchaq k'ok'sb'il b'incha'n b'a'nxi'x. Oktzun txqo'n jun nin q'aq'tz te ninb'ilte."}