{"1": "<pb/>Ma'toq b'aj wajxaqlajoj (18) ab'q'i nkawin Jerob'oam, tej ttzyet tkawin Ab'yam toj Juda.", "2": "Oxe' ab'q'i kawin toj Jerusalen. Mikayiy tb'iju' ttxu, tmyal Uryel aj Wib'ea. <pb/>E'q'ojin Ab'yam tuk'i'l Jerob'oam.", "3": "Tzyet tq'ojin Ab'yam kyuk'i'l kab'naq lajmutx' (400,000) xjal te q'oj sk'o'nqe'. Atzunte Jerob'oam tb'inchatib' tu'n tq'ojin ti'j kyuk'i'l jo'naq mutx' (800,000) xjal te q'oj sk'o'nqe'.", "4": "Kub'tzun we' Ab'yam twi' witz Semaraym, ju' ati toju' k'ul te Eprayin, ex xit-ẍch'i'n: ¡Jerob'oam ex kykyaqile' aj Israel, chin kyb'itze'!", "5": "¿Ma mixtzunti' b'i'n kyu'ne', qa xi' xa' tq'o'na' Qman Dyos kawb'il te Dab'i ex kyeju' tyajajil tejumajx tej tkyaj b'entju' tyol mi xitjela'?", "6": "Atzuntlte Jerob'oam, tk'wal Nab'at, tmajin Salomon ju' tk'wal Dab'i, jawtiq'i'ntib' ti'ju' tajaw.", "7": "Ex okkymojb'a'nkyib' junjun ichan tuk'i'l, ky'ejqe' ex b'inchal taq'wixilqe', jawtzun kyiq'inkyib'tz ti'j Rob'oam tk'wal Salomon, qu'n ku'xuntoq ex mya kuw xjal. Qu'mtzun mixti' ten tipumal tu'n twe' kywitz.", "8": "Atzu'n ja'lo kyajb'ile' tu'n kyq'ojine' ti'ju' tkawb'il Qman Dyos ati toj kyq'ob'u' tyajajil Dab'i, naqx tu'nju' nim txqan kyb'aje' ex ate' tman wakx q'anpwaq kyuk'i'le' ju' e'kub' tb'incha'n Jerob'oam tu'n kyokkyq'o'ne' te kydyose'.", "9": "¡Mapena' che ex kyxla'ja'ne' pale te Qman Dyos, tyajajil Aaron, exqe' aj Leb'i, ex mache jawkysk'o'ne' kypaleye' kse'n nkyb'incha'n nimaqtnam nimalqe' kye txqantl dyos! ¡Alkyexku'tzun matzul xjansaltib' tuk'i'l jun tman wakx ex wuq tman rit, inok te pale kywitzju' mya dyosqe'!", "10": "Atzunqe', teku'xi'x Qman Dyos nqo nimana'ye', ex b'ajxa' kyaja' qtzaqpi'ne'. Tyajajil Aaron qe'kye' pale nche ajb'en te Qman Dyos, ex tyajajil Leb'iqe' ate'x toju' kyajb'eb'l.", "11": "Inkub' kyq'o'n chojb'il k'ok'sb'il ex sturak twitz Qman Dyos prim ex qale, ex inkub' kyq'o'n wab'j xjansa'n tib'aj jun mes ẍtilsa'n, ex nche okkytxqo'n kantil tkyaqil qale tu'n kyk'antl tib'aju' kykb'el kantil q'anpwaq. Nche japunqe' ntzaj tma'n Qman Dyos qu'n, aye'tzunkye' matxi' kyej kykolb'e'ne'.", "12": "Qu'mtzun kyb'inku'ye', nejlite Dyos qwitze' kyuk'i'lju' tpale, ex naq tkub'qe'tlju' chun tu'n kyq'ajtzet tu'n ttzyetju' q'oj kyi'je'. Qu'mtzun, aj Israel, lalun jaw kyiq'i'n kyib'e' ti'j Qman Dyos kydyos ojtxi' qyajilb'en, qu'n lay che kanb'ane', chi Ab'yan.", "13": "<pb/>Atzunte Jerob'oam matxi'toq tchaq' tu'n kyxi' jun tnej t-xjal te q'oj kyi'jxi'tl tu'ntzun kyok tzaqpaj q'ojil kytze'lkyi'jxi', e'kyajtzun ten kynimalju' t-xjal Jerob'oam te q'oj kywitzju' te Juda, aye'tzu'n exi' kyi'jxi' e'oktzaqpaj q'ojin kytze'lkyi'j.", "14": "Tetzunj kyxi'ka'yin aj Juda kytze'lkyi'j, elkynik' qa che okyeltoq tzaqpaj q'ojil kyi'j kywitz ex kytze'lkyi'j. Ekub'santzuntz te Qman Dyos, aye'tzu'n pale exi' kyq'ajtza'n chun.", "15": "Tetzunj kyjaw ẍch'inju' aj Juda tu'n kyxi' q'ojil, kub'ki'j Jerob'oam kyuk'i'l kykyaqil aj Israel tu'n Qman Dyos kywitz Ab'yam ex aj Juda.", "16": "E'kub' oqu' aj Israel kywitzju' aj Juda qu'n exi' tq'o'n Dyos toj kyq'ob'.", "17": "Nim txqan xjal e'kub' kyb'yo'n Ab'yam kyuk'i'lju' t-xjal, oxnaq kab'mutx' lajk'al (500,000) xjal te q'oj sk'o'nqe' kyxol aj Israel eb'aj kyu'n.", "18": "Iktzu'n kub'a' kyi'ju' aj Israel toju' tq'ijlalil lu, aye'tzu'n aj Juda kyek'u qa kuwqe', qu'n okqe kyk'u'j ti'j Qman Dyos Kydyos ojtxi' kyyajilb'en.", "19": "<pb/>Xilpe Ab'yam ti'j Jerob'oam ex b'je'l tiq'i'n nimaqtnam B'etel, Jesana ex Eprayin te kyuk'i'lxi' kykojb'il.", "20": "Mixti'x kanb'et jumajtlu' tipumal Jerob'oam toju' tq'ijlalil Ab'yam. Te b'ajsb'iltzun k'ixb'sanjtz tu'n Qman Dyos, kyimtzuntz.", "21": "Atzunte Ab'yam kuwix toju' tkawb'il. Kyajlajoj (14) t-xu'jil ten, junaq kab'e' (22) tk'wal, atzun qaqlajoj (16) tmyal.", "22": "Xi' tz'ib'a'na' jni'tl tqanil ti'j Ab'yam ex tkyaqilju' tb'incha, toju' poq'b'ente yol tu'n Iddo t-sanjelal Dyos."}