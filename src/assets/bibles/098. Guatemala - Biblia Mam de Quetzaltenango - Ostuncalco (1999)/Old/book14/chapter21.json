{"1": "<pb/>Kyim Josapat ex ku'x mqu'n toju' Ninttanam Dab'i, ojtxi' tyajilb'en. Atl Joram ju' tk'wal kawin te t-xel.", "2": "Aye' titz'in Joram, tk'wal Josapat ja'lu: Asariy, Jeyel, Sakariy, Mikael ex Sepatiy. Kykyaqil tk'wal Josapatqe', nimaqkawil toj Juda.", "3": "Ojetoq b'ajx toyi'n kyman txqan ti'xti' q'anpwaq ex saqpwaq kye, ex txqantl ti'xti' wi'yalqe'. Ex e'xitq'o'n nimaqtnam tok nimaqtapi kyi'j kye, atzu'n kawb'il xitq'o'n toj tq'ob' Joram, qu'n a tnejel tk'walju'.", "4": "Tetzunj tkuwix Joram toj tkawb'ilju' tman, e'kub' tb'yo'n kykyaqilju' titz'in tu'n qesb'il ex junjun nejenel kye aj Israel.", "5": "Tetoq junaq kab'lajoj (32) ab'q'i tej ttzyet tkawin, wajxaq ab'q'i kawin toj Jerusalen.", "6": "Ax tb'inchaju' kse'n kyb'inchaju' nimaqkawil toj Israel ex kse'n kyb'incha tyajajil Akab', qu'n tyajajiltoq Akab' ju' t-xu'jil; qu'mtzun taq'wix b'je'la'ju' tb'inchb'aj twitz Qman Dyos.", "7": "Atzunte Qman Dyos mixti' taj tu'n tkub' t-xitu'n tyajajil Dab'i tu'nju' ojetoq kyej b'entti'j jun tyol tuk'i'l Dab'i, ju' tzaj ttziya'n te, ex kyeju' tk'wal, qa kukxju' kk'antel jun kytzaj.", "8": "<pb/>Tojtzu'n tq'ijlalil tkawb'il Joram, jawtiq'i'ntib' Edom ti'ju' tkawb'il Juda ex jaw t-sk'o'n tnimaqkawil.", "9": "Xi'tzun Joramtz kyuk'i'lju' nejenel ex kykyaqilju' tkarwaj te q'oj, tetzun qonik'an jawe' kyuk'i'lju' nejenel kyi'j karwaj te q'oj, eb'jo'k tzaqpajtzuntz kyi'ju' aj Edom matxi'toq tz'ok kytxoli'n kyib' kyi'j.", "10": "Kykanb'atzu'n aj Edom tu'n tel kypa'n kyib' ti'j Juda ex majx etzaqpaj. Ex tzaqpetju' nintnam Lib'na toju' tq'ijlalil lu, qu'n ojetoq tz'el tpa'ntib' Joram ti'j Qman Dyos Kydyos ojtxi' kyyajilb'en.", "11": "Expe' tchaq' tu'n kyb'jaw b'incha'n ja xjan kye txqantl dyos kywi'witz toj Juda, tu'ntzun tpaju' min e'nimantlu' xjal toj Jerusalen te Qman Dyos, ex e'kub' ttzpet-sa'n aj Juda.", "12": "<pb/>Atzu'n Eliy t-sanjelal Dyos xittz'ib'a'n jun u'j te Joram, intoq tma'n: Lu intma'n Qman Dyos ja k'uluna' Dab'i, ojtxi' tyajilb'ena: <pb/>Minti' xtb'inchaya kse'n xtb'incha Josapat ju' tmana, ex kse'n tb'incha Asa nimaqkawil toj Juda,", "13": "axxi'tkno'nju'ya kse'n nkyb'incha'n nimaqkawil toj Israel, tu'n tpaja min nche nimantlju' aj Juda exqe' najlqe' Jerusalen weye' ayine' Dyos Manb'aj kse'n kyb'incha toj tja Akab'. Expe' matxi' che kub' tb'yo'na titz'ina, ju' b'a'nqexi'xtoq kyetwitza.", "14": "Qu'mtzun ktzajel nq'o'ne' jun yajb'il, ayine' Dyos Manb'aj, kyib'aju' ttanama, etk'wala, et-xu'jila ex kyib'aj kykyaqilju' ati teya.", "15": "Ex ktzajel nq'o'ne' txqan yab'il tib'aja. Kb'el yab'tiya tu'n tk'u'ja, okxi'x kb'el b'o'lja tu'n, expe' kq'ayjelju' t-xqintxaya, chi Dyos, chi Eliy te.", "16": "<pb/>Tb'inchatzun Qman Dyostz tu'n ttzaj kyq'oju' pilistey exqe' aj Arab'e najlqe' kyk'etzju' aj Kus ti'j Joram;", "17": "eb'ajtzajtzuntz toj Juda, eb'jo'kx toju' tx'otx', b'ajx kyiq'i'n tkyaqilju' q'inumal knet kyu'n toj tja nimaqkawil, e'tk'wal exqe'tzu'n t-xu'jil. Naq o'kx Joakas kyejten, aju' ch'i'p.", "18": "Tib'ajxi'tzun ja'lu, kub' ttz'e'ysa'n Qman Dyos twitz tu'n xka'tx'un mixti' q'a'nb'il te.", "19": "Tetzunj tb'et q'ij, tb'aj kab'e' ab'q'i, eb'je'tzju' t-xqintxa tu'nju' yab'il, kyimtzun tu'n k'ixk'oj kuwxi'x. Mixpeti'x kub' kytxqo'n ttanam q'aq' te ninb'ilte, kse'n kyb'incha kyeju' ojtxi' tyajilb'en.", "20": "Tetoq junaq kab'lajoj (32) ab'q'i tej ttzyet tkawin, wajxaq ab'q'i kawin toj Jerusalen, ex mix-a'lo'te oq' ti'j tej tkyim. Ku'x mqu'n toju' Ninttanam Dab'i, ex myatzu' kyoju' muqb'il kye nimaqkawil."}