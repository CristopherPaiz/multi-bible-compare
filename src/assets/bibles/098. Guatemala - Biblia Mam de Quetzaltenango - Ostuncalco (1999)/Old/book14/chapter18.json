{"1": "<pb/>Tente Josapat txqan tq'inumal ex toklen, ex ok kykunpaleyi'nkyib' tuk'i'l Akab'.", "2": "Tb'ajlenxi'tzun jte' ab'q'i, xi' Josapat q'olb'elte Akab' toj Samarya, atzunte Akab', e'kub' tb'yo'n txqan rit ex wakx tu'n tnimet tponlen Josapat kyuk'i'lju' lepchqe'k ti'j, ex okten so'jlalte tu'ntzun kyxi' tuk'i'l q'ojil ti'j Ramot toj Kalaad.", "3": "Xit-xjelu'n Akab', nimaqkawil toj Israel, te Josapat, nimaqkawil toj Juda, ikyja'lu: <pb/>—¿Ma jaku' txi'ya q'ojil wuk'i'le' ti'j Ramot toj Kalaad? chij. <pb/>Xi'tzun ttzaq'we'n Josapat te: <pb/>—Q'o'nqe' qib' kyuk'i'lju' nxjale' te q'oj tuk'i'la, tu'n qxi'ye' kyuk'i'lju' t-xjala q'ojil.", "4": "Naqtzun aju' nejtl xjeluna alkye tb'is tk'u'j Qman Dyos, chij te.", "5": "<pb/>Eb'ajtzun tb'u'yi'n nimaqkawil toj Israel t-sanjelal Dyos, junk'al (400) kyb'aj, xi'tqani'ntzuntz kye: <pb/>—¿Ma b'a'n tu'n qxi' q'ojil ti'j Ramot toj Kalaad mujqa mya? chij. <pb/>Aye'tzunkye xikytzaq'we'n te: <pb/>—Kutxi'ya q'ojil, qu'n che b'eltq'o'nte Qman Dyos toj tq'ob'a, chechij.", "6": "<pb/>Atzunte Josapat xitqani'n: <pb/>—¿Ma mixtzunti' juntl t-sanjelal Qman Dyos jatu'n qxjeluna'tl? chij.", "7": "<pb/>Xi'tzun ttzaq'we'n nimaqkawil toj Israel te Josapat: <pb/>—Atix juntlte' b'a'n tu'n qxjelun te Qman Dyos tuk'i'l. A Mikayiy, tk'wal Imla. Naq aju' majx nwik'o'nwe', qu'n mixti'x ntzaj tma'n tqanil b'a'n, naq taq'wix ntzaj tma'n weye', chij. <pb/>Atzunte Josapat xitma'n te: <pb/>—Lalun tmaya ikju', chij.", "8": "<pb/>Tzajtzun ttxko'n nimaqkawil aj Israel junju' onilte ex tchaq' te: <pb/>—¡Ati tu'n ttzaj Mikayiy, tk'wal Imla, ja'loxi'x! chij.", "9": "<pb/>Q'uqlqe'toqtzu'n nimaqkawil aj Israel tuk'i'l Josapat nimaqkawil toj Juda toju' kyq'uqb'il te kawb'il twi' pe'n ttzi Samarya, oksa'nktoqju' kyi'j nim toklen, kykyaqiltzunju' t-sanjelal Dyos intoq xikyma'nju' tqanil ti'ju' kb'ajel kywitz.", "10": "Atzunte Sedekyiy, tk'wal Kyenaana, matxi'toq che kub' tb'incha'n junjun kyuk'a wakx k'uxb'ilqe' ex intoq tma'n tuk'i'l tq'ojq'ojel twi': ¡A ntma'n Qman Dyos ja'lu: Che kxe'le' q'ojil kyi'ju' aj Siryo kyuk'i'lju' kyuk'a alu'mj lu ex che mankul kyu'ne'! chij.", "11": "<pb/>Axtoq tqanilju' kyu'n kykyaqilju' sanjelal. Intoq kyma'n teju' nimaqkawil: Kutxi'ya q'ojil ti'j Ramot toj Kalaad ex kkanb'ala ti'j, qu'n kb'eltq'o'nte Qman Dyosju' nintnam toj tq'ob'a, chechij te.", "12": "<pb/>Atzunju' xichq'o'n txkolte Mikayiy, xitma'n te: <pb/>—Kykyaqilxju' sanjelal, mixti' jun myawit b'a'nju' ttzaq'web'l teju' nimaqkawil. Qu'mtzun wajb'ile' tu'n tyolina' kse'nkye, tu'n tmanteya jun tqanil b'a'n, chij te.", "13": "<pb/>Atzunte Mikayiy xittzaq'we'n te: <pb/>—¡Lu Qman Dyos, o'kxwe' kxe'l nma'n aju' matchaq' Dyos tu'n nmanteye'! chij.", "14": "<pb/>Pontzuntz twitzju' nimaqkawil, xi'tzun tqani'n nimaqkawil te: <pb/>—Mikayiy, ¿Ma b'a'n tu'n qxi'ye' q'ojil ti'j Ramot toj Kalaad mujqa mya? chij. <pb/>Xi'tzun ttzaq'we'n Mikayiy te: <pb/>—Kukyxi'kye' q'ojil, kna'lo che kanb'ale', kna' kb'eltq'o'n Qman Dyos toj kyq'ob'e', chij.", "15": "<pb/>Atzunte' nimaqkawil xittzaq'we'n te: <pb/>—¿Jte'xi'xtzun maj kxe'l nma'ne' teya, tu'n ttzaj tma'na ax weye' toj tb'i Qman Dyos? chij.", "16": "<pb/>Tmatzun Mikayiytz: <pb/><t>Mache wile' kykyaqilu' aj Israel</t> <t>matxi' che b'ajx slamj kyoj k'ul,</t> <t>kse'nqe' rit mix-a'lo' k'ik'lelkye.</t> <t>Ex matxi' tma Qman Dyos:</t> <t>Mixti' kye'lu kyajaw;</t> <t>kukyanj kyja teyile junjun toj nak'b'il, chi Dyos, chij.</t>", "17": "<pb/>Xi'tzun tma'n nimaqkawil toj Israel te Josapat: <pb/>—Mana' txinma'ne' teya, mixti'x jun tqanil b'a'n tu'nte' ichan lu, naq o'kx myab'a'n ntzaj tma'n weye', chij.", "18": "<pb/>Tmatltzun Mikayiy: <pb/>—Kyb'intztzune' tyol Qman Dyos: Wile' Qman Dyos q'uqli toju' tq'uqb'il te kawb'il kyuk'i'l kykyaqilju' anjl wa'lqe'toq toj tb'a'ntq'ob' ex toj tnayaj.", "19": "Xi'tzun tqani'n Qman Dyos alkye jaku' b'inchante tu'n telb'a'n toj twitz Akab' nimaqkawil toj Israel tu'n txi' q'ojil ti'j Ramot toj Kalaad, tu'ntzun tb'aj atzu'. Chukchaqtoqtzu'n tzaq'web'l tu'n junjun.", "20": "O'kx ttzaj jun xewb'aj pon twitz Qman Dyos ex tma qa kb'entel tu'n. Xi'tzun tqani'n Qman Dyos te, kse'n tu'me'l tu'n tb'inchante,", "21": "xi'tzun tma'n xewb'aj qa kt-xewsa' chajyolil kye kykyaqilju' sanjelal teju' nimaqkawil. Xi'tzun tma'n Qman Dyos te, qa kb'entel t-sb'et tu'n, ex tu'n txi' b'inchalte.", "22": "Matxi'tzun tb'iya ja'lo, matxi' kub' tq'o'n Qman Dyos jun xewb'aj chalyol toj kytziju' sanjelal lu teya, ex matxi' tma tu'n tb'aja, chi Mikayiy.", "23": "<pb/>Atzunte Sedekyiy, tk'wal Kyenaana, pon lq'e tk'etz Mikayiy, oktq'o'n jun tjaq' ttzi ex xitma'n te: <pb/>—¿Jatzun xxa'ju' t-xew Qman Dyos atitoq woje, tu'n tyolintzuntz teya? chij.", "24": "<pb/>Xi'tzun ttzaq'we'n Mikayiy te: <pb/>—K'elel tnik'a ti'j aj txi'ya ewal jayi'nchaq, chij te.", "25": "<pb/>Tchaq'tzunju' nimaqkawil toj Israel: <pb/>—¡Kytzyume' Mikayiy ex kyjpunkxe' kywitz Amon, kawil toju' nintnam, ex Joas nk'wale'!", "26": "Kymanxe' kye qa matxi' nchaq'e' tu'n tokx kyjpu'ne', ex naqch'i'n twa ex tk'wa' kyq'onxe', tzmax ajtanjtz wi'je' toj b'anil, chij.", "27": "<pb/>Atzunte Mikayiy tmatl: <pb/><t>Qa matz'anjtzti'ja toj b'anil,</t> <t>myatzun Qman Dyostz xyolin toj ntziye', chij.</t>", "28": "<pb/>Exi'tzun nimaqkawiltz aj Israel, tuk'i'l Josapat nimaqkawil aj Juda, q'ojil ti'j Ramot toj Kalaad.", "29": "Xi'tzun tma'n nimaqkawil aj Israel te Josapat: <pb/>—Kxel nch'ixpu'nwe' wi'j toju' q'oj, atzunta oksanka wi'je', chij te. <pb/>Ikytzu'n tch'ixpu nimaqkawil aj Israel ti'j, exi'tzuntz kykab'il q'ojil.", "30": "Ojetoqtzun tchaq'ju' nimaqkawil aj Sirya kyeju' nejenel kye tkarwaj te q'oj tu'n lalun che oktzaqpaj q'ojil kyi'ju' xjal qa myaku' nimaqkawil kye aj Israel.", "31": "Tetzunj tknet Josapat kyu'n nejenel kye karwaj, kub' kyxima'n qa atoq nimaqkawilju' kye aj Israel, okkytxoli'nkyib' ti'j tu'n kyq'ojin. Jawtzun ẍch'in Josapat nqanin o'nb'il, ex tzaj oni'n tu'n Qman Dyos. Eb'je'l tlaq'b'a'n Qman Dyos ti'j,", "32": "qu'n tej kyka'yinte myate' nimaqkawilju' kye aj Israel, kyej kytzaqpi'n.", "33": "O'kx ttzaj jun xjal aj Siryo te q'oj, naq xit-smaji'nxi', aku'xi'xju' nimaqkawil kye aj Israel tak' b'a'nxi'x tu'n kyxolju' b'u'yi'nkyib' toj q'oj. Tchaq'tzuntz teju' iq'iltoqte karwaj: <pb/>—Kutanj ti'ja ex chin tiq'imixa ti'jxi'ju' q'oj qu'n matxi' chin k'ixb'iye' b'a'nxi'x, chij.", "34": "<pb/>Kuwu' q'oj ok toju' q'ij lu, qu'mtzun wa'ltoqju' nimaqkawil kye aj Israel toju' tkarwaj, q'ojil kyi'ju' aj Siryo tzmaxi'j tok qale, kyimtzuntz tej tex q'ij."}