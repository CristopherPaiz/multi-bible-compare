{"1": "<pb/>Tetoq wajxaq ab'q'i Josiy tej ttzyet tkawin, junaq junlajoj (31) ab'q'i kawin toj Jerusalen.", "2": "B'a'n b'aj tb'incha'n Josiy twitz Qman Dyos, qu'n tb'incha kse'nte Dab'i, ojtxi' tyajilb'en, min eltxalpuj ti'j.", "3": "<pb/>Tojtzu'n twajxaqi'n ab'q'i nkawin Josiy ku'xunxtoq, tzyet tjyonte Dyos ja k'uluna' Dab'i ojtxi' tyajilb'en. Tojtzun tkab'lajoji'n (12) ab'q'i nkawin, aq'wi ẍtilsalte toj Juda ex Jerusalen, eb'je'l tiq'i'n ja xjan te witzleb'i'n, e'tilb'ilal Asera, e'witzileb' exqe' tilb'ilal tzq'ajsa'n k'uxb'il.", "4": "Ex twitzku' ekub'xitu'na' q'olb'eb'l kye chukchaq tilb'ilal B'aal. Expe' tchaq' Josiy tu'n kykub'xitu'n q'olb'eb'l tz'e'ysb'il sturak ate'toq kyib'aj. Ex tchaq' tu'n kykub' b'uchi'n tilb'ilal Asera, e'witzileb' exqe' tilb'ilal tzq'ajsa'n k'uxb'ilqe'; majx e'kub' quqix tu'n, b'ajx t-sputi'ntzuntz kyib'aj kymuqb'ilju' e'kub' q'onte chojb'il kywitz.", "5": "Expe' tchaq' tu'n kykub' ttz'e'ysa'n kyb'aqilju' pale kyib'ajxu' kyq'olb'eb'l, ikytzu'n t-ẍtilsaya' Juda ex Jerusalen.", "6": "Ikx tb'inchaju' kyoj nimaqkytanam kyyajajil Manases, Eprayin ex Simeon, ex ponb'aj kyoj kykyaqil nimaqkytanam tyajajil Neptali, b'aj t-ẍtilsa'n kyoj, jachaq nkyb'u'yi'na' kyib' xjal.", "7": "Tchaq' tu'n kyb'ajkub' xitu'n q'olb'eb'l, e'tilb'ilal Asera ex witzleb', majx e'kub' quqix kyu'n, e'kub' kyxitu'n kykyaqilju' q'olb'eb'l tz'e'ysb'il sturak toj tkyaqilju' tx'otx' Israel. Anjtzun ti'jtz toj Jerusalen.", "8": "<pb/>Tb'ajlenxi'tzun t-ẍtilsa'n tkyaqilju' tx'otx' exju' tja Dyos, toj twajxaqlajoji'n (18) ab'q'i nkawin, exi' tchq'o'n Sapan, tk'wal Asaliy, ex Amasiy, kawil nintnam, ex Joa ttz'ib'al, tk'wal Joakas, tu'n tb'aj kyb'incha'n tja Qman Dyos.", "9": "Exi'tzuntz tk'etz Ilkyiy kynejel pale ex xikyq'o'n pwaq te, ju' b'aj pon iq'i'n toju' tja Dyos, jaw kyb'u'yi'n aj Leb'i nche xq'uqin ttzija, kyeju' kyyajajil Manases ex Eprayin, kyeju' xjal e'kyaj toj Israel, kye kykyaqil kyyajajil Juda ex B'enjamin ex kyeju' najlqe' toj Jerusalen.", "10": "Xikyq'o'ntzuntz kyeju' ka'yilte aq'untl ti'j tja Qman Dyos, tu'ntzun txi' kychjo'n twikyk'u'ju' nche aq'unan tu'n tb'aj b'inchetju' tja Dyos.", "11": "B'ajx kyq'o'n pwaq kye' aq'unal ti'j tze ex kye nejenel ti'ju' aq'untl tu'n kylq'onte jso'n ab'j, tze te tzuyb'ilkye ex kyptzo'nilju' ja eb'ajkub' kyxitu'n nimaqkawil toj Juda.", "12": "<pb/>Intoq che aq'unanju' ichan lu toj tnik'alti'j, ex aye'toq aj Leb'i Jaat ex Ab'diy, kyyajajil Merari, Sakariy ex Mesulam, tyajajil Kyeatqe', ka'yilkye ex nejenel kye. Aye'xtoq ka'yilkye iqal ex nuk'ul kyi'j kykyaqilju' ntoq che aq'unan ti'ju' aq'untl ljo'n. Kykyaqilju' aj Leb'i chinb'al qe'toq, ex junjun b'inchal tqanil, junjuntl xq'uqil mo xq'uqil ttzija.", "13": "", "14": "<pb/>Tetzunj intoq jatz kyiq'i'nju' pwaq pon iq'i'n toju' tja Dyos, elyalju' tu'jil tkawb'il Qman Dyos tu'n pale Ilkyiy, ju' tzaj q'o'n te Moyses.", "15": "Xitma'ntzuntz te Sapan, ju' tz'ib'al tqanil, qa elyalju' tu'jil kawb'il toju' tja Qman Dyos tu'n; ex xitq'o'n te,", "16": "xi'tzu'n Span q'olte teju' nimaqkawil ex xitma'n te ikjalu: <pb/>—Inkyb'incha'n ajb'el teya tkyaqilju' xiq'met kye.", "17": "Matxi' b'aj kyb'u'yi'n saqpwaq atitoq toj tja Dyos, ex matxi' txikyq'o'n kyeju' nk'ul aq'untl ex kyeju' ka'yilte aq'untl, chij.", "18": "<pb/>Ex xitma'n Sapan te nimaqkawil qa xitq'o'n pale Ilkyiy jun u'j te; ex jawt-ẍch'i'n Sapan twitzju' nimaqkawil.", "19": "Tetzunj tb'aj tb'i'n nimaqkawilu' ntma'n toju' tu'jil kawb'il, xitlaqu'n t-xb'alun,", "20": "tchaq'tzuntz te Ilkyiy, te Aykam tk'wal Sapan, te Ab'don tk'wal Mikayiy, te Sapan tz'ib'al tqanil, ex te Asayiy, tmajin nimaqkawil, ikjalu:", "21": "<pb/>—Kukyxi'ye xjelul te Qman Dyos wi'je' ex kyi'ju' xjal ate'x toj Israel ex toj Juda; inxi'xlo tx'u'jil te Qman Dyos qi'j, mixna'ti'x xikyb'i'n ojtxi' qyajilb'enju' tma Qman Dyos, ex min xikyb'incha'nju' intma'n toju' u'j sel yal lu, chij.", "22": "<pb/>Xi'tzun Ilkyiy kyuk'i'lju' eb'ajx tchq'o'n nimaqkawil tk'etz Ulda ju' t-sanjel Dyos, t-xu'jil Salum, tk'wal Tikb'a ex tchman Aras, ju' k'u'lkyeju' xb'alun nche ajb'en toj tja Dyos. Najlitoq Ulda toju' tkab' tnej te Jerusalen, tetzunj kyxi' yolin te,", "23": "tzaj ttzaq'we'n kye: <pb/>—Chi Qman Dyos kjalu: <pb/>Kymanxe' teju' xjal saj chq'onkyeye' xjelul weye',", "24": "qa ayine' Dyos Manb'aj nchin q'mante: Ktzajel nq'o'ne' jun yajb'il tib'aju' najb'il lu ex kyib'aju' xjal najlqe' toj, kse'nxu' qanb'en tz'ib'a'n toju' u'j xjaw ẍch'i'n twitzju' nimaqkawil toj Juda.", "25": "Qu'n matz'el kypa'n kyib' wi'je' ex makub' kytz'e'ysa'n sturak kywitz txqantl dyos, matz'okkyq'o'n ntx'u'jile' tu'n tkyaqilju' kyb'inchb'aj; qu'mtzun matzaj ntx'u'jile' ti'ju' najb'il lu, ex lay tz'el.", "26": "Kymanxe' teju' nimaqkawil toj Juda, saj chq'o'nkyeye' xjelul weye', qa ikx kxe'l nma'ne' ayine' Dyos Manb'aj, naq tu'nju' matz'ok tq'o'n twi' ti'ju' nyole',", "27": "ex tu'nju' sanjtz ti'j tanmi ex matz'oktq'o'ntib' tjaq' nkawb'ile' tej xtb'inteju' nyole' ti'ju' najb'il lu ex kyi'ju' xjal najlqe' toj, makub' tme'ssa'ntib' ex matxitlaqu'n t-xb'alun ex matz'oq' nwitze', ex manb'iwe' tkub'sb'il. Ayine' Dyos Manb'aj nchin q'mante.", "28": "Toj nak'b'il ky'ik'ela' twitzju' tx'otx' ex kpomela' kyk'etzju' ojtxi' tyajilb'en, lay tilju' yajb'il ktzajel nq'o'ne' tib'aju' najb'il lu ex kyib'aju' xjal najlqe' toj, chi Dyos, chij kye. <pb/>Anjtzun kyi'ju' t-sanjelal nimaqkawil q'malteju' tzaq'web'l te.", "29": "Tchaq'tzun nimaqkawil tu'n kytxket kykyaqilju' tijwnaq kyxol aj Juda ex aj Jerusalen tu'n kyb'uyinte kyib'.", "30": "Tzajtzun nimaqkawiltz, kyuk'i'l kykyaqilju' xjal aj Juda exqe' najlqe' toj Jerusalen, e'pale, e'aj Leb'i ex tkyaqilju' tnam, ch'i'n kyoklen ex nimaq kyoklen, exi' toju' tja Qman Dyos. Atzuntzu' jawa' t-ẍch'i'n nimaqkawil tkyaqilju' ntma'n toj tu'jilu' yol kyajni b'entti'j tu'n Dyos, ju' etzyal toj tja Dyos.", "31": "Kub'tzun we' nimaqkawil jaxu' ntoq che kub'a' we' nimaqkawil, ex xittziya'n te Qman Dyos tu'n tkub' tb'i'n, tu'n tb'inchanteqe' tchaq'b'il q'ma'n tu'n ex tkawb'il tojxi'x tu'me'l ex axxi'x, ex tu'n kyjapunju' yol kyejni b'entti'j tz'ib'anqe' toju' u'j.", "32": "Yajxi'tzuntl tb'incha tu'n kytziyante kykyaqil xjal to Jerusalen ex tyajajil B'enjamin ate'toq atzu', tu'n tjapun kyu'n. Ex japunju' yol kyejni b'entti'j tu'n Dyos, Kydyos ojtxi' kyyajilb'en, kyu'n xjal najlqe' toj Jerusalen.", "33": "B'je'l tiq'i'n Josiy b'inchaj taq'wix toj tkyaqilju' tnam Israel, ex tb'incha tu'n kyk'ulun kykyaqilju' ate'qe' toj Israel teku' Qman Dyos. Min elkypa'n kyib' ti'ju' Qman Dyos Kydyos ojtxi' kyyajilb'en tej itz'toq Josiy."}