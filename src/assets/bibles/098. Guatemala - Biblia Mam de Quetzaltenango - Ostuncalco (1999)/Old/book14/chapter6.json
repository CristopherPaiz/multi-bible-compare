{"1": "<pb/><t>Tmatzun Salomon:</t> <t>Oje tmaya Taye</t> <t>qa najliya toj qxopin.</t>", "2": "<t>Ayintzunwe' matxi' jaw nb'incha'ne'</t> <t>jun tjaya tu'n tnajana toj,</t> <t>jun najb'il tu'n tnajana tejumajx, chij.</t>", "3": "<pb/>Anjtzun ka'yi'n ti'ju' nimaqkawil kywitz kykyaqil aj Israel, wa'lqe'toq ex e'kub' tky'i'wla'n", "4": "chij kjalu: Ajwalinjtzxwitju' Qman Dyos inqo k'ulun te, qu'n ma japunju' tyol tzaj ttziya'n te nmane' Dab'i tej ttzaj tma'n te:", "5": "<pb/>B'ajxtoq jawa' nsk'o'ne' jun nintnam kyxol kykyaqilju' tnej tyajajil Israel, atxi'x kyetzlen wiq'ine' ntaname' toj Ejipt, tu'n tjaw b'inchet jun ja te k'u'lb'il toj, jatu'n ttzaja' na'n nb'iye', ex b'ajxtoq jawa' nsk'o'ne' jun ichan te nejenel teju' ntaname' Israel,", "6": "matxitzun jawnsk'o'ne' Jerusalen tu'n ttzaj na'nju' nb'iye' atzu', ex majawnsk'o'ne' Dab'i tu'n tkawinteju' ntaname' Israel, chij.", "7": "Kub'tzun t-xima'n nmane' Dab'i tu'n tjaw tb'incha'n jun ja te ninb'ilte Qman Dyos janche k'uluna' aj Israel.", "8": "Atzunte Qman Dyos tzaj tma'n te: B'a'nte' tu'n xkub't-xima'na tu'n tjaw tb'incha'na njaye';", "9": "naq aju' myaya kb'inchalte, jun tk'wal teju'ya kjawil b'inchanteju' njaye', chi Dyos.", "10": "<pb/>Matxi'tzun japunte Qman Dyos tyol kyajni ttziya'n. Ikxi'xju' kse'n tma, matxi' chin kub' qeye' toju' q'uqb'il te kawb'il toj Israel te t-xel nmane' Dab'i ex matxi' jaw nb'incha'ne' jun tja Qman Dyos janche k'lu'na' aj Israel.", "11": "Expe' matxi' tz'okx nq'o'ne' kax toj, ju' k'ub'lte tyol Qman Dyos kyejni b'entti'j kyuk'i'l aj Israel, chi Salomon.", "12": "<pb/>Kub'tzun ten Salomontz twitzju' q'olb'eb'l te Qman Dyos, kywitz kykyaqilju' tnam aj Israel ex exi' tnuqpi'n tq'ob'.", "13": "Atokxtoq tib'aj jun tkub'el q'ank'uxb'il, te kab'e' metr tk'i' ch'i'ntl (2.25 m.) tnuqub' ex kyinx twitzju', atzun jun metr tk'i' ch'i'ntl (1.35) twe', ju' ojetoq tchaq' tu'n tjaw b'incha'n ex tu'n tkub' q'o'n toj nky'ajchaqju' pe'n. Kub' mejetzuntz kywitz kykyaqilju' tnam aj Israel, ex eb'jaw tq'o'n tq'ob' twitz kya'j.", "14": "Tmatzuntz: Nman Dyos: mixti' juntl Dyos twitz kya'j ex twitz tx'otx' kse'n aya, in japunju' tyola nkyaj b'entti'j tu'na ex intzaj tyek'u'na t-xtalb'ila kyeju' nche ajb'en tu'n tkyaqil kyk'u'j teya;", "15": "matxi' japunju' tyola tzaj ttziya'na te nma'ne' Dab'i, tzaj tma'na ex ma japun tu'na toju' q'ij ja'lo.", "16": "Qu'mtzun, Taye, ex japunxju' tzaj ttziya'na te tmajina Dab'i, ju' nmane', tu'na: qa k'okyixqe jun tyajajil kukxju' toju' q'uqb'il te kawb'il toj Israel tu'nelju' t-xtalb'ila, qama che anq'inju' tk'wal b'a'n exqa ma japunju' tkawb'ila kyu'n, kse'nxte japun tu'n.", "17": "Ixkwittzu'n Nman Dyos, b'inchama tu'n tapunju' yol tzaj ttziya'na teju' tmajina Dab'i, ju' nmane'.", "18": "<pb/>Naqtzun aju' ¿ma axtzunlo taye qa kb'entel tnajana kyuk'i'lju' xjal twitz tx'otx'? Naqpena'ju' kya'j niminxi'x, lay b'ent ttena toj, ¡mitzunloyate' tal ja lu xjaw nb'incha'ne' teya!", "19": "Qu'mtzun Nman Dyos, tzaq'wentza nkub'sb'ile' ex nqanb'e'tze'; b'intza tq'ojq'ojel nwi'ye' ex nna'j Dyose' teya, ayine' tmajina.", "20": "Ka'yintzu'ya ja lu, q'ijtl ex qonik'an, jatmaya'ya tu'n ttena. B'intza nna'j Dyose' teya tzalu, ayine' tmajena.", "21": "B'inqe'tzju'ya nqanb'e'tze' ex kyqanb'e'tzju' ttanama aj Israel, aj txi' qna'na toju' najb'il lu. B'inqe'tza toj kya'j ja najla'ya, ex qo' tnajsama.", "22": "<pb/>Qatzun ati jun mab'inchan myab'a'n ti'j twnaqil, exqa matxi q'ma'n te tu'n ttziyanteju' ax twitzju' q'olb'eb'l toju' ja te k'u'lb'il lu,", "23": "b'intza tzmax toj kya'j ex tzaq'wentza; b'inchama tnik'alilti'j kyeju' tmajina. Tz'e'ysanku'ya twitzju' ati til, tu'n tchjonteju' tb'inchb'aj myab'a'n, atzu'n mixti' til b'inchama tnik'alilti'jte, kse'nxju' nojqelan te.", "24": "<pb/>Qatzun makub'ti'ju' ttanama kyu'n tajq'oj tu'n tpaju' kyil twitza, extzunqa majaw kyajwali'ntlju' tb'iya ex mache kub'san teya toj kyna'j Dyos toju' ja lu,", "25": "b'intza tzmax toj kya'j, najsanku'ya kyil, ex iq'inqe'tz jumajtla toju' tx'otx' xitq'o'na kye ex kyeju' kyyajilb'en.", "26": "<pb/>Qa minti' xkub' jb'al tu'n tpaj mache b'incha'n ilju' ttanama twitza, extzun qama che k'ulun teya toju' najb'il lu, ex majawkyajwali'n tb'iya exqa matz'anjtzti'j kyanmi tu'n tpaju' kyil ajtkub' ttz'e'ysa'na kywitz,", "27": "b'inqe'tza tzmax toj kya'j ex najsanku'ya kyilju' tmajina ex kyilju' ttanama aj Israel, ex yek'unxa b'a'n b'e kye tu'n kyb'et toj. Q'ontz tzuna jb'al twitzju' tx'otx' lu, ju' tzaj tq'o'na te kyetzb'ilju' ttanama.", "28": "<pb/>Qatzun matzaj we'yaj toju' tx'otx', mo tx'u'j yab'il, mujqa mache kub' tzqiju' awal tu'n kyaq, mo matz'ok soj kyi'j, mo yajb'il kyu'n ẍt'ikt'u'l mujqa juntl ttxkuplal; qama tz'ok kytxoli'n kyib'u' ajq'oj kyi'ju' nimaq qtaname' exqa mache oktzaqpaj q'ojil kyi'j, mujqa matzaj alkyexku' yajb'il mo yab'il,", "29": "b'intzju'ya na'j Dyos mujqa kub'sb'il makyb'incha alkyexku' xjal mujqa tkyaqilju' ttanama aj Israel, ajkylonte xitb'il ex k'ixk'oj kyi'j, qama jawkyiq'i'n kyq'ob' toj kyna'j Dyos toju' ja te k'u'lb'il lu. B'inqe'tza tzmax toj kya'j, ja najla'ya ex najsanku'ya kyil; q'ontza tu'me'l t-xel teyile junjun kse'nxju' kyb'inchb'aj, qu'n o'kxa ojtzqilte kyxim xjal ex kyanmi.", "30": "", "31": "Che nimaltzuntz ex che b'il teya toju' kychwinqlal twitzju' tx'otx' tzaj tq'o'na kyeju' ojtxi' qyajilb'ene'.", "32": "<pb/>Expe' jun najchaq xjal, jun mya ttanama, qama tzaj kyoj najchaq tx'otx' naqx tu'nelju' tb'iya nimxi'x toklen ex nimtipumala, exqa matzaj na'na tu'n toju' ja te k'u'lb'il lu,", "33": "b'intza tzmax toj kya'j ja najla'ya, ex q'ontza te tkyaqilju' kxe'l tqani'n teya, tu'ntzun tojtzqinjtza ex tu'n tnimanjtza kyu'n kykyaqilju' nimaqtnam twitz tx'otx', kse'n ntb'incha'nju' ttanama Israel, ex tu'n telkynik' qa aju' tb'iya ntzaj na'n toju' ja lu, xjaw nb'incha'ne' teya.", "34": "<pb/>Aj texju' ttanama q'ojil kyi'ju' tajq'oj, jaxjaku' matxa' tchq'o'na, qama tzaj na'na kyu'n tu'me'lju' nintnam xjaw t-sk'o'na lu ex tu'me'lu' ja xjaw nb'incha'ne' teya,", "35": "b'intza kyna'j Dyos ex kykub'sb'il tzmax toj kya'j, che tkloma kye kyajq'oj.", "36": "<pb/>Qatzun mache b'inchan il twitza, qu'n mixti' jun mixwitti' nb'inchan il, qama tzaj ttx'u'jila kyi'j exqa mache'x tq'o'na toj kyq'ob' kyajq'oj tu'n kyokq'o'n te majin lq'o'n ex tu'n kyxi'q'i'n toj juntl ttx'otx' nqaku' mujqa najchaq,", "37": "qatzun matz'anjtzti'j kyanmi toju' tx'otx' jaẍepona' iq'i'n, exqa mache kub'san teya exqa matz'el kynik' ti'ju' kyil ex myab'a'n xkyb'incha,", "38": "Qama tz'anjtzkyi'j tuk'i'la tu'n tkyaqil kyk'u'j toju' tx'otx' jamache'xa' iq'i'n toj jitz'jtib'il, exqa mache na'n Dyos tu'me'lju' tx'otx' saj tq'o'na lu kyeju' kyyajilb'en, ex tu'me'lju' nintnam jaw t-sk'o'na, ex tu'me'lju' tjaya xjaw nb'incha'ne',", "39": "b'intzju'ya kyna'j Dyos ex kykub'sb'il tzmax toj kya'j ja najla'ya, najsanku'ya kyilju' ttanama twitza ex klonqe'ma kyeju' kyajq'oj.", "40": "<pb/>Nman Dyos, b'inqe'tzju'ya na'j Dyos ajkyok toju' najb'il lu.", "41": "<pb/><t>Iq'i'nktz tib'a Nman Dyos, tuk'i'lju' tkaxa nimtipumal,</t> <t>ex kuttzaja jak'ojlala'ya.</t> <t>Nman Dyos, tz'okxwit kyoksa'n pale twitza kolb'il kyi'j,</t> <t>che tzalajxwitju' nche niman teya toju' q'inumal.</t>", "42": "<t>Taye, lalun chin eltik'o'na, ayine' nimaqkawil njaw t-sk'o'na.</t> <t>Na'ntza tk'u'jlalila ti'j Dab'i, ju' tmajina, chi nimaqkawil Salomon toj tna'j Dyos.</t>"}