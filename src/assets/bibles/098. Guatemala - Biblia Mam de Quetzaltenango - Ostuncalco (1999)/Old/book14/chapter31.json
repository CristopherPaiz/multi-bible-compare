{"1": "<pb/>Tb'ajlenxi'tzu'n tkyaqil ja'lu, kykyaqilu' aj Israel e'ten atzu' e'xi' kyoju' nimaqtnam toj Juda ex b'aj kyb'uchi'nju' ab'j xjansa'nqe', eb'aj kypa'nju' tilb'ilal Asera ex eb'ajkub' kyxitu'n ja xjan kywi' witz kye txqantla dyos, b'aje'lpunx kyu'n b'ajsalkyeju' lu kyxol kykyaqil kyyajajil Juda ex B'enjamin, ex kyxol kyyajajil Eprayin ex Manases. E'anjtzun aj Israeltz kyoj nimaqkytanam, tojilex tetzb'il junjun.", "2": "<pb/>Yajxi'tzuntl eb'aj tnk'u'n Esekyiy pale ex aj Leb'i tu'n kyche'xb'entekyib', tu'ntzun tkub' kyq'o'n chojb'il k'ok'sb'il ex chojb'il te b'inchjtib'il teyile junjun tojxju' taq'un, tu'n kyq'o'n chjonte te Qman Dyos ex tu'n tjaw kyajwali'n, ex tu'n kyajb'en ttziju' tja Dyos.", "3": "Expe' onin nimaqkawil tu'nku' ti'xti' te, tu'n tkub'ju' chojb'il k'ok'sb'il te prim ex te qale, ex tu'n kykub' chojb'il k'ok'sb'il toju' q'ij te ojlab'l, toju' tq'ij ak'a'j xjaw ex kyoju' ninq'ij nim kyoklen, kse'nx tz'ib'a'n toj tkawb'il Qman Dyos.", "4": "Ex tchaq' kyeju' xjal najlqe'toq toj Jerusalen tu'n txikyq'o'n kyoyaj teyile junjun kyeju' pale ex aj Leb'i, tu'ntzun toktilil kyu'n tu'n tjapun tkawb'il Qman Dyos.", "5": "Tetzunj tex tqanilju' chaq'b'il lu, nim kyoyaj aj Israel xikyq'o'n ti'ju' tb'anilxi'x twitz kyawal triy, b'in, aseyt, ta'lkab' ex tkyaqil chukchaq twitz kyawal njaw toj kojb'il tu'n tkyaqil kyk'u'j. Ex nim tlajoji'n tnej xikyiq'i'n kyi'j tkyaqilju' twitz kyawal.", "6": "<pb/>Exqe' xjal najlqe'toq toj Israel exqe' najlqe'toq kyoj txqantl nimaqtnam toj Juda, tzaj kyiq'i'n jun tlajoji'n tnej kyi'j kywakyix ex kyi'j kyrit ex jun tlajoji'n tnej kyi'ju' ti'xti' xjansa'nqe' twitz Qman Dyos. Tkyaqil b'ajkub' kyq'o'n toj ch'uqi'n.", "7": "Tzyet kyb'uyinteju' chaqi'n ti'xti' lu toj toxi'n xjaw, ex b'ajb'ent kyu'n toj twuqi'n xjaw.", "8": "Tetzunj kyxi' Esekyiy kyuk'i'lju' ati kyoklen ka'yilteju' matxi'toq b'uyet, xikyq'o'n chjonte te Qman Dyos ex teju' ttanam Israel.", "9": "Xi'tzun tqani'n Esekyiy jun chik'b'ab'l kyeju' pale ex aj Leb'i kyi'ju' matxitoq chmet lu,", "10": "xi'tzun ttzaq'we'n Asariy, kynejel pale, tyajajil Sadok, te: Atxi'x ttzyet ttzaj kyiq'i'n kyoyaj toj tja Qman Dyos, ati qwaye' expe' min nb'aj; tkyaqilju' txqan lu min nb'aj, qu'n matxi' tzaj tky'i'wla'n Qman Dyos ttanam, chij.", "11": "<pb/>Qu'mtzun tchaq' Esekyiy tu'n kyb'inchanjtz k'uja toju' tja Dyos. Tetzunj kyb'aj b'ent,", "12": "b'ajku'x kyq'o'n kyoj kse'nx chaqu' o'nb'il, e' tlajoji'n tnej kub' q'o'n exqe' oyaj xjansa'nqe' twitz Qman Dyos. Tkyaqil ja'lu xiq'o'n toj tq'ob' Kananiy aj Leb'i, atzu'n Simi ju' titz'in ok te tkab' nejenel.", "13": "Aye'tzu'n Jeyel, Asasiy, Naat, Asael, Jerimot, Josab'ad, Elyel, Ismakyiy, Maat ex B'enayiy, e'okq'o'n tu'n nimaqkawil Esekyiy ex tu'n Asariy, ju' nejenel nim toklen toj tja Dyos, te xq'uqil tjaq' kykawb'il Konaniy ex Simi ju' titz'in.", "14": "Toj tq'ob' Kore tk'wal Imna, tyajajil Leb'i, xq'uqil ttziju' ja toj tjawetzq'ij, ta'qe' toqju' oyaj ntzaj kyiq'i'n xjal tu'n kyk'u'j te Dyos, ex tu'n t-xit-sipa'nju' o'nb'il nkub' q'o'n twitz Qman Dyos exqe'ju' oyaj nche elpa'n te Qman Dyos.", "15": "Aye'tzu'n Eden, Minjamin, Jesus, Semayiy, Amariy ex Sekaniy intoq che onin ti'j Kore, kyoju' nimaqkytanam pale, tu'n kyb'ajx sipetju' oyaj kyxolju' kyuk'i'l tojxi'x tu'me'l. Intoq xikysipa'n kse'nx kyten junjun tnej ajkych'exb'ente kyib' toju' kyaq'un, junelni kyu'n kye nimaq ex kye b'o's,", "16": "kye kykyaqilju' ntoq che pon b'inchalteju' kyaq'un tkyaqil q'ij toju' tja Dyos, kse'nx kyten ajkych'exb'ente kyib' ex kyaq'un teyile junjun, qa tz'ib'a'nqe' kyoju' u'j, tzajx kyuk'i'lju' matxi'toq che el oxe' ab'q'i.", "17": "Tz'ib'a'n kyb'iju' pale kse'nx kyb'aj toj kyja, exqe' aj Leb'i, tzajx kyuk'i'lju' te winqi'n ab'q'i, kse'nxju' kyaq'un ex kyten aj kych'exb'ente kyib'.", "18": "Tz'ib'a'ntoq kyb'i kykyaqilju' k'wal b'o'sqe', e' kyxu'jil, kyk'wal ex kymyal, kykyaqilju' kyb'aj, qu'n tu'nju' kyaq'un xi'ni q'o'n xjansa'nqe' te Dyos.", "19": "Ate'toq ichan kyoj kykyaqilju' nimaqtnam q'ma'n kye tu'n t-xikysipa'n oyaj kye kykyaqilju' pale tyajajil Aaron, ex kye kykyaqil aj Leb'i tz'ib'a'nqe' ex najlqe'toq kyoju' tx'otx' te k'ik'leb'l kyoj nimaqkytanam pale.", "20": "<pb/>Toj tkyaqil Juda tb'inchaya' Esekyiy ja'lu. B'a'n b'aj tb'incha'n, tz'inun ex tu'n tkyaqil tk'u'j twitz Qman Dyos.", "21": "Tkyaqilju' aq'untl tb'incha toju' ajb'eb'l toj tja Dyos kse'nxju' ntma'n kawb'il ex chaq'b'il, tb'incha ex jyon ti'j Qman Dyos tu'n tkyaqil tk'u'j, qu'mtzun b'a'n ela' tkyaqilju' tb'incha."}