{"1": "<pb/>Kub' tik'sa'n Josiy Tq'ij Tzaqpib'l toj Jerusalen te ninb'ilte Qman Dyos: kub' q'o'n qpoj tman rit te chojb'il toju' ninq'ij toj tkyajlajoji'n tajlal tnejel xjaw te ab'q'i.", "2": "Eb'jo'k tq'o'n pale toj kyoklen toju' kyajb'eb'l, ex xitma'n kye tu'n t-xikyka'yi'n aq'untl toj tja Dyos.", "3": "Ex b'ajx tx'olb'a'n kye aj Leb'iju' xnaq'tzal qe'toq kye kykyaqil aj Israel, xjansa'nqe'toq te Qman Dyos, ikjalu: Kyq'onku'ye' kax xjan toju' tja Dyos jawtb'incha'n Salomon, tk'wal Dab'i ex nimaqkawil toj Israel. Mixti' tu'n t-xikyiq'i'ntle' ti'j kyqule'. Kyq'onk tilile' tu'n kyajb'ene' ja'lo te Qman Dyos ex kye aj Israel kytaname'.", "4": "Kynk'unx kyib'e' kse'nx kyyajajile' ex tu'n kych'exb'ente kyib'e', kse'nxju' kyej ttz'ib'a'n Dab'i, nimaqkawil toj Israel, ex Salomon ju' tk'wal.", "5": "Che tenkj jun tzb'oj aj Leb'i toju' ja xjan kyxol junjun tzb'oj kyyajajil Israel, te kyxelju' tzb'oj kyyajajil txqantl aj Israel, kytzik mujqa kyitz'inkyib'.", "6": "Kyq'onku'ye' qpoj tman rit teju' Tq'ij Tzaqpib'l, kyẍtilsam kyib'e' ex kynab'enku'ye' nojqelan tu'n tjapunju' tchaq' Qman Dyos tu'nel Moyses, kyu'nju' kyitz'ine' ex kytzike', chi Josiy kye.", "7": "<pb/>Ex xitq'o'n Josiy alu'mj, kyi'jxu' talu'n, kye kykyaqilju' xjal toju' tnam ate'toq atzu' tu'n kyik'santeju' Tq'ij Tzaqpib'l: oxmutx' o'lajk'al (30,000) qpoj tman rit kyuk'i'lxi' qpoj tman chib', expe' wuqk'al lajnaq (3,000) tman wakx kyib'ajxi'tl.", "8": "Expe' kyaq'ju' nche kawin tuk'i'lu' nimaqkawil kyoyaj tu'n kyk'u'j kye tnam, kyeju' pale, ex kye aj Leb'i. Aye'tzu'n Ilkyiy, Sakariy ex Jeyel, ka'yil tja Dyos qe', xikyq'o'n qaqk'al lajnaq (2,600) alu'mj, ex o'lajnaq (300) tman wakx, kyeju' pale tu'n tik'setju' Tq'ij Tzaqpib'l;", "9": "ex ikxte Konaniy, kyuk'i'lu' tuk'i'l Semayiy ex Natanael, ikxqe' Asab'iy, Jeyel ex Josab'ad, kynejel aj Leb'i, xikyq'o'n kab'lajk'al lajnaq (5,000) alu'mj, ex junk'al jo'naq (500) tman wakx tu'n tkub' ik'setju' Tq'ij Tzaqpib'l.", "10": "<pb/>Tetzunj matxi'toq b'ent tten tu'n ttzyetju' ninq'ij, eb'jo'kju' pale toj kyaq'un ex b'aj kynk'u'n kyib'ju' aj Leb'i tu'n kych'exb'ente kyib', kse'nx tchaq' nimaqkawil.", "11": "Iktzu'n e'kub' b'yo'nju' alu'mj te Tq'ij Tzaqpib'l, nelxi' kyjon aj Leb'i kyqulu' alu'mj, ex nkub' kyq'o'nxi' pale chik' tib'aju' q'olb'eb'l.", "12": "Ex elkypa'n seb' ju' ati tu'n tkub' tz'e'yset, kse'nxju' tnej kyyajajil toj tnam, tu'n kyq'onte te Qman Dyos, kse'nxju' tz'ib'a'n tu'n Moyses kyoju' tchaq'b'il; ex ikx kyb'incha kyi'ju' tman wakx.", "13": "Ekub'tzun kyk'asa'n alu'mj tu'n tik'setju' Tq'ij Tzaqpib'l, kse'nx tz'ib'a'ntoq; aye'tzu'n txqantl oyaj xjansa'nqe' jawx kytzq'ajsa'n kyoj k'wil, nimaqlaq ex tx'i'lb'il, ex ch'intqan b'aj kysipa'n kyxol kykyaqilju' xjal toj tnam.", "14": "E'oktzun ten aj Leb'itz b'inchalteju' kychi' ex kychi' pale, qu'n nim kyaq'unju' pale, tyajajil Aaron, inxtoq che aq'unan qonik'an q'olkye chojb'il k'ok'sb'il ex ky-until. Qu'mtzun e'okten aj Leb'i b'inchalte kychi' ex kychi' pale, tyajajil Aaron.", "15": "<pb/>Ex ate'toq aj b'itzal, tyajajil Asap, toju' kyaq'un, kse'nxju' q'ma'ntl kyu'n Dab'i, Asap, Eman ex Jedutun, ajna toj tja nimaqkawb'il. Exqe' xq'uqil ttzija ate'toq jaxchaq tu'n kytena'; mix-a'lo'xte jun kyej ttzaqpi'n toklen, qu'n aye' kyuk'i'l, aj Leb'i qe'x, e'kub' b'inchanteju' kychi' kyi'ju' chojb'il.", "16": "<pb/>Ikytzu'n b'ajnk'eta' tkyaqil ajb'eb'l te Qman Dyos toju' q'ij lu, tu'n tik'setju' Tq'ij Tzaqpib'l ex tu'n kykub' ttz'e'ysetju' chojb'il k'ok'sb'il tib'aj q'olb'eb'l te Qman Dyos, kse'nx ojetoq tchaq' nimaqkawil Josiy.", "17": "Kub'kyik'sa'n aj Israel Tq'ij Tzaqpib'l, ju' ate'toq toju' tq'ijlalil lu, exju' wuq q'ij te wab'j mixti' ttx'amal.", "18": "B'ajxtoq kub'a' ik'sa'n jumaju' Tq'ij Tzaqpib'l toj Israel kse'n ja'lu ttzajlenx toj tq'ijlalil Samwel t-sanjelal Dyos; mix-a'lo'x jun nimaqkawil toj Israel kub' ik'sa'nte Tq'ij Tzaqpib'l kse'n kub' tik'sa'n Josiy kyuk'i'l pale, e' aj Leb'i, exqe' xjal aj Juda ex aj Israel, ate'toq toju' kmuj lu, kyuk'i'lxi' najlqe' toj Jerusalen.", "19": "Toj twajxaqlajoji'n (18) ab'q'i ntoq kawin Josiy tej tkub' ik'sa'n Tq'ij Tzaqpib'l lu.", "20": "<pb/>Yajxi'tzuntel, tb'antlenxi'tlju' tja Dyos tu'n Josiy, xi' Nekao, nimaqkawil toj Ejipt, ttzi nin a' Ewprates tu'n tq'ojin toj Karkyemis. Ex Josiy k'lulte;", "21": "atzunte Nekao e'tzaj tchq'o'n t-sanjel q'malte te kjalu: Chin tq'onkja toj nak'b'il, nimaqkawil aj Juda. Mya ti'jta ẍin tzaja'we' ja'lo, qu'n ti'j juntl nintnam nchin q'ojina'we'. Matma Dyos weye' tu'n nxi'ye' ojqel; tu'ntzun mixti'ku' b'ajteya, q'oma anb'il tu'n wik'xe' qu'n aku'te Qman Dyos ati wuk'i'le', laytzun b'ajtza tu'n, chi Nekao te.", "22": "<pb/>Atzunte Josiy mixti'x xitb'i'n, xi'pe' xa'xi'xtl q'ojil ti'j, mixti'x kub' tb'i'nju' toqxenb'il Nekao, ju' tzaj tq'o'n Dyos te. Q'ojintzuntz toju' b'ya' Mewido tb'i,", "23": "aye'tzu'n q'ojil tu'n smaj tzaj kyxonju' nimaqkawil Josiy. Xitma'ntzun nimaqkawiltz kyeju' nejenel kye t-xjal te q'oj: ¡Matxi' chin k'ixb'iye' b'a'nxi'x, chin kyiq'i'mixe' tzalu! chij.", "24": "Ku'tz iq'i'ntzuntz kyu'n kynejel t-xjal te q'oj toju' karwaj te q'oj, okxkyq'o'n toj juntl tkarwaj, xikyiq'i'ntzuntz toj Jerusalen, atzuntzu' kyima'. Okxkyq'o'n toju' muqb'il kyeju' tyajilb'en. Kykyaqil aj Juda ex aj Jerusalen eb'aj oq' ti'j Josiy.", "25": "Kub' tb'incha'n Jeremiy jun b'itz te tkyimlen Josiy. Majxpe' ekyajtenju' b'itz lu kyu'n aj b'itzal kyi'j kyimni kyxol aj Israel, ex tz'ib'a'nqe' kyxolju' b'itz kye kyimni.", "26": "<pb/>Xi' tz'ib'a'na' jni'l tqanil ti'j Josiy kyuk'i'lju' taq'unb'en tb'anilqe' kse'nx tz'ib'a'n toju' tu'jil tkawb'il Qman Dyos, exqe' tb'inchb'aj, ttzaj qe ex tpon b'aj, toju' kyu'jil nimaqkawil toj Israel ex Juda."}