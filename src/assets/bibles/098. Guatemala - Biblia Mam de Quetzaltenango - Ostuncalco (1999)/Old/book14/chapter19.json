{"1": "<pb/>Anjtzti'j Josapat nimaqkawil aj Juda, b'a'n, toju' tja te kawb'il toj Jerusalen.", "2": "Atzu'n t-sanjelal Dyos Jewu, tk'wal Anani, ex k'lulte ex xitqani'n te: ¿Tiqu'n n-onina ti'ju' myab'a'n xjal ex kyexi'x ttena kyuk'i'lu' ajq'oj ti'j Qman Dyos? Tu'ntzun ja'lu, matxi' tzaj ttxu'jil Qman Dyos ti'ja.", "3": "Naqpe' ate' ate'x junjuntl ti'xti' b'a'n xtb'inchaya, mache kub't-xitu'nju'ya tilb'ilal Asera ate'toq toju' tx'otx', ex makub' t-xima'na tu'n tjyona ti'j Dyos, chij te.", "4": "<pb/>Najlitoq Josapat toj Jerusalen, ex naq'litoq inex xb'etzalkyeju' ttanam, ntzajx B'eerseb'a ex nponx kywi' witz te Eprayin, tu'n tanjtz jumajtlkyi'j tuk'i'l Qman Dyos Kydyos ojtxi' kyyajilb'en.", "5": "Expe' eb'jo'ktq'o'n ajkawil kyoj kykyaqilju' nimaqtnam tok nimaqtapi kyi'j toj Juda.", "6": "Ex xitma'n kyeju' ajkawil: Kyka'yinxe' b'a'nxi'x ti'ju' nkyb'incha'ne', qu'n toj tb'i Qman Dyos che kawila'ye' ex mya toj kyb'i xjal, ktenb'il kyuk'i'le' ajkymanteye' qa kb'el sentens.", "7": "Qu'mtzun kyb'inxju'ye' Qman Dyos ex kyka'yinxe' b'a'nxi'x ti'ju' nkyb'incha'ne', qu'n myanaq nka'yinte Qman Dyos ti'ju' mya tnik'alti'j, ti'ju' myab'a'n b'inchb'ente ex tu'nwt tk'met oyaj ti'j myab'a'n, chij.", "8": "<pb/>Ex eb'jo'ktq'o'n Josapat junjun aj Leb'i, e'pale ex e'nejenel kye junjun ja aj Israel te ajkawil toj Jerusalen, kyib'aj ti'xti' toj okslab'l ex kyib'aju' q'oj nb'aj kyxolu' xjal toj Jerusalen.", "9": "Ex xitma'n kye: Ati tu'n kynimane' te Qman Dyos toju' kyaq'une', japunxju' tchaq'b'il kyu'ne' ex che okxe' tnik'alkyi'je'.", "10": "Alkyexku'chaq kyq'oju' kywnaqile' mapon kyiq'i'n kywitze', ju' najlqe' kyoju' chukchaq nimaqtnam, tu'n kymanteye' qa b'yo'n xkyima' jun xjal mujqa mya, mujqa tu'n tajb'en chukchaq kawb'il kyu'ne', chaq'b'il ex nuk'b'il, kyab'tzinxe' kye tu'n lalun che b'inchan il twitz Qman Dyos, tu'ntzun lalun tzaj ttx'u'jil kyi'je' ex kyi'j. Kyb'inchame' ikju', myaye'tzuntze' ati kypaje'.", "11": "A Amariy, ju' knejel pale, nim toklen kyeye' kyoju' ti'xti' te okslab'l, atzu'n kyoju' ti'xti' kyxol tnam a Seb'adiy tk'wal Ismael ex nejenel kyeju' tyajajil Juda; aye'tzu'n aj Leb'i che onil kyuk'i'le'. ¡Kykuwsam kyib'e' ex che aq'unane'! ¡Awttzun Qman Dyos ten tuk'i'lju' matb'incha taq'un b'a'n! chi nimaqkawil."}