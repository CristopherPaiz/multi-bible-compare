{"1": "<pb/>Kuwixju' tkawb'il Salomon, tk'wal Dab'i, qu'n atitoq Qman Dyos tuk'i'l, tzaj tq'o'n nimxi'x tipumal.", "2": "E'ttxoktzun Salomon kykyaqil aj Israel: e'nejenel kye xjal te q'oj, nejenel nche kawin tuk'i'l ex kykyaqilju' nejenel kye junjun ja atitoq kyoklen toj Israel.", "3": "Xi'tzuntz kyuky'i'l kykyaqilju' xjal b'u'yi'ntoq kyib', toju' ja xjan atitoq toj Kab'aon, qu'n atoqtzu' ta'ju' ja te mujb'ab'ltib'il tuk'i'l Dyos, ju' kub' tb'incha'n Moyses, tmajin Dyos, toj chq'ajlaj.", "4": "Ojetoqtzun tz'etz tiq'i'n Dab'i kax te Dyos toj Kyiryat-jearim ex pon tiq'i'n toju' tkub'el ojetoq kub' tb'incha'n, qu'n ojetoq jawtb'incha'n jun tpach xb'alun toj Jerusalen.", "5": "Ex atoqtzu' ta' q'olb'eb'l q'ank'uxb'il, ju' kub' tb'incha'n B'esalel, tk'wal Uri ex tchman Ur, toj Kab'aon twitzju' ja xb'alun te Qman Dyos. Xi' Salomon kyuk'i'l kykyaqilju' tnam xjelul atzu'.", "6": "<pb/>Jax Salomon tk'etzju' q'olb'eb'l q'ank'uxb'il atitoq twitz Qman Dyos, twitzju' ja te mujb'ab'ltib'il tuk'i'l Dyos ex tchaq' tu'n kytz'e'yset kab'k'al lajnaq (1,000) chojb'il k'ok'sb'il tib'aj.", "7": "<pb/>Textzu'n qonik'an lu, kub' tyek'u'ntib' Dyos twitz Salomon ex tzaj tma'n te: Qanintza weye' aju' tajb'ila, kxe'l nq'o'nwe' teya, chij.", "8": "<pb/>Xittzaq'we'n Salomon te Dyos: Matzaj tka'yina nmane' Dab'i tuk'i'l t-xtalb'ila, ex machin ok tq'o'na kawil te t-xel.", "9": "Atzu'n ja'lo, Nman Dyos, japunx tu'na aju' tzaj tma'na te nmane' Dab'i, mana' chin oktq'o'na te kynimaqkawil jun tnam nimxi'x tajlal kse'n quq twitz tx'otx'.", "10": "Qu'mtzun q'ontza nnab'le' ex wojtzqib'le' tu'n tb'ent tkawitju' tnam lu wu'ne'; qu'n ¿alkye kb'entel tkawinte ttanama lu niminxi'x? chi Salomon.", "11": "<pb/>Tzajtzun ttzaq'we'n Qman Dyos te Salomon: <pb/>Tu'ntzu'n a tb'is tk'u'ju'ya lu, ex mya q'inumal ex ti'xti' teya ex oklenj xtqaniya, ex mya kykamikju' tajq'oja, ex mya tchwinqlala nimtoj, ape' xtqaniya nab'l ex ojtzqib'l tu'n tb'ent tkawinteya ntaname', ja soka' q'o'na te nimaqkawil,", "12": "kxe'l nq'o'ne' tnab'la ex tojtzqib'la, expe' kxe'l nq'o'ntle' tq'inumala, ti'xti' teya ex toklena; ju' minti' ten kyeju' nimaqkawil e'ten nejtl twitza, ex lay ten kyeju' che okyel yajxi'tl, chi Dyos.", "13": "<pb/>Etztzun Salomon toju' ja xjan atitoq toj Kab'aon, ex anjti'j toj Jerusalen, ex tb'ajlenxi' tka'yi'nju' ja te mujb'ab'ltib'il tuk'i'l Dyos, kawin toj Israel.", "14": "<pb/>Eb'aj tb'u'yi'n Salomon karwaj ex xjal aj chejil. Atitoq oxk'al lajnaq (1,400) tkarwaj, atzun junmutx' lajk'al (12,000) t-xjal q'ojil aj chejil, eb'ajx t-sipa'n kyoju' ja kye karwaj te q'oj ex kyeju' xq'uqilte nimaqkawil toj Jerusalen.", "15": "Nim saqpwaq ex q'anpwaq ten toj Jerusalen kse'n txqan ab'j tej tkawin Salomon; ex ten txqan k'ute kse'n tqan iw naq nche tzaj ch'iy toju' plan tx'otx'.", "16": "Xi' nche tzaja' kylq'o'na' t-xk'aẍlel nimaqkawil Salomon tchej toj Musri ex Silisya.", "17": "Junk'al lajnaq (600) saqpwaq twi' jun karwaj tzajni toj Ejipt, atzun wuqnaq lajoj (150) twi' jun chej. Intoq che k'ayin t-xk'aẍlel Salomon karwaj ex chej kyeju' nimaqkawil itit ex aj Sirya."}