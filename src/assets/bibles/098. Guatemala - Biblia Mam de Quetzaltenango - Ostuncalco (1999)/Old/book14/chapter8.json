{"1": "<pb/>Tb'ajlenxi' junaq (20) ab'q'i tjawlen tb'incha'n Salomon tja Dyos exju' tja nintkawb'il,", "2": "tchaq'tzuntz tu'n kyb'jaw b'incha'n jumajtlju' nimaqtnam ojetoq che'x tq'o'n Iram te, ex e'kub' tq'o'n aj Israel kyoj.", "3": "<pb/>Yajxi'tzuntl xi' q'ojil ti'j Amat toj Sob'a, kub'ti'j tu'n ex kub' ttzyu'n.", "4": "Ex tchaq' tu'n tjaw b'incha'ntlju' Tadmor, toj chq'ajlaj, ex kykyaqilju' nimaqtnam janche tk'u'na'toqju' wab'j, ojetoq tchaq' tu'n kyjaw b'incha'n toj Amat.", "5": "Ex ikx tchaq' tu'n kyjaw b'incha'ntlju' nimaqtnam B'et-oron jawtl ex B'et-oron kub'l, kuwsa'nqe' tu'n nimaqtapi, tjpel ex k'uxb'il xtanb'ilkye,", "6": "ex tchaq' tu'n kyjaw b'incha'ntlu' B'aalat exqe' txqantl nimaqtnam janche tk'u'na'toqju' wab'j, kykyaqilju' ja k'ub'lkye karwaj te q'oj, exqe' kyja chej te q'oj, ex tkyaqilju' kub' t-xima'n tu'n tb'inchante toj Jerusalen, toj Lib'ano ex toj tkyaqilju' tx'otx' jatoq nkawina'.", "7": "Najliqe'xtoqtzun xjal mya aj Israelqe' toju' tx'otx', junjun itit, amorey, eb'ey, peresey ex jeb'usey.", "8": "Aye' kyyajajilju' nimaqtnam min e'kub' kyb'ajsa'n aj Israel, e'okchq'o'ntzuntz tu'n Salomon aq'unal kuwxi'x te lq'o'n majin, ex axtoq nkyb'incha'nju' tej tkub' tz'ib'a'n u'j lu.", "9": "Aye'tzu'n aj Israel min e'oktchq'o'n Salomon aq'unal kuw kse'nqe' lq'o'n majin, aye'kye eb'jo'k q'o'n te xjal te q'oj, ajb'el te nimaqkawil, nejenel ex chaq'ul, aj chejil ex q'il karwaj te q'oj.", "10": "Kab'lajnaq lajoj (250) kyb'aju' ka'yil aq'untl e'oktq'o'n nimaqkawil Salomon.", "11": "<pb/>Etztiq'i'n Salomonju' tmyal Paraon toj Ninttanam Dab'i ex pon tiq'i'n toju' ja te kawb'il matxi'toq jawtb'incha'n te, qu'n kub' t-xima'n qa laytoq b'ent tnajanju' t-xu'jil toju' tja Dab'i te kawb'il, kynimaqkawil aj Israel, qu'n xjansa'nqe'toqju' tenb'el ja okxa' q'o'na' tkax Qman Dyos.", "12": "<pb/>Intoq che kub' tq'o'n Salomon chojb'il k'ok'sb'il twitz Qman Dyos tib'aju' q'olb'eb'lte ojetoq tchaq' tu'n tjaw b'incha'n twitzju' tilb'ilal tpenju' ja te k'u'lb'il,", "13": "kyoju' q'ij tu'n t-xa'q'eta', kse'nx tkawb'il Moyses, aye' q'ij te ojlab'l, tq'ij ak'a'j xjaw ex kyoju' oxe' ninq'ij nche ik'set toj ab'q'i: kyeju' wab'j mixti' ttx'amal, kyeju' sman ex kyeju' pach t-xaq tze.", "14": "<pb/>Ex e'kub' tnk'u'nju' pale tu'n kych'exb'ente kyib' toju' kyajb'eb'l, kse'nx tma Dab'i, ju' tma'n, tu'n kyb'inchante pale kyajb'eb'l, aye'tzu'n aj Leb'i, tu'n kyajwalinte Qman Dyos ex tu'n kyonin kyuk'i'lju' pale, kse'nxju' in ojqelan junjun q'ij. Ex e'kub' tnk'u'nju' xq'uqil ttzi junjun tjpel ja, tu'n kych'exb'ente kyib', qu'n iku' kyejtma'n Dab'i, tmajin Dyos.", "15": "Ikytzu'n, minti' elkypa'n kyib' ti'ju' tchaq'b'il nimaqkawil Dab'i, ju' ntma'n kyi'ju' pale, aj Leb'i ex k'ub'l pwaq.", "16": "B'ajb'ent tkyaqilju' atitoq tu'n tb'inchante Salomon, tzajx toju' q'ij tej kykub' tq'uqlilju' tja Dyos ex japunb'aj tkyaqil. Kyej b'entju' tja Dyos b'a'nxi'x.", "17": "<pb/>Xi'tzun Salomontz toj Esyon-keb'er ex toj Elat, ttzi ninnjab', toju' tx'otx' te Edom.", "18": "Atzunte Iram e'tzaj t-sma'nju' tmajin tk'etz Salomon kyuk'i'l b'ark, e'xjal b'a'n che aq'unan toj ninnjab', aye'tzun exi'ju' kyuk'i'l tmajin Salomon toj Opir, jatzaja' kyiq'i'na' qapelo qaqlajnaq lajoj (330) kyintal q'anpwaq teju' nimaqkawil Salomon."}