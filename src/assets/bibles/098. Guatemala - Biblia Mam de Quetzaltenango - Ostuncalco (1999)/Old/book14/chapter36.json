{"1": "<pb/>Tzajtzun kyiq'i'n xjal toj tnam Joakas, tk'wal Josiy, ex okkyq'o'n te nimaqkawil toj Jerusalen te t-xelju' tman.", "2": "Tetoq junaq oxe' (23) ab'q'i Joakas tej ttzyet tkawin, ex oxe' xjaw kawin toj Jerusalen.", "3": "El iq'i'n tu'n nimaqkawil aj Ejipt toju' kawb'il toj Jerusalen ex tchaq' tu'n tq'o'nte tnam jun chojb'il te oxnaq kab'lajoj kyintal tk'i' oxnaq lib'r (72.60) saqpwaq ex masch'i'n oxnaq kab'lajoj lib'r tk'i' nik'jan (72) q'anpwaq.", "4": "Expe' atl Elyakyim, ttzik mo titz'in Joakas, oktq'o'n nimaqkawil aj Ejipt te nimaqkawil toj Juda ex Jerusalen, ex tch'exb'e'nju' tb'i, Joakyim tb'i oktq'o'n, atzu'n Joakas xitiq'i'n Ejipt.", "5": "<pb/>Tetoq junaqjo' (25) ab'q'i Joakyim, ex junlajoj (11) ab'q'i kawin toj Jerusalen. Taq'wix qe'ju' tb'incha twitz Qman Dyos.", "6": "Tzaju' Nab'ukodonosor, nimaqkawil aj B'ab'ilon, q'ojil ti'j, ex b'ajtk'lo'n tu'n xpatx'q'ank'uxb'il, xitiq'i'ntzuntz B'ab'ilon.", "7": "Xitiq'i'n Nab'ukodonosor nik'janju' aq'unb'il ate'toq toj tja Qman Dyos, ex eb'jo'kx tq'o'n toju' tja te tk'ulb'il toj B'ab'ilon.", "8": "<pb/>Xi' tz'ib'a'na' jni'tl tqanil ti'j Joakyim, kyuk'i'lju' tb'inchb'en myab'a'n exju' b'aji ti'j, toju' kyu'jil nimaqkawil toj Israel ex Juda. Atl Joakyin ju' tk'wal kawin te t-xel.", "9": "<pb/>Tetoq wajxaqlajoj ab'q'i Joakyin tej ttzyet tkawin, ex oxe' xjaw tk'i' lajoj q'ij kawin. Taq'wixqe'xi'xju' tb'incha twitz Qman Dyos.", "10": "<pb/>Tetzu'n ttzyet q'ijal te ab'q'i lu, tchaq' nimaqkawil Nab'ukodonosor tu'n txiq'i'n toj B'ab'ilon kyuk'i'lju' aq'unb'il twi' wi'yalqe'xi'x toju' tja Qman Dyos, ex atl Sedekyiy, twitze'l Joakyin, oktq'o'n te nimaqkawil toj Juda ex Jerusalen.", "11": "<pb/>Tetoq junaq jun (21) ab'q'i Sedekyiy tej ttzyet tkawin, ex kawin junlajoj (11) ab'q'i toj Jerusalen.", "12": "Taq'wixqe' tb'inchb'en twitz Qman Dyos. Min kub' tme'ssa'ntib' twitz Jeremiy t-sanjelal Dyos, ju' ntoq yolin Dyos toj ttzi.", "13": "Expe' jawmiltz'uj ti'ju' nimaqkawil Nab'ukodonosor, ja ojetoq ttziya toj tb'i Dyos tu'n tmujb'antetib' tuk'i'l, ex kub' tpi'sa'ntib', mixti'x anjtzti'j tanmi te Qman Dyos.", "14": "<pb/>Ex kykyaqilju' nejenel toj Juda, e'pale exqe' xjal, mixti'x eb'et toj tnik'alti'j, exi' lpe kyi'ju' nimaqtnam taq'wixi'x kyb'inchb'aj witzleb'ilqe' ex mixiti'x e'niman teju' tja Qman Dyos xjan jaw t-sk'o'n toj Jerusalen.", "15": "Intoq che tzaj tchq'o'n Qman Dyos t-sanjel kukxju' q'malkyeju' toqxenb'il, qu'n intoq laqj tk'u'j ti'ju' ttanam ex ti'ju' ja nna'njtza' tb'i.", "16": "Aye'tzunkye naq e'jawtze'n kyi'ju' t-sanjelal Dyos, el kyik'o'nju' tqanil tu'n Dyos ex e'xmayin kyi'ju' t-sanjelal, tzmax ttzaj ttx'u'jil Qman Dyos ti'ju' ttanam, mixtzunti'tlte q'anb'iltz te.", "17": "<pb/>Tzajtzun tiq'i'n Qman Dyos kynimaqkawil aj Kaldey q'ojil kyi'j, e'kub'tb'yo'n ku'xun tu'n kchil tojku' tja Dyos ex mixti'x tzaj laqj tk'u'j kyi'ju' ku'xun ex txin, kyi'j tijwnaq ex kyi'ju' mixti'x tu'me'l tu'n kyaq'unan. Kykyaqil exi' tq'o'n Qman Dyos toj kyq'ob'.", "18": "Kykyaqilju' aq'unb'il toj tja Dyos, nimaq ex b'o'sqe', exqe' k'uwenj toj tja Dyos, tk'uwen nimaqkawil ex kyeju' nche kawin tuk'i'l, tkyaqil b'ajx tiq'i'n kynimaqkawil aj Kaldey toj B'ab'ilon.", "19": "Expe' okkyq'o'n tq'aq'alu' tja Dyos, kub' kytilu'n nintapi ti'j Jerusalen, okkyq'o'n kyq'aq'alu' ja te kawb'il ex b'ajkub' kyxitu'n tkyaqilju' ti'xti' twi' wi'yal ate'toq.", "20": "Tb'ajlenxi'tzun ja'lu eb'je'xtiq'i'nju' min e'kub'tb'yo'n ex eb'ajx tiq'i'n B'ab'ilon, jae'oka' tq'o'n te tmajen lq'o'n ex kyeju' tk'wal, tzmax tkub'ti'j B'ab'ilon tu'n kynimaqkawil aj Persya,", "21": "tu'n tjapunju' tyol Qman Dyos tma toj ttzi Jeremiy t-sanjelal. Iktzu'n ojlana' tx'otx'; qu'n atzu' ojlana' ch'i'n, tzajx tej tkub' xitu'nju' tnam, tzmax tb'aj oxnaq lajoj (70) ab'q'i.", "22": "<pb/>Tu'ntzun tjapunju' tyol Qman Dyos q'ma'ntltoq tu'n Jeremiy, xitq'o'n Qman Dyos tipumal Siro, nimaqkawil te Persya, toju' tnejel ab'q'i ntoq kawin, tu'n tex tq'o'n tqanil jun chaq'b'il tu'n yol mujqa tz'ib'a'n, toj tkyaqilju' tx'otx' tjaq' tkawb'il, ikjalu:", "23": "Intma'n Siro, nimaqkawil te Persya, ikjalu: Matxi' che kub' tq'o'n Qman Dyos te toj kya'j kykyaqilju' kawb'il twitz tx'otx' toj nq'ob'e', ex tzaj toqxena'n weye' tu'n tjaw nb'incha'ne' jun tja Dyos toj Jerusalen, toju' tx'otx' Juda. Qu'mtzun alkyexku'kye' tzajni toju' ttanam Qman Dyos, awtju' Qman Dyos ntnima'n tz'oninte, ex kutanjtlti'j atzu', chiju' tchaq'b'il Siro."}