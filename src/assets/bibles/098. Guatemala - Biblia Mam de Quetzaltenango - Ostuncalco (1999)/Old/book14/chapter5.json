{"1": "<pb/>Tetzunj kyb'aj b'ent tkyaqil aq'untl tchaq' Salomon tu'n kyb'inchet toju' tja Dyos, tchaq' Salomon tu'n kyb'ajx q'i'n aq'unb'il q'anpwaq ex saqpwaq ojetoq che'x tq'o'n Dab'i, ju' tman, te Qman Dyos, e'okx k'u'ntzuntz kyoju' k'uwenj toj tja Dyos.", "2": "<pb/>Eb'ajtzun tb'u'yi'n Salomon tijwnaq kyxol aj Israel, kykyaqilju' nejenel kye junjun tnej kyyajajil exqe' xjal nimaq kyoklen toj kyja aj Israel, toj Jerusalen, tu'n tetz kyiq'i'nju' kax k'ub'lteju' tyol Dyos kyejni b'entti'j, toj Syon, Nimttanam Dab'i.", "3": "Kykyaqiltzunju' aj Israel b'aj kyb'u'yi'n kyib' tuk'i'lju' nimaqkawil Salomon toju' ninq'ij nim toklen toj twuqi'n xjaw teju' ab'q'i.", "4": "Kykyaqilju' tijwnaq kyxol aj Israel eb'aj pon, jawtzun kyiq'i'n tyajajil Leb'iju' kax,", "5": "xikyiq'i'ntzuntz toju' tja Dyos, junx tuk'i'lju' ja te mujb'ab'ltib'il tuk'i'l Dyos exqe'ju' aq'unb'il xjansa'nqe' ate'toq toj, iq'i'nqe'toq kyu'n pale ex aj Leb'i.", "6": "Ate'toqju' nimaqkawil Salomon kyuk'i'l kykyaqilju' tnam aj Israel matxi'toq b'aj kyb'u'yi'n kyib' tuk'i'l, twitzju' kax, intoq kub' kyq'o'n txqan rit ex tman wakx te chojb'il, mixtoqti'tl nb'ent kyajlet.", "7": "Yajxi'tzuntl xikyiq'i'n pale tkaxilju' tyol Dyos kyajni b'antti'j, toju' ja te k'u'lb'il, tzmax toju' najb'il xjanxi'x, kyjaq' kyxik'ju' kyerb'in,", "8": "lik'u'nqe'toqu' kyxik' tib'aju' jata'toqju' kax, ktxu'ntoq tib'aju' kax kyuk'i'lxi' tqul kyu'n.", "9": "Nimaqxi'toqtzun kywe'ju' tqul, q'ancha'ltoqu' kytxa'n tzmax toju' mqo'n Xjan, twitzju' Najb'il Xjanxi'x, atzu'n ti'jxi' minti' q'ancha'lqe'toq; majxtzun e'kyajten ikyju'.", "10": "O'xtoqju' kab'e' tz'len ab'j atku'x toju' kax ju' ku'x tq'o'n Moyses toj, tzmax Oreb', aye' tz'len ab'j ja tz'ib'a'na'qe' tyol Qman Dyos kyejni b'entti'j kyuk'i'l aj Israel tej kyetz Ejipt.", "11": "<pb/>E' b'je'tzju' pale toju' Najb'il Xjan. Matxitoq ky·∫çtilsa kyib' kykyaqilju' pale ate'toq ex minti' e'oklpe kse'nxju' nuk'b'enkye aj kych'exb'ente kyib'.", "12": "Kykyaqilju' aj Leb'i ajb'itzalqe', aye' Asap, Eman ex Jedutun, junx kyuk'i'lju' kyk'wal ex txqantl kywitze'l, wa'lqe'toq toj tjawetzq'ij teju' q'olb'eb'l, oksa'ntoq kyi'j sed. Iq'imiletoq kychinab' txijtxij, tzintzin ex arpa. Ate'toq qaqnaq (120) pale kyuk'i'l intoq che q'ajtzan chun.", "13": "<pb/>E'oktzun tentz kykyaqil junx q'ajtzalkyeju' chun ex b'itzal junx tq'ojq'ojel kywi' te ajwalb'ilte Qman Dyos ex q'ob'l chjonte te, intoq che kyq'ajtza'nju' chun, txijtxij ex junjuntl chnab', intoq kyb'itza'nxi': Kyajwali'nktze' Qman Dyos, qu'n majx b'a'nte, qu'n tejumajxju' tk'u'jlalil, chechij. Tojtzu'n kmoj lu kub' noju' tja Qman Dyos tu'n muj,", "14": "ex mixti' b'entl kykyajtenju' pale b'inchalteju' k'u'lb'il tu'nju' muj, qu'n matxi'toq kub' noju' ja te k'u'lb'il tu'n tajwalil Qman Dyos."}