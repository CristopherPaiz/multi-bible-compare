{"1": "<pb/>Tetoq wuq ab'q'i Joas tej ttzyet tkawin, kab'naq (40) ab'q'i kawin toj Jerusalen. Sib'ya tb'iju' ttxu, aj B'eerseb'a.", "2": "B'a'n b'je'la' tb'inchb'aj Joas twitz Qman Dyos, tej itz'toqju' pale Joyada.", "3": "Kub' mojb'a'n tu'n Joyada kyuk'i'l kab'e' t-xu'jil, e'ten tk'wal ex tmyal kyuk'i'l.", "4": "<pb/>Tb'ajlenxi'tzun jte' q'ij, kub' t-xima'n Joas tu'n tb'aj tb'incha'ntlju' tja Dyos,", "5": "tu'ntzu'n e'tzaja' tb'u'yi'nju' pale ex aj Leb'i, xitma'ntzuntz kye: Kukyxi'ye' kyoju' nimaqtnam toj Juda, kyb'uyime' pwaq kyxol kykyaqilju' aj Israel tu'n tajb'en b'inchb'ilte tja Dyos atl junjun ab'q'i. Kytxoktxonx kyib'e' b'inchalte ja'lu, chij. Aye'tzu'n aj Leb'i min oktilil kyu'n tu'n kyxi'.", "6": "Tzajtzun ttxko'n nimaqkawilju' Joyada kynejel pale ex xitma'n te: <pb/>—¿Tiqu'n min nb'ajx tk'u'ja tu'n kyb'ajxu' aj Leb'i q'ilte oyaj toj Juda ex Jerusalen, kyejtma'n Moyses, tmajin Qman Dyos tuk'i'lju' tnam Israel tu'n tajb'en te tjaju' yol kyejni b'entti'j? chij te.", "7": "Qu'n ojetoqna' che okxju' Ataliy, majx myab'a'n qe' kyuk'i'lju' lepchqe'k ti'j, toju' tja Dyos, ex b'ajx kyiq'i'n tkyaqilju' ti'xti' ate'toq toju' tja Dyos tu'n kyajb'en kyu'n toju' kyk'u'lb'il kye witzileb'.", "8": "Xi'tzun tq'a' b'incha' nimaqkawil jun kax, kub' kyq'o'ntzuntz ttziju' tja Dyos, ti'jxi'.", "9": "Xi'tzun kyq'o'n tqanil toj tkyaqil Juda ex Jerusalen tu'n ttzaj kyiq'i'n xjalju' kyoyaj te Qman Dyos, tchaq' Moyses tmajin Dyos, kye aj Israel toj chq'ajlaj.", "10": "Kykyaqiltzu'n nejenel ex kykyaqilju' xjal te tnam eb'aj pon q'ol kyoyaj tu'n tkyaqil kyk'u'j toju' kax, tzmajx tnoj kyu'n.", "11": "Qatzun matxi'toq chmetju' pwaq toju' kax, intoq xikyiq'i'n aj Leb'i twitzju' nimaqkawil tu'n tajlante, ajtzun tkub' kyka'yi'n nimtoqju' pwaq, intoq ponju' ttz'ib'al nimaqkawil ti'j tqanil ex jun ka'yil chq'o'n tu'nju' kynejel pale ex intoq jatz kyiq'i'nju' pwaq toj, ex intoq pon kyq'o'n jumajtlju' kax jatoq ta'. Tkyaqil q'ij intoq kyb'incha'n ikyju', ex nimtoq pwaq nchmet kyu'n.", "12": "Intoq xikyq'o'n nimaqkawil tuk'i'l Joyada ju' pwaq lu kyeju' nejenel ti'ju' aq'untl ti'ju' tja Dyos, tu'n kyjyonte aq'unal ti'j ab'j ex ti'j tze, tu'n tb'aj kyb'incha'nju' tja Qman Dyos. Ex titoq tu'n kyjyonteju' b'a'n che aq'unan ti'j k'uxb'il ex q'anku'xb'il, tu'n tb'aj b'inchetju' ja te k'u'lb'il.", "13": "E' aq'witzun nejeneltz aq'unal, ojexi'x lq'eju' aq'untl tu'n tb'aj b'inchetju' ja toj kyq'ob', pon jumajtlju' tja Dyos kyu'n kse'nqe'xju' tilb'ilal tnejel ex kyej kyb'incha'n b'a'nxi'x.", "14": "Tetzunj tb'aj b'ent kyu'n, xikyiq'i'nju' pwaq minti' b'aj kyeju' nimaqkawil ex Joyada, xi'tzun kyq'a' b'incha' nimaqkawil aq'unb'il tu'n kyajb'en toju' k'u'lb'il ex kyeju' chojb'il k'ok'sb'il toj tja Dyos, e'nimaqpak' ex junjuntl aq'unb'il q'anpwaq ex saqpwaqqe'. Tej itz'xtoq Joyada e'kub' q'o'n chojb'il k'ok'sb'il kukxju' toju' tja Qman Dyos.", "15": "<pb/>Kub'tzun tijin Joyada, matxi'toq tzaj lq'eju' tab'q'i, kyimtzuntz. Tetoq qaqnaq lajoj (130) ab'q'i tej tkyim;", "16": "ku'x mqu'ntzuntz toju' Ninttanam Dab'i, kyk'etzju' nimaqkawil, qu'n b'a'n tb'incha teju' tnam Israel, te Dyos ex teju' ja te k'u'lb'il.", "17": "Tkyimlenxi'tzun Joyada, eponju' nejenel te Juda ex jawkynima'n nimaqkawil. Xitb'i'n nimaqkawilju' kynab'l,", "18": "kyajtzun kykolb'e'nju' tja Qman Dyos, ju' ek'ulun ojtxi' kyyajilb'en te, ek'uluntzuntz kyeju' tilb'ilal Asera ex kye txqantl witzileb'. Tzaj ttx'u'jil Qman Dyos ti'j Juda ex ti'j Jerusalen tu'n tpaju' il lu.", "19": "E'tzajtzun tchq'o'n Qman Dyos t-sanjelal tu'n tanj jumajtlkyi'j tuk'i'l. Aye'tzu'n xjal mixti'x xikyb'i'nju' tzak'b'il kyu'n t-sanjelal Dyos.", "20": "<pb/>Nojtzu'n Sakariy tk'walju' pale Joyada tu'n t-xew Qman Dyos, kub' we' Sakariy tib'aj jun b'us jawl toktza' kywitzju' tnam, xitma'ntzuntz kye: Luju' ntma'n Dyos: <pb/>¿Tiqu'n min nche'x kynima'ne' nchaq'b'ile'? Aye'xe' nche tzaj q'inte taq'wix kyib'aje'. ¡Matxi'na' chin kyej kykolb'e'ne', ikxwe' che kjel nkolb'e'ne'! chi Dyos, chij.", "21": "<pb/>Aye'tzunkye moje kytzi ex jawkyiq'i'nkyib' ti'j, ex toj tchaq'b'ilju' nimaqkawil, b'aj kyxon toj ab'j tpen tja Qman Dyos.", "22": "Aju' xtalb'il tb'incha Joyada tman Sakariy teju' nimaqkawil Joas, ik'tna'l tu'n, ex Kub' tb'yo'n Sakariy, ju' tk'wal Joyada, tetzunj ch'inxtltoq tkyim tma: ¡Tzajxwit tka'yi'n Qman Dyos ja'lu ex che okxwite' toj xjel tu'n ti'ju' xkyb'inchaye'! chij.", "23": "<pb/>Tetzunj ttzyet juntl ab'q'i, e'tzaju' xjal te q'oj aj Sirya q'ojil ti'j Joas, tetzunj kyul toj Juda ex Jerusalen, e'kub' kyb'ajsa'n kykyaqilju' nejenel toj tnam, b'ajx kysma'n tkyaqilju' elyal kyu'n teju' nimaqkawil toj Damask.", "24": "Naq jni'xte' kyb'aju' xjal aj Sirya te q'oj e'pon, atzunte Qman Dyos e'xitq'o'n txqan xjal te q'oj nimxi'xtoq kyb'aj toj kyq'ob', tu'n tpaju' kyej kytzaqpi'n Qman Dyos, Kydyos ojtxi' kyyajilb'en. Iktzu'n kub'a' tz'e'ysa'n twitz Joas.", "25": "<pb/>Tetzunj kyanju' aj Sirya, kyej kyk'ixb'sa'n Joas b'a'nxi'x, aye'tzuntlju' nche kawin tuk'i'l jawkyiq'i'nkyib' ti'j q'olte tu'me'l t-xelu' tkamik tk'wal pale Joyada, kub' kyb'yo'ntzuntz tojku' tkuẍb'il. Ku'x kymqu'ntzuntz toju' Ninttanam Dab'i, ex mya toju' muqb'il kye nimaqkawil.", "26": "<pb/>Aye' jaw kyi'nq'i'nkyib'ju' ti'j, aye' Sab'ad tk'wal Simat, jun aj Amon, ex Josab'ad tk'wal Simrit, jun aj Moab'.", "27": "<pb/>Aye'tzu'n tqanil kyi'ju' tk'wal Joas, e' yol q'manjtz ti'j, ex tej tb'aj tb'incha'nju' tja Qman Dyos, tkyaqil tz'ib'a'n toju' tu'jil chik'b'ab'l kyi'ju' u'j kye nimaqkawil. Atl Amasiyas ju' tk'wal kawin te t-xel."}