{"1": "<pb/>Tojtzun twuqi'n ab'q'i, xitma'n Joyada tu'n kyxi' txokb'aju' nejenel kye xjal te q'oj, aye': Asariy tk'wal Jeroam, Ismael tk'wal Joanan, Asariy tk'wal Ob'ed, Maaseyiy tk'wal Adayiy, ex Elisapat tk'wal Sikri, ex b'antti'j kyu'n tu'n kymujb'ante kyib' tuk'i'l Joyada.", "2": "Eb'ajxtzuntz toj tkyaqil Juda, e'tzaj kyb'u'yi'n aj Leb'i kyoj kykyaqil nimaqtnam Juda, exqe' nejenel kye junjun ja xjal aj Israel, exi'tzuntz kykyaqil toj Jerusalen.", "3": "Kykyaqiltzunju' b'aj kyb'u'yi'n kyib' atzu', kyej b'entti'j jun kyol tuk'i'lu' nimaqkawil toju' tja Dyos. <pb/>Xitma'n Joyada kye: ¡Lu tk'wa' nimaqkawil ati kyuk'i'le'! Ate ati tu'n tokju' te nimaqkawil, kse'nx ttziya Qman Dyos kyib'aju' tyajajil Dab'i.", "4": "A kyb'inchamju'ye' lu: jun toxi'n tnejkye', aye' pale ex aj Leb'i nche ajb'en toju' q'ij te ojlab'l, che xq'uqilteju' ttzi tja Dyos;", "5": "atzun jun toxi'n tnejtel che tenb'il toju' nin tja kawb'il; atzu'n juntl toxi'n tnej ttzi jata'qe'ju' tq'uqlil. Kykyaqiltzunju' tnam xjal che tenb'il tpenju' tja Dyos.", "6": "Mixtzun a'lo'te tu'n tokx toju' tja Dyos, naq oqe'kxju' pale ex aj Leb'i ate' toj kyajb'eb'l. O'qe'kxkye che okyix, qu'n xjansa'nqe'; aye'tzu'n txqantl xjal te tnam che xq'uqil te ninb'ilte Qman Dyos.", "7": "K'okyel kytxoli'n kyib'ju' aj Leb'i ti'ju' nimaqkawil, teyile junjun tzyu'n tq'ojb'il, alkyete matz'okx toju' tja Dyos qa mya q'ma'n, kb'el b'yet. Che kxe'l tuk'i'lju' nimaqkawil jaxjaku' matxa', chi Joyada kye.", "8": "<pb/>Xikyb'incha'n aj Leb'i kyuk'i'lju' xjal aj Juda tkyaqilju' tchaq' pale Joyada kye. Teyiletzun junjun nejenel kyuk'i'lju' t-xjal, jni'xqe'ju' nche xq'uqin toju' q'ij te ojb'il, kyuk'i'lju' intoq che ajb'en, qu'n min taju' pale Joyada tu'n kyanju' intoq che pon ch'exb'aj.", "9": "B'ajxtzun tq'o'n Joyada txqan ch'ut ex chukchaq kolb'il kyeju' nejenel, aye' tetoq nimaqkawil Dab'i, ate'toq toju' tja Dyos.", "10": "Ekub'tzun tnk'u'n kykyaqilju' xjal kytziju' tja Dyos, tzajx ttx'u'k toj tb'a'nq'ob' ex pomnix toju' juntl ttx'u'k toj tnayaj, ex ti'jileju' q'olb'eb'l, tzyu'nmile kych'ut tu'n kyxq'uqinteju' nimaqkawil.", "11": "Tzajtzu'n Joyada kyuk'i'l tk'wal, etzkyiq'i'n tk'wal nimaqkawil, jaxkyq'o'n koron toj twi', ex b'ajx kyq'o'n techel toklen nimaqkawil te, tjawlenxtzun tqo'n aseyt toj twi' okkyq'o'n toklen te nimaqkawil. Eb'jaw ẍch'intzuntz kykyaqil: ¡B'a'nwt tena' nimaqkawil! chechij.", "12": "<pb/>Tetzunj tb'inte Ataliy inxi'xtoq che ẍch'inju' xjal ex intoq jawkynima'n nimaqkawil, xi' toju' tja Qman Dyos ja b'u'yi'na'toq kyib'u' tnam.", "13": "Xitka'yi'nju' nimaqkawil, wa'ltoq tk'etzju' tqan tilb'ilal ttziju' tja Dyos. Ate'toqju' nejenel kyuk'i'lju' aj chinb'al ttx'u'k, kykyaqiltzu'n xjal inxi'xtoq che tzalaj, intoq che kyq'ajtza'n chun; intoq xikyb'itza'n ajb'itzalju' b'itz te ninb'il tuk'i'l chnab'. Kub'tzun tlaqu'n Ataliy ti'j ex jawẍch'in: <pb/>—¡Matxi' che b'jaw miltz'uje'! ¡Matxi' che b'jaw miltz'uje' wi'je'! chij.", "14": "<pb/>Atzunte pale Joyada tb'incha tu'n kyetzju' nejenel chaq'ul kyib'aj junjun tnej xjal te q'oj, xitma'n kye: <pb/>—Kyiq'imixe' kyxolu' xjal, alkyetzunte makolon ti'j, kyb'yonku'ye' tu'n qesb'il, chij. <pb/>Matxi'toqna' tchaq' pale, tu'n lalun kub' kyb'yo'n toju' tja Qman Dyos,", "15": "kub' kytzyu'n ex etzkyiq'i'n ttzi kyja chej ttx'u'k nin ja te kawb'il, atzuntzu' kub' kyb'yo'na'.", "16": "<pb/>Tb'ajlenxi'tzun ja'lu, kyej b'entti'j jun tyol Joyada tuk'i'l tkyaqilju' tnam ex tuk'i'lju' nimaqkawil, qa ttanam Qman Dyos qe'.", "17": "Exi'tzuntz kykyaqil xitulteju' ja te k'u'lb'il te B'aal, eb'ajkub' kytxiju'nju' q'olb'eb'l exqe' witzileb'. Atzu'n Matan ju' pale te B'aal el kyk'uẍpi'n twi' kywitzju' q'olb'eb'l.", "18": "Tb'ajlentzun ja'lu, e'kub' tq'o'n Joyada xq'uqil toju' tja Dyos, tjaq' kykawb'ilu' pale ex aj Leb'i, ju' e'kub' taq'pu'n Dab'i tej kykub' tnk'u'n tu'n kych'exb'ente kyib', tu'n kyajb'en toju' ja te k'u'lb'il tu'n tkub' kyq'o'n chojb'il k'ok'sb'il twitz Qman Dyos, kse'nx tku'x toju' tkawb'il Moyses, ex tu'n kyb'itzan tuk'i'l tzalajb'il, kse'nx kyejtma'n Dab'i.", "19": "Ex e'kub' tq'o'n xq'uqil kytziju' tja Qman Dyos, tu'ntzun lalun tz'okx jun xjal toj qa mya ẍtilsa'ntib'.", "20": "Eb'ajtzun tnk'u'nju' nejenel kye xjal te q'oj, e'xjal nim kyoklen, e'kawil kye tnam kyuk'i'l kykyaqilju' xjal, exi'tzuntz wab'alteju' nimaqkawil, e'tzajx toju' tja Dyos ex e'pon toju' nin tja kawb'il, ttziju' ja jawl eb'jo'kxa'. Kub'tzun kyq'uqb'a'n nimaqkawil toju' tq'uqb'il,", "21": "kykyaqiltzun tnam xjal eb'aj tzalaj. Toj nak'b'il tena' nintnam, qu'n matxi'toqna' kub' b'yo'n Ataliy tu'n k'uẍtx'e'nb'il."}