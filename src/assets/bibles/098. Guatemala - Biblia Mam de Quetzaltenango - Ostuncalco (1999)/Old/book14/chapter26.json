{"1": "<pb/>Kykyaqiltzu'n xjal aj Juda, okkyq'o'n Osiy te nimaqkawil te t-xel Amasiy ju' tman, tetoq qaqlajoj (16) ab'q'i,", "2": "atzun chaq'unte tu'n tjaw b'inchet jumajtlju' nintnam Elat, tkyimlenxi'ju' tman, ex kanb'et jumajtl tu'n.", "3": "<pb/>Tetoq qaqlajoj (16) ab'q'i Osiy tej ttzyet tkawin, kab'naq kab'ljoj (52) ab'q'i kawin toj Jerusalen. Jekoliy tb'iju' ttxu, aj Jerusalen toq.", "4": "B'a'n tb'inchb'aj Osiy twitz Qman Dyos, kse'nx tb'incha Amasiy ju' tman.", "5": "Oktq'o'n tilil tu'n tjyon ti'j Dyos tej itz'xtoq Sakariy, ju' xnaq'tzante tu'n tniman te Dyos. Ex tej intoq jyon ti'j Qman Dyos, tkyaqilju' ntb'incha'n b'a'ntoq nnela'.", "6": "Xi' Osiy q'ojil kyi'ju' pilistey, ex eb'ajkub' t-xitu'n nimaqtapi ti'j Kat, ti'j Jab'nya ex ti'j Asdod, ex tchaq' tu'n kyb'jaw b'incha'n nimaqtnam toju' tx'otx' Asdod, kyxol pilistey.", "7": "Oninjtz tu'n Dyos tu'n tkub'kyi'ju' pilistey, aj Arab'ya ju' najlqe'toq Wur-b'aal, ex aj Mewnit.", "8": "Intoq che chojon aj Amon te Osiy, xi'tzun mlen tyolinjtz Osiy tzmax ja ta'qe' tnaqachil Ejipt, qu'n matxi'xi'xtoq ch'iyu' tipumal.", "9": "Ex tchaq' tu'n kyb'jaw tb'incha'n ja nimaq kywe' toj Jerusalen, kyib'aju' ttzi tnam ttx'u'k, te b'ya' ex tib'aju' ttx'u'k, ex eb'aj tkuwsa'n.", "10": "Expe' tchaq' tu'n kyjaw b'incha'n ja nimaq kywe' toj chq'ajlaj, ex tchaq' tu'n kyku'x b'incha'n txqan xoch, qu'n nimtoq talu'n ati, toju' plan tx'otx' ex kywi'witz. Ex ate'toq tmajin nche' aq'unan kyoju' ttx'otx' ex toj tqan ub'a tzyu'ntoq tu'n kywi'witz ex kyoju' tx'otx' te awb'il, qu'n atitoq tk'u'j tu'n taq'unan ti'j awal.", "11": "<pb/>Ex atitoq jun tnej t-xjal Osiy b'incha'ntl kyten tu'n kyq'ojin, intoq cheb'je'x toj q'oj nk'u'n kyten toj k'loji'n, kse'nxju' tajlal jaw tu'n Jeyel, tz'ib'al tqanil kye nimaqkawil, ex tu'n Maaseyiy, nejenel tjaq tkawb'il Ananiy, jun kyxolju' tchaq'ul nimaqkawil.", "12": "Qaqk'al lajnaq (2,600) kyb'aju' nejenel kyeju' toj kyjakyib', nimaq q'ojilqe' min nche xob'.", "13": "Jun tnej xjal te q'oj, junaq wajxaqlajmutx' wajxaqk'al o'lajnaq (307,500) kyb'aj tjaq' tkawb'il, b'antnitltoq kyten tu'n kyq'ojin, atixi'xtoq kyipumal tu'n kyonin ti'ju' nimaqkawil toj q'oj.", "14": "Eb'aj tb'incha'n Osiy kolb'il, ch'ut, kolb'il wi'yb'aj, kolb'il ttzik'u'jb'aj, smaj ex ka'yb'il kye kykyaqilju' xjal te q'oj.", "15": "Expe' tchaq' tu'n kykub' b'incha'n aq'unb'il te q'oj toj Jerusalen, tu'n kykub' q'o'n kyoju' ja nimaq kywe' ex kyib'aju' nimaqtapi kyoju' plaj nimaqxi'x kywe', tu'ntzun kyxi' xon talsmaj ex nimaq ab'j tzmax ja ate'qe'. Ximlenju' tyolinjtz najchaq, qu'n onin Dyos nimxi'x ti'j, qu'mtzun nimxi'x tipumal ten.", "16": "<pb/>Tetzunj tkuwix toju' kawb'il, jawtnima'n tib', atzun kub' xitunteju'. Min nimantl te Qman Dyos, qu'n okx toju' tja Qman Dyos tz'e'ysal sturak tib'aju' q'olb'eb'l.", "17": "Atzu'n pale Asariy okxlpe ti'j kyuk'i'l kyajnaq (80) pale te Qman Dyos min nche xob',", "18": "ok kywab'a'nkyib' twitzju' nimaqkawil ex xikyma'n te: Nimaqkawil Osiy, myata q'ma'n tu'n tkub' q'onte sturak twitz Qman Dyos, aye'kye' paleju' tyajajil Aaron tu'n kykub' q'onte, xjansa'nqe' tu'n kyb'inchante. Kutexa nimaqkawil toju' ja xjan, qu'n minti' xxi' tnima'na tchaq'b'il Qman Dyos, ex lay jaw nima'na tu'n Dyos tu'nju' xtb'inchaya lu, chechij te.", "19": "<pb/>Tzaj ttx'u'jil Osiy kyi'ju' pale, tzyu'ntoq jun tkb'el sturak tu'n. Tojtzu'n kmoj lu, etz b'ent xlemtx'a'k ti'ju' twitz tojku' tja Dyos, tk'etzju' q'olb'eb'l ex kywitzku' pale.", "20": "Tetzunj txi' ka'yi'n tu'n Asariy kynejel pale kyuk'i'lju' txqantl pale, matxi'toq b'je'tz b'ent xlemtx'a'k twitz, lwiyxi'x etzkyiq'i'n atzu'; ex aku' tajb'iltoq tu'n tetz lwiyxi'x, qu'n matxi'toq kub' tz'e'ysa'n twitz tu'n Qman Dyos.", "21": "<pb/>Anq'inju' nimaqkawil Osiy toj xlemtx'a'k tzmax tej tkyim, qu'mtzun najan toj jun ja najchaq, min ajonjtztl tu'n tokx toju' tja Dyos, toj tq'ob'tl Jotam ju' tk'wal tena'ju' kawb'il, atlte kawinteju' tnam.", "22": "<pb/>A Isayiy t-sanjelal Dyos, tk'wal Amos, kub' tz'ib'ante jni'tl tqanil ti'j Osiy, tzajx tnejel tzmajx te b'ajsb'il.", "23": "Tetzunj tkyim Osiy, ku'x mqu'n kyk'etzju' ojtxi' tyajilb'en toj jun tx'otx' kye nimaqkawil, qu'n xlemtx'a'k toqti'j. Atl Jotam ju' tk'wal kawin te t-xel."}