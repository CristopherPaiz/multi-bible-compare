{"1": "<pb/>Tb'itzu'n qya nimaqkawil tok toj Sab'a, b'a'n tyolinjtz Salomon tu'nju' matxi'toq b'ajb'ent tu'n, pontzuntz toj Jerusalen tu'n tik'twitz ti'j kyu'n t-xjel ch'uẍqe'. Pon tuk'i'l nim toklen, kyuk'i'l kamey iqa'n k'ok'sb'il kyu'n tuk'i'l txqan q'anpwaq ex tb'anil ab'j. Tetzunj tpon twitz Salomon, b'ajx t-xjelu'n te tkyaqilju' xima'ntoq tu'n,", "2": "atzunte Salomon b'ajx ttzaq'we'n tkyaqilju' t-xjel. Mixti' jun xjel mixti'wt b'ent ttzaq'wet tu'n.", "3": "Tetzunj tka'yinte qya nimaqkawil aj Sab'a ju' tnab'l Salomon, exju' tja kawb'il matxi'toq jawtb'incha'n,", "4": "e'wab'j tib'aju' tmes, e'mqo'n jata'qe'toqju' tmajin, ex kyka'yinkju' tmajin tuk'i'l kyi'j, exqe' b'inchal b'in tuk'i'l kyi'j, exju' aj tjawx toju' ja te k'u'lb'il, kyej lab'ti b'a'nxi'x", "5": "ex tma teju' nimaqkawil: Axte' oje nb'iye' tzmax toju' ntaname' kyi'ju' tb'inchb'aja exju' tnab'la;", "6": "matxitzun wokslaye' ja'lo tej ẍin nule' ex mawile' kyu'nku' nwitze'. Axxi'x, b'ajxtoqpe' tzaja' tx'olb'a'n nik'janju' txqan tnab'la weye', nimxi'xte' tnab'la kyetwitzju' ojetoq nb'iye'.", "7": "¡Tzalajb'ilxlote' kyeju' t-xjala, exlo nxi'x che tzalaju' tmajina lu, ate'qe' kukxju' tk'etza b'ilkyeju' tyola tuk'i'l nab'l!", "8": "¡Nimanjtzxwitju' Qman Dyos ink'uluna te, matzaj ka'yi'na tuk'i'l tzalajb'il tu'n ex makub' q'o'na tu'n toju' tq'uqb'il tu'n toka te nimaqkawil! ¡Tu'nju' tk'u'jlalil kyi'j aj Israel, ex tu'n tkuwsante tejumajx soka' q'o'na te nimaqkawil kyib'aj, tu'n tkawina toj ttzinunal ex toj tnik'alti'j! chij te Salomon.", "9": "<pb/>Xi'tzun tq'o'n kyajnaq wuq kyintal tk'i' kab'lajoj lib'r (87.12) q'anpwaq teju' nimaqkawil, ex txqan k'ok'sb'il ex tb'anil ab'j. Mixti' pon txqan k'ok'sb'il toj Israel kyinju' tajlal xitoyi'n qya nimaqkawil aj Sab'a teju' nimaqkawil Salomon.", "10": "<pb/>Exqepe' ichan nche ajb'en te Iram ex te Salomon, ju' e'tzaj iq'inte q'anpwaq toj Opir, ex tzaj kyiq'i'n tze Sandalo ex tb'anil ab'j te Salomon.", "11": "Tchaq'ju' nimaqkawil tu'n kykub' b'incha'n maqb'il ti'ju' tja Dyos ex ti'ju' tja nimaqkawb'il kyu'n tze sandalo, e' arpa ex tzintzin kyeju' aj chinb'al. B'ajxtoq ka'yinjtza' ikju' toju' tx'otx' Juda.", "12": "Atzunte' nimaqkawil Salomon, xitq'o'n tkyaqilju' tqani'nju' qya nimaqkawil aj Sab'a te, tib'ajxi'tlju' xitq'o'n te t-xelju' pon tiq'i'n te. Anjtzun ti'ju' qya nimaqkawil toju' ttx'otx' kyuk'i'lju' xjal nche ajb'en te.", "13": "<pb/>Junk'al kyajnaq kyaje' (484) kyintal njapuna'ju' q'anpwaq ntoq tk'mo'n Salomon junjun ab'q'i,", "14": "myatlte' chojb'il intoq kychjo'nju' nche xk'aẍlen exqe'ju' inche b'et. Expe' kykyaqilju' nimaqkawil te Arab'ya exqe' kawil toju' tx'otx', intoq tzaj kyiq'i'n q'anpwaq ex saqpwaq te Salomon.", "15": "Xitq'a' b'incha' nimaqkawil Salomon lajnaq (200) q'anpwaq kolb'il nimaqqe', masch'i'n oxlajoj lib'r q'anpwaq xi' ti'j junjun.", "16": "Ex xitq'a' b'incha' o'lajnaq (300) kolb'il k'ok'e', masch'i'n qaq lib'r tk'i' nik'jan q'anpwaq xi' ti'j junjun b'incha'nqe', e'okx tq'o'ntzuntz toju' ja te kawb'il tok tb'i k'ul te Lib'ano.", "17": "Ex xitq'a' b'incha' jun nin q'uqb'il b'aq te kawb'il, ex tchaq' tu'n tktxet tu'n q'anpwaqxi'x.", "18": "B'incha'nktoq waqaq tpeta'nilju' q'uqb'il, ex q'anpwaqju' tkub'el qanb'aj, ex ate'toq kyojlab'l q'ob'aj toj junjun plaj teju' q'uqb'il, wa'lqe'toq kab'e' b'alun kytx'u'k.", "19": "Ex ate'toq kab'lajoj (12) b'alun wa'lqe'toq, junjun toj junjun kytx'u'kju' waqaq tpeta'nil. ¡B'ajxtoq jawa' b'incha'n jun toj juntl kawb'il kse'n ja'lu!", "20": "Expe' kykyaqilu' tk'wab'l nimaqkawil q'anpwaq qe'toq ex kykyaqilju' aq'unb'il nche ajb'en toju' ja te kawb'il, ju' k'ul te Lib'ano tb'i. Mixti'xtoq jun b'incha'n ti'j saqpwaq, qu'n myatoq wi'yalu' saqpwaq toj tq'ijlalil Salomon,", "21": "qu'n intoq che'xju' tb'ark nimaqkawil Tarsis kyuk'i'lju' ichan tmajin Iram, ex intoq che ul junmaj toj oxox ab'q'i, intoq ul kyiq'i'n q'anpwaq, saqpwaq, b'aq, maẍ ex chojpich'.", "22": "<pb/>Matxixi'xtoq jawb'ent nimaqkawil Salomon toj q'inumal ex nab'l kyekywitz kykyaqilju' nimaqkawil twitz tx'otx'.", "23": "Kykyaqilju' nimaqkawil twitz tx'otx' kyajb'iltoq tu'n kyka'yinte ex tu'n kyb'inteju' tnab'l tzaj tq'o'n Dyos,", "24": "kykyaqiltzun intoq pon kyiq'i'n jun oyaj te atl junjun ab'q'i: e'ti'xti' saqpwaq ex q'anpwaq, e'xb'alun, e'ub'l, e'k'ok'sb'il, eb'a'nchej ex e'mul.", "25": "<pb/>Ate'toq lajk'al (4,000) ja, jatu'n kytena' tchej ex tkarwaj Salomon, atzun jumutx' lajk'al (12,000) xjal aj chejil te q'oj, e'kub' tq'o'n kyoju' ja kye karwaj te q'oj ex tu'n kyxq'uqin tk'etz toj Jerusalen.", "26": "Nimtoq toklen Salomon kye kykyaqilju' nimaqkawil, tzajx ttziju' nin a' Ewprates pomnix toj kytx'otx'ju' pilistey ex pomnix tnqachil Ejipt.", "27": "Nim txqan saqpwaq naku'j txqan ab'j ten tu'n nimaqkawil toj Jerusalen; ex txqan tze k'ute kse'nqe' tqan iw naq nche tzaj ch'iy toju' plan tx'otx'.", "28": "Xi'toq nche tzaja' tchej Salomon toj Musri ex kyoj kykyaqilju' txqantl tnam.", "29": "<pb/>Atzu'n jni'tl tqanil ti'j Salomon, tzajx tnejel ex tzmax te b'ajsb'il, tz'ib'a'n toju' kyu'jil tqanil tu'n Natan ju' t-sanjelal Dyos, ex kyoju' yol tz'ib'a'n tu'n sanjelal Ayiy ju' aj Silo ex kyoju' tz'ib'a'n tu'n Iddo ju' sanjelal, nyolin ti'j Jerob'oam, tk'wal Nab'at.", "30": "Kab'naq (40) ab'q'i kawin Salomon toj Jerusalen tib'aj tkyaqil Israel,", "31": "tetzunj tkyim, ku'x mqu'n toju' Ninttanam Dab'i, ju' tman. Atl Rob'oam ju' tk'wal kawin te t-xel."}