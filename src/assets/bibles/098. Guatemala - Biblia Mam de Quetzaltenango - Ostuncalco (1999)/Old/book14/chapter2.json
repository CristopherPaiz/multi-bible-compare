{"1": "<pb/>Kub' t-xima'n Salomon tu'n ttzyet tb'inchet jun ja te Qman Dyos exju' tja te kawb'il.", "2": "Wajxaqmutx' o'lajk'al (70,000) iqal e'oktq'o'n, atzun lajmutx' (80,000) jsol twitz ab'j twi' witz, atzun b'elajk'al (3,600) nejenel ka'yil aq'untl.", "3": "<pb/>Yajxi'tzuntl xit-sma'n Salomon tq'umli te Iram, nimaqkawil toj Tiro: B'inchama weye' kse'nxju' tb'inchaya tuk'i'l nmane' Dab'i, tzaj tq'o'na tze k'ute te tu'n tjaw b'inchet jun tja te kawb'il jatu'n ttena'.", "4": "Ayintzunwe' kjawil nb'incha'ne' jun tja Qdyose', tu'n ttz'e'yset k'ok'sb'il te ninb'ilte, tu'n kykub' txolb'etju' wab'j kukxju' twitz ex tu'n tkub' q'et chojb'il k'oksb'il twitz te prim ex qale, ex kyoju' q'ij te ojlab'l, ex ninq'ij te ak'a'j xjaw, ex kyoju' txqantl ninq'ij nche ik'set kukxju' toj Israel te ninb'ilte Qdyose'.", "5": "Niminju' tja Dyos kjawil nb'incha'ne', qu'n nimxi'x toklenju' Dyos inqo k'ulune' te kyekywitz kykyaqil dyos.", "6": "Naqtzun aju', ¿alkye jaku' jaw b'inchante jun tja Dyos, nimxi'xpena'ju' kya'j extzun lay b'ent tten toj? ¿Ti'xi'xtzunwe' woklen tu'n tjaw nb'incha'ne' jun tja, maskyepe' naq tu'n tz'e'yset sturak te ninb'ilte?", "7": "Qu'mtzun smantza jun xjal b'a'n tz'aq'unan kyi'j q'anpwaq, saqpwaq, q'anku'xb'il ex k'uxb'il, ex kyi'j xb'alun chukchaq che ka'yin. Ex b'a'n b'inchan tilb'ilal tu'n tzqub' tu'ntzun toni'n kyuky'i'lju' xnaq'tzal nche ajb'en weye' toj Juda ex Jerusalen, aye' eb'jo'ktq'o'n nmane' Dab'i.", "8": "Ex smantza tze weye': k'ute, tzis ex sandalo toj Lib'ano, qu'n b'i'n wu'ne' b'a'n che jon tzeju' xjal ate' tjaq' tkawb'ila toj Lib'ano. Che onilkye' nmajine' kyi'ju' tmajina", "9": "tu'n kyb'inchante txqan tze, qu'n niminju' ja kjawil nb'incha'ne' ex tb'anilxi'x.", "10": "Na'nku'ya, kxe'l nq'o'ne' junk'al wuqnaq lajmutx' (4,400,000) litr triy, ex kyinx seb'adju', kab'naq o'lajmutx' (440,000) litr b'in ex txqantl litr aseyt, kyeju' taq'unala ex kyeju' che jolteju' tze.", "11": "<pb/>Tzajtzun t-sma'n Iram, nimaqkawil toj Tiro, jun u'j te Salomon, intoq tma'n ikjalu: Matz'okq'o'na nimaqkawil kye aj Israel tu'n Qman Dyos, qu'n intk'u'jla'nju' ttanam, chij.", "12": "Ex intoq tma'ntl: ¡Nimanjtzxwitju' Qman Dyos inche k'ulun aj Israel te, ju' b'inchante kya'j ex tx'otx', qu'n matzaj tq'o'n jun tk'walu' nimaqkawil Dab'i atixi'x tnab'l, xnaq'tza'n ex inximan, kjawil tb'incha'n jun ja te Qman Dyos ex jun tja te kawb'il!", "13": "Qu'mtzun kxe'l nsma'ne' xnaq'tzal Iram teya, jun ichan japumnixi'x tij ex ati tnab'l.", "14": "Tal jun qya kyxolju' tyajajil Dan ex tk'wal jun xjal aj Tiro. B'a'n tz'aq'unan ti'j q'anpwaq, saqpwaq, q'ank'uxb'il, k'uxb'il, ab'j, tze, ti'j xb'alun kyeq smo'n tk'i' cha'x ex morad, sed ex xb'alun kyeq, ex tu'n tb'inchet tkyaqil tilb'ilal tu'n tz'qub', ex inb'ent tb'inchante tkyaqil tilb'ilal qa matxi' qanet te, tu'n tb'inchante kyuky'i'lju' t-xjala ati b'a'n kyu'n ex kyuk'i'lju' intoq che ajb'en te taye Dab'i ju' tmana.", "15": "Qu'mtzun, nimaqkawil, smantzju'ya triy, seb'ad, aseyt exju' b'in xtmaya tu'n ttzaj tq'o'na.", "16": "Akxtzun in qjonju'ye' tze toj Lib'ano tkyaqilju' k'ajb'el teya, kb'ajel qk'lo'ne' ex kxel qi'ne' tib'aj ninnjab' tu'n tpon tzmax ttzi ninnjab' toj tnam Jope. Atzuntlta kxe'l q'inte tu'n tpon Jerusalen, chi Iram toj u'j.", "17": "<pb/>Tchaq'tzun Salomon tu'n tjaw kyajlal kykyaqilju' najchaq xjal najlqe'toq kyxol aj Israel, ti'jxi'xtlju' jawni tu'n Dab'i ju' tman, ate'toq b'eljlajmutx' kab'k'al lajnaq (153,000) kyb'aj elyal.", "18": "Kxoltzun ja'lu, e'oktq'o'n wajxaqmutx' o'lajk'al (70,000) iqal, lajmutx' (80,000) pa'l ab'j twi' witz, atzun b'eljojk'al (3,600) ka'yil aq'untl, tu'n kyokten chq'olkyeju' xjal tu'n kyaq'unan."}