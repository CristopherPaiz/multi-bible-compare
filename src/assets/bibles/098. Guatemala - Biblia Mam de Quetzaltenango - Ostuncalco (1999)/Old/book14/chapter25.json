{"1": "<pb/>Tetoq Junaqjo' (25) ab'q'i Amasiy tej ttzyet tkawin, junaq b'eljoj (29) ab'q'i kawin toj Jerusalen. Joadan tb'iju' ttxu, aj Jerusalen toq.", "2": "B'a'nqe' tb'inchb'aj Amasiy twitz Qman Dyos, naqtzun aju' myaxi'x tu'n tkyaqil tk'u'j.", "3": "<pb/>Tej tkuwix Amasiy toju' kawb'il, e'kub'tb'yo'n kykyaqilju' nejenel e'kub' b'yonteju' tman.", "4": "Aye'tzu'n kyk'wal min e'kub'tb'yo'n, qu'n a tz'ib'a'nju' toju' tu'jil tkawb'il Moyses, aju' tchaq' Qman Dyos: <pb/>Lay che kub' b'yetju' manb'aj tu'n tpaj kyb'inchb'aju' kyk'wal, ex lay che kub' b'yetju' k'wa'lb'aj tu'n tpaj tb'inchb'aju' kyman, teyilex junjunte' kkyimel tu'nxju' til, chi Dyos.", "5": "<pb/>E' b'aj tb'u'yi'n Amasiy kykyaqilju' ichan kyyajajil Juda ex B'enjamin, ex eb'aj tnk'u'n kse'nxju' tojile kyjakyib' tjaq' kychaq'b'il nejenel kye xjal te q'oj. Tchaq'tzuntz tu'n tjaw kyajlal, kykyaqilju' txiqex kyab'q'i te winqi'n (20), junaq wuqlajmutx' lajk'al (300,000) ichan sk'o'nqe' te q'oj eb'je'l yal, b'entnikyten tu'n kyxi' q'ojil ex b'a'n che q'ojin tuk'i'l ch'ut ex kolb'il.", "6": "Expe' e'tchoj kab'lajmutx' lajk'al (100,000) xjal aj Israel te q'oj, tu'n oxnaq kab'lajoj kyintal tk'i' oxnaq lib'r (72.60) saqpwaq.", "7": "<pb/>Pontzun jun tmajin Dyos twitz, ex xitma'n te: <pb/>—Nimaqkawil, lalun tz'ok kychmo'n kyib'ju' xjal aj Israel te q'oj tuk'i'la, qu'n mix-a'lo' te Qman Dyos kyuk'i'lu' aj Israel, ex kyuk'i'l kykyaqilju' tyajajil Eprayin lu.", "8": "Qatzun tajb'ila tu'n kykuwix t-xjala kyu'n aj Israel tu'n kyxi'ye' q'ojil, ktb'incha' Dyos tu'n tkub' ti'ja kyu'n tajq'oja, qu'n atite Dyos tipumal tu'n tonin ex tu'n t-xitun, chij te.", "9": "<pb/>Xi'tzun tqani'n Amasiy teju' tmajin Dyos: <pb/>—Naqtzun aju', ¿Ti'tzu'n kb'ajel ti'ju' oxnaq kab'lajoj kyintal tk'i' oxnaq lib'r (72.60) saqpwaq xxinq'o'ne' kyeju' aj Israel te q'oj? chij. <pb/>Xittzaq'we'nju' tmajin Dyos te: <pb/>—Atina' te Qman Dyos tuk'i'l tu'n ttzaj tq'o'n txqantl nim teya kyetwitzju' lu, chij te.", "10": "<pb/>Xi'tzun tma'n Amasiy tu'n tel kypa'n kyib'u' tyajajil Eprayin te q'oj eb'ju'l tu'n kyonin ti'j, ex tu'n tanjkyi'j kyja. Aye'tzunkye tzaj kytx'u'jil ti'j Juda, inxi'xtoq che tx'u'jin tej kyanj kyja.", "11": "<pb/>Tb'inchatzun tib' Amasiy ex exitiq'i'nju' t-xjal te q'oj toju' B'ya' Atz'an tb'i, ex e'kub'tb'yo'n junmutx' jok'al (10,000) ichan aj Seyir.", "12": "Expe' e'kub'kytzyu'n aj Juda junmutx' jok'altl (10,000) ichan itz'qe', exikyiq'i'ntzuntz twi' jun witz pikyile; tzmaxtzuntzu' e'tzaj kyxona', kykyaqilx eb'aj q'uchj.", "13": "<pb/>Aye'tzuntlju' xjal te q'oj mixti'x taj Amasiy tu'n kyonin ti'j, ex e'xitchq'o'n tu'n kyanj kyja, b'ajkub' kyq'o'n kyib' kyoju' nimaqtnam toj Juda, tzajx Samarya ex ponx B'et-oron, e'kub' kyb'yo'n wuqk'al lajnaq (3,000) xjal ex nim txqan ti'xti' b'ajx kyelq'a'n.", "14": "<pb/>Tetzun tanjtzti'j Amasiy, tkub'le kyi'ju' aj Edon tu'n, e'tzaj tiq'i'n kydyosu' aj Seyir, ex eb'jo'ktq'o'n te tdyos, k'ulun kye ex kub' ttz'e'ysa'n sturak kywitz.", "15": "Tzaj ttxu'jil Qman Dyos ti'j Amasiy, tzajtzun tchq'o'n jun t-sanjelaltz q'malte te: <pb/>—¿Tiqu'n atzu' njyona'ya kyi'ju' tdyos jun tnam min xb'ent tklet toj tq'ob'a kyu'n?", "16": "<pb/>Tetzunj intoq tma'n t-sanjelal Dyos ja'lu, xittzaq'we'n nimaqkawil te: <pb/>—¿Maxi'nitzun nq'o'ne' toklena te q'ol nab'l toju' kawb'il? ¡K'oltziya! ¿Mujqa tajb'ila tu'n tkyima? chij. <pb/>Min ok iltlju' t-sanjelal Dyos, atlte tmaju': <pb/>—B'i'n wu'ne' qa matxi' kub' t-xima'n Dyos tu'n tkub' najsa'na tu'n, tu'nju' xtb'inchaya lu ex min xxi' tb'i'na nyole', chij.", "17": "<pb/>Atzunte Amasiy, nimaqkawil toj Juda, xitb'i'n kynab'l txqantl, xit-sma'n tq'umli te Joas, nimaqkawil toj Israel, tk'wal Joakas ex tchman Jewu: Kutzaja tu'n tokmoje qwitz, chij.", "18": "Atzunte Joas tzaj ttzaq'we'n tuk'i'lju' techlal lu: xit-sma'n tq'umliju' ch'i'x teju' k'ute toj Lib'ano: Q'ontzju'ya tmyala te t-xu'jilu' nk'wale', chij. O'kx tik' jun tojk'ul txkup atzu', majxkub' twab'e'nju' ch'i'x.", "19": "Tu'nloju' matxi' kub'kyi'j aj Edom tu'na, in tnima'n tib'a ex tajb'ila tu'n tjaw nima'nxi'xtla. Ate b'a'nju' tenkja tjaya. ¿Tiqu'n axa njyonte taq'wix tib'aja ex tib'aj Juda? chij te.", "20": "<pb/>Atzunte Amasiy mixti'x xitb'i'n, qu'n xima'ntltoq tu'n Dyos ikju', tu'n kyxitq'o'n toj tq'ob' Joas, tu'n tpaju' atzu' e'jyona' kyi'ju' kydyos aj Edom.", "21": "Tzajtzun Joas q'ojil ti'j Amasiy toj B'et-semes, toju' tx'otx' Juda.", "22": "Kub'tzun ti'j Juda kyu'n aj Israel, ex teyile jun xi' oq tja.", "23": "Okx jpu'n Amasiy nimaqkawil toj Juda tu'n Joas nimaqkawil toj Israel, toj B'et-semes, xitiq'i'ntzuntz Jerusalen, extb'incha'n jun b'e te b'eljojnaq (180) metr tqan toju' nintapi ti'j Jerusalen, tzajx ttzi tjpel tnam Eprayin tb'i, ponx ttziju' tjpel toj ttx'u'k.", "24": "Expe' b'ajxtiq'i'n tkyaqilju' q'anpwaq ex saqpwaq, ex kykyaqilju' ti'xti' ate'toq toj tja Dyos toj tq'ob' Ob'ed-edom exqe' ti'xti' kyoju' k'uwenj ate'toq toj tja nimaqkawb'il. Ex eb'jax tiq'i'n jte' xjal ati kyoklen, anjtzun ti'jtz Samarya.", "25": "<pb/>Anq'inx o'lajoj (15) ab'q'itl Amasiy, tk'wal Joas, nimaqkawil toj Juda, tkyimlenxi' Joas, tk'wal Joakas, nimaqkawil toj Israel.", "26": "Xi' tz'ib'a'na' txqantl tqanil ti'j Amasiy, tzajx tnejel ex ponx te b'ajsb'il, toju' u'j kye nimaqkawil toj Juda ex Israel.", "27": "Atxi'x tej tel tpa'ntib' Amasiy ti'j Qman Dyos, jawkyiq'i'nkyib'u' xjal toj Jerusalen ti'j, xi' oqtzuntz toj nintnam Lakyis; aye'tzu'n xjal exi' lpe ti'j tzmax toju' nintnam lu, atzuntzu' kub'a' kyb'yo'n.", "28": "Xikyiq'i'ntzuntz tib'aj jun chej ex ku'x kymqu'n kyk'etzju' ojtxi' kyyajilb'en, toju' Ninttanam Dab'i."}