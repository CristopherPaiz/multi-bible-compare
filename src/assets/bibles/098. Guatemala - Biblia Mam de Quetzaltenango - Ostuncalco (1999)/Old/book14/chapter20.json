{"1": "<pb/>Tb'ajlenxi'tzun jte' q'ij, e'tzaju' aj Moab' ex aj Amon, q'o'ntoq kyib' kyuk'i'lu' aj Meunit, eb'jo'k tzaqpaj q'ojil ti'j Josapat;", "2": "e'tzajtzun jte' xjaltz q'malte te: ¡Lu jun nin k'loj xjal te q'oj aj Edom jlajxi'ju' Kyimni Ninnjab', xi'kytzaj q'ojil ti'ja! ¡Lu Ate'qe'tl toj Aseson-tamar! chechij. (Aju' Aseson-tamar axju' En-kadi.)", "3": "<pb/>Jawxob' Josapat, ex kub' t-xima'n tu'n tjyon ti'j Qman Dyos. Extma'ntzun jun tqaniltz toj tkyaqil Juda tu'n kymewayin,", "4": "b'ajtzun kyb'u'yi'n kyib'ju' xjal aj Juda qanil o'nb'il te Qman Dyos. E'pon xjal te kykyaqilju' nimaqtnam toj Juda.", "5": "Kub'tzun we' Josapat kyxolju' tnam xjal te Juda matxi'toq b'aj kyb'u'yi'n kyib' toj Jerusalen, twitzju' ak'a'j pe'n teju' tja Qman Dyos,", "6": "tmatzuntz: Nman Dyos, ju' mache k'ulun ojtxi' qyajilb'ene' teya', ¡ateju'ya Dyos te toj kya'j, kykyaqil nimaqtnam ate' tjaq' tkawb'ila! ¡Toj tq'ob'a ta'ju' ipumalj ex oklenj: mix-a'lo' jun kb'entel tq'ojin tuk'i'la!", "7": "Qman Dyos, eb'je'l tiq'i'nju'ya najlqe'toq toju' tx'otx' lu twitzju' ttanama Israel, ex matzaj tq'o'na tx'otx' tejumajx kyeju' tyajajil Ab'raam, ju' kye ttena tuk'i'l.", "8": "Tetzunj ate'tltoq tza'lu, jaw kyb'incha'n jun ja te k'u'lb'il teya, ex kyma:", "9": "Qama tzaj jun taq'wixil qib'aje' te tz'e'ysb'il qwitze', q'oj, yab'il mujqa we'yaj, qo' ule' twitzju' ja lu, qu'n atiya toj, ex qo qanil o'nb'ile' teya toj k'ixk'oj, qo tzajel tb'i'na ex qo tkla'ya, chechij.", "10": "Lu qe'tzunju' aj Amon, aj Moab' exqe' najlqe' twi' witz Seyir, jamin taja'ya tu'n kyb'jo'kxju' aj Israel toju' kytx'otx' tej tzajniqe'toq toj Ejipt, elpe' kypa'n kyib' kyi'j ex min e'kub' kyxitu'n.", "11": "Lutzunju' tu'me'l t-xel kyu'n ja'lo, xi'kytzaj q'ojil tu'n qex kyxla'ja'ne' toju' ttx'otx'a, tzajni tq'o'na te qetzb'ile'.", "12": "Qman Dyos, ¿laytzun kub' ttz'e'ysa'na kywitz? Lay qoxkyeqe' tu'n qq'ojine' kyi'ju' jun nin tnej xjal te q'oj lu nche oktzaqpaj q'ojil qi'je'. ¡Min nkane' toj qwitze' titi' kqb'incha'ye': Qu'mtzun q'uqli qk'u'je' ti'ja!, chij toj tna'j Dyos.", "13": "<pb/>Kykyaqilju' aj Juda wa'lqe'toq twitz Qman Dyos kyuk'i'l kyxu'jil ex kyk'wal, exqepe' k'wal b'o'sqe'.", "14": "Tetzunj b'u'yi'ntoq kyib' kykyaqilju' xjal, ulju' t-xew Qman Dyos tib'aj Jaasyel, tk'wal Sakariy ex tchman B'enayiy, tk'wal Jeyel ex tchman Mataniy, jun aj Leb'i, tyajajil Asap,", "15": "tmatzuntz: Kyb'intzpe'ye' najlqe'ye' toj Juda ex toj Jerusalen, ex aya nimaqkawil Josapat. Chi Qman Dyos kyeye': <pb/>Lalun che xob'e' ex lalun tzaj kychiju' nin tnej xjal te q'oj kyi'je', qu'n ayinwe' chin q'ojil ex myaye'kye'.", "16": "Kukyku'xe' q'ojil kyi'j najchi'j. Luqe' che b'jawu'l tk'u'ju' witz Sis, che okyel yal kyu'ne' ttziju' a' jata' chq'ajlaj te Jerwel.", "17": "Mya'ye'na'kye' che q'ojil toju' q'oj lu. Kynk'um kyib'e', ex che nak'eku'ye', kyla'tzuntze' se'n che kletela'ye' wu'ne' ayine' Dyos Manb'aj. ¡Lalun che xob'e' ex lalun tzaj kychi kyi'je', aye'ye' najlqe'ye' toj Jerusalen ex toj Juda; kukxi'ye' q'ojil kyi'j najchi'j, qu'n atinqinwe' kyuk'i'le'! chi Dyos, chi Jaasyel.", "18": "<pb/>Kub'tzun meje Josapat ex majx kub'joqe twitz tx'otx', exqe' xjal aj Juda ex te Jerusalen e'kub' meje k'ulul twitz Qman Dyos.", "19": "Aye'tzu'n aj Leb'i kyyajajil Kyeat ex Kore, e'aq'wi ajwalilte Qman Dyos, kydyos aj Israel, tuk'i'l tq'ojq'ojel kywi' kuw.", "20": "<pb/>Eb'jawe'tzuntz b'a'n prim te juntl q'ij tu'n kyxi' toju' chq'ajlaj Tekoa. Tojtzu'n kmuj tej kyb'je'x, kub' we' Josapat ex xitma'n kye: Kyb'intzpe'ye' najlqe'ye' toj Jerusalen ex toj Juda: qek kyk'u'je' ti'j Qman Dyos, tu'ntzun kyxi'ye' toj b'anil, qek kyk'u'je' kyi'ju' t-sanjelal, tu'ntzun telb'a'n tkyaqil, chij kye.", "21": "<pb/>Tetzunj tb'aj yolin kyuk'i'lju' xjal, xitma'n kye jte' aj b'itzal, tu'n tokkyoksa'n kyxb'alun xjansa'n tu'n kykub'nej kywitzju' xjal te q'oj, tu'n kyajwalinte Qman Dyos tuk'i'l b'itz: Kyq'onx chjonteye' te Qman Dyos, qu'n tejumajxju' tk'u'jlalil, chechij.", "22": "<pb/>Tetzunj kyaq'wi b'itzal te ajwalb'il tuk'i'l tzalajb'il, e'kub' tchuksa'n Qman Dyos aj Amon, aj Moab' exqe' najlqe' twi' witz Seyir, ju' xi'toq kytzaj q'ojil ti'j Juda, ex kub'kyi'j.", "23": "Qu'n eb'jo'k tzaqpaju' aj Amon ex aj Moab' q'ojil kyi'ju' najlqe' twi' witz Seyir ex majx e'kub' kynajsa'n, tetzunj kyb'aj mankun kyu'n, b'ajkub' kyb'yo'n kyib' kyxolilex.", "24": "Tetzunj kyponju' ichan aj Juda jaq'ancha'la' chq'ajlaj, xikyka'yi'n woqa'jqe'tlju' kyajq'oj. ¡Mix-a'lo'x jun tzaqpaj!", "25": "Xi'tzun Josapattzu' kyuk'i'lju' t-xjal iq'iloktzte b'aj kyej kyq'o'nju' ajq'oj, nim alu'mj, ub'l, xb'alun ex ti'xti' wi'yalqe' knet kyu'n, b'aj tzaj kyiq'i'n tkyaqil. Nimxi'xtoqu' ti'xti' ati, mixtoqti' ntzajb'aj kyu'n. Oxe' q'ij b'jawa' kyu'n, qu'n nimxi'xtoq.", "26": "<pb/>Tojtzun tkyaji'n q'ij b'aj kyb'u'yi'n kyib' toju' b'ya' B'eraka, ex jawkynima'n Qman Dyos atzu'. Qu'mtzun B'ya' te B'eraka tb'iju' najb'il lu okkyq'o'n, ex majx kyej tb'i ikju'.", "27": "Yajxi'tzuntl kykyaqilju' ichan aj Juda ex te Jerusalen, nejli Josapat kywitz, anjtzkyi'j toj Jerusalen, inxi'x che tzalaj, qu'n ojexi'x che tzalaj tu'n Qman Dyos kyib'aju' kyajq'oj.", "28": "Tetzunj kypon toj Jerusalen, exi' toju' tja Qman Dyos tuk'i'l chnab' tzintzin, Arpa ex chun.", "29": "<pb/>Kykyaqiltzunju' nimaqtnam oktchi Dyos kyi'j tej kyb'inte qa a Qman Dyos q'ojin kyi'ju' kyajq'oj aj Israel.", "30": "Ikytzu'n tenju' tkawb'il Josapat toj nak'b'il, qu'n tzaj tq'o'n Dyos nak'b'il te kyuk'i'lju' txqantl tnam ti'jile.", "31": "<pb/>Ikytzu'n, kawin Josapat toj Juda. Tetoq Junaq o'lajoj (35) ab'q'i tej ttzyet tkawin, ex kawin junaqjo' (25) ab'q'i toj Jerusalen. Asub'a tb'iju' ttxu, tmyaltoq Sili.", "32": "<pb/>Toj ttxolilti'j anq'ina' Josapat, kse'n anq'ina' Asa ju' tman. B'a'nile b'je'la'ju' tb'inchb'aj twitz Qman Dyos.", "33": "Tu'npetzunju', min eb'je'l tiq'i'n najb'il xjan kye txqantl dyos kywi'witz, qu'n na'mxi'xtoq tokkyxon kyk'u'ju' tnam tu'n kxi'lpe ti'ju' Kydyos ojtxi' kyyajilb'en.", "34": "<pb/>Xi' tz'ib'a'na' jni'tl tqanil ti'j Josapat, tzajx tej ttzyet ex japona' b'aj, toju' tu'jil tqanil tu'n Jewu, tk'wal Anani, ex tku'x toju' u'j kye nimaqkawil toj Israel.", "35": "<pb/>Yajxi'tzuntel, tmujb'atib' Josapat, nimaqkawil toj Juda, tuk'i'l Okosiy, nimaqkawil toj Israel, ju' majxtoq taq'wixju' tb'inchb'aj.", "36": "Oktq'o'ntib' tuk'i'l tu'n tkub' kyb'incha'n b'ark tu'n kyxi' Tarsis, atzu' ekub'a' kyb'incha'n toj Esyon-keb'er.", "37": "Tzajtzun Elyeser aj Maresa, tk'wal Dodab'aw, tmaju' yol tzaj tma'n Dyos ti'j Josapat: Kb'el tq'uchi'n Qman Dyos taq'unb'ena, tu'n tpaju' soktmujb'a'ntib'a tuk'i'l Okosiy, chij. Ekub'tzun b'uchj b'arktzu', ex mixti' b'ent kyxi'tl toj Tarsis."}