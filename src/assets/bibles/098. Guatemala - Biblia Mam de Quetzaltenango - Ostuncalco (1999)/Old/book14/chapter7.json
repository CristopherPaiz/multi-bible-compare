{"1": "<pb/>Tetzunj tb'aj na'n Dyos Salomon, ku'tz q'aq' toj kya'j ex b'aj ttz'e'ysa'nju' chojb'il k'ok'sb'il exqe' chojb'il, ex kub' noju' ja te k'u'lb'il tu'n tajwalil Qman Dyos,", "2": "qu'mtzun min b'ent kyokxju' pale toj.", "3": "Tetzunj kyka'yinte kykyaqil aj Israel q'aq' exju' tajwalil Qman Dyos nche kb'u'l tib'aju' ja, e'kub' meje majx ku'punju' kyplaj twitz tx'otx' ja txoli'na' ab'j twitz, ek'ulun ex e'q'on chjonte te Qman Dyos, kukxtoq kymanteju': Qu'n majx b'a'n te, qu'n tejumajxju' tk'u'jlalil, chechij.", "4": "<pb/>Tb'ajlenxi'tzun ja'lu, kub' kyq'o'n nimaqkawil ex kykyaqilju' tnam chojb'il twitz Qman Dyos.", "5": "Kab'mutx' o'lajk'al (22,000) wakx ex o'lajmutx' (120,000) rit b'ajkub' tq'o'n Salomon te chojb'il. <pb/>Iktzu'n xjanseta' tja Dyos tu'n nimaqkawil kyuk'i'l kykyaqilju' aj Israel.", "6": "<pb/>Ate'toqtzu'nkye' pale toju' kyaq'un exqe' tyajajil Leb'i kyuk'i'lju' kychinab' xjansa'nqe' matxi'toq che kub' tb'incha'n nimaqkawil tu'n kyq'ajtzet toju' b'itz intma'n: Qu'n tejumajxju' tk'u'jlalil, tej intoq tb'itza'n Dab'i kyuk'i'l. Intoq kyq'ajtza'n paleju' chun kywitz, tej wa'lqe'toqju' aj Israel.", "7": "<pb/>Ex kub' t-xjansa'n Salomon toj nky'ajchaqju' pe'n twitzju' tja Qman Dyos, qu'n atzu' e'kub'tq'o'na'ju' chojb'il k'ok'sb'il ex ky-untilju' chojb'il te mujb'ab'ltib'il, qu'n mixtoqti' nche b'ajxju' chojb'il k'ok'sb'il e'oyaj twitz awal k'ok'e'kywitz ex ky-until, tib'aju' q'olb'eb'l q'ank'uxb'il ojetoq tchaq' tu'n tjaw b'incha'n.", "8": "<pb/>Kub' tik'sa'n Salomon kyq'iju' pach t-xaq tze toju' tq'ijlalil lu kyuk'i'l kykyaqil aj Israel, nimxi'xtoq txqan kyb'aj, e'tzajx ttzi Amat, ponx ttziju' a' toj Ejipt.", "9": "Tetzun jun q'ijtel kub'kyik'sa'n jun ninq'ij nim toklen, qu'n wuq q'ij kub'kyik'sa'n tej t-xjansetu' q'olb'eb'l ex kub'kyik'sa'n wuq q'ijtlju' kyq'ij pach t-xaq tze.", "10": "Tojtzun junaq oxe' (23) q'ij teju' twuqi'n xjaw, xitma'n nimaqkawil kyeju' tnam xjal tu'n kyb'aj anj kyja toj tzalajb'il tu'nju' b'a'n matxi'toq tb'incha Qman Dyos te Dab'i, te Salomon ex kyeju' ttanam aj Israel.", "11": "<pb/>Tetzunj tb'aj b'entju' tja Qman Dyos tu'n Salomon, exju' tja nimaqkawb'il ex tkyaqilju' tma tu'n tb'inchante kyoj eb'aj b'entile b'a'n,", "12": "kub' tyek'u'ntib' Qman Dyos twitz toj qonik'an ex tzaj tma'n te: <pb/>Matxi' nb'iju'ye' tna'j Dyosa, ex matxi' jawnsk'o'ne' najb'il lu tu'n tok te ja te k'u'lb'il, jatu'n kykub'q'eta chojb'il.", "13": "Ikytzu'n, qama kub' njpu'ne' kya'j tu'n lalun tzaj jb'al, mujqa mache tzaj nchq'o'ne' ẍt'ikt'u'l tu'n tb'aj kyyajla'nju' twitz tx'otx', mujqa matzaj nq'o'ne' jun tx'u'j yab'il tib'aju' ntaname',", "14": "qatzun makub' kyme'ssa'n kyib'u' ntaname' inche tzaj na'nte nb'iye', qama chin tzajkyna'ne', qama che jyon wi'je' ex min ẍeb'inchantl taq'wix, che tzajel nb'i'ne' tzmax toj kya'j, kb'el nnajsa'ne' kyil ex che jawil b'ent jumajtl toju' kytx'otx' wu'ne' kse'n tnejel.", "15": "Kxe'l qex ja'lo, ktzajel nb'i'nju'ye' kyna'j Dyos k'okyel toju' najb'il lu,", "16": "qu'n majawnsk'o'ne' ex makub' nxjansa'ne' ja te k'u'lb'il lu jatu'n ttzaja' na'nju' nb'iye' tejumajx. Knxq'uqi'ye' ex kb'el nna'ne' kukxju'.", "17": "Atzu'n ja'lo, qama tz'anq'ina nwitze' kse'n Dab'i ju' tmana, qa mache'x tb'i'ncha'na tkyaqilju' xinma'ne' teya, exqa mache'x tb'i'na nkawb'ile' ex nnuk'b'ile',", "18": "knkuwsa'ye' tkawb'ila, kse'nxju' kyej b'entti'j wu'ne' tuk'i'l Dab'i ju' tmana, tej nmanteye' te qa che kawilju' tyajajil kukxju' tib'aj Israel.", "19": "Qatzun matz'el kypa'n kyib'e' wi'je', exqa min ẍe'x kyb'incha'ne' nkawb'ile' ex nchaq'b'ile' ẍe'x nq'o'ne' kyeye', qa xi' ẍe ajb'ena'tle' ex xi' ẍe k'uluna'tle' kye junxi'tl dyos,", "20": "che elex nxla'ja'ne' twitzju' tx'otx' xinq'o'ne' kyeye', ex k'elel wik'o'nju'ye' ja matxi' kub' nxjansa'ne' lu, ex k'okyel te xmayb'il kyxol kykyaqilju' nimaqtnam.", "21": "Atzunju' ja lu, ju' tb'anilxi'xtoq, naq tik'lenxtl kyjelten, kykyaqiltzunju' che ik'el tk'etz che jawil lab'ti ex che xjelul tiqu'n xtb'inchaya' Qman Dyos ja'lu ti'ju' tx'otx' lu ex ti'ju' ja te k'u'lb'il lu.", "22": "Kxe'l tzaq'we'ntzuntz kye, qa tu'n tpaj makyej kykolb'e'n Qman Dyos Kydyos ojtxi' kyyajilb'en, ju' etz iq'inkye toj Ejipt, ex tu'n tpaj okten kywitz tu'n kyk'ulun ex tu'n kyajb'en kye txqantl dyos; qu'mtzun saja' tq'o'na' nin taq'wix lu kyib'aj, chi Qman Dyos."}