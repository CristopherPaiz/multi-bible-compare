{"1": "<pb/>Tkyimlenxi' Moyses, ju' tmajin Qman Dyos, yolin Qman Dyos tuk'i'l Joswe, tk'wal Nun ex tonil Moyses, kjalu:", "2": "<pb/>Matxina' kyimju' nmajine' Moyses, ja'lo aya k'ik'ex q'inkye ntaname' Israel jlajxi' nin a' Jordan, tu'ntzun kypone' toju' tx'otx' kxe'l nq'o'ne' kyeye'.", "3": "Kxe'l nq'o'nwe' tkyaqilju' tx'otx' kyeye' jakb'ela' kyq'o'n kyqane', kse'nx oje ntziyaye' te Moyses.", "4": "Tzajx jata' chq'ajlaj toj tnayajkya'j ex ponx jata' witz Lib'ano toj tb'a'nq'ob'kya'j, ex tzajx ttzi nin a' Ewprates toj tjawetzq'ij, tkyaqilju' kytx'otx' itit ex ponx ttzi ninnjab' Mediteraney toj tkub'exq'ij.", "5": "Mix-a'lo' jun kb'elsante ti'ja toj tkyaqilju' tchwinqlala, ex chin tenb'ile' tuk'i'la kse'n ntene' tuk'i'l Moyses, lay kyej nq'o'na ex milo kjela' ntzaqpi'na.", "6": "Tenx tipumala ex kuwx tk'u'ja, qu'n aya kxel pa'nteju' tx'otx' kyeju' tnam lu, qu'n a kyetzb'ilju' oje ntziyaye' kye ojtxi' kyyajilb'ene'.", "7": "O'kxwe' nxinqani'n teya tu'n ttenxi'x tipumala ex tu'n lalun tzaj numja, ex tu'n kyjapun kykyaqilju' kawb'il tu'na, ju' xitq'o'n nmajine' Moyses. Che japunx tu'na kse'nxju' nkyma'n tu'ntzun telb'a'n tkyaqilju' ktb'incha'ya.", "8": "Na'nqe'tza yol ntma'n toju' tu'jil nkawb'ile' kukxju' ex ximana kyi'j q'ijtl ex qonik'an, tu'ntzun tb'inchanteya kukxju'. Tkyaqiltzunju' ktb'incha'ya k'elelb'a'n.", "9": "Ayine' nchin q'mante teya tu'n tten tipumala ex tu'n tkuwsante tk'u'ja. Lalun xob'a ex lalun kub' numja qu'n ayine' Dyos Manb'aj, chin tenb'ile' tuk'i'la jaxjaku' matxa'ya, chi Qman Dyos te.", "10": "<pb/>Xi'tzun tq'o'n Joswe chaq'b'il kyeju' nejenel te tnam:", "11": "Kukyxi'ye' toj tkyaqilju' kyxmuj aj Israel ex kymanxe' kye kykyaqil tu'n kyb'inchante kywa, qu'n kqo ik'ex toju' nin a' Jordan toj oxe' q'ijtl ja'lo tu'ntzun qtzyunteju' tx'otx' ktzajel tq'o'n Qman Dyos qe, chij kye.", "12": "<pb/>Ex yolin Joswe kyeju' kyyajajil Rub'en ex Kad exju' nik'jan tyajajil Manases, xitma'n kye:", "13": "<pb/>Kyna'ntzju'ye' b'ajtma'n Moyses tmajin Qman Dyos qe, tej tmante qa ktzajel tq'o'n Qman Dyos tx'otx' qe tu'n qojlan toj.", "14": "Che kyq'onqe'kje' kyxu'jile', kyk'wale' ex kyalu'ne' tzalu, toju' tx'otx' xitq'o'n Moyses kyeye' toju' plaj te Jordan lu. Kykyaqiltzunju' ichan b'a'nqe' tu'n kyxi' q'ojil, kyiq'inx kyq'ojb'il ex kukyxi' nej kywitzju' kyitz'in tu'n kyonin kyi'j,", "15": "tzmaxi'j ajttzaj tq'o'n Qman Dyos jun kynajb'il jatu'n kyojlana', kse'n saj tq'o'n kyeye', ex tzmaxi'j ajkyok te tajawju' tx'otx' ktzajel tq'o'n kye. B'a'ntzun tanjtz kyi'jtze' toju' kytx'otx'e' lu ati toj tjawetzq'ij te nin a' Jordan, tu'ntzun tkub' kytzyu'ne' tx'otx' xitq'o'n Moyses kyeye', ju' tmajin Qman Dyos kyeye', chij kye.", "16": "<pb/>Aye'tzunkye xikytzaq'we'n: <pb/>Kqb'incha'qe' tkyaqilju' matxi' tchaq'a qeye', qo xe'le' jaqoxe'la' tchq'o'na.", "17": "Qo nimale' teya kukxju', kse'n o nimane' te Moyses. O'kxqe' qqanb'e'tz tu'n tten Qman Dyos tuk'i'la kse'nxju' xten tuk'i'l Moyses.", "18": "Kykyaqiltzu'n majaw kyiq'i'n kyib' ex min xib'i'na kyu'n, che kyimel. Noq o'kxte' kuwxa ex lalun tzaj numja, chechij te."}