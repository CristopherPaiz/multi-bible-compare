{"1": "<pb/>Juntzun xjal kyxol tyajajil Juda, Akan tb'i, tk'wal Karmi, tchman Sab'di ex tk'wal tchman Sera, tzaj tiq'i'n b'a'npun ti'xti' ojetoq tma Qman Dyos tu'n kykub'najset, ex tu'n ja'lu kykyaqil aj Israel e'ok ati kypaj twitz Qman Dyos. Qu'mtzun tzaj ttx'u'jil Qman Dyos b'a'nxi'x kyi'j.", "2": "<pb/>E'xitchq'o'n Joswe jte' ichan toj Jeriko, tu'n kyxi' nenulteju' tnam Ay toj ewaj, atitoq toj tjawetzq'ij te B'etel, nqayin tk'etz B'et-ab'en. E'xi'tzun ex b'aj kyka'yi'nju' tnam Ay,", "3": "tetzunj kymiltz'uj xikyma'n te Joswe: Min nojqelan tu'n kyxi' kykyaqilju' tnam q'ojil ti'j Ay, kab'alx qama che'x jo'k'al mujqa wuqk'al lajnaq (2,000 o 3,000) ichan tu'n ttzyetju' nintnam. Lalun che'x tchq'o'na tkyaqilju' tnam, qu'n naqjte'xte' nche klonteju' nintnam, chechij.", "4": "<pb/>Qu'mtzun, naq wuqk'al lajnaq (3,000) ichan exi' q'ojil ti'ju' tnam Ay. Kub'tzun kyi'j kyu'n aj Ay ex e'kub' oq kywitz;", "5": "e'kyim junaq qaqlajoj (36) aj Israel kyu'n, aye'tzu'n txqantl eb'jik'lpe kyi'j, txi'x ttzi nintnam ex e'pon wab'alkye tzmax Seb'arim, ex e'kub' kyb'yo'n kxi'toq kyb'aj ku'x. Tu'ntzun tpaj ja'lu e'kub'numju' xjal ex tzaj xob'il kyi'j.", "6": "<pb/>Atzunte Joswe exqe' tijwnaq aj Israel b'ajkub' kylaqu'n kyxb'alun ex jaxkyq'o'n quq toj kywi' te techlal k'ixk'oj; e'kub' mejetzuntz twitzju' kax te Qman Dyos majx ku'pun kyplaj twitz tx'otx', tzmax tok qale.", "7": "Ex tma Joswe: <pb/>—Nman Dyos, ¿tiqu'n xtb'inchaya tu'n tik'tzju' tnam lu jlajxi' a' Jordan? ¿Ma naq tu'n qxitq'o'na toj kyq'ob' amorey, ex tu'n qkub' kyb'yo'ne'? ¡Axwitlotzu' o'kyeja' tenqe' jlajxi' nin a' Jordan!", "8": "Nman Dyos, ¿ti'tzun kb'entel wu'ne' ja'lo, matxi'na' che kub' oqu' aj Israel kywitzju' ajq'oj?", "9": "Kkyb'i' aj Kanaan ex kykyaqilju' najliqe' toju' tx'otx' lu ti'ju' matxi' b'aj, che ultzulotz kykyaqil q'ojil qi'je' ex majxlo kb'ajel toj qwi'ye' kyu'n. ¿Ti'tzunloti' k'okyela' tb'iya nimxi'x toklen?, chij.", "10": "<pb/>Atzunte Qman Dyos tzaj tzaq'we'n te: <pb/>—We'ktza ¿Ti'ti' ntb'incha'na tza'lu twitz tx'otx'?", "11": "Matxi' che b'inchan il aj Israel, matxi' kub' kysaqchb'e'n nyole' xkyej b'entti'j kyuk'i'l. Makyej kyklo'nju' ti'xti' atitoq tu'n tkub' xitet; matzaj kyelq'a'n extzun kanli kywitz qa myab'a'n ex matxi' txikyewa'n kyxolju' ti'xti' ati kye.", "12": "Qu'mtzun lay che xkye aj Israel kyi'ju' kyajq'oj. Che b'el oq kywitz, qu'mtzun ja'lo kyilxkye' aj Israel tu'n kykub'yo'n. Qatzun min ẍekub' kyxitu'ne' oje txinma'ne' tu'n kykub' xitet lwiy, lay chin tentle' kyuk'i'le'.", "13": "We'ktza, ex b'uyintzju'ya tnam. Q'manxa kye tu'n kyb'inchante kyib' tu'nkyul nwitze' najchi'j, qu'n ayine' Dyos Manb'aj nchin q'mante kjalu: Aj Israel, makyej kyklo'ne' atitoq tu'n tkub' xitet tejumajx, exqa mixti'x nkub' kyxitu'ne', lay che'xkyeye' kyi'ju' kyajq'oje', chiku'ya kye.", "14": "Kyb'uyim kyib'e' kykyaqile' najchi'j nwitze' toj tneji'n, kse'nxju' junjun tnej kyyajajile', atzunju' tnej kyyajajile' kxe'l nyek'u'ne' che tzajel tyek'u'n junjun k'loj kywitze'lilex kyib'; atzunju' jun k'loj kywitze'lilex kyib' kxel nyek'u'ne' che tzajel tyek'u'n junjun ja xjal, atzunju' jun ja xjal kxe'l nyek'u'ne' che tzajel tyek'u'nju' kyb'aj toj kyja.", "15": "Atzunju' matz'el knetju' atitoq tu'n tkub' xitet ti'j, kb'el tz'e'yset kyuk'i'lju' toj tja ex tuk'i'lxi' ati te, tu'ntpaj matb'incha jun ti'xti' myab'a'n kyxol aj Israel ex tu'n min xjapun nyole' kyej b'entti'j kyu'ne', chi Qman Dyos.", "16": "<pb/>Tetzu'n juntl q'ij, jawe' Joswe b'a'n prim ex tchaq' tu'n kyb'uyinte kyib'ju' xjal pa'mile kyib' toj tneji'n kse'nxju' kyyajajil. Atzunte Qman Dyos xityek'u'nju' tyajajil Juda.", "17": "Tzajtzun Joswetz xitma'n kyeju' tyajajil Juda tu'n kyxi' tyek'u'nju' junjun k'loj kywitze'lilex kyib', ex xi'yek'u'nju' k'loj te Sara kywitze'lilex kyib'. Kxoltzunju' te Sara xiyek'u'nju' toj tja Sab'di.", "18": "Tetzunj kyxi' lq'eju' ichan junjunchaq kyb'aj te toj tja Sab'di, xiyek'u'n Akan tk'wal Karmi, tchman Sab'di ex tk'wal tchman Sara, kyxol tyajajil Juda.", "19": "<pb/>Xitzun tma'n Joswetz te Akan: <pb/>Nk'wal, ajwali'nktza ex nimanktza Qman Dyos, tu'n ttzaj tma'na weye' titi' matxi' tb'inchaya. ¡Lalun kub' tewa'na!, chij te.", "20": "<pb/>Atzunte Akan xittzaq'we'n: <pb/>Axxi'x, matxi' chin b'inchan ile' twitz Qman Dyos. Ex luju' xnb'inchaye':", "21": "Wile' jun tb'anil xb'alun te B'ab'ilon, lajnaq (200) saqpwaq ex jun tloj q'anpwaq masch'i'n jun lib'r talal kyxolju' ti'xti' e'etzqi'ne' toj Jeriko. Pon nk'u'je' kyi'ju' ti'xti' lu, ex mache kyajwi'ne', mache ku'x nmqu'ne' tjaq'ju' npach xb'alune', ex ma ku'x nq'o'ne' medi tjaq'xi', chij.", "22": "<pb/>Exi'tzun tchq'o'n Joswetz jte' ichan tja Akan, ex e'elyal kyu'n tkyaqilju' e'wa'ntoq, atku'xju' medi saqpwaq tjaq'xi'.", "23": "Jatzkyiq'i'n ex pon kyi'n te Joswe ex kye aj Israel, aye'tzunkye kub' kyq'o'n twitz Qman Dyos.", "24": "Xi'tzun kyiq'i'n Akan toj b'ya' Akor tuk'i'lxi' saqpwaq, exju' xb'alun, ex tal plaj q'anpwaq, e'tk'wal q'a ex e'tmyal, e'twakyix, tb'ur ex trit, exju' tja ex tkyaqilju' ati te.", "25": "<pb/>Xitzun tma'n Joswe te: <pb/>¿Tiqu'n saja' tiq'i'na taq'wix lu qib'aje'? Ja'lotzun, awt Qman Dyos tzaj q'inte taq'wixil tib'aja ju' saj ti'na qib'aje', chij. Naqtzun nb'aj tma'n Joswe ja'lu, kykyaqil aj Israel kub' kyb'yo'n Akan toj ab'j ex kykyaqilju' toj tja, e'kub' kytz'e'ysa'ntzuntz.", "26": "Ex kub' kyq'o'n jun ch'uq ab'j tib'aj, ex majx kyejten. Qu'mtzun majx kyejten tb'iju' najb'il lu, b'ya' te Akor. Iktzu'n ela' ttx'u'jil Qman Dyos kyi'j aj Israel."}