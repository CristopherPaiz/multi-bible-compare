{"1": "<pb/>A tx'otx' ja'lu xiq'o'n kyeju' tyajajil Manases, ju' tnejel tk'wal Jse. Xiq'o'nju' tx'otx' Galaad ex B'asan toj tjawetzq'ij te nin a' Jordan te Makyir, jun nimaq q'ojil, tnejel tk'wal Manases ex manb'aj te Kalaad.", "2": "Ex kub' jyo'n ti'ju' tx'otx' kse'nxju' makub' tz'aq tu'n t-xi' kyeju' tk'wal Manases, kse'nxju' kyajlaj junjun k'loj kywitze'lilex kyib', kyyajajil tk'wal Manases ex tchman Jse, aye': Ab'yeser, Elek, Asryel, Sikyem, Eper ex Semida.", "3": "Atzunte Selopad, tk'wal Eper ex tchman Kalaad, ju' tk'wal Makyir ex tchman Manases, mixti' jun tk'wal tzaj q'o'n, naq txinileqe' ex aye': Maala, Noa, Okla, Milka ex Tirsa.", "4": "Exi'ju' qya lu tk'etzu' pale Eleasar ex Joswe exqe'ju' nejenel te tnam, ex xikyma'n kye: Tchaq'te' Qman Dyos te Moyses tu'n ttzaj tq'o'n qtx'otx'e', kse'nxju' kyeqwitze'le', chechij. Ex tzajte Joswe xitq'o'n kytx'otx' kse'nx kyeju' tywitze'l kyman, kse'nx ojetoq tchaq' Qman Dyos te.", "5": "Iktzun kyk'ama' tyajajil Manases lajoj tnejtl, ti'jxi'ju' tx'otx' Kalaad ex B'asan, ju' ate' toj tjawetzq'ij te Jordan,", "6": "qu'n xiq'o'n kytx'otx'ju' tmyal Manases kse'nxju' kye k'walb'aj q'a. Xi' q'o'nju' tx'otx' Kalaad kyeju' txqantl tyajajil Manases.", "7": "Xi'nixju' kytx'otx' tyajajil Manases toj Aser tu'n tpon toj Mikmetat, ju' ati tu'me'l Sikyem, ex xi'nitl toj tnayajkya'j, tu'n tpon tzmax jata' t-xiklil a' Tapuwa.", "8": "Maskye kyetoq tyajajil Manases tx'otx' Tapuwa, axju' nintnam Tapuwa, atitoq tk'etz kynaqach kyetoqju' tyajajil Eprayin.", "9": "Nxi'tzun nqachtz twitz kub'l toj tnayajkya'j tu'n tpon tzmax toju' a' te Kana, qu'mtzun aye'ju' nimaqtnam lu te Eprayin ate'toq kyxolju' nimaqkytanam Manases, extzun aju' nqach toj tb'a'nq'ob'kya'j teju' a', te Manases, ex in pon b'aj toj ninnjab'.", "10": "Toj tnayajkya'j kyeja' Eprayin teju' a', atzunte Manases toj tb'a'nq'ob'kya'j, aju' Ninnjab' Mediteraney kyej te kynaqach, atzunju' kytx'otx' tyajajil Aser kyej toj tb'a'nq'ob'kya'j, atzun kye Isakar toj tjawetzq'ij.", "11": "Ex e'xiq'o'n nimaqtnam lu kyuk'i'lxi' kykojb'il ti'jile junjunkye tyajajil Manases toju' kytx'otx' Isakar ex Aser, aye': B'et-sean, Ib'leam, Dor, Endor, Taanak ex Mewido, exqe'ju' oxe' twi' ttxa'nwitz.", "12": "Aye'tzu'n tyajajil Manases min b'ant tkub' kytzyu'n nintnam lu, qu'n kub' kywab'a'n kyib'ju' aj Kanaan b'a'nxi'x ex axtzu' e'kyeja'ten.", "13": "Tetzunj kykuwix aj Israel b'a'nxi'x e'okkychq'o'n aj Kanaan tu'n kychojon kye, naqtzun aju' minti' e'exkyiq'i'n atzu'.", "14": "<pb/>Xikyma'n tyajajil Jse te Joswe: <pb/>—¿Tiqu'n naq jun tal tnej tx'otx' saj tq'o'na qeye', matxina qoky'i'wlanjtze' tu'n Qman Dyos, qu'mtzun nim txqan qb'aje' matxi' chmet, extzun naqch'i'n qkub'ele'?, chechij te.", "15": "<pb/>Xi'tzun ttzaq'we'n Joswe kye: <pb/>—Nimpe' txqankye' kyb'aj ex min nche b'ajxtle' kyoju' k'ul te Eprayin. Kukyxi'ye' kyoju' k'ul ex kyik'sanqe'ktzju'ye' tze toj kytx'otx' peresey ex aj Repayim, chij.", "16": "<pb/>Aye'tzunkye xikytzaq'we'n: <pb/>Axte' qa min nche kanunju' k'ul lu qeye': Noqtzun aye'kye' aj Kanaan najlqe' toju' plan tx'otx' ati kykarwaj k'uxb'ilqe', ex ikqe'xju' najlqe' toj B'et-sean ex kyoju' tnajb'il ti'jile, exqe' najlqe' toju' b'ya' Jesreel, chechij.", "17": "Xi'tzun ttzaq'we'n Joswetz kyeju' tyajajil Jse, aye' tyajajil Eprayin ex Manases, kjalu: <pb/>—Nimna' txqankye' kyb'aj ex ati nim kyipumale', qu'mtzun myanaq jni'xju' kytx'otx'e' kxe'l,", "18": "qu'n ikxju' k'ul lu jupli kyu'n tze, kxe'l kyeye', expe' che ajb'elju' tze kyu'ne'. Aye'tzu'n aj Kanaan, kche elexkye' kyu'ne', maskye kuwqe' ex ati kykarwaj k'uxb'ilqe', chij kye."}