{"1": "<pb/>E'tzajtzun ttxko'n Joswe kyyajajil Rub'en, Gad exqe'ju' nik'jan tyajajil Manases,", "2": "ex xitma'n kye: Matxi' japun tkyaqilju' kyejtma'n Moyses tmajin Qman Dyos kyu'ne', ex matxi kyb'incha'nju'ye' xnchaq'e' kyeye'.", "3": "Mixpena'ti' ẍe kyej kytzaqpi'ne' kyitz'ine' toj tkyaqilju' matxi' tzajxi' tzmax ja'lo, ex matxi' che japun tchaq'b'il Qman Dyos kyu'ne'.", "4": "Matxina' japunju' tyol ja'lo, ex matxi' che tenju' kyitz'ine' toj nak'b'il, qu'mtzun kukyanje' kyjaye' toju' kytx'otx'e' xitq'o'n Moyses, ju' tmajin Qman Dyos, toj tjawetzq'ij te nin a' Jordan.", "5": "O'kxwe' kxe'l nma'n kyeye', japunxju' chaq'b'il ex kawb'il xitma'n Moyses kyeye', ju' tmajin Qman Dyos, kyk'u'jlame' Qman Dyos, che b'ete' kukxju' toju' tb'e ex kynimanxju'ye' tchaq'b'il, che lpeke' ti'j ex che ajb'ene' te tu'n tkyaqil kyk'u'je' ex tu'n tkyaqil kyanmiye', chi Moyses kye.", "6": "<pb/>Tb'ajlenxi'tzun ja'lu, xitqani'n Joswe ky'i'wb'il kyib'aj ex exi tchq'o'n, exi'tzuntz kyja.", "7": "<pb/>Ojetoq txi' tq'o'n Moyses kytx'otx'ju' nik'jan tyajajil Manases, toju' tx'otx' B'asan. Aye'tzu'n nik'jantl, xitq'o'n Joswe kytx'otx' kyxol aj Israel toj tkub'exq'ij te nin a' Jordan, aye'tzunju' nik'jan tnejel e'kub' tky'i'wla'n ex exi' tchq'o'n tu'n tanjkyi'j.", "8": "Ex xitma'n kye: Kutanj kyi'je' ja'lo toju' kytx'otx'e' tuk'i'l txqan kyq'inumale' ex txqan kyalune', q'anpwaq, saqpwaq, q'ank'uxb'il ex k'uxb'il, ex nim txqan kyi'je'. Kyaq'punku'ye' selkyiq'i'ne' kyeju' ajq'oj kyxole', chij kye.", "9": "<pb/>Iktzu'n ela' kypa'n kyib'ju' kyyajajil Rub'en, Kad ex nik'jan tyajajil Manases kyi'j aj Israel toj Silo, toj tx'otx' Kanaan, tu'n tanjtzkyi'j toju' kytx'otx' toj Kalaad, kse'nx ojetoq tma Qman Dyos te Moyses.", "10": "<pb/>Tej kyponju' tnej kyyajajil Rub'en ex Kad, exju' nik'jan tyajajil Manases, ttzi nin a' Jordan, jaw kyb'incha'n jun nin q'olb'eb'l ttzi nin a' toj kytx'otx'toqx aj Kanaan.", "11": "Pon tqanil kye txqantl aj Israel qa matxitoq jaw kyb'incha'n kyyajajil Rub'en, Kad ex nik'jan tyajajil Manases jun q'olb'eb'l toju' nqach te Kanaan, ttzi Jordan, toj kytx'otx' aj Israel;", "12": "Naqtzun inb'aj kyb'i'n aj Israel, b'aj kyb'u'yi'n kyib' toj Silo tu'n kyxi' q'ojil kyi'j.", "13": "Xikychq'o'npun Pinees, tk'walju' pale Eleasar, tu'n t-xi' Kalaad, jatoq ta'qe' kyyajajil Rub'en, Kad ex nik'jan tyajajil Manases.", "14": "Ex exi' lajoj nejenel tuk'i'l aye' nimaq kyoklen kyxol aj Israel, teyile junjun chq'o'n kyu'n twitze'l ex ja tzajna' tyajajil.", "15": "Eb'ajx kykyaqil toj Kalaad, jatoq ta'qe' kyyajajil Rub'en, Kad ex nik'jan tyajajil Manases, ex xikyma'n kye:", "16": "<pb/>—Maqo tzaje' yolil toj tb'i ttanam Qman Dyos. ¿Titiqu'n xjawa' kyiq'ina'kyib'e' ti'j Qman Dyos? ¿Tiqu'n xkyaja' kytzaqpi'ne', ex majaw kyi'nkyib'e' ti'j tu'nju' majaw kyb'incha'ne' jun q'olb'eb'l?,", "17": "¿Ma myatzun nin ilju' tb'incha Peor, extzun atixpena' qil tu'n ja'lo ex ma myatzun nim e'kyim tu'ntpaj?", "18": "¿Ma mitzunya nimju' il matxi' b'inchet, extzun kyajb'iltlkye' tu'n tel kypa'n kyib'e' ti'j Qman Dyos? Qatzun matz'elkypa'n kyib'e' ja'lo ti'j Qman Dyos, ktzajel ttx'u'jil Qman Dyos najchi'j kyi'j tkyaqilju' tnam Israel.", "19": "Qatzun tz'ilju' tx'otx' xxiq'o'n kyeye' lu toj kwitze', kukytzaje' toju' ttx'otx' Qman Dyos, jata' ja xjan. Kytzyume' jun tnej tx'otx' ti'ju' qe'. Naqtzun a lalun jaw kyiq'i'n kyib'e' ti'j Qman Dyos ex qi'je', tu'nwt tjaw kyb'incha'n juntl q'olb'eb'le' ti'jxi' q'olb'eb'l te Qman Dyos.", "20": "Kyna'ntzpe'ye' ti'ju' tb'incha Akan, tk'wal Sara, b'inchan il tu'nju' kyej tpa'n junjun q'ma'ntoq tu'n tkub' xitet, tu'ntzun tpaj tzaj ttx'u'jil Qman Dyos kyi'j tkyaqilju' tnam. ¡Ex myanoq o'kxte kyim tu'n tpaju' til!, chechij kye.", "21": "<pb/>Aye'tzunkye kyyajajil Rub'en, Kad ex nik'jan tyajajil Manases xikytzaq'we'n kyeju' nejenel kye aj Israel:", "22": "<pb/>—B'i'nxi'x tu'nte' Qman Dyos nim toklen kyib'aj txqan dyos qa min xjaw qb'incha'ne' q'olb'eb'l lu tu'nwt qpi'sale' mujqa tu'nwt tel qpa'nqib'e' ti'j. B'i'nte' tu'n ex kxe'l tma'n kyeye'; qatzun tu'n qpi'sale' ¡qo' tb'yonku'ya!", "23": "Qatzun naq tu'n tel qpa'nqib'e' ti'j Qman Dyos xjawa' qb'incha'ne' q'olb'eb'l lu, mujqa tu'n tkub' qq'o'ne' chojb'il k'ok'j, oyaj twitz awal k'ok'e'kywitz mujqa chojb'il te b'inchjtib'il, axwit Qman Dyos kub' tz'e'ysante qwitze'.", "24": "Majaw qb'incha'ne' qu'n min qajb'ile' tu'n tpon jun q'ij tu'n ttzaj kyma'n kyk'wale' kye qk'wale': ¿Ti'kye' kyoklen ti'j Qman Dyos?", "25": "Makub' tq'o'n Qman Dyos Jordan qxol, aye'ye' kyyajajil Rub'en ex Kad. Mixti'kye kyoklen ti'j Qman Dyos, chechiwt. Jakutzun kyb'inchaju' kyk'wale' tu'n lalun che nimantlju' qk'wale' te Qman Dyos.", "26": "Qu'mtzun makub' qxima'ne' tu'n tjaw qb'incha'ne' jun q'olb'eb'l, mya tu'n tkub' q'et chojb'il k'ok'sb'il twitz Qman Dyos mujqa junjuntl chojb'il,", "27": "te jun tziyb'ilte' qxol, ex kyxol qyajajil, qa b'a'n tu'n qajb'enqe' te Qman Dyos ex tu'n qpone' twitz kyuk'i'l chojb'il k'ok'sb'il, ex chojb'il tu'n tpaj il ex te b'inchjtib'il. Tu'ntzun lalun txikyma'n kyyajajile' kyeju' qyajajile': Mixti'kye' kyoklen ti'j Qman Dyos, chechiwt.", "28": "Kub' qxima'ne' qa a'lo' jun matzaj q'mante ja'lu qeye' mujqa kye qyajajile', b'a'n tu'n t-xi' qtzaq'we'ne' kye: ¡Kyka'yinxe'! Jaw kyb'incha'n ojtxi' qyajilb'enju'ye' q'olb'eb'l lu te Qman Dyos, te jun tziyb'il kyxolju' qyajajile' kyuk'i'lju' kyyajajile' ex mya tu'n tkub' q'et chojb'il tib'aj, qo chiku'ye'.", "29": "Awt Qman Dyos klonqe'ye' tu'n mijawa' qi'nqib'e', mujqa tu'n tel qpa'nqib'e' ti'j, tu'nwt tjaw qb'incha'ne' juntl q'olb'eb'l tu'n tkub' q'et chojb'il mujqa oyaj twitz awal k'ok'e'kywitz, mujqa junjuntl chojb'il, ti'jxi'ju' q'olb'eb'l ati twitzju' ja xjan, chechij kye.", "30": "<pb/>Tetzunj kyb'inteju' pale Pinees, exqe' nejenel toj tnam exqe' nejenel kye junjun k'loj kywitze'lilex kyib' lepchqe'toq ti'j, ti'ju' kyma kyyajajil Rub'en, Kad ex nik'jan tyajajil Manases, b'a'n ela' toj kywitz.", "31": "Xi'tzun tma'n Pinees, tk'walju' pale Eleasar kye: <pb/>—Q'uqli qk'u'je' ja'lo qa ati Qman Dyos quk'i'l, qu'n minti' xkub' kyximane' tu'n tjaw kyi'nkyib'e' ti'j, ex tu'nju' lu maqoklete' kyu'ne' teju' tz'e'ysb'il witzb'aj tu'n Qman Dyos, chechij.", "32": "Tb'ajlenxi'tzun ja'lu, e'anj Pinees kyuk'i'lju' exi' tuk'i'l, e'etz toju' tx'otx' Kalaad tu'n kyxi' Kanaan, jatoq ta'qe' txqantl aj Israel. Tetzunj t-xikyma'n kyeju' ate'toq Kanaan ti'ju' kyma junjun tnejtl kyyajajil,", "33": "b'a'n ela'ju' tzaq'web'l toj kywitz, ex jawkynima'n Qman Dyos. Atxi'xtzunj mixti' e'yolintl tu'n kyq'ojin kyi'j kyyajajil Rub'en ex Kad, mujqa tu'nwt tkub' kyxitu'nju' kytx'otx'.", "34": "Aye'tzu'n kyyajajil Rub'en ex Kad okkyq'o'n tb'iju' q'olb'eb'l Tziyb'il, qu'n kyma: Aju' q'olb'eb'l lu k'okyel te jun tziyb'il qxole' qa ate Dyos Manb'aju' Dyos, chechij."}