{"1": "<pb/>Mix-a'lo'toqte tu'n tb'ent tokx ex tu'n tb'ent tetz toj Jeriko, qu'n matxi'toq che jpunjtzu' tjpel nintnam tu'n tklet kye aj Israel.", "2": "Tzajtzun tma'n Qman Dyos te Joswe: Matxi' txinq'o'ne' Jeriko toj tq'ob'a, tuk'i'lxi' tnimaqkawil exqe' t-xjal te q'oj.", "3": "Aye'tzunkye' aj Israel te q'oj, kyq'om jun welte' junjun q'ij ti'jileju' nintnam toj wuq q'ij.", "4": "Wuq pale che b'elnej twitz tkaxilju' yol kyejni b'entti'j, teyile junjun tuk'i'l jun chun tuk'a rit, atzu'n toj twuqi'n q'ij, wuq maj che q'olweltele' ti'ju' nintnam, aye'tzu'n pale kxe'l kyq'ajtza'n chun.", "5": "Ajtzun kyb'inteye' tb'anilxi'x tq'ojq'ojelju' chun, che ẍch'inqe'ye' tuk'i'l tkyaqil kyipumale', ex ktzajel tx'uyju' nimaqtapi ti'jileju' nintnam. Teyiletzun junjun ati tu'n tokx toju' nintnam, chi Qman Dyos te.", "6": "<pb/>E'tzajtzun ttxko'n Joswe pale ex xitma'n kye: Kyiq'inxju'ye' kax teju' tyol Qman Dyos kyejni b'entti'j, ex che kb'el nej wuq pale kyxole' twitzju' kax, iq'i'mile kychun tuk'a rit, chij.", "7": "Atzu'n kyeju' tnam xitma'n: Kukxi'ye' ex kyq'om welte' ti'jileju' nintnam. Che b'elneju' xjal te q'oj twitzju' kax te Qman Dyos, chij.", "8": "<pb/>Kykyaqil kyb'incha kse'n xitma'n Joswe kye. Nejlqe' wuq pale twitzju' kax k'ub'lteju' yol kyejni b'entti'j tu'n Qman Dyos, in kyq'ajtza'nju' wuq chun.", "9": "Nejliqe'ju' xjal te q'oj kywitzju' pale, atzun jun tnejtl lepchqe'x ti'ju' kax, aye'tzunju' pale mixtoqti' nche qen tu'n kyq'ajtzanteju' chun.", "10": "Atzu'n kyeju' tnam xitma'n Joswe tu'n kyb'et numliqe', tzmaxi'j aj t-xitma'n kye tu'n kyjaw ẍch'in tu'n tkyaqil kyipumal.", "11": "<pb/>Tchaq' Joswe tu'n t-xiq'i'n jun wetlju' kax te Qman Dyos ti'jile nintnam. Anjtztzun kyi'jtz ja tkub'a'ju' kynajb'il, atzuntzu' exa' qonik'an kyu'n.", "12": "Tetzu'n juntl q'ij, b'a'n prim, jawe' Joswe, aye'tzunju' pale xikyiq'i'nju' kax te Qman Dyos.", "13": "Nejliqe'toq wuq pale twitzju' kax te Qman Dyos, ljo'ntoqju' kyb'e ex intoq kyq'ajtza'nju' chun. Kywitztzuntlju' pale nejliqe'ju' xjal te q'oj, atzun txqantl lepchqe'x ti'ju' kax. Kukxtoq kyq'ajtzanjtz chunju'", "14": "Exi' jumajtl toj tkab' q'ij q'ol welt ti'jeleju' nintnam ex anjtzkyi'j jatkub'a' kynajb'il. Ayiletzun kyb'inchaju' toj waqaq q'ij.", "15": "<pb/>Tojtzu'n twuqi'n q'ij, e'jawe' b'a'n prim, exi'tzuntz q'onweltil ti'jileju' nintnam, kse'nxju' matxi'toq kyb'incha nejtl, naqtzun aju' q'ij lu wuq maj eq'on weltin ti'j.", "16": "Tetzunj t-xi' kyq'ajtza'n paleju' chun twuqi'n maj, tchaq' Joswe kyeju' xjal: ¡Che' ẍch'inqe'ye'! Matxi' tzaj tq'o'nte Qman Dyos nintnam kyeye'.", "17": "Majx kb'el xitetju' nintnam kyuk'i'lxi' ate' toj, qu'n ikymatxi' tchaq' Qman Dyosju'. Noq okxju' qya Raab' ajpajil, lay kub' b'yet exqe' klo'n kyib' toj tja, qu'n e'kub' tewa'n nenul toj ewaj e'tzaj qchq'o'n.", "18": "Aye'tzunkye', kyka'yinxe' tu'me'l tu'n lalun tzaj kyi'ne' ex lalun txikytzyu'ne' jun ti'xti' ati toju' nintnam matxi' tchaq' Qman Dyos tu'n tkub' xitit, qu'n qatzun min jaku' tzaj kyiq'i'ne' jun taq'wixil kyib'aj aj Israel.", "19": "O'kxju' q'anpwaq ex saqpwaq, ex tkyaqilju' ti'xti' q'ank'uxb'ilqe' ex k'uxb'il, ati tu'n kykub' q'et twitz Qman Dyos, ex che kxe'l k'u'yit toju' k'uwenj, chij.", "20": "<pb/>E'jaw ẍch'inju' xjal ex e'jaw q'ajtiju' chun. Tetzunj kyb'inte aj Israel kyq'ojq'ojel chun, e'aq'wi ẍch'il kuwxi'x, aye'tzu'n nimaqtapi ti'jileju' nintnam eb'ajkub' niq'j. E'okxtzuntz toju' nintnam ex kub' kytzyu'n.", "21": "E aq'witzuntz b'yolkye ichan, qya, ku'xun ex tijwnaq, exqepe'ju' wakx, rit ex b'ur tu'n k'uẍtx'e'nb'il. E'kub' kynajsa'n kykyaqil.", "22": "Atzunte Joswe xitma'n kyeju' kab'e' exi' nenulteju' tx'otx' toj ewaj: Kukxi'ye' tjaju' qya ajpajil ex kyiq'imitze' kyuk'i'lju' e'tojtja, kse'nxju' xikytziya'ne' te, chij.", "23": "Aye'tzunkye e'okx ex etzkyiq'i'n Raab', exqe' tman, ttxu, e'titz'in ex kykyaqilju' twitze'l, exi' kyiq'i'ntzuntz ti'jxi' kyxmuj aj Israel jatu'n kykleta'.", "24": "Oktzun kyq'o'n aj Israel tq'aq'alju' nintnam ex tkyaqilju' atitoq toj. O'kxku' saqpwaq ex q'anpwaq, exqe' ti'xti' q'ank'uxb'il ex k'uxb'il, etzkyiq'i'n ex okx kyk'u'n toju' k'uwenj te Qman Dyos.", "25": "Mixtzunti' kub' tb'yo'n Joswe Raab' exqe' toj tja, qu'n exi' tewa'n Raab' kab'e' nenul e'xitchq'o'n Joswe toj Jeriko. Atxi'xtzunj nche najanju' tyajajil Raab' kyxol aj Israel.", "26": "<pb/>Tmatzun Joswetz jun tyol tu'n tjapun: Tzajxwit tq'o'n Qman Dyos taq'wix tib'aju' xjal makub' t-xima'n tu'n tjaw tb'incha'ntlju' nintnam Jeriko. Kyejxwitju' tnejel tk'wal tjaq'ju' tq'uqlil, ex kyimxwitju' mankb'il tk'wal ajkyoku' tjpel, chij.", "27": "Onin Qman Dyos ti'j Joswe, qu'mtzun ximlenju' b'a'n tyolinjtz Joswe toj tkyaqilju' tx'otx'."}