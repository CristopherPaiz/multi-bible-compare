{"1": "<pb/>Kyik'xlenxi'tzun kykyaqil toju' nin a' Jordan, tzaj tma'n Qman Dyos te Joswe:", "2": "<pb/>Sk'oma kab'lajoj (12) ichan toju' tnam, junjun ti'j junjun tnej kyyajajil,", "3": "ex q'manxa kye tu'n tjatz kyiq'i'n kab'lajoj (12) ab'j toj nky'ajchaqju' nin a', jawa'la'qe' pale, ex tu'n kyxi' kyiq'i'n ja che b'ela'ten teju' qonik'an ja'lo, chij te.", "4": "<pb/>Atzunte Joswe e'tzaj ttxko'n kab'lajoj (12) ichan sk'o'nqe'tltoq tu'n,", "5": "ex xitma'n kye: Kukyokxe' tzmax toj nky'ajchaqju' a' Jordan, twitzju' kax te Qman Dyos, ex kyq'o'nktze' jun ab'j ti'j kyqule' teyile junjun, jun ab'j tu'n junjun tnej tyajajil Israel, kab'lajoj (12) tu'n tkyaqil.", "6": "Che ajb'elu' ab'j lu te yek'b'il ti'ju' xtb'incha Qman Dyos ja'lu. Qama txi' qani'n kyeye' kyu'n kyk'wale' toj tq'ijlalil tzul: ¿Titi' kyoklenju' ab'j lu?, qa che'chi,", "7": "a kxe'l kytzaq'we'nju'ye' kye: Nab'ab'l qekye' kye aj Israel ti'ju' tb'incha Qman Dyos tzalu toju' nin a' Jordan, tej tkub' tpa'ntib'ju' a' tej tik'x iq'i'n kax te Qman Dyos toj, chechiku'ye' kye, chij.", "8": "<pb/>Xitzun kyb'incha'n ichanju' xitma'n Joswe kye. Jawkyiq'i'n kab'lajoj (12) ab'j toj Jordan, jun tu'n junjun tnej tyajajil Israel, ex xikyiq'i'n tzmax ja tkub'a' xmuj ex atzuntzu' ekub'a' kynk'u'na', kse'nx tzaj tma'n Qman Dyos te Joswe.", "9": "Ex ikx e'kub' tq'o'n Joswe kab'lajojtl (12) ab'j ja e'kub'a'we' pale iq'iltoqte tkaxilju' yol kyejni b'entti'j. Axtzuntzu' e'kyaja'tenju' ab'j lu.", "10": "<pb/>Aye'tzu'n pale iq'ilte tkaxilju' yol kyejni b'entti'j e'kub' we' toj nky'ajchaqju' a' Jordan, tu'n kyb'inchante aj Israel tkyaqilju' ojetoq tchaq' Qman Dyos te Joswe. B'inchet tkyaqil kse'nxju' tchaq' Moyses te Joswe. Ojqel kyb'ajik'xju' xjal,", "11": "tetzunj kyjlajin kykyaqil, e ik'xju' pale tuk'i'lju' kax te Qman Dyos, ex e'kub'nej kywitz kykyaqilju' tnam.", "12": "Ex e ik'xju' q'ojil tyajajil Rub'en ex tyajajil Gad exju' nik'jan tyajajil Manases. Iq'imile kyq'ojb'il, ex nejliqe' kywitzju' txqantl aj Israel, kse'nxju' ojetoq tchaq' Moyses kye.", "13": "Noq ch'inxtl mitz'aqla' jo'mutx' (40,000) ichan iq'i'mele kyq'ojb'il tu'n kyq'ojin eb'et twitz Qman Dyos, ex exi' toju' plan tx'otx' te Jeriko.", "14": "Tb'incha Qman Dyos tu'n kyniman aj Israel te Joswe toju' q'ij lu ex tu'n kylab'ti ti'ju' intb'incha'n, tu'n kyniman kse'nxju' intoq kyb'incha'n te Moyses toj tkyaqilju' tchwinqlal.", "15": "<pb/>Xitzun tma'n Qman Dyostz te Joswe:", "16": "Q'manxa kyeju' pale iq'ilte kax teju' yol kyejni b'entti'j, tu'n kyetz toj Jordan, chij te.", "17": "<pb/>Xitzun tma'n Joswe kye tu'n kyetz,", "18": "naqtzun inb'ent kyetzju' pale toju' nin a' Jordan ex tej kyetz ti'jxi', tzajtzun tzaqpaj jumajtl a'tz exb'et jumajtl in piq'chaj.", "19": "<pb/>Toj tlajoji'n tajlalju' tnejel xjaw tej kyetz aj Israel toju' nin a' Jordan, ex atzu' ekub'a' tena' toj Kyilkal, toj tjawetzq'ij te Jeriko.", "20": "Atzuntzu' ekub'a' tq'o'n Joswe kab'lajoj (12) ab'j jatzkyiq'i'n toj Jordan,", "21": "ex xitma'n kye aj Israel: Ajt-xi qani'n kyeye' kyu'n kyk'wale' toju' tq'ijlalil tzul: ¿Titi' kyoklenju' ab'j lu?, qa che'chi,", "22": "kymanxe' kye se'ntu'me'l eik'xa' aj Israel toju' nin a' Jordan,", "23": "ex se'ntaq'wi kub' tzqiju' nin a' Jordan tu'n Qman Dyos tu'n kyik'xe', kse'n kub'a' tzqiju' Kyeq Ninnjab' ojtxi' tej qik'tz.", "24": "Tu'ntzun telkynik' kykyaqilju' tnam twitz tx'otx' ti'ju' tipumal Qman Dyos, aye'tzunkye' kche nimale' te Qman Dyos kukxju', chij kye."}