{"1": "<pb/>Tzaj tma'n Qman Dyos te Joswe: <pb/>Lalun xob'a ex lalun jawje tk'u'ja. Iq'inxa kykyaqilju' t-xjala te q'oj ex kutxi'ya q'ojil ti'ju' nintnam Ay, qu'n kkanb'ala wu'ne' ti'ju' nimaqkawil te Ay ex kyi'ju' t-xjal. K'okyelju' ninttanam exju' ttx'otx' te teya,", "2": "ex ax ktb'incha'ju'ya ti'ju' tnam Ay ex ti'ju' tnimaqkawil kse'nx tb'inchaya ti'j Jeriko ex ti'ju' tnimaqkawil, tojtzu'n maj lu kb'el kytzyu'ne' kyti'xti' exqe' kyalu'nju' kb'elkyi'j. Nk'uma jun q'oj naq myanim ajtok tzaqpaja kyi'j, ttze'lti'ju' nintnam, chij te.", "3": "<pb/>Tb'inchatib' Joswe kyuk'i'lju' t-xjal te q'oj tu'n kyxi' q'ojil ti'j Ay. E'jaw t-sk'o'n oxmutx' o'lajk'al (30,000) xjal te q'oj b'a'n che q'ojin, ex exi' tchq'o'n te qonik'an", "4": "ex xitma'n chaq'b'il lu kye: Kyb'intzpe'ye' b'a'nxi'x: kukyxi'ye' ti'jxi' nintnam, ex che ewane' nqayin tk'etz ex b'a'nqe'xe' ajkyok tzaqpaje' q'ojil ti'j.", "5": "Aye'tzu'n txqantl xjal che kxe'l lq'e wuk'i'le' tk'etzju' nintnam, ajtzun kyetz q'ojil qi'je', qob'el oqe' kywitz, kse'nxju' junmaj.", "6": "Che tzajel lpe qi'je' ajqkub' oqe' tk'etzju' nintnam, qu'n kb'el kyxima'n qama qoxob' jumajtle' kye.", "7": "Aye'tzunkye' che eletze' ja nche ewanaye' ex kb'el kytzyu'ne' nintnam, qu'n ktzajel tq'o'n Qman Dyos kyeye'.", "8": "Ajtzun ttzyet kyu'ne', kyq'onke' tq'aq'al, kse'nxju' oje tma Qman Dyos. Jun chaq'b'ilte' lu, chij kye.", "9": "<pb/>Xitma'ntzun Joswetz kye tu'n kyxi', exi'tzuntz ex e'kub' ewan kyxolju' tnam B'etel tuk'i'l Ay, toj tkub'exq'ij te Ay, atzunte Joswe axtzu' exa' qonik'an tu'n ja tkub'a'ju' kynajb'il.", "10": "Tojtzu'n juntl q'ij, jaw we' Joswe b'a'n prim ex ik'twitz kyi'ju' t-xjal qa ate'yileqe'. Kub'nej kywitz, junx kyuk'i'lju' tijwnaq kyxol aj Israel, xi'tzuntz q'ojil ti'ju' tnam Ay.", "11": "Kykyaqilju' t-xjal e'pon lq'e twitzju' nintnam, ex e'kub'ten toj tb'a'nq'ob'kya'j te, kyej tenju' b'ya' kyxol tuk'i'lu' nintnam.", "12": "E'kub' tewa'n Joswe kab'lajk'al lajnaq (5,000) ichan kyxolu' tnam B'etel tuk'i'l Ay, toj tkub'exq'ij te nintnam,", "13": "qu'mtzun kab'e' tnej e ela'ju' xjal te q'oj, jun tnej kub' ewan toj tkub'exq'ij teju' nintnam, atzu'n jun tnejtl toj tb'a'nq'ob'kya'j ja tkub'a' kynajb'il. E'pon Joswe tzmax toj nky'ajchaqju' b'ya' toju' qonik'an lu.", "14": "<pb/>Tetzunj tka'yinte nimaqkawil te Ay ti'ju' nb'aj, oktilil tu'n tu'nkyetz kyuk'i'lju' t-xjal te q'oj tu'n kyq'ojin kyi'ju' aj Israel toju' b'ya' Jordan, ex mixtoqti' b'i'n kyu'n qa ate'tltoq txqantl aj Israel ntoq che ewan ttze'lti'ju' nintnam.", "15": "Atzunte Joswe naq tak'a'n kub' oq kyuk'i'lju' t-xjal, e'kub' oq kywitzju' xjal aj Ay toju' b'e nxi' toju' chq'ajlaj.", "16": "Kykyaqiltzu'n xjal te q'oj aj Ay xikynima'n chaq'b'il tu'n kyxilpe kyi'j, tetzunj kyxi'lpe ti'j Joswe, kyej kytzaqpi'nju' nintnam.", "17": "Mixti' jun ichan aj Ay ex aj B'etel miwtjun xilpe kyi'ju' aj Israel; tu'ntzunju' nxi'xtoq b'ajx kyk'u'j tu'n kxilpe kyi'j, kyej kytzaqpi'n nintnam mixti'x klolte.", "18": "Tzajtzun tma'n Qman Dyos te Joswe: Q'onxa techlal tu'n kyok tzaqpaj q'ojil ti'ju' nintnam Ay, kxe'l nq'o'nwe' toj kyq'ob'e', chij te. <pb/>Xitq'o'n Joswe techlal tu'n kyq'ojin.", "19": "Aye'tzu'n e'wa'ntoq kyib' lwiyxi'x e'etz, ex e'oktzaqpaj ti'ju' nintnam ex kub' kytzyu'n, oktzun kyq'o'n tq'aq'altz.", "20": "<pb/>Tetzunj tanjtz ka'yin kyi'ju' xjal aj Ay, kyilju' ninkytanam inxi'xtoq b'uqchaj tu'n sib' majx njapun twitz kya'j. Mixtoqtzun jalojax tu'n kyoqa', qu'n aye'tlju' aj Israel ntoq che oq kwitz tu'me'lju' b'ya', e'anj miltz'uj q'ojil kyi'j.", "21": "Ex ikxte Joswe kyuk'i'l kykyaqil aj Israel tej kyka'yinte matxi'toq tzyetju' nintnam kyu'n aj Israel e'kub' ewan ex matxi'toq tz'ok kyq'o'n tq'aq'al, anjmiltz'ujkyi'j ex e'q'ojin kyi'ju' xjal aj Ay.", "22": "Aye'tzuntlju' matxi'toq kub'ti'ju' nintnam kyu'n, e'etztl toj, qu'mtzun ekyajtenju' xjal aj Ay kyxolju' kab'e' tnej xjal aj Israel te q'oj, e'oktentzuntz kyi'ju' aj Ay tzmaxi'j kykyim kykyaqil kyu'n.", "23": "Naq o'kxju' nimaqkawil toj Ay min kub' kyb'yo'n, tzyet kyu'n ex xikyiq'i'n te Joswe.", "24": "<pb/>Kykub'lenxi'tzun kyb'yo'n kykyaqilju' exi' lpe kyi'j, anjkyi'ju' aj Israel toj Ay ex eb'ajkub' kyb'yo'nju' itz'qe'xtoq.", "25": "E'kyimu' junmutx' lajk'al (12,000) xjal aj Ay toju' q'ij lu, ichan ex qya,", "26": "Kub' tq'o'n Joswe chaq'b'il kye aj Israel tu'n kyq'ojin tzmaxi'j kymankun kyu'n kykyaqilx.", "27": "Kyej kyiq'i'n aj Israel alu'mj exqe' ti'xti' ate'toq toju' nintnam, kse'nx tzaj tma'n Qman Dyos te Joswe,", "28": "kub'tzun ttz'e'ysa'n Joswe nintnam Ay, ex majx kyej tenju' tik'len tu'n.", "29": "Atzu'n nimaqkawil toj Ay jaw yob'i'n tu'n Joswe ti'j jun tze ex kyej tq'o'n tzmax tok qale, tetzunj tex q'ij, xitma'n tu'ntku'tz q'i'n ex tu'n tku'x mqu'n ttziju' nintnam, ex tu'n tjax ch'uqb'a'n txqan ab'j tib'aj. Ex majx kyej tenju' ab'j lu.", "30": "<pb/>Jawtzun tb'incha'n Joswe jun q'olb'eb'l te Qman Dyos twi' witz Eb'al,", "31": "kse'nx ojetoq tchaq' Moyses tmajin Qman Dyos kye aj Israel, ex kse'nx tz'ib'a'n toju' tu'jil tkawb'il Moyses: Jun q'olb'eb'l, ab'j mya jso'n kywitz. Kub'tzun kyq'o'n aj Israel chojb'il k'ok'sb'il tib'aju' q'olb'eb'l, ex kub' kyq'o'n chojb'il te b'inchjtib'il.", "32": "Ex okttz'ib'a'n Joswe kawb'il ojetoq taq' Moyses kye, kyi'ju' tab'jil q'olb'eb'l kywitzku' aj Israel.", "33": "Tkyaqiltzu'n tnam, tyajajil Israel exqe' najchaq xjal, ex kykyaqilju' tijwnaq, e'nejenel kye xjal te q'oj ex ajkawil, e'kub'ten ttxlaj tkaxilju' yol kyejni b'entti'j tu'n Qman Dyos, kywitzju' pale aj Leb'i iqalte. Tu'ntzun tkub' kyky'i'wla'n pale aj Leb'i tnam, nik'jan te'toq toj jun plaj teju' witz Kerisim, atzu'n nik'jantl toju' plaj te' witz Eb'al, kse'nxju' ojetoq tma Moyses tnejel, ju' tmajin Qman Dyos.", "34": "Yajxi'tzuntl jawt-ẍch'i'n Joswe junjunal chaqju' yol ntma'n toju' tu'jil kawb'il, e'jaw t-ẍch'i'n ky'i'wb'il ex qanb'en taq'wix.", "35": "Jawt-ẍch'i'n Joswe tkyaqilju' yol tchaq' Moyses, ex mixti' jun miwtjunti' jawt-ẍch'i'n kywitzju' tnam Israel, e'qya ex k'wal, exqepe' najchaq xjal najlqe'toq kyxol."}