{"1": "<pb/>E' b'aj tb'u'yi'n Joswe kykyaqilju' tnej tyajajil Israel toj Sikyem. E tzaj ttxko'nju' tijwnaq, nejenel, ajkawil ex nejenel kye xjal te q'oj, xitma'ntzuntz te tkyaqilju' tnam twitz Qman Dyos kjalu: <pb/>—Chi Qman Dyos intma'n: <pb/>Intoq che k'ulun Tare ojtxi' kyuk'i'lju' tk'wal, aye' Ab'raam ex Nakor, ju' ojtxi' kyyajilb'ene', kye junxi'tl dyos, tej najlqe'toq ttziju' nin a' Ewprates.", "2": "", "3": "Ttzitzunju' nin a' Ewprates tzaja' wiq'i'ne' Ab'raam, ex b'aj b'et wu'ne' toj tkyaqilju' tx'otx' Kanaan. Chmet kyb'aj wu'ne', ex a tnejel tk'walju' tzaj nq'o'ne' Isaak,", "4": "atzunte Isaak tzaj nq'o'ne' kab'e' tk'wal, Jakob' ex Esawu. Xinq'o'ne' tx'otx' nimaqk'ulile te Seyir te Esawu, atzunte Jakob' exi' toj Ejipt.", "5": "Xinchq'o'ntzun Moysestze' ex Aaron, ex e'nk'ixb'saye' aj Ejipt tu'n kamik, tzmax kyb'je'tze' wu'ne' atzu'.", "6": "Tetzunj kyb'je'tzju' ojtxi' kyyajilb'ene' Ejipt, e'tzalpe aj Ejipt kyuk'i'l kykarwaj te q'oj ex e'chej, e'ponx ttziju' Kyeq Ninnjab'.", "7": "E'txokon weye', kub'tzun nq'o'ne' jun nim qlolj kyxol kyuk'i'l aj Ejipt, ex nb'inchaye' tu'n ttzajniq'ju' a' kyib'aj aj Ejipt ex tu'n kykyaj naj tjaq'. Aye'ku'ye' tziyal ti'ju' nb'inchaye' toj Ejipt. <pb/>Yajxi'tzuntel nimtoj tq'ijlalil e'tene' toj chq'ajlaj,", "8": "tzmax kyule' wu'ne' toj kytx'otx' amorey, toj tjawetzq'ij te nin a' Jordan. E'q'ojin kyi'je', e'kub'tzun nq'o'ne' toj kyq'ob'e', ex kub'kyi'j kyu'ne' ex kub' kytzyu'ne' kytx'otx'.", "9": "Yajxi'tzuntel ul B'alak, tk'wal Sipor, nimaqkawil kye moab' q'ojil kyi'je'. Xi'tchq'o'n B'alak tjoyli B'alaam, ju' tk'wal B'eor, tu'n tul qanil taq'wixil kyib'aje'.", "10": "Ayintzunwe' mixti' waje' tu'n tqaninte B'alaam taq'wix kyib'aje', ape' tb'inchaju' e k'iwlanjtze' tu'n. Iktzu'n e' kleta'ye' wu'ne'.", "11": "E' jlajintzuntze' toj nin a' Jordan ex e'pone' tzmax Jeriko. Aye'tzunju' najlqe'toq Jeriko (amorey, peresey, aj Kanaan, itit, jerjesey, eb'ey ex jeb'usey) e'q'ojin kyi'je', ayintzunwe' nb'inchaye' tu'n tkub'kyi'j kyu'ne'.", "12": "Aye'tzunju' kab'e' nimaqkawil amorey mixti' kub'kyi'j kyu'ne' tu'n k'uẍtx'e'nb'il mujqa tu'n smaj, ayinku'we' ẍin okq'onte xob'il kyi'j, qu'mtzun e'kub' oq kywitze' na'mxtoq kypone'.", "13": "Xinq'o'ne' kytx'otx'e' ju' myaye'ye' e'kub' aq'unante ex nimaqkytaname' ju' myaye'ye' e'jaw b'inchante. Atzu'n ja'lo najlqe'ye' toj, ex inche lo'n ub'aye' ex twitz olib'o ju' mya'ye'ye' eku'x awante, chij, chi Dyos, chij. <pb/>Ex tmatl Joswe:", "14": "<pb/>—Qu'mtzun, tu'n tkyaqil ja'lu, che nimane' te Qman Dyos ex che ajb'ene' te tu'n tkyaqil kyk'u'je'. Kypa'mil kyib'e' kyi'ju' dyos jae'k'uluna' ojtxi' qyajilb'en ttziju' nin a' te Ewprates ex toj Ejipt.", "15": "Qatzun min kyajb'ile' tu'n kyajb'ene' te Qman Dyos, kyximanku'ye' ja'lo alqe che ajb'ela'ye': qa kyeju' dyos ja e'ajb'ena' ojtxi' qyajilb'en ttzi nin a' Ewprates, mujqa kye kydyosju' amorey najlqe' toju' tx'otx' lu. Ayinwe' kyuk'i'lju' toj njaye' qo ajb'elqe' te Qman Dyos, chij.", "16": "<pb/>Kymatzun tnamtz: ¡Miwt taja' Qman Dyos tu'n tkyaj qtzaqpi'ne' tu'n qajb'ene' kye junxi'tl dyos!", "17": "Ana'te' Qman Dyos setz q'inqe exqe' ojtxi' qchman toj Ejipt, jata'qotoq te k'a'yi'nmajin. Ate b'inchante nim b'a'nq'ob'aj qwitz, ex ate klonqe ex xq'uqinqe toju' qb'e tej qik' kyxol txqan tnam.", "18": "Ate el q'inkye kykyaqilju' tnam ate'toq toj qb'e, exqe' amorey najlqe'toq tzalu. Qu'mtzun, ikxqe' qo ajb'ele' te Qman Dyos tu'n tkyaqil ja'lu, qu'n ana'te Qdyos, chechij.", "19": "<pb/>Atzunte Joswe xitma'n kye: <pb/>—Lay b'antkye' kyajb'en te Qman Dyos, qu'n xjan te toklen ex xky'aqlil, lalun naq ka'yin ti'ju' kypi'sale' ex kyile'.", "20": "Qama kyej kytzaqpi'ne' exqa mache ajb'ene' kye junxi'tl dyos, ktzajel tq'o'n taq'wixil kyib'aje', ex che kb'el najsa'ne' tu'n maskye nim b'a'n matxi' tb'incha kyeye', chij.", "21": "<pb/>Xi'tzun kytzaq'we'nju' tnam te: <pb/>—Lalun b'ajte' ikju'. Qo' ajb'elqe' te Qman Dyos, chechij.", "22": "<pb/>Tmatzun Joswetz: <pb/>—Aye'xe' tziyal kyi'je' qa matxi' jawkysk'o'ne' tu'n kyajb'ene' te Qman Dyos, chij. <pb/>—Ayo'ye', chechij xikytzaq'we'n.", "23": "<pb/>Xitma'ntl Joswe kye: —Kyiq'imilna'ju'ye' txqantl dyos ate' kyxole', ex kutanjtz kyi'je' tu'n tkyaqil kyk'u'je' tk'etz Qman Dyos, chij.", "24": "<pb/>Atzunju' tnam xittzaq'we'n: <pb/>—Kqo ajb'elqe' te Qman Dyos, ex kqb'incha'qe' ti' matma, chechij.", "25": "<pb/>Tojxju' q'ij lu, kyej b'entti'j jun yol tu'n Joswe tuk'i'lju' tnam toj Sikyem, ex eb'ajx tq'o'n kawb'il ex nuk'b'il kye,", "26": "ex eku'x ttz'ib'a'n toju' tu'jil tkawb'il Qman Dyos. Yajxi'tzuntel tzaj tiq'i'n jun nin ab'j ex kub' tq'o'n tjaq'ju' k'ol atitoq toju' ja xjan te Qman Dyos,", "27": "ex xitma'n kye tkyaqilju' tnam: <pb/>—Aju' ab'j lu k'ajb'el te jun tziyb'il qe, ti'j tkyaqilju' matxi' tma Qman Dyos qe. K'okyel te jun tziyal kyi'je', tu'ntzun lalun che oke' xmletz' twitz Qman Dyos, chij.", "28": "<pb/>Exi' tchq'o'ntzun Joswetz teyile junjun toju' kytx'otx'.", "29": "<pb/>Tb'ajlenxi'tzun jte' q'ij o'kx tkyim Joswe tk'wal Num, ju' tmajin Qman Dyos, tetoq jo'naq lajoj (110) ab'q'i.", "30": "Ku'x mqu'n toju' ttx'otx' toj Timnat-sera, ju' ati kywi'ju' witz te Eprayin, toj tb'a'nq'ob'kya'j teju' witz Gaas.", "31": "E'ajb'en aj Israel te Qman Dyos tej itz'toq Joswe, ex ikx itz'qe'xtoqju' tijwnaq kanlitoq kywitz titi' tb'incha Qman Dyos kyu'nel aj Israel.", "32": "<pb/>Ku'x kymuqu'n aj Israel tb'aqil Jse toj Sikyem, ju' tzajni kyiq'i'n Ejipt, toju' tx'otx' tloq' Jakob' tu'n jo'naq (100) medi saqpwaq kye tk'wal Amor, tman Sikyem, aju' tx'otx' xiq'o'n te kyetzb'il tyajajil Jse yajxi'tl.", "33": "<pb/>Tej tkyim Eleasar, tk'wal Aaron, ku'x mqu'n twi' ttxa'nwitz te Pinees ju' tk'wal, ju' xiq'o'n te kywi' witz te Eprayin."}