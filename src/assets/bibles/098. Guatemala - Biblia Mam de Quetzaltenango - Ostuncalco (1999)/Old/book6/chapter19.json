{"1": "<pb/>Aju' tkab' tx'otx' jyonjtz ti'j alqe makub' tz'aqa' xiq'o'n kye tyajajil Simeon. Xi'toq ta'ju' tx'otx' lu toj kytx'otx' tyajajil Juda,", "2": "ex aye' oxlajoj (13) nimaqtnam ja'lu kyuk'i'lxi' kykojb'il: B'eerseb'a, Seb'a, Molada, Asar-swal, B'ala, Esem, Eltolad, B'etul, Orma, Siklaj, B'et-markab'ot, Asar-susa, B'et-leb'aot ex Sarwen.", "3": "", "4": "", "5": "", "6": "", "7": "Ex exi' q'o'nju' nimaqtnam lu kye: En-rimon, Eter ex Asan, kyuk'i'lju' kynajb'il,", "8": "Exqe'tzu'n najb'il ate'toq tzmax B'aalat-b'eer, aju' nintnam Ramat, toj Nekeb'. Aye'tzun tx'otx'ju' xi' kyeju' junjun k'loj kywitze'lilex kyib' kyxol tyajajil Simeon.", "9": "Atoqtzu' ta'ju' kytx'otx' tyajajil Simeon toju' kytx'otx' tyajajil Juda, qu'n nimtoqkye Juda kytx'otx', qu'mtzun xiq'o'n kytx'otx' tyajajil Simeon ti'ju' kytx'otx' Juda.", "10": "<pb/>Aju' toxi'n tx'otx' jyonjtz ti'j alqe makub' tz'aqa', xiq'o'n kye junjun k'loj xjal kywitze'lilex kyib' kyxol tyajajil Sab'ulon. Pomnixju' nqach toj Sarid, xi'nixtzuntz toj tkub'exq'ij tzmax Marala ex ponx toj Dab'eset, tu'n tpon b'aj toju' a' ati tk'etz Jokneam. Tzajxtzuntl Sarid, xi'niju' nqach tu'me'l tjawetzq'ij tzmax Kyislot-tab'or, ex txi'xtl atzu', inik' toj Dab'erat tu'n tjapun tzmax Japiya.", "11": "", "12": "", "13": "Txi'xtl atzu', xi'niju' nqach toj tjawetzq'ij tu'me'l Gat-eper, inik' toj Ita-kasin ex in pon tzmax Rimon, tu'n tq'on welt Nea.", "14": "Toj tb'a'nq'ob'kya'j, inq'on weltju' nqach tzmax Anaton ex intoq nelpun toju' b'ya' Jepte-el.", "15": "Ate'toq kab'lajoj (12) nimaqtnam kyuk'i'lxi' kynajb'il toju' tx'otx' lu, aye' junjunju': Katat, Naalal, Simron, Idala ex B'elen.", "16": "Atzun tx'otx'ju' xi' kye junjun k'loj xjal kywitze'lilex kyib' kyxol tyajajil Sab'ulon, kyuk'i'lxi' nimaqtnam ex kojb'il.", "17": "<pb/>Aju' tkyaji'n tx'otx' jyonjtzti'j alqe makub'a' tz'aq, xiq'o'n kye junjun k'loj xjal kywitze'lilex kyib' kyxol tyajajil Isakar. Ate'toq qaqlajoj nimaqtnam kyuk'i'lxi' kykojb'il toju' kytx'otx', aye' ja'lu: Jesreel, Kyesulot, Sunem, Aparaym, Syon, Anaarat, Rab'it, Kyisyon, Eb'es, Remet, En-wanim, En-ada ex B'et-pases. Pomnixju' nqach toj Tab'or, Saasima ex B'et-semes, ex in pon b'aj toj nin a' Jordan. Atzun tx'otx'ju' xi' kye junjun k'loj xjal kwitze'lilexkyib' kyxol tyajajil Isakar, kyuk'i'lxi'ju' nimaqtnam ex kojb'il kyoj.", "18": "", "19": "", "20": "", "21": "", "22": "", "23": "", "24": "<pb/>Aju' tjwe'yi'n tx'otx' jyonjtzjti'j alqe makub' tz'aqa', xiq'o'n kye junjun k'loj xjal kywitze'lilex kyib' kyxol tyajajil Aser, ate'toqju' nimaqtnam lu toj: Elkat, Ali, B'eten, Aksap, Alamelek, Amad ex Miseal, intoq ponx tzmax twi'ju' witz Karmelo ex Syor-lib'nat toj tkub'exq'ij.", "25": "", "26": "", "27": "Aju' nqach toj tjawetzq'ij inxi' tu'me'l tb'a'nq'ob'kya'j tzmax toj B'et-dakon, tu'n tmuje tuk'i'l kytx'otx' tyajajil Sab'ulon, exju' b'ya' Jepte-el, ex B'et-emek, ex Neyel, expe' xi'nix ti'jimix Kab'ul,", "28": "qu'mtzun ayilextoqju' Ab'don, Reob', Amon ex Kana, pomnix toju' nin nintnam Sidon.", "29": "Nq'on welttzuntz tu'me'l Rama, ex ponx toju' nintnam Tiro kuwsa'n, nxi'tzuntz toj Osa, tu'n telpun kanun toj Ninnjab' Mediteraney. Kyuk'i'l Maaleb', Aksib', Uma, Apek ex Reob', junaq kab'e' (22) nimaqtnam tu'n kykyaqil kyuk'i'lxi' kykojb'il. Atzun tx'otx'ju' xi' kyeju' junjun k'loj xjal kywitze'lilex kyib' kyxol tyajajil Aser.", "30": "", "31": "", "32": "<pb/>Aju' twaqaqi'n tx'otx' jyonjtz ti'j alqe makub'a' tz'aq, xi' kyeju' junjun k'loj xjal kywitze'lilex kyib' kyxol tyajajil Neptali.", "33": "Xi'nixju' kytx'otx' kyoju' tnam Elep, Elon-saananim, Adami-nekyeb' ex Jab'neel, tzmax toj Lakum, tu'n tpon toj Jordan.", "34": "Xi'niju' nqach toj tkub'exq'ij tu'me'l Asnot-tab'or, ex Ukok, qu'mtzun tnaqachtoqtib' tuk'i'lju' kytx'otx' tyajajil Sab'ulon toj tnayajkya'j, atzu'n toj tkub'exq'ij tuk'i'lju' kytx'otx' tyajajil Aser. Atzu'n toj tjawetzq'ij, intoq ponju' kytx'otx' tyajajil Neptali tzmax toj nin a' Jordan.", "35": "Aye' b'eljlajoj nimaqtnam ja'lu kuwsa'nqe' kyuk'i'lxi' kynajb'il xiq'o'n kye, aye': Sidim, Ser, Amat, Rakat, Sineret, Adama, Rama, Asor, Sedes, Edrey, En-asor, Iron, Mikdal-el, Orem, B'et-anat ex B'et-semes. Atzun tx'otx'ju' xiq'o'n kye junjun k'loj xjal kywitze'lilex kyib' kyxol tyajajil Neptali, kyuk'i'lxi' nimaqtnam ex kykojb'il.", "36": "", "37": "", "38": "", "39": "", "40": "<pb/>Aju' twuqi'n tx'otx' jyonjtz ti'j alqe makub' tz'aqa', xiq'o'n kye junjun k'loj xjal kwitze'lilexkyib' kyxol tyajajil Dan. Ate'qe'ju' tnam toju' tx'otx' lu, aye': Sora, Estaol, Ir-semes, Saalab'in, Ayalon, Jetla, Elon, Timnat, Ekron, Eltekye, Kib'eton, B'aalat, Jewud, B'ene-b'erak, Gat-rimon, Mejarkon ex Rakon, tuk'i'lju' tx'otx' ati tu'me'l Jope.", "41": "", "42": "", "43": "", "44": "", "45": "", "46": "", "47": "Mixtzunti' kanunju' tx'otx' lu, qu'mtzun exi' tyajajil Dan q'ojil ti'ju' nintnam Lesem, kykub'lenxitzun kyb'yo'n kykyaqilju' najlqe' atzu', kub' kytzyu'nju' tx'otx'. Iktzu'n e'kub'a' ten najal toju' tnam lu, ex el kych'exb'e'n tb'i, okkyq'o'n tb'i Dan te ninb'ilteju' ojtxi' kyyajilb'en. Atzun tx'otx'ju' xiq'o'n kye junjun k'loj xjal kywitze'lilex kyib' kyxol tyajajil Dan, kyuk'i'lu' nimaqtnam ex najb'il.", "48": "", "49": "<pb/>Tb'ajlenxi' kysipa'n aj Israel tx'otx' kye junjun tnej kyyajajil, xikyq'o'n tetzb'il Joswe toju' tx'otx' xiq'o'n kye txqantl.", "50": "Kse'nxju' ojetoq tchaq' Qman Dyos, xiq'o'nju' nintnam Timnat-sera te, toju' tx'otx' nimaqk'ulile te Eprayin, qu'n a tqaniju'. Jawtzun tb'incha'n jumajtl Joswe nintnam ex najan toj.", "51": "Ayiletzun tx'otx'ju' lu xikyse'n Eleasar, Joswe exqe' nejenel toj tnam, kse'nxju' makub' tz'aq te junjun tnej kyyajajil aj Israel twitz Qman Dyos, ttziju' Ja te Mujb'ab'ltib'il, toj Silo. Ikytzu'n b'aj pa'yita' tkyaqilju' tx'otx'."}