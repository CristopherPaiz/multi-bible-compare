{"1": "<pb/>Aju' kytx'otx' tyajajil Jse xiq'o'n kse'nxju' kub' tz'aq kye tej tjyonjtz ti'j, tzyet toj tjawetzq'ij toju' nin a' Jordan, ja ta'qe' t-xiklil a' te Jeriko, xi'nitzuntz toj chq'ajlaj, kywi'yile witz, tzajx Jeriko tu'n tpon B'etel.", "2": "Txi'xtzuntl B'etel, aju' tnam Lus, inik' toj kytx'otx'ju' arkyit ex pomnix Atarot;", "3": "inxi'tzuntz tkub'exq'ij toj kytx'otx' japletit, ex ponx toj B'et-oron toj Kub'l, pomnix Keser. Nxi'tzuntz toju' ninnjab' Mediteraney.", "4": "<pb/>Aju' kyetzb'il kyyajajil Manases ex Eprayin, tk'wal Jse, xiq'o'n aye' ja'lu:", "5": "Aye' tnaqachil kytx'otx' tyajajil Eprayin, tzajnix toj tjawetzq'ij te Atarot-adar ex pomnix B'et-oron Jawl.", "6": "Txi'xtzuntl atzu', nxi' ttziyile Ninnjab' Mediteraney. Atzu'n nqach toj tb'a'nq'ob'kya'j teju' kytx'otx' atoq Mikmetat, xi'nitzuntz tu'me'l tjawetzq'ij tzmax toj Taanat-silo, nnik' Janoa", "7": "ex in ku'tz Atarot ex Naorat, in pon ch'i'n Jeriko ex in nelpun kanun toj nin a' Jordan.", "8": "Intzaj qeju' nqach Tapuwa, xi'nitzuntz toj tkub'exq'ij tu'n tpon tzmax ttzi t-xiklil a' Kana ex ttzi ninnjab' Mediteraney. Atzun tx'otx'ju' xiq'o'n kyeju' tyajajil Eprayin, ex xi' sipa'n kyxolju' junjun k'loj kywitze'lilex kyib'.", "9": "Ex ate' junjuntl nimaqtnam kyuk'i'lju' kykojb'il toj kytx'otx' tyajajil Manases, xiq'o'n kye tyajajil Eprayin.", "10": "Aye'tzu'n tyajajil Eprayin mixti' e ex kyxla'ja'n aj Kanaan najlqe'toq toj Keser, xipe' kyq'o'n anb'il kye tu'n kynajan kyxol, naqtzun o'kx e'okkychq'o'n tu'n kychojon kye. Atxi'xtzunj najlqe' aj Kanaan atzu'."}