{"1": "<pb/>Tojtzun juntl q'ij, b'a'n prim, e'etz Joswe kyuk'i'l kykyaqil aj Israel toj Sitim ex e'pon ttzi nin a' Jordan; e'kub'tenpun atzu' ex min e'jlajinaj.", "2": "Tik'lenxi'tzun oxe' q'ij, exi' nejenel toj tkyaqilju' kyxmuj", "3": "ex xikyq'o'n chaq'b'il lu kye aj Israel: Naq ajkyka'yinteye' ajkyik'ju' pale aj Leb'i tuk'i'lju' kax te Qman Dyos, kukyetze' jata'qe'ye' ex che lpexe' kyi'j.", "4": "K'eleltzun kynik'tze' jatu'n kyxa'ye', qu'n mix-a'lo' junkye' oje tzik'x toju' b'e lu. Naq o'kx mixti' tu'n kyoklq'eye' tk'etzju' kax, qapelo kab'naqlajoj ky'jaj (1 Km.) che kxe'la' lpeye' ti'jxi', chechij kye.", "5": "<pb/>Ex xitma'n Joswe kye: Kyẍtilsam kyib'e', qu'n kkyla'ye' Qman Dyos najchi'j tuk'i'l b'a'nq'ob'aj, chij.", "6": "Atzu'n kyeju' pale xitma'n: Kyiq'i'nktze' tkaxilju' yol kyejni b'entti'j kyuky'i'le', ex kukyik'xe' toju' nin a' kywitzu' xjal, chij kye. <pb/>Xi'tzun kyiq'i'n pale tkaxilju' yol ex e'kub'nej kywitzju' xjal.", "7": "Xitzun tma'n Qman Dyos te Joswe: Kxe'l qex ja'lo, k'okyela wu'ne' nimxi'x toklena atl junjun toj kywitz aj Israel. Kkaneb'eltzuntz toj kywitz qa atinqine' tuk'i'la kse'n ẍin tene' tuk'i'l Moyses.", "8": "Qu'mtzun, q'manxa kyeju' pale iqilte tkaxilju' yol kyejni b'entti'j, ajkypon ttzi nin a' Jordan, tu'n kywe' toju' nin a', chij te.", "9": "<pb/>Atzunte Joswe xitma'n kye aj Israel: Kukytzaje' ex kyb'inxe' ntma'n Qman Dyos.", "10": "A techlal ja'lu qa ati Qman Dyos itz' kyuk'i'le', exqa che eleltiq'i'n aj Kanaan kywitze', e'itit, eb'ey, peresey, kyerkesey, amorey exqe' jeb'usey.", "11": "Kyka'yintzpe'ye', k'ik'exju' tkaxil tyol Qman Dyos tajaw tkyaqil twitz tx'otx' kywitze' toju' nin a'.", "12": "Qu'mtzun, kysk'ome' kab'lajoj (12) ichan ja'lo, junjun ti'j junjun tneju' kab'lajoj (12) tnej tyajajil Israel.", "13": "Aye'tzu'n pale iq'ilte kax te Qman Dyos tajaw tkyaqil twitz tx'otx', ajtku'x kyq'o'n kyqan toju' nin a', kb'el taq'pu'ntib'ju' a' toj kab'e', kweb'elju' a' ntzaj jawl, kb'el tb'u'yi'ntib' junx naku'j makub' mqet, chij kye.", "14": "<pb/>E'etzju' aj Israel toj kypach xb'alun tu'n kyik'x jlajin toju' nin a', ex nejlqe' pale kywitz iq'i'n tkaxilju' yol kyejni b'entti'j kyu'n. Naqtzun nb'ent tku'x kyq'o'n pale kyqan toju' a' ttzixi' (majxtoq nex piq'chaju' nin a' Jordan ti'ju' tkb'el toju' tq'ijlalil tu'n tjaw b'uyit awal) min b'etlju' a' ntzaj jawl ex naq kyej tb'u'yi'ntib', najchaq kyeja' ten toju' nintnam Adam, tk'etzju' tnam Saretan kuwsa'n. Atzu'n a' npon toju' Kyimni Ninnjab' xitljo'n tb'e tzmax tku'x b'aj. Iktzu'n kub'a' taq'pu'ntib'ju' nin a', aye'tzu'n aj Israel e'jlajin toju' nin a', tu'me'lju' nintnam Jeriko.", "15": "", "16": "", "17": "Tkyaqilju' tnam b'jik'x jlajin toj tzqij toju' nin a' Jordan, aye'tzu'n pale iq'ilteju' tkaxil tyol Qman Dyos e'kyaj we' toj nky'ajchaq a' Jordan toj tx'otx' tzqij tzmax kyik'xb'aju' aj Israel."}