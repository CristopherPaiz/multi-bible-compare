{"1": "<pb/>Tzaj xob'il b'a'nxi'x ti'ju' nimaqkawil Adonisedek toj Jerusalen, tej tb'inte qa matxi'toq tzyetju' tnam Ay tu'n Joswe exqa matxi'toq kub' t-xitu'n, exqa ikx tb'inchaju' ti'j ex ti'ju' tnimaqkawil kse'n tb'incha ti'j Jeriko ex ti'ju' tnimaqkawil, exqa matxi'toq kyej b'entti'j kyu'n aj Kab'aon tu'n lalun che q'ojin kyuk'i'l aj Israel exqa najlqe'tltoq kyxol. Tu'ntzunju' b'ajsb'il lu, tzaj tchi ti'j b'a'nxi'x, qu'n ate Kab'aon juntoq nintnam nimxi'x toklen, nimxi'xtoq twitz Ay ex najlqe'toq nimaqkawil toj, ex majxtoq kuwqe' tu'n kyq'ojin.", "2": "", "3": "Qu'mtzun xitma'n Adonisedek tqanil kyeju' nimaqkawil Oam aj Eb'ron, Piream te Jarmut, Japiya te Lakyis, ex Deb'ir aj Eklon:", "4": "Kukytzaje' tza'lu, chin kyoniye' tu'n qq'ojin ti'ju' tnam Kab'aon, qu'n matxi' kyej b'entti'j kyol tuk'i'l Joswe ex kyuk'i'l aj Israel, chij xitma'n kye.", "5": "B'ajtzun kyb'u'yi'n kyib'ju' jwe' nimaqkawil amorey, aye' nimaqkawil te Jerusalen, te Eb'ron, te Jarmut, te Lakyis ex te Eklon, e'tzajtzuntz kyuk'i'lju' kyxjal te q'oj ex e'kub'ten twitz Kab'aon tu'n kyok tzaqpaj q'ojil ti'j.", "6": "<pb/>Aye'tzuntlju' najlqe'toq Kab'aon xikyma'n tq'umli te Joswe atitoq ja tkub'a' kynajb'il aj Israel toj Kilkal: Lalun kub' t-xk'a'yi'n tib'a tu'n ttzaja klolkyeju' ajb'el teya lu. Lwix kuttzaja onilqeye' ex klol qeye', qu'n matxi' b'aj kyb'u'yi'n kyib' kykyaqilju' nimaqkawil amorey najlqe' kywi' witz tu'n kyul q'ojil qi'je', chechij te.", "7": "Etztzun Joswetz Kilkal kyuk'i'l kykyaqilju' t-xjal te q'oj min nche xob',", "8": "tzajtzun tma'n Qman Dyos te: Lalun xob'a kye, qu'n che kxe'l nq'o'ne' toj tq'ob'a, ex mix-a'lo' junkye kxkyeb'il ti'ja, chij te.", "9": "<pb/>Etz Joswe toj Kilkal, ex eb'et b'aj qonik'an tu'n kypon ja ta'qe' amorey ex naq minab'en kyok tzaqpaj q'ojil kyi'j.", "10": "Tb'inchatzun Qman Dyos tu'n kyxob' b'a'nxi'x kywitz aj Israel, qu'mtzun nim txqan kyb'aj e'kub' tb'yo'n Joswe toj Kab'aon. Ex xilpe kyi'j toju' b'e nxi' B'et-oron ex eb'aj Kub' tb'yo'n txqantl amorey tzmax tpon toj Aseka ex Maseda.", "11": "Tetzunj ljo'ntoq kyku'x amorey tk'u'ju' twitz B'et-oron, tej intoq che oq kywitz aj Israel, tzaj tq'o'n Qman Dyos nimaqplaj saqb'aqun kyib'aj ex nimxi'xpe' amorey eb'aj kyetwitz tu'n kyk'uẍtx'e'nb'il aj Israel.", "12": "<pb/>Tej kykub' tq'o'n Qman Dyos amorey toj kyq'ob' aj Israel, yolin Joswe tuk'i'l Qman Dyos kywitzju' tnam ex tma: <pb/><t>We'kuya, q'ij, toj Kab'aon;</t> <t>we'ku'ya, xjaw, toju' b'ya' te Ayalon, chij.</t>", "13": "<t>Ewe'tzu'n q'ij exju' xjaw</t> <t>tzmax tkub'kyi'ju' ajq'oj tu'nju' tnam.</t> <pb/>Atzun ntma'nju' toju' u'j tz'ib'a'n tu'n Tnik'alti'j. Kyej we'ju' q'ij toj tnky'ajchaqil kya'j, ex ch'intlmi exa' jun q'ij tu'n min b'et.", "14": "B'ajxtoq tzik'a' junmaj kse'nju' q'ij lu ex b'ajx tzik'a'tl yajxi'tl tej ttzaj tb'i'n Qman Dyos tq'ojq'ojel twi' jun ichan, qu'n intoq q'ojin Qman Dyos klol kye aj Israel.", "15": "<pb/>Anjtztzun ti'j Joswetz kyuk'i'l aj Israel ja tkub'a' kyxmuj toj Kilkal,", "16": "aye'tzu'n jwe' nimaqkawil e'kub' oq ex e'okx ewan toj jun jul toj Makeda.", "17": "Tetzunj tik' jte' q'ij e'knet toju' jul lu, xiq'ma'ntzuntz te Joswe.", "18": "E'xi'tzun tq'o'n Joswe chaq'b'il lu: Che kytolinxe' ab'j ttziju' jul ex majx kyjpunkje', ex che kyq'onkje' xq'uqil ttziju' jul.", "19": "Aye'tzunkye' lalun che kyej weye' tzalu. Che lpexe' kyi'ju' ajq'oj ex che q'ojine' kyi'j kyi'jxi'. Lalun kyaje' tu'n tanjkyi'j kyoj nimaqkytanam, qu'n matxi' che tzaj tq'o'n Qman Dyos toj qq'ob', chij.", "20": "<pb/>Kub'kyi'j kykyaqilju' amorey tu'n Joswe ex kyu'n aj Israel. Nim txqan amorey e'kyim kyu'n, aye'tzu'n e'kyaj anq'in exi' klolkyib' kyoj nimaqkytanam.", "21": "Aye'tzunkye' aj Israel b'a'nqe' tej tanjtzkyi'j ja tkub'a' kyxmuj toj Makeda, jatoq ta' Joswe. Ex mix-a'lotoqte njaw ti'ntib' yolil taq'wix kyi'j aj Israel.", "22": "<pb/>Tmatzun Joswe: Kyjqomju'ye' ttzi jul ex kyiq'inqe'mitze' jwe' nimaqkawil, chij.", "23": "Ku, chiqe' aj Israel, e'etz kyiq'i'n jwe' nimaqkawil aj Jerusalen, aj Eb'ron, aj Jarmut, aj Lakyis ex aj Eklon toju' jul.", "24": "Tetzunj kyul iq'i'n twitz Joswe, e'tzaj ttxko'n Joswe kykyaqilju' ichan aj Israel, ex xitma'n kyeju' nejenel kye xjal te q'oj ate'toq tuk'i'l, kjalu: Che lq'eqe'tze' ex kywab'enku'ye' kyqulju' nimaqkawil lu, chij kye. Aye'tzunkye kyb'incha ikju',", "25": "xitzun tma'n Joswe kye: Lalun che xob'e' ex lalun tz'anjtzti'j kyk'u'je'; kuwqe'x pekye' ex lalun che tzaj numje', qu'n ikx ktb'incha' Qman Dyosju' kyi'j kykyaqilju' kyajq'oje', chij kye.", "26": "<pb/>Yajxi'tzuntel e'kub' tb'yo'n Joswe nimaqkawil lu ex tchaq' tu'n tjaw jtz'o'n kyqul junjun ti'j junjun tze, axtzuntzu' e'kyaja' q'o'na' tzmax tok qale.", "27": "Tetzunj ch'inxtoq tex q'ij, tchaq' Joswe tu'n kyku'tz iq'i'n kyi'ju' tze ex tu'n kyokx q'o'n tojxju' jul ja e'okxa' ewana', kub'tzun kyjpu'n ttziju' jul kyu'n nimaq ab'j, majx e'kyajten atzu'.", "28": "<pb/>Tojxju' q'ij lu tzyetju' nintnam Makeda tu'n Joswe, ex majxkub' t-xitu'n; e'kub'tb'yo'n kykyaqilju' najlqe'toq toj tu'n k'uẍtx'e'nb'il, ex mixti' jun kyej anq'in tu'n. Ax tb'inchaju' ti'j nimaqkawil aj Makeda kse'n tb'incha ti'ju' nimaqkawil aj Jeriko.", "29": "<pb/>Kyik'lenxi'tzun atzu', exi' Joswe kyuk'i'l aj Israel toju' nintnam Lib'na ex e'q'ojin ti'j.", "30": "Ex xitq'o'n Qman Dyos nintnam lu tuk'i'l tnimaqkawil toj kyq'ob'. Mix-a'lo' kyej anq'in, ax tb'inchaju' ti'ju' nimaqkawil aj Lib'na kse'nx tb'incha ti'ju' nimaqkawil aj Jeriko.", "31": "<pb/>Yajxi'tzuntel e'etz Joswe kyuk'i'l aj Israel toj Lib'na ex exi' Lakyis, ex e'kub'ten twitzju' nintnam ex e'q'ojin ti'j.", "32": "Tetzun juntl q'ij, xitq'o'n Qman Dyos tnam Lakyis toj kyq'ob', aye'tzu'n aj Israel e'kub' kyb'yo'n kykyaqilju' xjal exqe' alu'mj najlqe'toq atzu', ikxju' kse'n kyb'incha ti'j Lib'na.", "33": "Atzu'n nimaqkawil Oram aj Keser, etz kyuk'i'lju' t-xjal te q'oj tu'n tkolon ti'j Lakyis, ex mixti' jun kyej anq'in tu'n Joswe.", "34": "<pb/>Tkub'lenxi'tzun ti'ju' tnam Lakyis, exi' Joswe kyuk'i'l aj Israel toju' nintnam Eklon, e'kub'ten twitzju' tnam ex e'q'ojin ti'j.", "35": "Axtzun q'iju' tzyeta' kyu'n, ex e'kub' kyb'yo'n kykyaqilju' najlqe'toq atzu' tu'n k'uẍtx'e'nb'il, majx e'kub' kyxitu'n kse'n kyb'incha ti'j Lakyis.", "36": "<pb/>Tej kyetz Eklon exi' toj nintnam Eb'ron ex e'q'ojin ti'j.", "37": "Tetzunj ttzyet kyu'n, majx e'kub' kynajsa'n, kub' kyb'yo'n nimaqkawil tu'n k'uẍtx'e'nb'il ex kykyaqilju' xjal exqe' alu'mj najlqe'toq atzu', exqe' najlqe'toq kyoju' tnam nqaku' ta'qe', kse'nx kyb'incha ti'j Eklon.", "38": "<pb/>Kyetzlenxi'tzun atzu', exi' Joswe kyuk'i'l aj Israel toj nintnam Deb'ir ex eq'ojin ti'j,", "39": "ex kub' kyb'yo'n nimaqkawil atzu' tu'n k'uẍtx'e'nb'il exqe' xjal najlqe'toq kyoju' tnam nqaku' ta'qe'. Mix-a'lo' jun xjal aj Deb'ir kyej anq'in; kykyaqil eb'aj kub' kyb'yo'n, kse'nx kyb'incha ti'j Eb'ron, ti'j Lib'na ex kyi'ju' kynimaqkawil.", "40": "<pb/>Ikytzu'n kub'a' ti'j tkyaqilju' tx'otx' lu tu'n Joswe. Kub'kyi'ju' nimaqkawil najlqe'toq kywi' witz, toj Nekeb', toj plan ex tk'u'j witz. E'kub' t-xitu'n tkyaqil ex e'kub' tb'yo'n kykyaqilx; mixti'te kyejten ex mix-a'lo' kyej anq'in, kse'nxju' ojetoq tchaq' Qman Dyos.", "41": "Majx e'kub' tnajsa'n nimaqkawil ex kub' ttzyu'n kytx'otx', tzajx Kades-b'arnea ex Kasa, ex tkyaqilju' tx'otx' Kosen ex ponx tzmax toju' nintnam Kab'aon, qu'n intoq q'ojin Qman Dyos tu'n kykanb'an aj Israel.", "42": "", "43": "Anjtztzun ti'j Joswe kyuk'i'l kykyaqil aj Israel ja tkub'a' kyxmuj toj Kilkal."}