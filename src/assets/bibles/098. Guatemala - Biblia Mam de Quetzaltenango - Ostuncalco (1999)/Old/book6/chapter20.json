{"1": "<pb/>Tzaj tma'n Qman Dyos te Joswe ikjalu:", "2": "<pb/>Yolina kyuk'i'l aj Israel ex q'manxa kye tu'n kyjaw kysk'o'n nimaqtnam te kolb'il, kse'nx oje txinma'ne' te Moyses.", "3": "Qatzun ati jun xjal naq myanim makyim jun tu'n, ex myate xima'nju' tu'n, b'a'n tu'n t-xi' oq kloltetib' toj junju' nimaqtnam lu te jun twitze'lju' xkyim nqaku' ta', tu'n tq'onte tu'me'l t-xel.", "4": "Alkyete matxi' kloltib' toj junju' nimaqtnam lu, kpomel ttziju' nintnam ex kxe'l tchik'b'a'n kyeju' tijwnaq te nintnam. Aye'tzunkye kkyq'a' anb'il tu'n tokx ex kxel kyq'o'n jun najb'il te jatu'n tnajana'.", "5": "Qatzun matxi lpe twitze'lju' xkyim nqaku' ta' ti'j, lay tz'etz kyiq'i'n tijwnaqju' xjal ntklo'ntib' te, qu'n myate t-ximju' tu'ntoq tkub' tb'yo'n ex mya tu'nwt ti tq'oj tuk'i'l.", "6": "Kb'eltenju' xjal ntklo'ntib' toju' nintnam tzmax ajtok toj xjel kyu'n tnam, ex tzmax ajtkyimju' kynejel pale naq'unan toju' tq'ijlalil lu. B'a'ntzun tanjtz tja ex toju' ninttanam, chij.", "7": "<pb/>E'jawtzun kysk'o'n aj Israel nimaqtnam Kedes toj Kaliley, kywi' nimaq k'ul te Neptali, ex Sikyem kywi' witz te Eprayin, ex Kyiryat-arb'a, ax tb'iju' Eb'ron, kywi' witz te Juda, tu'n kyajb'en te kolb'il.", "8": "Atzu'n toj jun plajtl te Jordan, toj tjawetzq'ij te Jeriko, jaw kysk'o'n B'eser, kye tyajajil Rub'en; jaw kysk'o'n Ramot kye tyajajil Kad toj tx'otx' Kalaad; atzu'n toju' tx'otx' B'asan jaw ksk'o'n Kolan, kye tyajajil Manases.", "9": "Aye'tzun nimaqtnam ja'lu te kolb'il jaw kysk'o'n te kykyaqil aj Israel ex kye najchaq xjal najlqe' kyxol. Jatu'n tewana' xjal naq myanim makyim juntl tu'n, tu'n lalun tz'ok tu'me'l t-xel tu'n jun twitze'lju' xjal xkyim nqaku' ta', tu'n mikub'a' tb'yo'n qa na'mxtoq tok toj xjel kyu'n tnam."}