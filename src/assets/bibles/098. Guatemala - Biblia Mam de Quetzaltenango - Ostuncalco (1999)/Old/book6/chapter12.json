{"1": "<pb/>Tej na'mxtoq tkyim Moyses, kub'kyi'j kab'e' nimaqkawil tu'n kyuk'i'l aj Israel toj tjawetzq'ij teju' nin a' Jordan. Aye'ju' nimaqkawil ojetoq che kawin tib'aju' tx'otx' tzajx tk'etzju' nin a' Arnon ex ponx tk'etzju' witz Ermon toj tnayajkya'j, ex tkyaqilju' tx'otx' toj tjawetzq'ij teju' b'ya' te Jordan:", "2": "<pb/>Kub'ti'j Seon kyu'n, nimaqkawil kye amorey, najlqe'toq Esb'on. Tzajnix tkawb'il toju' tnam Aroer, ttziyile nin a' Arnon, ex xinix toj nik'janju' b'ya' ex pomnix ttzi nin a' Jab'ok. Janxa' qetlju' kytx'otx' aj Amon (nik'janloju' tx'otx' Kalaad),", "3": "ex intoq kawin tib'aj jun tneju' b'ya' ttzi nin a' Jordan toj tjawetzq'ij, tzajx ttziju' njab' Sineret ex ponx tk'etzju' Kyimni Ninnjab', tu'me'lju' tnam B'et-jesimot, ex ponx t-xeju' witz Piska toj tnayajkya'j.", "4": "<pb/>Yajxi'tzuntl kub'ti'j Ok kyu'n, ju' nimaqkawil te B'asan, naqtaq o'kxtlte kyyajajil repayit, najlitoq Astarot ex Edrey.", "5": "Tzajxju' tkawb'il twi' witz Ermon, ex tzajx toju' tnam Salka, ex tzajx toj tkyaqilju' tx'otx' B'asan, ex pomnix tk'etzju' nqach te Kesur ex te Maaka, ex pomnix toju' nik'jantl tx'otx' te Kalaad, ju' tetoq Seon, nimaqkawil te Esb'on.", "6": "<pb/>Kub'kyi'ju' nimaqkawil lu tu'n Moyses ex kyu'n aj Israel, ex exi' tq'o'n Moyses tx'otx' lu kyeju' tnej kyyajajil Rub'en, Gad ex kye nik'jan tyajajil Manases.", "7": "<pb/>Aye' nimaqkawil ja'lu kub'kyi'j tu'n Joswe kyuk'i'l aj Israel toj tkub'exq'ij teju' nin a' Jordan, tzajx toju' tnam B'aal-kad, toju' b'ya' Lib'ano, ex twi' witz Alak, ju' nponx Seyir. Exi'tpa'n Joswe tx'otx' lu kyeju' tnej tyajajil Israel, ex xitq'o'n", "8": "tx'otx' nimaqk'ulile te kyetzb'il tejumajx, ex jni'ju' plan tx'otx', exju' b'ya' ttzi nin a' Jordan, exju' tx'otx' tk'u'j witz, exju' tx'otx' toj chq'ajlaj exju' tx'otx' Nekeb'. Aju' tx'otx' lu kyetoq aj Et, amorey, aj Kanaan, aj Perisya, eb'ey ex jeb'usey.", "9": "<pb/>Aye' nimaqkawilju' kub'kyi'j aye': aj Jeriko, aj Ay, ju' nintnam nqaku' ta' tk'etz B'etel, exju' aj Jerusalen, aj Eb'ron, aj Jarmut, aj Lakyis, aj Eklon, aj Keser, aj Deb'ir, aj Keder, aj Orma, aj Arad, aj Lib'na, aj Adulam, aj Makeda, aj B'etel, aj Tapuwa, aj Eper, aj Apek, aj Saron, aj Madon, aj Asor, aj Simron-meron, aj Aksap, aj Taanak, aj Mekido, aj Kedes, aj Jokneam te Karmelo, aj Dor toju' tx'otx' Dor, aj Koyim toj Kilkal, ex nimaqkawil aj Tirsa. Junaq junlajoj (31) nimaqkawil tu'n kykyaqil."}