{"1": "<pb/>Tej matxi'toq tijinxi'x Joswe, tzaj tma'n Qman Dyos te: <pb/>Matxi' tzajta twinqil, extzun atix txqantlju' tx'otx' tu'n tkub'ti'j.", "2": "Atix kytx'otx' pilistey ex jeb'usey,", "3": "tzajx ttzi nin a' Syor, toj tjawetzq'ij te Ejipt, pomnix toju' nqach te Ekron, toj tb'a'nq'ob'kya'j, ju' kytx'otx' aj Kanaan; atzu' ate'toq jwe' nejenel pilistey, aye': aj Gasa, aj Asdod, aj Askalon, aj Kat ex aj Ekron. Ex atixju' kytx'otx' eb'ey,", "4": "toj tnayajkya'j, ex tkyaqilju' kytx'otx' aj Kanaan, tzajx kyoj nimaqkytanam aj Sidon ponx toju' tnam Apek, jata' kynaqachju' amorey.", "5": "Ex atixju' kytx'otx' kyib'lita, ex tkyaqilju' Lib'ano toj tjawetzq'ij, ex tzajx toju' tnam B'aalkad, t-xeju' witz Ermon, ex ponx ttziju' tnam Amat.", "6": "Che elelwiq'i'ne' aj Sidon kywitz aj Israel ex kykyaqilju' najlqe' kywi' nimaq k'ul, tzajx Lib'ano ex ponx Misrepot-maym. Atzunta pa'nxa tx'otx' te kyetzb'il aj Israel, kse'nx oje nchaq'e' teya.", "7": "Pa'nxju'ya tx'otx' lu kyxolju' b'eljoj tnej tyajajil Israel ex nik'jantl tyajajil Manases, chij te.", "8": "<pb/>Ojetoq kyk'amju' kyyajajil Rub'en, Gad exju' nik'jan tyajajil Manases kytx'otx' tej t-xi' tq'o'n Moyses tx'otx' kye toj tjawetzq'ij te Jordan.", "9": "Xiq'o'nju' tx'otx' kye, tzajx Aroer, ttzi nin a' Arnon, exju' nintnam toj nky'ajchaqu' b'ya', ex tkyaqilju' plan tx'otx' Medeb'a, pomnix Dib'on,", "10": "Kyuk'i'lxi' nimaqttanam Seon, nimaqkawil kye amorey te Esb'on, ex pomnix jata' kynaqach aj Amon.", "11": "Ex xiq'o'n Kalaad kye, exju' kytx'otx' aj Kesur ex aj Maaka, extzunju' witz Ermon ex tkyaqilju' tx'otx' B'asan ex pomnix Salka,", "12": "Exju' jankawina'toq Ok, nimaqkawil te B'asan, ntoq kawin Astarot ex Edrey, ex atoq mankb'il xjalju' kyyajajil aj Repayim, ju' matxi'toq kub'kyi'j tu'n Moyses ex ojetoq che ex t-xlaja'n toju' tx'otx'.", "13": "Aye'tzu'n aj Kesur ex aj Maaka min e'ex xla'ja'n atzu', e'kyajx najan kyxol aj Israel.", "14": "<pb/>Aye'tzu'n tyajajil Leb'i mixti' xitq'o'n Moyses kytx'otx', qu'n a kyeju' aye' oyaj inche tz'e'yset te ninb'ilte Qman Dyos kse'nxju' ojetoq tzaj tma'n.", "15": "<pb/>Xitpa'n Moyses kytx'otx'ju' tyajajil Rub'en kse'nxju' kyajlal junjun k'loj xjal kywitze'lilex kyib',", "16": "tzajxju' kytx'otx' toju' tnam Aroer, ttziyile nin a' Arnon, exju' nintnam toj nky'ajchaq b'ya', ex tkyaqilju' plan te Medeb'a,", "17": "ex ponx toj Esb'on ex kykyaqilju' nimaqtnam toj plan: Dib'on, B'amot-b'aal, B'et-b'aal-meon,", "18": "Jaas, Kademot, Mepaat,", "19": "Kyiryataym, Sib'ma, Saret-saar, ju' ati twi' witz toju' b'ya',", "20": "B'et-peor, B'et-jesimot exju' tx'otx' tk'u'ju' twitz Piska,", "21": "kykyaqilju' nimaqtnam toj plan ex tkyaqilju' tkawb'il Seon, nimaqkawil kye amorey te Esb'on. Ojetoq kub' Seon tu'n Moyses exqe' nejenel te Madyan intoq che ajb'en te, aye': Eb'i, Rekyem Sur, Ur ex Reb'a.", "22": "Ex kub' kyb'yo'n aj Israel ajnab'lil B'alaam, tk'wal B'eor, ex nim txqantl xjal.", "23": "Ayiletzun nimaqtnamju' kyuk'i'lju' kynajb'il, xiq'o'n te kytx'otx' tyajajil Rub'en kse'nxju' kyajlal junjun k'loj xjal kywitze'lx kyib', ntoq ponx ttzi nin a' Jordan.", "24": "<pb/>Ex ikx xitq'o'n Moyses kytx'otx'ju' tyajajil Gad, kse'nxju' kyajlal junjun k'loj kywitze'lilex kyib'.", "25": "Xiq'o'nju' tnam Jaser kye, ex kykyaqilju' nimaqtnam Kalaad, ex nik'janju' kytx'otx' aj Amon, ponx toju' nintnam Aroer, ju' ati twitz Rab'a,", "26": "exju' tx'otx' ati kyxol Esb'on, tuk'i'l Ramat-mispa ex B'etonim, ex kyxol Maanaim tuk'i'lju' nqach te Deb'ir.", "27": "Ex exi q'o'nju' tnam B'et-nimra, Sukot ex Sapon kye, ju' ati toju' b'ya', ex o'qe'kxtltoq tnamju' te tkawb'il Seon nimaqkawil te Esb'on. Aju' ttx'otx' intoq tzajx ttziju' nin a' Jordan toj tjawetzq'ij ex pomnix ttziju' njab' Sineret toj tnayajkya'j.", "28": "Aye'tzun nimaqtnam ja'lu, kyuk'i'lxi'ju' kynajb'il, xiq'o'n kye tyajajil Gad, kse'nxju' kyajlal junjun k'loj xjal kywitze'lilex kyib'.", "29": "<pb/>Ex xitq'o'n Moyses kytx'otx'ju' nik'jan tyajajil Manases, kse'nxju' kyajlal junjun k'loj xjal kywitze'lilex kyib'.", "30": "Xiq'o'n kye tkyaqilju' tetoq Ow, ju' nimaqkawil te B'asan, tkyaqilju' tx'otx' B'asan, tzajx toj Maanaym, kyuk'i'lu' oxnaq (60) tnam toj Jayr,", "31": "nik'janju' tx'otx' Kalaad, exqe' nimaqtnam Astarot ex Edrey. Tkyaqilju' lu xi' te nik'jan tyajajil Mekyir, ju' tk'wal Manases, kse'nxju' kyajlal junjun k'loj xjal kywitze'lilex kyib'.", "32": "<pb/>Aye'tzun tx'otx' ja'lu exi' tq'o'n Moyses te kyetzb'il toju' plan tx'otx' te Moab' toj tjawetzq'ij te nin a' Jordan, jlaj Jeriko.", "33": "Atzu'n kyeju' tyajajil Leb'i mixti' xitq'o'n kytx'otx', o'kxte xitma'nju' kye: Aku'te Qman Dyos kyetzb'ile', chij kye."}