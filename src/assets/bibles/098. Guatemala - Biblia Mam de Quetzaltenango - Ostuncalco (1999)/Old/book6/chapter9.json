{"1": "<pb/>Kyb'iju' nimaqkawil aj Et, amorey, aj Kanaan, aj Perisya, eb'ey ex jeb'usey, ti'ju' b'aj. (Najliqe'toqju' nimaqkawil lu toj tkub'exq'ij te nin a' Jordan, kywi' nimaq witz, ex toju' plan tx'otx' ex toj tkyaqilju' mlaj teju' Ninnjab' Mediteraney ex pon kanunx tzmax kyoju' tx'otx' Lib'ano.)", "2": "Kykyaqiltzu'n nimaqkawil lu kyej b'entti'j jun kyol ex kymujb'a kyib' tu'n kyq'ojin ti'j Joswe ex kyi'j aj Israel", "3": "Aye'tzu'n eb'ey najlqe'toq toj Kab'aon kyb'i ti'ju' tb'incha Joswe kyi'ju' nintnam Jeriko ex Ay,", "4": "qu'mtzun kub' kyxima'n tu'n tkub' kysb'u'n. Xikyljo'ntzun kyb'etz, ex jaxkyq'o'n kykostal kyib'aju' kyb'ur exqe' tz'u'n tkb'el b'in b'ajniqe'tl, exni kyxe ex xk'oji'nqe';", "5": "okkyq'o'n kyi'j ex kyxajab' b'ajniqe'tl ex xk'oji'nqe', ex xikyiq'i'n kywa ch'uẍtl ex psu'q'tl te kyb'e.", "6": "Tetzunj kypon ja tkub'a' kynajb'il aj Israel Kilkal, xikyma'n te Joswe ex kye aj Israel: <pb/>—Najchaq xqo tzaja'ye'. Qnk'ukj ti'j jun qyol, chechij.", "7": "<pb/>Aye'tzu'n aj Israel xikytzaq'we'n kye eb'ey: <pb/>—Yajtzunqa axtzu' najlqe'ku'ye' nqaku' qk'etze'; ¡Mixti' tu'me'l tu'n tkyejb'ent ti'j jun qyol! chechij.", "8": "<pb/>Aye'tzunkye xikytzaq'we'n te Joswe: <pb/>Luqo'ye' tu'n qajb'ene' teya, chechij. <pb/>Xitzun tqani'n kye: <pb/>—¿Alkyeqe'tzune'? ¿Ja tu'me'l ẍetzaja'ye'? chij.", "9": "Aye'tzunkye xikytzaq'we'n: <pb/>Najchaq xqotzaja'ye', naq tu'n b'a'n tyolinjtzju' Dyos Manb'aj. Oje qb'iye' tkyaqilju' tb'incha toj Ejipt,", "10": "exju' tb'incha kyi'ju' kab'e' nimaqkawil amorey toj jun plajtl te nin a Jordan, ti'j Seon nimaqkawil te Esb'on ex ti'j Ok nimaqkawil te B'asan najlitoq Astarot.", "11": "Qu'mtzun tzaj kyma'n nejenel qeye' exqe' qwnaqile' kjalu: Kyiq'inx kywaye' te kyb'eye' ex kukyxi'ye' jata'qe'ju' xjal lu. Ex kymanxe' kye qa qo ajb'el kye ex tu'n tkyejb'ent ti'j jun qyol kyuk'i'l, chechiku'ye' kye, chechij.", "12": "Moq'mojtoqju' wab'j lu tej qtzaje' jyolkyeye', atzun ja'lo matxi' kub' psuq'ix ex ch'uẍtl.", "13": "Exqe'ju' tz'u'n lu ak'a'jqe'toq tej kyku'x qnojsa'ne' tu'n ta'l ub'a, atzu'n ja'lo matxi' che b'ajlaqj. Ex ikxqe' qxb'alune' ex qxajab'e' matxi' che b'aj, qu'n nim matxi' qb'etiye', chechij.", "14": "<pb/>Aye'tzu'n aj Israel min e'xjelun te Qman Dyos, xikywan kywaju' aj Kab'aon.", "15": "Kyej b'enttzun jun yoltz tu'n Joswe kyuk'i'l tu'n lalun che q'ojin, xittziya'n tu'n lalun che Kub' tb'yo'n; exqe' txqantl nejenel kye aj Israel xikytziya'n tu'n kyb'inchante ikxju'.", "16": "Tb'ajlenxi'tzun oxe' q'ij, kyb'i aj Israel qa nqaku' najlqe' aj Kab'aon kyk'etz.", "17": "E'extzuntz jyolkye aj Kab'aon, ex e'pon toj toxi'n q'ij kyoju' nimaqkytanam, aye' Kab'aon, Kyepira, B'eerot ex Kyiryat-jearim.", "18": "Mixtzunti' e'kub' kyb'yo'n aj Israel, qu'n ojetoq txikytziya'n nejenel toj tb'i Qman Dyos qa laytoq che kub' kyb'yo'n. <pb/>Tu'ntzun tpaj ja'lu intoq che yolinju' tnam kyi'ju' kynejel,", "19": "aye'tzunju' nejenel xikytzaq'we'n kye: <pb/>—Xiqtziyane' kye toj tb'i Qman Dyos qa laytoq che kub' qb'yo'ne'. Qu'mtzun ja'lo, mixti' tu'me'l tu'n qb'inchante jun ti'xti'ye' kyi'j.", "20": "Lay che kub' qb'yo'ne', qu'n qa minti' xjapunju' qyole' qu'ne', ktzajel tq'oj Qman Dyos qi'je', chechij.", "21": "Qu'mtzun, kychaq'ju' nejenel kye aj Israel tu'n lalun che kub' b'yet, pero tu'n kyok te si'wil ex iqal a' te kykyaqilju' tnam. Ikytzu'n japuna' kyolju' nejenel.", "22": "<pb/>Atzuntlte Joswe e'tzaj ttxko'nju' kab'aon ex xi' t-xjelun kye: <pb/>—¿Tiqu'n xqo' kub'a' kysb'u'ne' tu'nju' saj kyma'ne' qa najchaq ẍetzaja'ye', extzun axtzu' najlqe'ye' tza'lu?", "23": "<pb/>Tu'ntzun tpaj ja'lu txko'n taq'wix toj kywi'ye' ex che okyele' te ajb'el tejumajx. Che okyele' te pa'l si ex iqal a' jni'ju' nnojqelan te tja Ndyose', chij.", "24": "<pb/>Aye'tzunkye xikytzaq'we'n te Joswe: <pb/>—Qb'inchaye' ikju' qu'n inxi'xtoq qo xob'e' qa oktoq qo' b'el tb'yo'na, qu'n qb'iye' qa ojetoq tchaq' Dyos Manb'aj te Moyses tmajen, qatoq kxe'l tq'o'n tkyaqilju' tx'otx' lu kyeye', ex tu'n tkub' kynajsa'ne' kykyaqilju' najlqe' tza'lu.", "25": "Qu'mtzun ato'qo'ye' toj tq'ob'a; sema qi'je' kse'n b'a'n toj twitza, chechij.", "26": "<pb/>Mixtzunti' taj Joswe tu'n kykub' kyb'yo'n aj Israel aj Kab'aon;", "27": "te si'wil e oka' tq'o'n ex b'alil a' kye kykyaqilju' tnam ex tu'n kyb'alin a' teju' q'olb'eb'l te Qman Dyos toju' najb'il jaw t-sk'o'n Qman Dyos. Ex majx kyejten kyaq'un kab'aonju' lu."}