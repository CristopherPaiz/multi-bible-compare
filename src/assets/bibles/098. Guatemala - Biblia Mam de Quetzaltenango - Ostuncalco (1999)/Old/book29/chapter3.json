{"1": "<pb/><t>Ajtponju' q'ij lu, chi Qman Dyos:</t> <t>junxi'tl che anq'ila'ju' xjal toj Juda ex toj Jerusalen wu'ne'.</t>", "2": "<t>Kche nb'uyi'ye' kykyaqil nimaqtnam,</t> <t>che kxel wiq'i'ne' toju' b'ya' Josapat,</t> <t>atzuntzu' che okyela' toj xjel ti'ju' xb'ajkye ti'ju' ntaname'.</t> <t>Qu'n eb'ajx kysputi'n aj Israel toj tkyaqil twitz tx'otx',</t> <t>ex b'ajx kysipa'nju' ntx'otx'e' kyxol.</t>", "3": "<t>B'aj kyaq'pu'n ntaname', kse'nxju' kub' te junjun,</t> <t>Eb'ajx kyk'a'yi'nju' k'wal q'a ex txin,</t> <t>eb'ajxtzuntz najsalte te twi'</t> <t>ti'j b'in ex kyuk'i'l qya ajpajil.</t>", "4": "<pb/>¿Titi' kyajb'ile' weye' aj Tiro, aj Sidon ex pilistey? ¿Ma kyajb'ile' tu'n kyok tzaqpaje' wi'je'? ¿Ma kyajb'ile' tu'n tel kpeyune' jun ti'xti'? ¡Yomqe'ye' nej tzma nche q'anaxkye'!", "5": "B'ajx kyelq'a'nju'ye' nsaqpwaqe' exju' nq'anpwaqe', ex b'ajx kyiq'i'n nk'uwene' toj tja kydyose'.", "6": "B'ajx kyiq'i'nju' aj Juda ex aj Jerusalen najchaq, ex eb'ajx kyk'a'yi'ne' te majen kyeju' xjal kriek.", "7": "Ayintzunwe' che eletz wiq'i'ne' jaeb'ajxa' kyk'a'yina'ye', ex knb'incha'ye' kyeye' tu'n kyik'e' toju' yajb'il kse'nxju' xkb'incha'ye' kye.", "8": "Che kxe'l nk'a'yi'ne' kyk'wale' ex kmyale' kye aj Juda, tu'ntzun txi' kyk'a'yi'ntl kye aj Sab'a te najchaq tx'otx'. Ayinku'ye' Dyos Manb'aj nchin q'mante.", "9": "<pb/><t>Kmanxju'ye' lu kyeju' nimaqtnam:</t> <t>¡Kyinktze' twitz q'oj xjan!</t> <t>¡Che ktxkontzju'ye' xjal min nche xob'!</t> <t>¡Tu'n kyulju' nimaq q'ojil ex tu'n kb'ajx toj q'oj!</t>", "10": "<t>Kyb'incham kyk'uẍtx'e'nb'ile ti'j ktz'u'tze'</t> <t>ex kych'ute' ti'j ksemule',</t> <t>aye'tzunju' xjal nche' numj tu'n kmante: ¡Kuwqinwe'! Chiku'.</t>", "11": "<t>Kykyaqilxe' nimaqtnam, naqaku' ta'qe'ye',</t> <t>¡Lwiqe'xe', kb'uyimkyib'e'!</t> <t>¡Naqpena'ju' mib'a'n q'ojin tu'n ttzaj q'ojil!</t>", "12": "<t>Kyb'inchamkyib'e' nimaqtnam</t> <t>ex kukxi'ye' toju' b'ya' Josapat,</t> <t>qu'n atzu' che okyela' nimaqtnam nqaku' ta'qe' toj xjel tu'n Qman Dyos.</t>", "13": "<t>Qu'n mixmyab'a'nqe',</t> <t>che kyjo'nktze' kse'n triy matxi' tzqij,</t> <t>qu'n matxi' ponju' tq'ijlalil tu'n tjaw b'uyit;</t> <t>che kpech'ime' kse'n ub'a,</t> <t>tu'n matxi' b'ent tkyaqil tu'n tel ta'l.</t>", "14": "<t>Matxi' b'aj kyb'u'yi'n kyib' tnam xjal toju' b'ya' jankub'a' nk'eta' jun ti'xti',</t> <t>qu'n matxi' tzul lq'eju' q'ij te Qman Dyos.</t>", "15": "<t>Che kb'el yupju' q'ij ex xjaw</t> <t>aye'tzunju' che'w lay che qoptz'ajtl.</t>", "16": "<t>Ajtb'inchante Qman Dyos tu'n tb'injtzu' tq'ojq'ojel twi' inxi'x tinun</t> <t>tzmax twi' witz Syon, toj Jerusalen,</t> <t>majx njaw lu'lunju' kya'j exju' tx'otx'.</t> <t>Atzu'n kyeju' aj Israel ttanam, jun kolb'ilte' Qman Dyos kye.</t>", "17": "<t>K'eleltzun kynik'tze' weye' qa ayine' Dyos Manb'aj,</t> <t>najlqine' toj Syon, witz xjan weye'.</t> <t>K'okyelte' nintnam Jerusalen xjan:</t> <t>lay kub' jumajtlti'j kyu'n najchaq xjal.</t>", "18": "<t>Toju' tq'ijlalil lu, nim b'in ex lech kb'etel,</t> <t>nakuj a' nb'et kwi' witz,</t> <t>aye'tzunju' ttxiklil a' te Juda kche jawil ch'iy.</t> <t>Kjawitz laqj jun t-xiklil a' toju' njaye'</t> <t>tu'n tb'aj ta'li'nju' b'ya' Sitim.</t>", "19": "<t>Naq tik'lenxtlte' Ejipt kjelten,</t> <t>atzun Edom kjel b'ent te chq'ajlaj,</t> <t>qu'n e'oktzaqpaj q'ojil kyi'ju' xjal te Juda</t> <t>ex e'kub' kb'yo'nju' xjal mixti' kyil toju' ktanam.</t>", "20": "<t>Ayinku'we' chin q'olte tu'me'l t-xelju' kykamik; lay kub' nnajsa'n tilju'ye' ati tpaj.</t> <t>Aye'tzunkye Juda ex Jerusalen che najal xjal kukxju' kyoj,</t> <t>ayintzunwe' Dyos Manb'aj chin najale' twi' witz Syon.</t>"}