{"1": "<pb/><t>A yol ja'lu tzaj tma'n Qman Dyos te Joel, tk'wal Petwel, xitma'n Joel kjalu:</t>", "2": "<pb/><t>Kyb'intzju'ye' lu b'a'nxi'x, tijwnaq,</t> <t>ex kykyaqile' najlqe'ye' toju' tx'otx' lu.</t> <t>¿Ma oje kyilxi' junkye' yajb'il kse'n ja'lu?</t> <t>¿Ma min ik' jun ti'xti' kse'n ja'lu tej ẍe anq'in ojtxi' kyyajilb'ene'?</t>", "3": "<t>Kytx'olb'anxe' kye kyk'wale',</t> <t>tu'ntzun t-xikyma'n kyk'wale' kye kyk'wal,</t> <t>ex tu'n t-xikyma'tnlkye kye kyk'wal.</t>", "4": "<t>Tkyaqil b'aj kyu'n ẍt'ikt'u'l:</t> <t>aju' b'aj kyej kyu'n junjun, txqantl b'aj wante.</t>", "5": "<pb/><t>¡Kyna'ntzkyib'e', twi' tx'ujtenil!</t> <t>¡Kukyoq'e', aye'ye' majx yo'lok tk'wajil b'in kyi'je',</t> <t>qu'n naqpe' b'in k'elel q'i'n kyeye'!</t>", "6": "<t>Qu'n aye' ẍt'ikt'u'l, naku'xi'xtej jun tnej xjal te q'oj kuw ex txqan kyb'aj,</t> <t>naku'j twitzte b'alunju' kywitzte, tzak'an kywitzte naku'j twitzte ttxu b'alun,</t> <t>matxi' che kub'ten toju' tx'otx'.</t>", "7": "<t>Matxi' b'aj kyyaju'n qawal ub'a,</t> <t>matxi' b'aj b'o'lju' tqan iw kyu'n;</t> <t>majx matxi' che b'ajkyej sjile</t> <t>kyq'ob'ju' tqan iw kyu'n.</t>", "8": "<t>Kse'n jun txin ch'inxtltoq tmje inoq', nok tq'o'n ti'j jochon</t> <t>tu'n tpaj makyimju' ku'xun atitoq tu'n tmje tuk'i'l,</t>", "9": "<t>ikyqe'xtzun paleju' nche oq'</t> <t>qu'n mixti'tlte twitz awal k'ok'e'kywitz ex ta'l ub'a toj tja Dyos</t> <t>aju' nkub' q'o'n te oyaj te Dyos.</t>", "10": "<t>Matxi' naju' awal toj kojb'il;</t> <t>b'is ta'ju' tx'otx'.</t> <t>Matxi' naju' triy,</t> <t>matxi' che kub' tzqij tqan lob'j ub'a,</t> <t>ex matxi' che kub' tzqij tqan olib'o.</t>", "11": "<t>Che oq'xe' tu'n b'is,</t> <t>aye'ye' nche aq'unane' toj tqan ub'a,</t> <t>qu'n makub' yajti awal</t> <t>exju' twitz triy ex seb'ad.</t>", "12": "<t>matxi' che kub' tzqiju' tqan ub'a,</t> <t>ex matxi' che kub' yajtiju' iw.</t> <t>Ex mache kub' tzqiju'</t> <t>tqan lob'j kranadiy, tut, mansan</t> <t>ex kykyaqilju' tze toj kojb'il.</t> <t>¡Ikytzu'n xkub'a' naj kytzalajb'il kykyaqilju' xjal!</t>", "13": "<t>Kyq'onk kyi'je' jochon ex che oq'e' tu'n k'ixk'oj,</t> <t>aye'ye' pale, nche ajb'ene' ti'j q'olb'eb'l,</t> <t>qu'n mixti'tlte oyaj twitz awal k'ok'e'kwitz ex b'in.</t> <t>toju' tja Qman Dyos.</t>", "14": "<pb/><t>Che kyb'uyintzju'ye' tnam ex kymanxe' tu'n kymewayin;</t> <t>che kyb'uyinqe'tze' tijwnaq ex kykyaqil xjal najlqe' toju' tx'otx',</t> <t>toj tja Qman Dyos Qdyos</t> <t>ex che kub'sanqe'ye' te Qman Dyos.</t>", "15": "<t>¡Qab'anx qwitz, matxi' tzul lq'eju' q'ij te tz'e'ysb'il qwitz tu'n Qman Dyos!</t> <t>¡Xob'ajilx, qu'n tzul xitb'il qib'aj</t> <t>tu'n Qman Dyos nimtipumal!</t>", "16": "<t>Qwitzku' sela' q'i'n qwa,</t> <t>ex matxi' b'aju' tzalajb'il toj tja Qman Dyos.</t>", "17": "<t>Maku'xq'ayju' ij toj tx'otx',</t> <t>mixti'x xjawte triy</t> <t>ex matxi' che kub' xitju' qk'uja.</t>", "18": "<t>¡Inxi'x che oq'ju' alu'mj tu'n we'yaj!</t> <t>mixpe'ti'x nelyal jatu'n kysik'una';</t> <t>ljo'n kykyim junjun tnej rit tu'n we'yaj.</t>", "19": "<t>¡Nman Dyos, nchin kub'sane' teya,</t> <t>qu'n jni'xte' k'ul toj chq'ajlaj e'tze toj kojb'il</t> <t>matxi' che b'aj tu'n q'aq'!</t>", "20": "<t>¡In pena' che kub'sanju' tojk'ul txkup teya,</t> <t>qu'n matxi' che kub' tzqiju' tal a',</t> <t>ex maja ẍeb'aju' kywa alu'mj tu'n q'aq'!</t>"}