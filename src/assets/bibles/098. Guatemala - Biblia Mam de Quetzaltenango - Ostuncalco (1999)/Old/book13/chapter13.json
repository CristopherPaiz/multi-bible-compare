{"1": "<pb/>Xjelun Dab'i kye kykyaqilju' nejenel kye xjal te q'oj, aye' chaq'ul kye kab'k'al lajnaq (1,000) exqe' nejenel kye jo'naq (100),", "2": "xitma'ntzuntz kye tkyaqilju' tnam Israel: Qa b'a'n toj kywitze' exqa mataq' Qman Dyos anb'il qe, qmanx tqanil kyeju' qwnaqil ate'qe' toj chukchaq najb'il toj tkyaqilu' tx'otx' Israel, ex kye kykyaqilju' pale ex aj Leb'i ate'qe' kyoju' nimaqkytanam ex kyoju' kytx'otx' te k'ik'leb'l, tu'n kytzaj mujb'alkyib' quk'i'l,", "3": "tu'ntzun ttzaj qiq'i'nju' kax k'ub'lteju' tchaq'b'il Qman Dyos, qu'n min na'ntl qu'n atxi'xj toj tq'ijlalil tkawb'il Sawul, chij.", "4": "<pb/>B'a'n ela' toj kywitz kykyaqilju' tnam tu'n tb'inchet ikyju', qu'n tu'me'l toj kywitz.", "5": "<pb/>E'tzaj tb'u'yi'n Dab'i kykyaqilu' aj Israel, tzajx Syor ttzi nqach tuk'i'l Ejipt pomnix ttzi Amat, tu'n tetz kyiq'i'n kax k'ub'l tchaq'b'il Qman Dyos toj Kyiryat-jearim.", "6": "Jaxtzuntz kyuky'i'l kykyaqil aj Israel toj Kyiryat-jearim ju' ax tb'iju' B'aala ati toj Juda, tu'n tetz kyiq'i'nju' kax k'ub'l tchaq'b'il Qman Dyos atzu', ju' tib'aj ntzaja' na'n tb'i Qman Dyos tkub' tq'uqb'il kyib'aju' kyerb'in.", "7": "Kub' kyq'o'nju' kax tib'aj jun karet ak'a'j, iky' kyiq'i'ntzuntz toj tja Ab'inadab'. Aye'toq Usa ex Ayo nejlqe' twitz karet.", "8": "Aye'tzunkye Dab'i kyuk'i'l kykyaqilju' aj Israel nejlqe'toq twitz Qman Dyos intoq che b'itzan ex intoq che b'ixin tu'n tkyaqil kyipumal, kyoju' kyq'ojq'ojel chnab' arpa, tzintzin, chilchil, txijtxij ex chun.", "9": "Tetzunj kypon toju' najb'il Era toj Kyidon, xitnuqpi'n Usa tq'ob' tzyulteju' kax, qu'n oktokpaj kyqanju' tman wakx.", "10": "Atzunte Qman Dyos tzaj ttx'u'jil ti'j Usa tu'n tpaj xitnuqpi'n tq'ob' ti'ju' kax, ex eltiq'i'n tchwinqlal twitzku'.", "11": "<pb/>Tzaj ttx'u'jil Dab'i, qu'n eltiq'i'n Qman Dyos tchwinqlal Usa, qu'mtzun oktq'o'n tb'iju' najb'il lu Peres-usa, ex majx kyej tenju' tb'i ik'ju'.", "12": "Textzunju' q'ij okxi'x tchiylal Dyos te Dab'i ex tma: Â¡Mipe' ya b'a'n tu'n tkub' nximane' tu'n txi' wiq'i'nju'ye' kax k'ub'lte tchaq'b'il Dyos!, chij.", "13": "Ex min xi'q'i'nju' kax toju' Ninttanam Dab'i, atzu' tchaq'a' tu'n txi' iq'i'n tja Ob'ed-edom, jun ichan aj Kat.", "14": "Oxe' xjaw tenju' kax k'ub'lteju' tchaq'b'il Dyos tja Ob'ed-edom, ex e'kub' tky'i'wla'n Qman Dyos toj tja Ob'ed-edom, ex kykyaqilju' ti'xti' te."}