{"1": "<pb/>Pon iq'i'nju' kax te Dyos ex kub' q'o'n toj xmuj ojetoq jawtb'incha'n Dab'i. Eb'aj kub'tzun tz'e'ysa'n chojb'il k'ok'sb'il ex chojb'il te mujb'ab'ltib'il twitz Qman Dyos,", "2": "Kykub'lenxi'tzunju' chojb'il tu'n Dab'i, tqani b'a'n kyib'aju' tnam toj tb'i Qman Dyos,", "3": "ex xitq'o'n kywa kykyaqilju' aj Israel ichan ex qya, junjun wab'j triy, junjun muqin b'incha'n ti'j lob'j ex junjun b'incha'n ti'j ub'a tzqijsa'n.", "4": "<pb/>Eb'jo'k tq'o'n Dab'i jte' kyxolu' aj Leb'i tu'n kyajb'en tiju' kax te Dyos, tu'n kyik'sante, tu'n txi' kyq'o'n chjonte ex tu'n tjaw kyajwali'n Qman Dyos.", "5": "Atoq Asap nejenel, atzu'n Sakariy tkab' nejenel; lepchqe'xju' Jeyel, Semiramot, Jeyel, Matatiy, Elyab', B'enayiy, Ob'ed-edom ex Jeyel, atitoq kychinab' tzintzin ex arpa. Atoq Asap q'ajtzalkyeju' txijtxij,", "6": "aye'tzu'n pale B'enayiy ex Jaasyel intoq che chinb'an kukxju' kyi'ju' chun twitzju' kax k'ub'lteju' tyol Qman Dyos kyejni b'entti'j.", "7": "<pb/>Tojxtzu'n q'ij lu tchaq' Dab'i tnejel maj kye Asap exqe'ju' tuk'i'l tu'n tjaw kyajwali'n Qman Dyos kyu'nju' b'itz te aq'b'il chjonte lu:", "8": "<pb/><t>¡Qq'onx chjonte te Qman Dyos!</t> <t>¡Qpakb'anxju' tb'i!</t> <t>Qtx'olb'anxju' tb'inchb'en kyeju' tnam.</t>", "9": "<t>Qoqe' b'itzan te ninb'ilte.</t> <t>¡Qyolinqe'xju' tb'inchb'en nimaq kyoklen!</t>", "10": "<pb/><t>Qoqe' tzalajx ti'ju' tb'i xjan.</t> <t>¡Tzalajx qk'u'j</t> <t>ayo' nqo jyon ti'j Qman Dyos!</t>", "11": "<t>Qjyom Qman Dyos exju' tipumal;</t> <t>qqaninx te Qman Dyos tkyaqil q'ij.</t>", "12": "<t>Qna'ntzju' nimaq tb'inchb'en te lab'te'nqe'xi'x,</t> <t>exqe'ju' tchaq'b'il kyejni tma'n:</t>", "13": "<t>ayo'qo', tyajajil Israel tmajin,</t> <t>ayo'qo', tk'wal Jakob' sk'o'nqo'tl.</t>", "14": "<t>Ate Qman Dyosju', Dyos;</t> <t>¡Ate nkawin tib'aj tkyaqil twitz tx'otx'!</t>", "15": "<t>Maskye mache' ik' kab'k'al lajnaq (1,000) wiq kyyajajil xjal,</t> <t>lay tzik'tna'lju' tyol kyejni b'entti'j tu'n,</t>", "16": "<t>aju' tyol kyej b'entti'j tuk'i'l Ab'raam,</t> <t>exju' tzajttziya'n te Isaak,</t>", "17": "<t>ex tzaj tq'o'n kawb'il te Jakob',</t> <t>jun tyol kyejni b'entti'j tejumajx qe aj Israelqo',</t>", "18": "<t>tej tmante:</t> <t>Kxe'l nq'o'ne' tx'otx' Kanaan teya</t> <t>tu'n tok te tetzb'ila, chij.</t>", "19": "<pb/><t>Maskye naq jte'xtoq qb'aj,</t> <t>jte' najchaq xjalqo'toq toju' tx'otx'</t>", "20": "<t>intoq qo iky' kyojile junjun tnam</t> <t>ex intoq qo iky' kyojile junjun kawb'il,</t>", "21": "<t>min taj Dyos tu'n qyajt;</t> <t>expe' xitab'tzi'n kyeju' nimaqkawil:</t>", "22": "<t>Lalun tzaq'pon kyq'ob'e' kyi'ju' xjal sk'o'nqe' wu'ne',</t> <t>ex lalun che oktene' yajulkye nsanjelale', chij.</t>", "23": "<pb/><t>Qoqe' b'itzan te Qman Dyos, qkyaqil najlqo' twitz tx'otx';</t> <t>qpakb'anxju' tkolb'il atl junjun q'ij.</t>", "24": "<t>Qyolinxju' tajwalil exqe' tb'inchb'en te lab'te'nqe'</t> <t>kye kykyaqilu' tnam ex nimaqtnam,</t>", "25": "<t>qu'n nimte Qman Dyos toklen</t> <t>ex o'kxte tu'n tjaw ajwalit,</t> <t>ati tu'n qxob'xi'x twitz kyekywitz kykyaqil kydyos xjal.</t>", "26": "<t>Mixti'kye' kydyos txqantl tnam kyajb'en,</t> <t>atzunte Qman Dyos e'kub' tb'incha'n kya'j.</t>", "27": "<t>¡Inxi'x qoptz'aju' t-spik'umal!</t> <t>¡Ati ipumalj ex tzalajb'il toju' tja xjan!</t>", "28": "<pb/><t>Kynimsanktze' Qman Dyos najlqe'ye' kyoju' tnam</t> <t>kynimanktze' Qman Dyos tu'nju' tipumal ex tajwalil;</t>", "29": "<t>che nimane' te Qman Dyos tu'nju' toklen;</t> <t>kukytzaje' tuk'i'l kyoyaje' twitz;</t> <t>che k'ulun qe'ye' te Qman Dyos toju' tja xjan tb'anilxi'x.</t>", "30": "<t>¡Che xob'xwit kykyaqilu' xjal twitz!</t> <t>Kyej tkuwsa'nju' tx'otx' tu'n lalun yukchi.</t>", "31": "<t>¡Che' tzalajxju' kya'j exju' tx'otx'!</t> <t>q'manjtzxwit kyoju' nimaqtnam: ¡Ate Qman Dyos nimaqkawil!</t>", "32": "<t>¡Tinunxju' ninnjab' kyuk'i'lxi' kykyaqilju' ate' toj!</t> <t>¡Tzalajxju' kojb'il tuk'i'lxi' tkyaqilju' ati twitz!</t>", "33": "<t>¡Che' ẍch'inxju' tze toj k'ul tu'n kytzalajb'il</t> <t>twitz Qman Dyos, ju' tzul kawil twitz tx'otx'!</t>", "34": "<pb/><t>Qq'onx chjonte te Qman Dyos, qu'n majx b'a'nte,</t> <t>qu'n tejumajxju' tk'u'jlalil.</t>", "35": "<t>Qmanx te:</t> <t>¡Qo' tkloma Nman Dyos, ju' klolqe'ye'!</t> <t>¡Qo' tiq'iktza tu'n qklete' kyxolju' nimaqtnam</t> <t>tu'ntzun Qajwalinteju'ye' tb'iya xjan,</t> <t>tu'ntzun qb'itzane' toj tzalajb'il teya!</t>", "36": "<t>¡Nimanjtzxwitju' Qman Dyos tejumajx, ju' Qdyos! chij. <pb/>Kykyaqiltzunju' tnam xikytzaq'we'n: ¡Ikxwitju'!, chechij, jawkynima'n Qman Dyos.</t>", "37": "<pb/>Ikytzu'n, e'kyaj tq'o'n Dab'i Asap kyuk'i'lju' tuk'i'l, twitzju' kax k'ub'lteju' yol kyajb'anti'j tu'n kyajb'en kukxju' kse'nxju' nojqelan atl junjun q'ij.", "38": "Ex kyej tq'o'n Ob'ed-edom xq'uqil ttzija, kyuk'i'l oxnaq wajxaq tuk'i'l ax kyaq'unju', tuk'i'l Ob'ed-edom, tk'wal Jedutun, ex Osa.", "39": "Atzu'n Sadok kyuk'i'lju' tuk'i'l paleqe'x e'kyaj tq'o'n twitzju' pach te Qman Dyos toju' ja xjan ati toj Kab'aon,", "40": "tu'n tkub' kyq'o'n chojb'il k'ok'sb'il kukxju' twitz Qman Dyos tib'aju' q'olb'eb'l te chojb'il, prim ex qale, ikxi'x kse'n tz'ib'a'n toju' tkawb'il Qman Dyos kyej tq'o'n kye aj Israel.", "41": "Ex ikx e'kyaj tq'o'n Eman, Jedutun kyk'etz kyuky'i'lu' jte'tl sk'o'nqe' ex q'ma'n kye tu'n txi' kyb'itza'n: Kyq'onx chjonteye' te Qman Dyos, qu'n tejumajxju' tk'u'jlalil.", "42": "Intoq che chinb'an kyi'j chun, txijtxij ex junjuntl chnab', kyuky'i'lju' intoq che b'itzan te Dyos. Aye'tzu'n tk'wal Jedutun intoq che xq'uqin ttzija.", "43": "Tb'ajlenxi'tzun ja'lu, kykyaqil b'aj anjkyi'j kyja, ikxte Dab'i anj q'olb'el kyeju' toj tja."}