{"1": "<pb/>Tb'ajlenxi'tzun ja'lu, kub'kyi'j pilistey tu'n Dab'i, e'kub'tq'o'n tjaq' tkawb'il ex eltiq'i'n nintnam Kat kyuk'i'lu' tkojb'il toj kyq'ob'.", "2": "Ex kub'kyi'ju' aj Moab' tu'n, e'kyajten tjaq' tkawb'il Dab'i ex eq'on chojb'il te.", "3": "Ex kub'ti'j Adad-eser nimaqkawil te Sob'a ju' ati tu'me'l Amat tu'n Dab'i, tej xi'toq txi' q'olku' tkawb'il tib'aju' jun tnej tx'otx' tk'etzju' nin a' Ewprates.", "4": "E' tzyet kab'k'al lajnaq (1,000) kykarwaj te q'oj tu'n Dab'i, ex okx tjpu'n wuqlajk'al lajnaq (7,000) xjal te q'oj ti'j chej ex kab'mutx' lajk'al (20,000) tu'n kyqan; expe' b'aj kub' ttoqi'n kyqan kykyaqilju' chej jk'ul karwaj te q'oj, o'qe'kxju' chej jk'ulkye jo'naq (100) karwaj min b'aj ttoqi'n kyqan.", "5": "Epontzu'n aj Sirya te Damask onilte Adad-eser, nimaqkawil toj Sob'a, atzunte Dab'i kub'kyi'ju' aj Sirya tu'n, e'kub' tb'yo'n kab'mutx' o'lajk'al (22,000).", "6": "Ex e'kub' tq'o'n Dab'i xq'uqil toj Sirya te Damask, aye'tzu'n aj Sirya e'kyajten tjaq' tkawb'il ex e'chjon chojb'il te. Iktzu'n, intoq kanb'an Dab'i tu'n Qman Dyos jaxjaku' matxa'.", "7": "<pb/>Ex e'kub' tetza'n Dab'i kykolb'ilu' nejenel kye t-xjal Adad-eser, q'ank'uxb'ilqe', ex exitiq'i'n toj Jerusalen.", "8": "Ex b'aj tzaj tiq'i'n txqan q'ank'uxb'il kyoju' nimaqtnam Tib'at ex Kun, ju' ate'toq Adad-eser. Tuk'i'ltzu'n q'ank'uxb'il lu kub'a' tb'incha'n Salomon nin pil te tkb'el a', e'tqan exqetzu'n aq'unb'il q'ank'uxb'ilqe' tu'n kyajb'en toju' tja Dyos.", "9": "<pb/>Tetzunj tb'inte Toy, nimaqkawil toj Amat, qa matxi'toq kub'kyi'j kykyaqilju' t-xjal Adad-eser te q'oj, nimaqkawil toj Sob'a, tu'n Dab'i,", "10": "xitchq'o'n Adoram tk'wal kyuk'i'l chukchaq ti'xti' q'anpwaq, saqpwaq ex qa'nk'uxb'il, tu'n tq'olb'enteju' nimaqkawil Dab'i ex tu'n txi' ttzalajsa'n tu'nju' q'ojin tuk'i'l Adad-eser ex kub'ti'j tu'n, qu'n ikxte Toy ojetoq q'ojin tuk'i'l.", "11": "Kykyaqilju' ti'xti' lu e'kub' tq'o'n Dab'i twitz Qman Dyos, junx kyuk'i'lju' q'anpwaq ex saqpwaq b'je'l tiq'i'n kye kykyaqilju' nimaqtnam, Edom, Moab' ex kye aj Amon, pilistey ex aj Amalek.", "12": "<pb/>Expe' ikxte Ab'isay, tal Seruya, kub'kyi'j kab'mutx' jok'al (18,000) aj Edom tu'n toju' b'ya' Atz'an.", "13": "E'kub'tzun tq'o'n Dab'i xq'uqil toj Edom, ex kykyaqilju' aj Edom e'kyajten tjaq' tkawb'il; jaxjaku' matxa'toq Dab'i nkanb'an toj q'oj tu'n Qman Dyos.", "14": "<pb/>Kawin Dab'i tib'aj tkyaqilu' tnam Israel tuk'i'l tnik'alilti'j ex tz'aqlixi'x kyuk'i'l kykyaqilju' ttanam.", "15": "Atoq Joab', tal Seruya, nejenel kyeju' t-xjal te q'oj; atoqtzu'n Josapat, tk'wal Aylud, ttz'ib'alju' nimaqkawil.", "16": "Aye'tzu'n pale aye'toq Sadok, tk'wal Aytub', ex Aymelek, tk'wal Ab'yatar; atzu'n Sab'sa tz'ib'alte tkyaqil tqanilju' nb'aj,", "17": "atzunte B'enayiy, tk'wal Joyada atoktoq te nejenel kyxol Kyeretey ex peletey, xq'uqil te nimaqkawil. Aye'toqtzu'n tk'wal Dab'i tnejel onilkye."}