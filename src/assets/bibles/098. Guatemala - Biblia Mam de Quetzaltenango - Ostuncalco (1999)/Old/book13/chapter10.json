{"1": "<pb/>E'ok tzaqpaju' pilistey q'ojil kyi'j aj Israel, ex e'kub' oqju' aj Israel kywitz, qu'n nim e'kyim twi' witz Kyilb'oa.", "2": "Aye'tzu'n pilistey e'iky' lpe xla'jalkye Sawul kyuky'i'lju' tk'wal, e'kub' kyb'yo'n Jonatan, Ab'inadab' ex Malkyiswa.", "3": "E'oktzun tiljtz q'ojil ti'j Sawul, ex tak' kyu'nju' smajil, k'ixb'i tu'n kych'ut.", "4": "Xi'tzun tma'n Sawul teju' onilte: Iq'i'nktzju'ya tk'uẍtx'e'nb'ila ex chin tb'yonku'ya, tu'ntzun lalun chin okye' te kytzeb'lju' xjal lu, nche k'ulun kye txqantl dyos, chij. <pb/>Atzunju' onilte minti' taj tu'n tkub' tb'yo'n, qu'n tzaj xob'il ti'j. Atzunte Sawul jawtiq'i'n tk'uẍtx'e'nb'il ex kub' t-xontib' tib'aj.", "5": "Tetzunj tka'yinteju' onilte, matxi'toq kyim Sawul, ex ikxte kub' t-xontib'i tib'ajxju' tk'uẍtx'e'nb'il, kyimtzuntz.", "6": "Iktzu'n ekyima' Sawul kyuk'i'lju' tk'wal ex kykyaqilju' toj tja, toju' q'ij lu.", "7": "Tetzunj kyka'yinte aj Israel, najlqe'toq toju' b'ya', matxi'toq che kyim Sawul kyuky'i'lu' tk'wal, ex matxitoq che kub' oqu' aj Israel, e'kyaj kyq'o'n nimaqkytanam ex e'kub' oq. Epontzun aj Pilistyatz ex e'kyajten najal kyoju' tnam lu.", "8": "<pb/>Tojtzu'n juntl q'ij, tej kyxi' pilistey iq'imilte tkyaqilju' ti'xti' kyi'ju' matxi'toq che b'ajkyim, okyalu' Sawul kyu'n kyuk'i'lju' tk'wal, woqa'jqe' twi'ju' witz Kyilb'oa.", "9": "Eb'je'ltzun kyyiq'i'n ti'j ex xikyiq'i'nju' twi' exqe' tq'ojb'il, ex exi' kychq'o'n xjal q'mal tqanil toj tkyaqilju' kytx'otx' pilistey kyeju' tnam ex kyeju' kydyos.", "10": "Ex okx kyq'o'nju' tq'ojb'il Sawul toj kyja kydyos ex jaw kyyob'a'n twi' toj tja Wawon ju' kydyos.", "11": "<pb/>Tetzunj kyb'inte kykyaqilju' aj Jab'es toju' tx'otx' Kalaad, aju' kyb'incha pilistey ti'j Sawul,", "12": "b'entti'j kyu'n kykyaqilju' ichan minti' nche' xob', ex jawkyiq'i'n t-xmilal Sawul ex kyxmilalju' tk'wal ex xikyiq'i'n toju' tnam Jab'es. Atzuntzu' ku'xa' kymqu'n t-xe jun b'ansi. E'mewayintzun wuq q'ijtz.", "13": "<pb/>Ikytzun kyima' Sawulju', tu'n tpaju' tb'inchb'en myab'a'n, qu'n b'inchan il tej minti' xitnima'nju' tchaq'b'il Qman Dyos ex tej txi' xjelul te jun qya inpon tnab'l", "14": "mya tewt Qman Dyos xjeluna'. Qu'mtzun eltiq'i'n Qman Dyos tchwinqlal, atzu'n kawb'il xitq'o'n te Dab'i, tk'wal Jese."}