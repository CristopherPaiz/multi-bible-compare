{"1": "<pb/>E'tzaj tb'u'yi'n Dab'i toj Jerusalen kykyaqilju' ati kyoklen toj kawb'il toj Israel: e'nejenel kye junjun tnej kyyajajil, kye junjun aq'pun xjal te q'oj nche ajb'en te nimaqkawil, kye chaq'ul kye b'a'npun k'loj xjal te q'oj ex kye nimaq tnej, exqe' nejenel nk'ul aq'untl toj tkyaqilju' ttx'otx' nimaqkawil ex talu'n, ex kyeju' tk'wal, e'xjal nimaqxi'x kyoklen ex kykyaqilju' b'a'nxi'x kyu'n kyxolu' xjal te q'oj.", "2": "<pb/>Jawtzun we' Dab'i ex tma: Chin kyb'intze' witz'in ex ntanam: Xima'ntoq wu'ne' tu'n tjaw nb'incha'ne' jun najb'il tu'n ttenju' kax k'ub'lteju' yol kyejni b'entti'j tu'n Qman Dyos ex awtloju' ja matzaja' tka'yi'n Qman Dyos, ex matxi'toq b'aj nb'u'yine' aju' nojqelan tu'n tb'inchet.", "3": "Atzunte Dyos tzaj tma'n weye': Myata kjawil b'inchante jun ja weye', qu'n jun xjal q'ojil ta ex matxi' qojli chik' tu'na, chij.", "4": "Tu'npetzunju', machin jaw t-sk'o'ne' Qman Dyos, nkyk'u'n aj Israel, kyxol kykyaqilju' toj njaye', tu'n wokye' te kynimaqkawil aj Israel tejumajx. Jaw t-sk'o'nju' tnej tyajajil Juda tu'n tkawin; kyxoltzu'n tyajajil Juda jaw t-sk'o'nju' njaye'; ayintzune' ẍin jaw t-sk'o'n kyxolju' ntzike' tu'n wokye' te nimaqkawil tib'aj tkyaqil Israel.", "5": "Atzu'n ja'lo, kyxol kykyaqilju' nk'wale', nim kyb'aj saj tq'o'n Dyos weye', matxi' jaw t-sk'o'n Qman Dyos nk'wale' Salomon tu'n tokx qe toju' q'uqb'il te tkawb'il Qman Dyos tib'aj Israel.", "6": "Ex tzaj tma'n Qman Dyos we'ye': <pb/>A Salomon ju' tk'wala kjawil b'inchante ja weye' exqe' tpen, qu'n matxi' jawnsk'o'ne' te nk'wale', ayintzunwe' Manb'aj te,", "7": "ex knkuwsa'ye' tkawb'il tejumajx, qa matz'oktilil tu'n, tu'n kyjapunju' nchaq'b'ile' ex nyole' tu'n kse'n ntb'incha'n ja'lo, chi Dyos.", "8": "<pb/>Atzu'n ja'lo, twitz Qman Dyos in b'in qe ex kywitze' kykyaqile' aj Israel toju' b'uyjtib'il te Dyos, tz'oktililx kyu'ne' tu'n kyjapun tkyaqilju' tchaq'b'il Qman Dyos, tu'ntzun ttenju' tx'otx' lu tb'anilxi'x toj kyq'ob'e' kukxju' ex tu'n tkyej kyq'o'ne' te kyetzb'il kyk'wale'.", "9": "Atzunta nky'ajul, Salomon, tz'elx tnik'a ti'ju' Dyos janchin k'uluna'ye' ayine' tmana, tz'ajb'ena te tu'n tkyaqil tk'u'ja ex tu'n tk'u'ja, qu'n inb'aj tka'yi'n te Qman Dyos tkyaqilju' ati qoj ex inel tniky' ti'j alkyexku' qxim. Ikytzu'n, qama jyona ti'j, kknetel tu'na; qatzun matz'el tpa'ntib'a ti'j, k'elel ik'o'na tu'n tejumajx.", "10": "Na'nku'tzun tu'na qa matxi' jaw sk'o'na tu'n Qman Dyos tu'n tjaw tb'incha'na jun ja te tja xjan. Qu'mtzun, ¡Kuwsam tib'a ex b'incha'nktza! chi Dab'i.", "11": "<pb/>Xi'tzun tq'o'n Dab'i ju' tilb'ilalu' ja te Salomon ju' tk'wal, kse'n ktenb'ela' tja Dyos, exqe'ju' txqantl ja, e' k'ub'l ti'xti', e'mqo'n ate'qe'ktz jawl, e'mqo'n tojxi' exu' najb'il xjanxi'x.", "12": "Ex xitq'o'n Dab'i jun yek'b'il ti'j tkyaqilju' xima'ntoq tu'n, tu'n kyb'inchetju' tpen tja Dyos exqe' mqo'n tu'n kyten ti'jile, e'k'uwenj ex e'k'ub'lkye oyaj xjansa'nqe',", "13": "exqe'ju' mqo'n jatu'n kych'exb'ente kyib'u' pale ex tyajajil Leb'i ex te tkyaqilju' ajb'eb'l teju' tja Dyos, ex kykyaqilju' ti'xti' tu'n kyajb'en toju' k'u'lb'il toj tja Dyos.", "14": "<pb/>Ex xitq'o'n txqan q'anpwaq ex saqpwaq te, tu'n kyb'inchetju' ti'xti' q'anpwaq ex saqpwaqqe' tu'n kyajb'en toju' k'u'lb'il;", "15": "tu'n kyb'inchetju' kykb'el kandil, q'anpwaq ex saqpwaqqe', kse'nxju' talal teyile junjun;", "16": "ex ikx tu'n kyb'inchetju' mes, q'anpwaq ex saqpwaqqe', jatu'n kykub' txoleta' wab'j xjansa'n.", "17": "Ex xitq'o'n q'anpwaq te, tu'n kyb'inchetju' xokb'il, nimaqlaq, xar, ex xitq'o'n txqan q'anpwaq ex saqpwaq te tu'n kyb'inchetju' k'wab'l, kse'nxju' talal junjun.", "18": "Ex xitq'o'n txqan q'anpwaq tb'anilxi'x tu'n tb'inchetju' q'olb'eb'l tz'e'ysb'il sturak, ex xitq'o'n q'anpwaq tu'n tb'inchetju' kykarwaj kyerb'in lik'u'n kyxik' te kutxb'ilte' kax k'ub'lteju' yol kyejni b'entti'j tu'n Qman Dyos.", "19": "<pb/>Tkyaqil ja'lu tz'ib'a'ntoq tu'n Dab'i kse'nxju' tzaj tyek'u'n Qman Dyos te, ja chik'b'a'na' tkyaqilu' aq'untl tu'n tb'inchet kse'nxju' yek'u'n toj tilb'ilal.", "20": "<pb/>Xi'tzun tma'n Dab'itz te Salomon: ¡Kuwsam tib'a ex we'ku'ya, tz'aq'unantzuna! ¡Lalun tz'anjtzti'j tk'u'ja ex lalun xob'a, qu'n ktenb'il te Qman Dyos tuk'i'la! Lay kyej q'o'na ex lay kyej kolb'e'na tu'n tzmaxi'j ajtjapun b'aj tkyaqilju' aq'untl tu'n kyajb'en toju' tja Dyos.", "21": "Luqe' pale ex tyajajil Leb'i, nk'u'n kyten tu'n kych'exb'ente kyib', naq ate'qe'tl tu'n kyajb'en toju' tja Dyos; ex ate'qe' chukchaq xjal nkyq'o'n kyib' tu'n kyonin tuk'ila, tu'n kyb'inchetju' chukchaq aq'untl, atixi'x b'a'n kyu'n ti'j chukchaq ajb'eb'l; ex luqe' nejenel ex tkyaqilju' tnam ate' tu'n kyajb'en teya, chi Dab'i."}