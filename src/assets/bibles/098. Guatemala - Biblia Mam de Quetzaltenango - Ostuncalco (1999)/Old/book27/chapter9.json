{"1": "<pb/>Toj tnejel ab'q'i ntoq kawin Dariy, tk'wal Aswer, aj Medo, kyib'aj kaldey; ayine' Danyel, intoq chin xnaq'tzane' toju' tuj Jeremiy t-sanjelal Dyos ja nyolina' kyi'ju' oxnaq lajoj (70) ab'q'i tu'n tjapun tab'q'iyilju' xitb'il tib'aj Jerusalen, kse'nxju' tzaj tma'n Qman Dyos teju' t-sanjelal.", "2": "", "3": "Naq'witzuntze' na'l Dyos, kub'sal twitz Qman Dyos, nmewayine' ex oknq'o'n wi'je' jochin, ex nkub' qeye' toj tza'j.", "4": "Nk'ulune' te Qman Dyos Ndyose' ex xinma'ne' te: <pb/>Nman Dyos, nim toklena ex nimtipumala, njapun tu'na kukxju' aju' nttziya'na ex ntyek'u'na tk'u'jlalila kyeju' nche k'u'jlanteya ex njapun tchaq'b'ila kyu'n.", "5": "Matxi' qo b'inchan ile'; matxi' qb'inchaye' taq'wix twitza; matxi' qb'inchaye' myab'a'n; matxi' qo anq'inxi'ye' tu'nx qnab'le' ex min na'na qu'ne'; matxi' che kyej qkolb'ene' tchaq'b'ila exqe' tnuk'b'ila.", "6": "Min ẍe'x qb'i'nju'ye' tmajena aye' t-sanjelala e'yolin toj tb'iya kye qnimaqkawile', qnejele', kye ojtxi' qchmane' ex te tkyaqilju' tnam Israel.", "7": "Nman Dyos, tnik'altati'j, ayo'tzunqe' aj Israelqo'ye' matxi' tz'el qch'ixawe'; aye' najlqe' toj Jerusalen exqe' txqantl aj Israel, najchaq mujqa naqaku' ta'qe', najlqe' kyoju' tx'otx' jachaq ẍepona' tchto'na tu'n tpaj jawkyi'nkyib' ti'ja.", "8": "Nman Dyos, matxi' tz'el qch'ixawe' kyuk'i'l qnimaqkawile', qnejele' exqe' ojtxi' qchmane', qu'n matxi' qo b'inchan ile' twitza.", "9": "Atzunta Nman Dyos, nq'aq'anta tk'u'j ex nkub' tnajsa'na qile'. Majaw qi'nqib'e' ti'ja", "10": "ex min xiqb'i'na, Nman Dyos, min ẍe'x qnima'nju'ye' t-xnaq'tzb'ila saj tq'o'na qeye' kyu'nelju' tmajena ex t-sanjelala.", "11": "Tkyaqilju' tnam Israel min xitoksla'n t-xnaq'tzb'ila, ex min kyaj tu'n kyb'inchante tchaq'b'ila; qu'mtzun matxi' kub' tz'aqju' qanb'en taq'wix qib'aje' exju' kytziya ojtxi' qchmane' tu'n tb'inchet, tz'ib'a'n toj tkawb'il Moyses tmajena, qu'n matxi' qo' b'inchan ile' twitza.", "12": "Matxi' japunju' tyola tmaya qib'aje', ex kyib'aju' kawil, qu'n matxi' tzaj tq'o'na jun ninyajb'il qib'aje'; aju' b'ajx tzaja' twitz tx'otx' kse'n matxi' tzaj tib'aj Jerusalen.", "13": "Tkyaqilju' taq'wixil lu matzul qib'aje' kse'nx tz'ib'a'n toj tkawb'il Moyses; ex mixti'x nqo' jyone' ti'ja Nman Dyos, ex mixjun nkyej qtzaqpi'ne' qb'inchb'ene' myab'a'n, ex mixti'x xiqljo'ne' ax.", "14": "Qu'mtzun, Nman Dyos, makub' t-xima'na xitb'il lu ex matzaj tq'o'na qib'aje'; qu'n tz'aqlixi'x tkyaqilju' ntb'incha'na Nman Dyos, ayo'tzunqe' mixti' xqaje' tu'n txi' qb'i'na.", "15": "<pb/>Tyek'uta tipumal Nman Dyos tej tetz tiq'i'na ttanama toj Ejipt, atxi'xtzun tojtzqinjtz tb'iju'ya nim toklen ikx ja'lo, ayo'tzunqe' matxi' qo' b'inchan ile' twitza ex matxi' qb'inchaye' myab'a'n.", "16": "Nman Dyos, b'i'n qu'ne' qa nlaqj tk'u'ja qi'je'. B'inchama xtalb'il iq'imilju'ya ttx'u'jila ex lalun q'ojintla ti'j Jerusalen, qu'n a ninttanamju'ya, ex a witzju' xjan teya. Kykyaqil xjal kyoj nimaqtnam nqaku' ta'qe' nche xmayin ti'j Jerusalen ex kyi'ju' ttanama, naqx tu'n tpaju' qile' ex kyil ojtxi' qchmane'.", "17": "Nman Dyos, b'intzju'ya nna'j Dyose' ex nkub'sb'ile' ayine' tmajena; Nman Dyos, naqx tu'nelju' tb'iya, q'aq'antz tk'u'ja ti'ju' tjaya b'isb'ajilx xkyeja'.", "18": "Nman Dyos, qotka'yintza ex qotb'intza; ka'yintza yajb'ilqeye' exju' xitb'il teju' ninttanama ja intoq ajwalita' tb'iya. Nchin kub'sane' teya mya tu'nwtju' tnik'alqi'je', naqna' tu'nte' nimta tq'aq'b'il tk'u'j.", "19": "¡Taye, Nman Dyos, qotb'intza! ¡Najsanku'ya qile'! ¡Nman Dyos, qo' tb'itza ex qlana onilqeye'! ¡Naqx tu'nju' toklena Nman Dyos, ex naq tu'nelju' ninttanama, nkub'san toj tb'iya, lwix kuttzaja! nchije'.", "20": "<pb/>Inxtoqtzun chin na'n Dyose' ex intoq jatz npa'ne' wile' ex kyilju' ntaname' Israel, ex intoq chin kub'sane' twitz Qman Dyos ti'ju' witz xjan.", "21": "Tetzunj intoq chin na'n Dyose', ul lipanju' anjl Kab'ryel jatinqina'toqe', aju' ojetoq kub' nwitzk'a'ne'. Ch'inxtltoq tpon kmuj tu'n tkub' q'et chojb'il te qale twitz Qman Dyos.", "22": "Tzaj tma'ntzuntz weye': <pb/>Danyel, machin nule' chik'b'alkyeju' lu teya.", "23": "Tej xtzyet tna'n Dyosa, matzaj tzaq'we'na tu'n Dyos. Matzun chin nule' q'olte tzaq'web'l teya, qu'n nlaqj Dyos ti'ja. Qu'mtzun b'intzju'ya lu b'a'nxi'x, tu'ntzun tkane ja'lu toj twitza.", "24": "<pb/><t>Oxnaq lajoj (70) sman yajb'il k'ik'el</t> <t>kyi'ju' t-xjalila exju' xjan ninttanama</t> <t>tu'n tkub'najsetju' il exju' taq'wixil,</t> <t>tu'n tul kanunju' najsb'il il ex tu'n tten tnik'alilti'j tejumajx,</t> <t>tu'ntzun tjapunju' yek'b'il ex tqanil q'ma'ntl</t> <t>ex tu'n tkub' ky'i'wla'nju' Xjanxi'x toklen.</t>", "25": "<t>Ati tu'n tb'inteya ex tu'n tkane toj twitza;</t> <t>Texju' kmuj ajtetz q'o'n chaq'b'il</t> <t>tu'n tjaw b'incha'n jumajtlju' Jerusalen,</t> <t>tzmax ajtulju' Nejenel Xjansa'n,</t> <t>k'ik'el wuq sman,</t> <t>aye'tzu'n b'e exqe' tapi che kjawil b'incha'n jumajtl</t> <t>naq oxnaq kab'e' (62) sman che tenb'il,</t> <t>tojtzu'n tq'ijlalil lu nim k'ixk'oj ex yajb'il kb'ajel.</t>", "26": "<t>Tb'ajlenxi'tzu'n oxnaq kab'e' (62) sman</t> <t>kb'el b'yo'nju' Nejenel Xjansa'n.</t> <t>Kb'el xitu'n tnam Jerusalen tuk'i'lju' tja Dyos</t> <t>kyu'n t-xjal jun nimaqkawil tzul.</t> <t>Tzulte' b'ajsb'il tq'ijlalil, kse'n tnimal a'</t> <t>ktenb'elte' q'oj ex xitb'il</t> <t>tzmax ajtpon b'ajsb'il q'ij.</t>", "27": "<t>Tojtzun jun smantl,</t> <t>kjel b'entti'j jun tyol kyuk'i'l txqan xjal,</t> <t>tojtzun nik'jan sman kb'eltq'o'n jun chaq'b'il</t> <t>tu'n lalun kub' q'o'ntl chojb'il ex oyaj.</t> <t>Ex kb'inchanjtzil jun nin taq'wixil;</t> <t>twitzju' q'olb'eb'l te chojb'il,</t> <t>tzmax ajtulju' xitb'il q'ma'ntl</t> <t>tib'aju' kb'inchalte ti'xti' lu, chij weye'.</t>"}