{"1": "<pb/>Chi nimaqkawil kjalu: Ayine' nimaqkawil Nab'ukodonosor, nak'b'ilxwit ex tzalajb'ilxwit kye kykyaqil xjal kyoj kykyaqil tnam ex nimaqtnam, exqe' nche yolin toj chukchaq yol toju' nkawb'ile'.", "2": "Wajb'ile' tu'n kyxinma'ne' ti'xti' te lab'te'n xtb'incha Dyos te toj kya'j weye'.", "3": "¡Majx tb'anilqe'xi'xju' tb'inchb'aj ex tb'a'nq'ob'! Majx atiju' tkawb'il tejumajx, ex majx ati tipumal toj tkyaqil tab'q'iyil.", "4": "<pb/>Ayine' Nab'ukodonosor, tzalajb'iltoq nchin anq'ina'ye' toju' tja nimaqnkawb'ile' ex tkyaqilju' xinb'incha'ne' b'a'ntoq nnela'.", "5": "Tojtzun jun qonik'an, intoq chin wtane' ok jun nwitzik'e' xob'ajilx, ex eb'jo'k xim wi'je', ex majx nb'aj xob'e'.", "6": "Nchaq'tzuntze' tu'n kyb'ju'l kykyaqilju' ajnab'lil te B'ab'ilon nk'etze' tu'n ttzaj kypju'nju' nwitzik'e'.", "7": "Eb'ju'ltzun ajpkab', ajnab'lil, xjal nimaq kynab'l exqe' nche xnaq'tzan kyi'j che'w toj B'ab'ilon, xi'tzun nma'nju'ye' nwitzik'e' kye, ex mixti' b'ent ttzaj kypju'n.", "8": "Tzmaxi'tzunj tul Danyel ju' tok tb'i B'eltzasar kse'n tb'i ndyose', ẍaqlu'n tu'nju' t-xew Dyos Xjan, xinchik'b'a'ne' nwitzik'e' te kjalu:", "9": "B'eltzasar, nejenel kye ajnab'lil, b'i'n wu'ne' qa ẍaqlu'na tu'nju' t-xew Dyos Xjan, exqa inel tnik'a ti'ju' ati toj ewaj, b'intzju'ya nwitzik'e' ex q'mantza titi' tz'elpuna'.", "10": "Aye' e'wilju'ye' lu tej intoq chin wtane': <pb/><t>Atitoq jun nin tze toj nky'ajchaq te tkyaqil twitz tx'otx'.</t>", "11": "<t>Ch'iyju' tze ex lamix tk'etz;</t> <t>intoq japun kanun tzmax toj kya'j,</t> <t>ex q'ancha'ltoq toj tkyaqil twitz tx'otx'.</t>", "12": "<t>Majxtoq tb'anilxi'xju' t-xaq</t> <t>ex txijlitoq twitz,</t> <t>tu'n kywan kykyaqil xjal ti'j.</t> <t>Intoq che ojlanju' txkup tjaq' t-xlekumal,</t> <t>intoq kub' kyq'o'n pich' kypaqb'il kyxolju' tq'ob'</t> <t>ex kykyaqilju' nche anq'in twitz tx'otx' intoq che wan ti'j.</t>", "13": "<pb/>O'kx myanim xinka'yine' jun anjl xq'uqil ku'tz toj kya'j toj nwitzik'e',", "14": "ex intoq jawtma'n kuw kjalu: <pb/><t>Kyik'sanku'ye' tze, ex kytx'eminkuye' tq'ob',</t> <t>kyiq'imilju'ye' t-xaq, ex kslaminxju'ye' twitz.</t> <t>Tu'n kyxi' oqju' txkup ate'qe' tjaq' tewun</t> <t>exqe' pich' ate'qe'kx kyxolju' tq'ob'.</t>", "15": "<t>Naq o'kx tkuchmal kyuk'i'l tlok' kyq'onkje';</t> <t>kyk'lonkjtzuntze' tu'n xpatx'k'uxb'il ex xpatx'q'ank'uxb'il</t> <t>ex kyq'onkje' kyxol k'ul toj kojb'il.</t> <t>Tu'n tkub' ta'l che'w tib'aj,</t> <t>ex tu'n twan k'ul toj kojb'il kyuk'i'lju' txkup.</t>", "16": "<t>Tu'n tnaju' tnab'l</t> <t>tu'ntzun tok kse'n jun txkup,</t> <t>ex wuq ab'q'i ktenb'elju' taq'wix lu tib'aj.</t>", "17": "<t>Atzun tz'e'ysb'il witzb'aju' lu</t> <t>xkymaju' anjl xq'uqil ex xjanqe',</t> <t>tu'ntzun kyb'inte kykyaqil xjal</t> <t>qa a Dyos toj kya'j ati nimtipumal</t> <t>kyib'aj kykyaqil nimaqkawb'il twitz tx'otx',</t> <t>ex a nxi' q'onte kawb'il toj tq'ob'ju' xjal b'a'n toj twitz</t> <t>ex noktq'o'nju' xjal me's te nejenel tib'aj jun nimaqtnam.</t>", "18": "<pb/>Atzun nwitzik'ju'ye' lu kub' nwitzk'a'ne', ayine' nimaqkawil Nab'ukodonosor. Q'mantz tzuna titi' tz'elpuna' weye' B'eltzasar, qu'n mix-a'lo' jun ajnab'lil toju' nkawb'ile' neltnik' ti'j, atzunta kb'entel ttzaj tpju'na weye', qu'n atita t-xew Dyos xjan tuk'i'l, nchije' te.", "19": "<pb/>Atzunte Danyel, aju' okq'o'n tb'i B'eltzasar, majx kyej ximan jun kmuj, tu'nju' xim taq'wix intoq che ul toj tnab'l. Ayintzunwe' nimaqkawil, xinma'ne' te: B'eltzasar, lalun b'isuna ti'ju' nwitzik'e' xkub' nwitzk'a'ne' ex ti'ju' tz'elpuna', nchije' te. Atzunte B'eltzasar tzaj ttzaq'we'n: ¡Xi'wt kyib'aju' tajq'oja kub' tz'aqa' twitzik'a nimaqkawil, tu'nju' tz'elpuna'!", "20": "Aju' tze nimin twe' ex lan tk'etz kub' twitzk'a'na, intoq japun toj kya'j ex q'ancha'l najchaq toj tkyaqil twitz tx'otx',", "21": "tb'anilqeju' t-xaq ex txijli toj twitz, intoq kanun te kywa kykyaqil ex intoq che ulju' txkup tjaq' t-leku'mal, ex intoq kyb'incha'n pich' kypaqb'il kyxolju' tq'ob',", "22": "aju' tze lu xi' nyolina' ti'ja nimaqkawil, qu'n matxi' ch'iyju' tkawb'ila ex nimtipumala. Matxi' jaw ch'iyju' tkawb'ila kse'n twe' kya'j, extzunju' tkawb'ila matxi' txi' mlen toj tkyaqil twitz tx'otx'.", "23": "Ex matila nimaqkawil jun anjl xjan xq'uqil intoq ku'tz toj kya'j ex intoq tma'n: Kyik'sanku'ju'ye' tze ex ktx'eminku'ye', naq o'kxju' tkuchmal kyuk'i'l tlok' kyq'onkje'; kyk'lonkje' tuk'i'l xpatx'k'uxb'il ex q'ank'uxb'il, ex kyq'onkje' kyxol k'ul toj kojb'il. Tu'n tkub' ta'l che'w tib'aj, wuq ab'q'i tu'n twan k'ul toj kojb'il kyuk'i'l txkup.", "24": "A tz'e'ysb'il twitzju'ya nimaqkawil matxi' tzaj tq'o'n Qman Dyos toj kya'j.", "25": "Ex k'elel pa'na nimaqkawil kyi'ju' xjal tu'n tnajana kyuk'i'l txkup, kwal k'ula kse'nkye wakx, ex k'elex ak'a tu'n ta'l che'w. Wuq ab'q'i k'anq'ila ikyju', tzmaxi'tzunj ajtel tnik'a qa a Dyos toj kya'j ati tipumal kyib'aj kykyaqil nimaqkawb'il te twitz tx'otx', ex ate nokq'onkye nimaqkawil b'a'nqe' toj twitz.", "26": "Atzu'n chaq'b'il xiq'ma'n tu'n tkyej q'o'n tkuchmal ex tlok', atz'elpuna'ju' qa ktzajel q'o'n jumajtlju' kawb'il teya nimaqkawil tzmaxi'j ajtel tnik'a te Dyos ati tipumal tib'aj tkyaqil.", "27": "Qu'mtzun, b'intzju'ya tnab'la kxe'l nq'o'ne' nimaqkawil: b'et-xa b'a'n ex lalun b'inchantl ila; tzaqpinkja myab'a'n, ex q'onk tilila tu'n tonina kyi'j prow. Qaj tu'n ja'lu k'anq'ila toj tzalajb'il ex tu'n txi'ya b'a'n, chi Danyel weye', chi nimaqkawil.", "28": "<pb/>Tkyaqilju' b'ajx q'ma'n te nimaqkawil Nab'ukodonosor e'japun:", "29": "Tb'ajlenxi'tzun jun ab'q'i, intoq b'etju' nimaqkawil tib'aju' tkab' kol teju' tja nimaqkawb'il toj B'ab'ilon,", "30": "tma: ¡Kyka'yinxpekye' B'ab'ilon yaqinxi'x! Ayinku'ye' ẍin jaw b'inchante tuk'i'l wipumale' te jun nintnam jatu'n ttena' nkawb'ile', tu'n tkyejten te nab'ab'lteju' nkawb'ile' niminxi'x, chij.", "31": "<pb/>Inxtoqtzun yolinju' nimaqkawil tej ttzaj jun tq'ojq'ojel wi'yj toj kya'j, intoq tma'n: b'intzpe'ya, nimaqkawil Nab'ukodonosor. Mixti'tl toklena ti'ju' nintkawb'ila;", "32": "k'elex q'i'na kyxol xjal ex knajala kyuk'i'l txkup; wuq ab'q'i kwal k'ula kse'nkye wakx, tzmaxi'j ajtel tnik'a qa ate Dyos toj kya'j nkawin kyib'aj kykyaqil nimaqtnam toj tkyaqil twitz tx'otx', ex ate nokq'onkye kawil kse'nxju' tajb'il, chij.", "33": "<pb/>Japuntzun tz'e'ysb'il twitz Nab'ukodonosor texju' kmuj lu, aju' q'ma'ntltoq, el pa'ntzuntz kyi'j xjal; wan k'ul kse'nkye wakx, ex ak' tu'n ta'l che'w, tzmax tb'aj ch'iy twi' kyuk'i'l t-xky'eq kse'n t-xky'eq t'iw.", "34": "<pb/>Tetzunj tjapun b'aju' tq'ijlalil tz'e'ysb'il witzb'aj, ayine' Nab'ukodonosor njaw ka'yine' twitz kya'j ex spik'e' wuk'i'le'; jawtzun nnima'ne' Dyos te toj kya'j ex jaw wajwali'nju'ye' ati tejumajx kyuk'i'lju' yol lu: <pb/><t>Ktenb'elju' tipumala tejumajx;</t> <t>ktenb'elju' tkawb'il toj tkyaqil tab'q'iyil.</t>", "35": "<t>Mixti' che oka'ju' najlqe' twitz tx'otx' teya.</t> <t>Intb'incha'na tkyaqilju' b'a'n toj twitza,</t> <t>toj kya'j ex twitz tx'otx'.</t> <t>Mix-a'lo'te' jun kb'entel tjawti'ntib' ti'ja</t> <t>ex tu'nwt t-xi' tma'n teya: ¿tiqu'n ntb'incha'nju'ya lu? chiwt teya.</t>", "36": "<pb/>Textzunju' kmuj lu spik'e' wuk'i'le', ex nk'amjumajtlju'ye' woklene' toju' nkawb'ile' exju' ninb'ilweye'. Eb'ju'lju' xjal nimaq kyoklen toju' nkawb'ile' exqe'ju' q'ol nnab'le' jyolweye', ex nokxqe jumajtle' kawil kyib'aju' ntaname'; ten nimxi'xtlu' wipumale' kyetwitzju' tnejel.", "37": "<pb/>Qu'mtzun ja'lo, ayine' Nab'ukodonosor, nchin b'itzane' ex nchin nimane' teju' nimaqkawil toj kya'j, qu'n tkyaqilju' ntb'incha'n ax ex tnik'alti'j, ex nche kub' tme'ssa'nju' xjal njaw kynima'n kyib', chi nimaqkawil."}