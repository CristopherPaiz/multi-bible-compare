{"1": "<pb/><t>Kyb'uyim kyib'e' junx aye'ye' xjal mixti' kych'ixawe',</t>", "2": "<t>na'mxku' kponxone'</t> <t>kse'n ttxa triy, noq toj jun q'ijx nkub'a' naj;</t> <t>na'mxku' tkub' tz'aq kyib'aje'</t> <t>aju' ttx'u'jil Qman Dyos nk'anti;</t> <t>na'mxku' tkub' tz'aq kyib'aje'</t> <t>aju' tq'ijlalil ttx'u'jil Qman Dyos.</t>", "3": "<t>Kyjyome' Qman Dyos kykyaqile'</t> <t>me's qe'ye' twitzju' tx'otx' lu,</t> <t>aye'ye' nxikyb'i'ne' tchaq'b'il.</t> <t>Che okxe' tnik'alkyi'je' ex me's,</t> <t>qaj che kletiltzuntze'</t> <t>toju' q'ij ajttzaj tq'o'n Qman Dyos ttx'u'jil.</t>", "4": "<t>Kjeltenju' nintnam Kasa chq'ajlajtl,</t> <t>exju' Askalon xitjnitl;</t> <t>tojxi'x q'ijtl che elex xla'ja'n xjal</t> <t>nche najan toj Asdod,</t> <t>ex majx che jawitz xb'oq'inju' xjal</t> <t>nche najan toj Ekron.</t>", "5": "<t>¡Layqe'xwite' nche najane' toj kreta,</t> <t>najlqe'ye' ttzi ninnjab'!</t> <t>Matxi' tma Qman Dyos tu'n ttz'e'yset kywitze'.</t> <t>¡Kanaan, ktanam pilistey,</t> <t>kb'el nxitu'na ex mixti'tl xjal knajal toja!</t>", "6": "<t>Kjeltenju' tnam ati ttzi ninnjab'</t> <t>wu'ne' te kywab'l wakx</t> <t>jakyb'u'yiya' kyib'ju' k'ik'lel,</t> <t>ex ja kb'elaju' kych'lajil rit.</t>", "7": "<t>Aye'ju' che kjel anq'in toju' tnam Juda</t> <t>che kb'el najan toju' tnam lu</t> <t>ajtul Qman Dyos onilkye</t> <t>ex aj tch'exb'ente kyanq'ib'l.</t> <t>Atzuntzu' che xq'uqila' ti'ju' krit,</t> <t>ex che ojlal te qonik'an kyoju' ja te Askalon.</t>", "8": "<t>A ntma'n Qman Dyos nimtipumal kjalu:</t> <t>Oje nb'iye' yol taq'wix kyu'n aj Moab'</t> <t>exju' taq'wix xkyb'incha aj Amon.</t> <t>Qu'n nim kyol taq'wix kyeju' ntaname'</t> <t>ex matxi' che jawb'ent twitzju' kytx'otx'.</t> <t>Qu'mtzun knma' jun nyole' axx'ix</t> <t>ikykye aj Moab' che ik'ela' kse'n Sodom</t> <t>exqetzu'n aj Amon ikyche kjela' kse'n Komor,</t> <t>che jawil b'entju' kykojb'il te ch'ix,</t> <t>ex te ttx'otx'al atz'an,</t> <t>te jun tx'otx' noq tjunalx kukxju'.</t> <t>Aye'tzu'n che kjel anq'in toju' ntaname' che eletz q'inteju' toj kyja</t> <t>ex che kjelten twitzju' kytx'otx'.</t>", "9": "", "10": "<t>Atzun chojb'ilju' kyk'ma' aj Moab' ex aj Amon.</t> <t>Tu'n tpajju' xikylanu'n kyol kyeju' ttanam Dyos,</t> <t>tu'n tpaju' mache b'jawb'ent noq tu'nelju' ttanam</t> <t>Qman Dyos nimtipumal.</t>", "11": "<t>K'okyel te Qman Dyos xob'ajilx kye</t> <t>Che' kb'el t-xitu'n kykyaqilju' dyos teju' tnam,</t> <t>ex che k'ululju' xjal te toj tkyaqil najb'il,</t> <t>expe' ikx kyu'nju' xjal najliqe' kyoju' piẍ tx'otx' toj ninnjab'.</t>", "12": "<t>¡Ex ikxkye', aye'ye' aj Etyopiy,</t> <t>che k'ixb'ele' ex che b'eltz'aqe' tu'nju' tk'uẍtx'e'nb'il Qman Dyos!</t>", "13": "<t>Kxe'l tnuqpi'n tq'ob' toj tb'a'nq'ob' kya'j</t> <t>tu'n tkub' t-xitu'n Asirya,</t> <t>ex kjel t-xitu'nju' nintnam Ninib'e,</t> <t>ex majx kjawil b'ent te jun chq'ajlaj tzqij tu'n.</t>", "14": "<t>Kjawitz xb'oqitju' ttzeylal kyja,</t> <t>ex kyoj che b'jo'kyexa'ju' tnej rit</t> <t>ex tkyaqil tnej txkup toj k'ul.</t> <t>Aju' tukru exju' tol</t> <t>kche wtal kyib'aju' tqan ja,</t> <t>ex kche oq'el joj kyib'aju' tokexspik'un ex kyib'aju' nunb'ral.</t>", "15": "<t>Atzun nintnam ja'lu nxi'x tnima'ntib'</t> <t>nanq'in q'uqlixi'xtoq tk'u'j,</t> <t>ex intoq kma'nju' najlqe'toq toj</t> <t>qa mixti' juntl xjal twitz tx'otx' kse'nkye.</t> <t>¡Matxi'xi'x kyej xitj</t> <t>ex matxi' tz'ok te knajb'il tojk'ul txkup!</t> <t>Kykyaqilju' nche' ik' tk'etz, kche ẍut'il ex majx k'elel kyik'u'n.</t>"}