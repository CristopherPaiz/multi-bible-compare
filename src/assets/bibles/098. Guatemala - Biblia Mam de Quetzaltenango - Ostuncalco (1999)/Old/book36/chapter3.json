{"1": "<pb/><t>¡Layxwitju' Jerusalen, pi's nintnam,</t> <t>tz'ilsa'ntib' ex jtz'ol xjal!</t>", "2": "<t>Minti' xitb'i'nju' tq'ojq'ojel twi' Qman Dyos</t> <t>ex minti' taq' tzak'u' tib';</t> <t>minti' sok qetk'u'j ti'j;</t> <t>ex minti' xi' lq'e tk'etz Dyos.</t>", "3": "<t>Nche' tzanunju' nejenel kye naku'j b'alun;</t> <t>aye'tzunju' ajkawil kye, naku'j xo'jqe' toj chq'ajlaj</t> <t>mixti' nkyaj kyq'o'n jun b'aq te prim.</t>", "4": "<t>Aye'ju' kysanjelal mixti'x knab'l,</t> <t>nche' b'jaw meltz'uj;</t> <t>aye'ju' kpale nkub' ktz'ilsa'nju' xjanb'il</t> <t>ex nche' ik' tib'aju' tkawb'il Qman Dyos.</t>", "5": "<t>Atzunte Qman Dyos ati toju' nintnam;</t> <t>ntb'incha'n b'a'n, myaju' taq'wix.</t> <t>Atl prim nche ok xjal toj xjel tu'n.</t> <t>Atzunte xjal b'inchal myab'a'n</t> <t>mixpeti'x tojtzqi'n ch'ixaw.</t>", "6": "<pb/><t>Ate Qman Dyos ntma'n kjalu:</t> <t>Matxi' che b'ajnxitu'ne'</t> <t>nimaqtnam</t> <t>matxi' che b'aj kub' nxitu'ne'</t> <t>ja nimaq kywe' exju' kytapi</t> <t>ex matxi' che b'ajkyaju' kyxk'ichb'e</t> <t>wu'ne' te chq'ajlaj,</t> <t>mixti'tl jun xjal nb'et toj.</t> <t>¡Toju' ninttanam tjunalx</t> <t>mixti' jun xjal najli toj!</t>", "7": "<t>Kub' nximane': Aju' Jerusalen kxob'el weye'</t> <t>ex oklo tq'a kawi tib' weye;</t> <t>tu'ntzun lalun kyej xitju' tja</t> <t>tu'nju' matxi' kub' tz'e'yset twitz.</t> <t>Aye'tzunkye ma'pe' che'x xi'xtl</t> <t>b'inchal chukchaq il.</t>", "8": "<t>Qu'mtzun, che ayone' ti'ju' q'ij</t> <t>ajnjawe'ye' yolil taq'wix kyi'je'.</t> <t>Ayine', Dyos Manb'aj nchin q'mante:</t> <t>matxi' kub' nxima'ne' tu'n kytzaj b'u'yitju' nimaqtnam exqe' kawb'il</t> <t>tu'n ttzaj nb'ajsa'ne' ntx'u'jile' kyib'aj,</t> <t>aju' ntx'u'jile' inxi'x k'ant.</t> <t>¡Tkyaqilju' tx'otx' kjel xitj</t> <t>tu'n tkyeqil ntx'u'jile'!</t>", "9": "<pb/><t>Ajtzun tponju' q'ij lu, knẍtilsa'ye'</t> <t>kyolju' tnam,</t> <t>tu'ntzun kykyaqilx che txokyil weye',</t> <t>ex tu'n kykyaqilx tu'n kyajb'en weye'.</t>", "10": "<t>Toju' jun plajtl kyeju' a' te Etyopiy,</t> <t>tzulju' ntaname' b'ajxni sputj kub'sal</t> <t>tuk'i'l oyaj weye'.</t>", "11": "<t>Tojtzunju' tq'ijlalil lu,</t> <t>lalun jaw ch'ixwitla ntanam</t> <t>te junju' tb'inchb'aja</t> <t>tej sel tpa'ntib'a wi'je',</t> <t>oktzun che elel wiq'ine' ti'ja</t> <t>aye'ju' la'jil kyib' ex nimal kyib',</t> <t>ex lalun jaw tnima'ntl tib'a</t> <t>twi'ju' witz xjan weye'.</t>", "12": "<t>Che kjel nq'o'ne' xjal me'sqe' kxole'</t> <t>ex mya nimal kyib',</t> <t>atzu' k'okyela' qe' kyk'u'j wi'je'.</t>", "13": "<t>Aye'ju' kche kjel anq'in toju' tnam te Israel</t> <t>lalun che b'inchan mya tnik'alti'j,</t> <t>lay che chanyol,</t> <t>ex lay ten sb'ujtib'il toj ktzi.</t> <t>Kche wal ex kche ojlal</t> <t>mixti' xob'ajil kye.</t>", "14": "<t>¡B'itzana nintnam te Syon!</t> <t>¡Che ẍch'ine' tu'n tzalajb'il, tnam te Israel!</t> <t>¡Tzalajxa, Jerusalen,</t> <t>tzalajxa tu'n tkyaqil tanmiya!</t>", "15": "<t>Matxi' tz'eltiq'i'nte Qman Dyos tz'e'ysb'il twitza</t> <t>ex matxi' che eltik'o'n tajq'oja.</t> <t>Ate Qman Dyos, nimaqkawil te Israel, ati kyxole':</t> <t>Mixti'tl tu'n t-xob'a te jun taq'wix.</t>", "16": "<t>Tojtzunju' tq'ijlalil lu kxe'l q'ma'n te Jerusalen:</t> <t>¡Lalun xob'a, Syon,</t> <t>ex lalun taja tu'n tel kyipumalju' tq'ob'a!</t>", "17": "<t>Atite' Qman Dyos kxole';</t> <t>¡kuwxi'xte', ex kkletela tu'n!</t> <t>Ntzalaj te Qman Dyos ti'ja.</t> <t>Kxe'l tq'o'nju' ak'a'j chwinqlal teya tu'nju' tk'ujlalil;</t> <t>ex kb'itzil toju' ttzalajb'il</t>", "18": "<t>Kse'n toj ninq'ij.</t> <t>Chi Qman Dyos kjalu:</t> <t>Kntzaqpi'ya teju' taq'wix kxi'toq ttzaj ti'ja,</t> <t>teju' ch'xawil ju' al tib'aja.</t>", "19": "<t>Knq'a'ye' tu'me'l t-xel kyeju'</t> <t>kykyaqilju' mache okten yajulteya.</t> <t>Kchin onile' ti'ju' rit nkoxjne</t> <t>ex ktzajel wiq'inju'ye' xi'nitz'aq;</t> <t>kche jawil nimane' ex b'a'n yolb'il kyeye'</t> <t>toj tkyaqil twitz tx'otx',</t> <t>aye'ju' ik'b'il kyeye' xb'inchanjtz.</t>", "20": "<t>Tojtzunju' tq'ijlalil lu</t> <t>che ktzajel wiq'ine', kche tzajel nb'u'yine';</t> <t>knch'exb'eye' kyanq'ib'le',</t> <t>b'a'n kyolinjtze' ex ninb'el kyeye'</t> <t>kxol kykyaqilju' tnam twitz tx'otx'.</t> <t>Ayine', Dyos Manb'aj nchin q'mante.</t>"}