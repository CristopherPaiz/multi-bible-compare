{"1": "<pb/>E'aq'witzu'n aj Israel ẍch'il, ex b'aj qonik'an kyu'n tu'n kyoq'.", "2": "Kykyaqil e'aq'wi q'mal taq'wix kyi'j Moyses ex Aaron. Nkyma'n: ¡Noqwit axtzu' xqo kyaja' kyime' toj Ejipt, mujqa tzalu toj chq'ajlaj!", "3": "¿Titiqu'n xqo tzaja' tiq'i'n Qman Dyos toju' tnam lu? ¿Ma tu'n qkyim toj q'oj, tu'n kykyaju' qxu'jil exqe' qk'wal toj kyq'ob' ajq'oj? ¡Ate b'a'nju' tu'n tanjqi'j Ejipt! chechij.", "4": "E'aq'witzuntz q'malte kyxolilex: ¡Qq'ok jun nejenel qe tu'n tanjqi'j Ejipt! chechij.", "5": "<pb/>E'kub' meje Moyses tuk'i'l Aaron, majx ku'punju' kyplaj twitz tx'otx' kywitz tkyaqilju' tnam,", "6": "aye'tzu'n Joswe ex Kaleb', ju' exi' ka'yilteju' tx'otx', kub' kylaqu'nju' kyxb'alun te techlal k'ixk'oj", "7": "ex xikyma'n kye kykyaqil aj Israel kjalu: <pb/>—¡Tb'anilxi'xnate' tx'otx' o'xi'ye' ka'yilte!", "8": "Qama tzaj q'aq'an tk'u'j Qman Dyos qi'j, kqo toni' tu'n qokx toju' tx'otx' lu ex ktzajel tq'o'n qe. Tb'anilte' tx'otx' lu tawal ntzaj.", "9": "Naqtzun aju' lalun jaw kyi'nkyib'e' ti'j Qman Dyos, ex lalun che xob'e' kyeju' xjal toju' tx'otx' lu, qu'n kche b'ajelkye' qu'n kse'n qwa, mixna'ti'kye klol kye, atzunqe ati Qman Dyos quk'i'l. ¡Lalun che xob'e'! chechij.", "10": "<pb/>Tuk'i'lxi'petzu'n chik'b'ab'l lu, kyajb'iltoqju' xjal tu'n kyb'aj kyxon toj ab'j. Kub'tzun tyek'u'ntib' tajwalil Qman Dyos toju' Ja te Mujb'ab'ltib'il, kywitzku' kykyaqil aj Israel,", "11": "ex tzaj tma'n Qman Dyos te Moyses kjalu: <pb/>—¿Ma kukx wel kyik'o'n tnamju'ye' lu? ¿Ma kukx kyjawjeju' wi'je', extzun matxi' che nb'inchaju'ye' b'a'nq'ob'aj kyxol?", "12": "Ktzajel nq'o'n jun yab'ile' kyib'aj tu'n kykyim, tu'ntzun lalun b'ent kyokx toju' tx'otx' lu; ti'jtzunta k'elela' jun nintnam wu'ne' ex kuwqe'xi'x kyekywitz, chi Dyos.", "13": "<pb/>Atzunte Moyses xittzaq'we'n te Qman Dyos: <pb/>—Tuk'i'l tipumala etza' tiq'i'nju'ya tnam lu Ejipt. Ajtzunlo kyb'inte aj Ejiptju' ktb'incha'ya,", "14": "Oklo kxe'l kyma'n kyeju' najliqe' toju' tx'otx' Kanaan. Expena' oje kyb'i qa atiya Nman Dyos kyxolju' tnam lu, exqa in tyek'u'nku' tib'a' kywitz ex atiju' tmuja kyib'aj, exqa nejliya kywitz toj jun tnej muj te q'ijl, atzu'n te qonik'an toj jun tnej q'aq'.", "15": "Qama kub' tb'yo'na tnam lu te jun kmujx, ktzunlo kyma' nimaqtnam b'ilte b'a'n yolb'ilteya kjalu:", "16": "Min xb'ent kyokxju' tnam lu tu'n Dyos Manb'aj toju' tx'otx' ojetoq ttziya tu'n ttzaj tq'o'n kye, qu'mtzun ẍe kub'a' tb'yo'n toj chq'ajlaj, chechilo.", "17": "Qu'mtzun Nman Dyos, yek'uma tipumala nim ja'lo kse'nxju' oje ttziyaya. Ojena' tmaya", "18": "qa minti' intzaj ttx'u'jila lwiy, qa nimxi'x tk'u'jlalila ex inkub' tnajsa'na il ex pi'sil, ex myanaqwit in ka'yina ti'ju' ati til, ilti'j intq'o'na tz'e'ysb'il witzb'aj tu'n tpaj til manb'aj kyi'ju' tk'wal, kyi'ju' tchman, kyi'j kyk'wal tchman ex kyi'j kychmanju' tchman.", "19": "Nimna'ta tk'u'jlalil, najsanku'ya tilju' tnam lu, matxina' tenxi' tpasensi kyi'j atxi'x kyetzlen Ejipt ex atix ja'lo toju' najb'il lu, chi Moyses te Dyos.", "20": "<pb/>Tzaj ttzaq'we'n Qman Dyos te Moyses kjalu: <pb/>—B'a'natzun, kb'el nnajsa'ne' kyil, kse'nxju' ntzajtqani'na weye'.", "21": "Naqtzun aju', axxi'x itz' qine' ex nojni tkyaqil twitz tx'otx' tu'n wajwalile',", "22": "mix-a'lo' jun kka'yilteju' tx'otx' xintziya'ne' kyeju' ojtxi' kyyajilb'en, kyxolju' oje che ka'yinte wajwalile' eb'a'nq'ob'aj nb'inchaye' Ejipt ex toj chq'ajlaj, ex b'a'npun maj xkyjoy wi'je' toj chq'ajlaj, ex min kyajb'il tu'n kyxikyb'i'nju' nchaq'b'ile'. Mix-a'lo' jun kyeju' matxi' chin el kyik'o'ne' kka'yilte.", "23": "", "24": "Naq o'kx nmajine' Kaleb' junxi'tlte, ma chinx tb'i'ne' b'a'nxi'x. Qu'mtzun k'okyex wu'ne' toju' tx'otx' xi' ka'yilte, ex kche najalju' tyajajil atzu'.", "25": "(Najl qe'kye' aj Amalek exqe' aj Kanaan toju' plan tx'otx'.) Aye'tzunkye', kutanjtl kyi'je' najchi'j ex kyljonx kyb'eye' tojx chq'ajlaj tu'me'lju' ninnjab' kyaq tb'i, chi Dyos.", "26": "<pb/>Tzaj tma'n Qman Dyos kye Moyses ex Aaron kjalu:", "27": "<pb/>—¿Ma kukx tik'x kyjk'ujyoli'n ttx'anqa'n aj Israel wu'ne'? Matxi' b'aj nb'i'ne' kyyol taq'wix wi'je'.", "28": "Kutxi'ya q'malte kye qa kntziya'ye' axxi'x, ayine' Dyos Manb'aj, qa axche ik'ela'ju'ye' wu'ne' kse'nxju' kyole' matxi' nb'iye'.", "29": "Kykyaqilju' matxitoq che el winqi'n ab'q'i eb'aj tz'ib'et tej tjaw kyajlal, matxi' che yolin taq'wix wi'je', kche kyimel ex che kjel woqonje toju' chq'ajlaj lu.", "30": "Mix-a'lo' junkye' k'okex toju' tx'otx' xintziya'ne' toj junkmuj nim toklen kyeye' jatu'n kykub' najane', naq o'kx Kaleb' ex Joswe che okex toj.", "31": "Aye'tzunju' kyk'wale', intoq che ximane' kyi'j qa oktoq che kb'eltz'aq toj kyq'ob'ju' kyajq'oje', che kxe'l wiq'i'ne' tu'ntzun kynajan toju' tx'otx' sel kyik'o'ne'.", "32": "Aye'tzunkye' che kjel woqonjeye' toju' chq'ajlaj lu,", "33": "ja kche anq'ila' kab'naq (40) ab'q'iju' kyk'wale' naku'j k'ik'lelqe'. Ikytzu'n kychja'ya' kyilju' kyman, tzmaxi'j aj kyb'aj kyim tzalu toj chq'ajlaj.", "34": "Kab'naq (40) q'ij e'ten nenulteju' tx'otx'; ex kab'naq (40) ab'q'i kche tenb'ilju' kyk'wale' chjolteju' tz'e'ysb'il kywitz: jun ab'q'i tu'n junjun q'ij. K'eleltzun kynik'tz tu'nju' injaw kyiq'i'n kyib' wi'je'.", "35": "Ayine' Dyos Manb'aj nchin q'mante: Iktzun knb'incha'ju'ye' ti'ju' tnam pi's lu, ju' matxi' tmojb'atib' tu'n tok miltz'uj wi'je'. Tojxju' chq'ajlaj lu che kjela' b'aj; axtzu' che kyimela', chi Dyos.", "36": "<pb/>Aye'tzunju' ichan e'xitchq'o'n Moyses ka'yilteju' tx'otx', ju' kyaq' jun tqanil taq'wix tej tanjtzkyi'j ex eb'jaw wulju' xjal kyu'n, naq mikynab'en tej kyb'ajkyim tu'n Qman Dyos.", "37": "", "38": "Noq oqe'kx Joswe ex kaleb' e'kyaj anq'in kyxol kykyaqil.", "39": "<pb/>Tetzunj t-xi' tchik'b'a'n Moyses kye aj Israel titi' tman Qman Dyos, kykyaqilx tzaj kyb'is.", "40": "B'a'n prim kyjawe' te juntl q'ij, e' jawx twi' witz jata' nimaq k'ul ex kyma ikjalu: <pb/>—¡Matxi' qojawu'l tzalu! Qo'qe' toju' najb'il oje tma Qman Dyos tu'n ttzajtq'o'n qe, qu'n axxi'x matxi' qo b'inchan il, chechij.", "41": "<pb/>Atzunte Moyses xitma'm kye kjalu: <pb/>—¿Tiqu'n min nche'x kyb'i'nju'ye' tchaq'b'il Qman Dyos? ¡Layxna' b'entte' nkyxima'ne' tu'n kyb'inchanteye'!", "42": "Lalun txikyljo'n kyb'eye', qu'n mix alo'tlte Qman Dyos kyuk'i'le'. Kb'elkyi'je' kyu'n kyajq'oje'.", "43": "Luqe'ju' aj Amalek exqe' aj Kanaan nche' ayon kyeye' chix, tu'n kyq'ojin kyuk'i'le' ex tu'n kykub' b'yo'ne' kyu'n. Qu'n matxi'na' kyej kytzaqpi'ne' Qman Dyos, ex mixti'tl kyuk'i'le', chij kye.", "44": "<pb/>Aye'tzunkye minti' xikyb'i'n, eb'jax twi' witz jawlxi'x toju' nimaq k'ul; atzun teju' kax k'ub'lteju' yol kyej b'entti'j tu'n Qman Dyos, ex Moyses, min e'jaw b'et jata'qe'toq.", "45": "Eb'je'tztzun aj Amalektz exqe' aj Kanaan najlqe'toq toju' tx'otx' lu, eb'jo'kten q'ojil ex kub'kyi'j aj Israel kyu'n, ex eb'jik'lpe xla'jalkye tzmax kypon Orma."}