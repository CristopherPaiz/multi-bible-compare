{"1": "<pb/>Xitma'n Moyses kyeju' nejenel kye kyyajajil aj Israel kjalu: <pb/>Matxi' tchaq' Qman Dyos", "2": "qa mattziya jun xjal tyol twitz mujqa mataq'tib' axxi'x tu'n tjapun tu'n, ati tu'n tjapunju' tyol tu'n ex tu'n tb'inchante tkyaqilju' matma tu'n tjapun tu'n.", "3": "<pb/>Qa ati jun txin atix tk'etz tman, mattziya jun tyol twitz Qman Dyos mujqa mataq'tib' tu'n tb'inchante jun ti'xti',", "4": "qatzun mixti' xtmaju' tman ajtb'inte ti'ju' tyol xttziya mujqa ti'ju' tu'n tb'inchante, ati tu'n tjapunju' tyol xttziya mujqa aju' q'ma'ntl tu'n tjapun tu'n.", "5": "Qatzun min xtaju' tman ajtb'inte, myatzun ilti'jtz tu'n tjapunju' tyol tziya'ntl tu'n mujqa aju' q'ma'ntl tu'n tjapun tu'n. Mixnati' xkub' toj twitzju' tman, lay tz'ok il te' Qman Dyos tu'n tjapun tu'n.", "6": "<pb/>Qa jun qya mattziya jun tyol twitz Qman Dyos mujqa mataq'tib' tu'n tb'inchante jun ti'xti' ex min xkub' t-xima'n b'a'nxi'x, extzun matxi' mje,", "7": "qatzun mixti' xtmaju' tchmil ajtb'inte, ati tu'n tjapunju' tyol tziya'n tu'n ex titi' xtaq'a'tib' tu'n tjapun tu'n.", "8": "Qatzun min xkub' toj twitzju' tchmil ajtb'inte, myatzun ilti'j tu'n tjapun tyoltz tziya'ntl tu'n ex titi' xtaq'a'tib' tu'n tjapun tu'nju' min xkub' t-xima'n b'a'nxi'x. Lay tz'ok ilte Qman Dyos ti'j tu'n tjapun tu'n.", "9": "<pb/>Qatzun kyimni tchmil qya xtziyante jun tyol, mujqa kub'ni tpa'ntib' tuk'i'l tchmil, ilti'j tu'n tjapun tu'n tkyaqilju' xttziya tu'n tb'inchante.", "10": "Qama ttziya tyol jun qya mjeb'ni mujqa mataq'tib' tu'n tb'inchante jun ti'xti', extzun ati tjaju' tchmil.", "11": "Qa mixti' xtmaju' tchmil tu'n ajtb'inte ex min sel tik'o'nju' intb'incha'n, ati tu'n tjapun tyolju' qya tziya'n tu'n exju' ttziya tu'n tb'inchante.", "12": "Qatzun mache kub' t-xitu'nju' tchmil ajtb'inte, myatzun ilti'j tu'n kyjapuntz tu'n, mana' kub' t-xitu'nju' tchmil. Lay tz'ok ilte Qman Dyos ti'j tu'n tjapun tu'n.", "13": "<pb/>Aju' chmilb'aj kq'malte qa b'a'n mujqa kb'el xitet alkyexku' tyolju' t-xu'jil mattziya mujqa mataq'tib' tu'n tb'inchante, ju' inq'mante qa ilxi'xti'j tu'n tmewayin.", "14": "Qatzun mixti' xtmaju' tchmil tu'n ajtik' jun q'ij, kab'e' q'ij, matxitzun tmatz tu'n tjapunju' yol ttziyaju' t-xu'jil mujqa titi' xtaq'a'tib' tu'n tb'inchante.", "15": "Qatzun makub' t-xitu'n tik'lenxi' jte' q'ij tb'imlente, tib'ajtzuntz ta' qa min xjapun tu'nju' t-xu'jil, chi Moyses.", "16": "<pb/>Aye'tzun kawb'il ja'lu taq' Qman Dyos te Moyses tib'aju' nuk'b'il kyxol ichan kyuk'i'l kyxu'jil, ex kyxolju' manb'aj kyuk'i'l kymyal, qa txinx ex atix tjaq' tkawb'il tman."}