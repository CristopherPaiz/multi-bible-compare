{"1": "<pb/>Ate'toq jwe' txin kyitz'inkyib' kyxolju' tyajajil Manases, aye' Maala, Noa, Okla, Milka ex Tirsa. Tmyal Selopead qe', kyyajajilkuxi'x Eper, Kalaad Makyir, Manases ex Jse.", "2": "Exi'ju' jwe' txin lu kyitz'inkyib' ttziju' Ja te Mujb'ab'ltib'il yolil kyuk'i'l Moyses ex pale Eleasar kyuk'i'lju' nejenel kye tnam, ex xikyma'n ikjalu:", "3": "Kyimju' qmane' toj chq'ajlaj, ex min q'o'ntoqtetib' kyuk'i'lu' t-xjal Kore jawkyiq'i'n kyib' ti'j Qman Dyos. Kyimte tu'nx til ex mixti' ten tk'wal q'a.", "4": "Mya tu'me'lte' tu'n tkub' naju' tb'i qmane' kyi'ju' k'loj tyajajil noq tu'nju' mixti' tk'wal q'a. Kyq'ontz ch'i'nqe' qtx'otx' kyxolju' titz'in qmane', chechij.", "5": "<pb/>Xi'tzun tma'n Moyses ja'lu te Qman Dyos,", "6": "atzunte Qman Dyos tzaj ttzaq'we'n kjalu:", "7": "<pb/>Tu'me'lte inkyma'n tmyal Selopead. Q'onxa jun tal tnej tx'otx' kyxolju' titz'in kyman, tu'n tik'ju' tetzb'il kyman kye.", "8": "Ex q'manxa kye aj Israel, qa ati jun makyim mixti' tk'wal q'a xkyaj, kye tmyal kxe'la'ju' tetzb'il;", "9": "qatzun mixti' jun tmyal xkyaj, kye titz'in kjela'ju' tetzb'il;", "10": "qatzun mixti' titz'in, kye titz'in tman kjela'ju' tetzb'il.", "11": "Qatzun mixti' titz'inju' tman, teju' twitze'l nqaku' toklen tuk'i'l kjela' tetzb'il. Majx kjelten ja'lu te jun kawb'il kye' aj Israel kse'nxju' matxi' nchaq'e' teya, chi Dyos.", "12": "<pb/>Tzaj tma'n Qman Dyos te Moyses kjalu: <pb/>—Kutjaxa twi' witz Ab'arim ex ka'yinxju'ya tx'otx' matxi' txinq'o'ne' kye' aj Israel.", "13": "Tb'ajlenxi'tzun tka'yi'na, kkyimela, kxe'l tzuntza tu'n ttena junx kyuk'i'lju' ojtxi' tyajilb'ena, kse'nte ttzika Aaron,", "14": "qu'n kykab'ile' min exi' kyb'i'nju'ye' nchaq'b'ile' toj chq'ajlaj Sin tej tjaw kyiq'i'n kyib'ju' tnam wi'je', ex min injaw kynima'ne' kywitz tej kyqaninte a', chi Dyos. (Xi' nyolina' ti'ju' t-xiklil a' Merib'a toj Kades, toju' chq'ajlaj Sin.)", "15": "<pb/>Atzunte Moyses xitma'n te Qman Dyos kjalu:", "16": "<pb/>—Taye, Nman Dyos, aya nq'onte kychwinqlal kykyaqil xjal, q'onkja jun nejenel tu'n tten kyxolju' tnam ex tu'n tkub'nej kywitz jaxjaku' mache'xa', tu'ntzun lalun che kyej kse'nkye rit mixti' k'ik'lel kye, chij.", "17": "", "18": "<pb/>Atzunte Qman Dyos tzaj ttzaq'we'n te Moyses kjalu: <pb/>—A Joswe tk'wal Num, jun ichan ati xewb'aj tuk'i'l. Iq'inxa ex q'onqeku' tq'ob'a toj twi'.", "19": "Iq'inxtzuntza twitzju' pale Eleasar ex kywitz kykyaqil tnam, ex q'onxju'ya toklen te kywitz kykyaqil;", "20": "q'onx jni'ju'ya toklena te, tu'ntzun kyniman tkyaqilju' tnam Israel te.", "21": "Naq o'kx ati tu'n tpon Joswe twitzju' pale Eleasar, ate Eleasar ktzajel qaninte weye' tu'nelju' Urim titi' kb'inchetel. Atzunte Joswe kq'olte chaq'b'il kye aj Israel toj tkyaqilju' kkyb'incha', chi Dyos.", "22": "<pb/>Tb'inchatzun Moyses kse'nxju' tma Qman Dyos te. Xitiq'i'n Joswe twitzju' pale Eleasar ex kywitz kykyaqilju' tnam.", "23": "E'kub' tq'o'n tq'ob' toj twi' ex xitq'o'nju' toklen, kse'nxju' tchaq' Qman Dyos te."}