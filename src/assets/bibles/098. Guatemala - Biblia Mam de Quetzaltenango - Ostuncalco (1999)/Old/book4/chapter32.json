{"1": "<pb/>Nimtoq txqan kyalu'nju' tyajajil Rub'en ex Gad ate'. Tetzunj kyka'yinte tb'anilxi'xtoqju' tx'otx' Jeser ex Kalaad kye alu'mj,", "2": "exi' qanilte kye Moyses, pale Eleasar exqe' nejenel te tnam, ex xikyma'n kye:", "3": "<pb/>Tb'anil qekye' tx'otx' Atarot, Dib'on, Jaser, Ninb'ra, Esb'on, Eleale, Seb'am, Neb'o ex B'eon, te kywab'l alu'mj, ju' matxi' kub'ti'j tu'n Qman Dyos teju' tnam Israel, ayo'tzune' ajb'el qo'ye' teya, ate' qalu'ne',", "4": "", "5": "qa b'a'n toj twitza, q'ontzju'ya tx'otx' lu qeye' ex lalun qo ik'x tq'o'na jlajxi' nin a' Jordan, chechij.", "6": "<pb/>Atzunte Moyses xittzaq'we'n kye: <pb/>—¿Ma kyajb'ile' tu'n kykyajtene' tzalu, aye'tzu'n kywnaqile' che kxe'l toj q'oj?", "7": "¿Tiqu'n kyajb'ile' tu'n tanjtz tikyk'u'ju' aj Israel tu'n lalun che ik'x toju' tx'otx' oje tzaj tq'o'n Qman Dyos kye?", "8": "Ax kyb'incha kymanju'ye' tej kytzaj nchq'o'ne' tzmax toj Kades-b'arnea ka'yilteju' tx'otx' lu.", "9": "Epon tzmax ttzi a' Eskol ex kyka'yiju' tx'otx' lu, yajxi'tzuntl e'okten xob'salkye aj Israel tu'n lalun che okx toju' tx'otx' ojetoq tzaj tq'o'n Qman Dyos kye.", "10": "Qu'mtzun tzaj ttx'u'jil Qman Dyos toju' q'ij lu, ex ttziya", "11": "qa aye' xjal tzajx te winqi'n kyab'q'i tej kyb'je'tz Ejipt laytoq kyilju' tx'otx' ojetoq ttziya te Ab'raam, te Isaak ex te Jakob', qu'n min e'oklpe ti'j tu'n tkyaqil kyk'u'j.", "12": "Naq o'kx Kaleb' tk'wal Jepone te Senesey, ex Joswe tk'wal Num, e'oklpe tu'n tkyaqil kyk'u'j ti'j Qman Dyos.", "13": "Tzaj ttx'u'jil Qman Dyos kyi'ju' aj Israel ex eb'et kab'naq (40) ab'q'i tu'n toj chq'ajlaj, tzmaxi'j mixtoqti'tl jun itz'x kyxolju' e okq'onte ttx'u'jil tu'n kyb'inchb'aj taq'wix.", "14": "Aye'tzuntlkye' ja'lo, kyk'wal aj il qe'ye', kyajb'ile' tu'n kyb'inchanteye' kse'nx kyb'incha kymane', tu'n ttzajtl tx'u'jil Qman Dyos ti'ju' tnam Israel kyu'ne'.", "15": "Qa min kyajb'ile' tu'n kyxilpeye' ti'j Qman Dyos, che kjel tenxi'xtl aj Israel toj chq'ajlaj, ex tu'n kpaje' qama che kub'a' b'yo'n, chi Moyses kye.", "16": "<pb/>Exi'lq'etzuntz tk'etz Moyses ex xikyma'n te: <pb/>—A qeju'ye' qajb'il tu'n kyjaw qb'incha'ne' kych'lajil qrite' ex qwakyixe', ex che jawil qb'incha'ne' tnam kye qk'wale'.", "17": "Yajxi'tzuntel kqb'incha' qib'e' tu'n qxi'neje' kywitz aj Israel q'ojil, tzmax ajkypon qu'ne' toj kytx'otx'. Aye'tzu'n toj qjaye' che kjelten kyoju' nimaqtnam tok tapi kyi'j, tu'n kyklet kye'ju' najlqe' toju' tx'otx' lu.", "18": "Lay tz'anjtz qi'je' qjaye' qa na'mxtoq kyk'monte aj Israel kytx'otx'.", "19": "Qu'n a k'okyelju' te qtx'otx'e' ati tzalu jlajtzaj, toj tjawetzq'ij te a' Jordan, lay qo qanine' ti'j txqantl qtx'otx'e' jlajxi' a' Jordan, ex tzmax najchaq, chechij.", "20": "<pb/>Atzunte Moyses xittzaq'we'n kye: <pb/>—Qama japun kyole' kyu'ne' exqa matxi kyiq'ine' kyq'ojb'ile' tu'n kyq'ojine' toju' tchaq'b'il Qman Dyos.", "21": "Qa kykyaqile' mache' ik'x jla'jine' toju' nin a' Jordan iq'i'n kyq'ojb'ile' toj tchaq'b'il Qman Dyos exqa mache kyajtene' chix tzmaxi'j aj kyb'je'x q'o'nju' ajq'oj tu'n Qman Dyos", "22": "exqa matxitoq kanb'etju' tx'otx' tu'n, b'a'ntzun tanjtz kyi'jtze', kche tzaqpeteltzuntze' ti'ju' xkytziyaye' twitz Qman Dyos ex kywitz aj Israel. K'okyelju' tx'otx' lu kyeye' tu'n Qman Dyos.", "23": "Qatzun min xkyb'inchaye' ikju', kaneku' toj kywitze' qa ilju' kkyb'incha'ye' ti'j Qman Dyos ex jun q'ij tzul tz'e'ysb'il kywitze' tu'n tpaju' il lu.", "24": "Che kyb'incha'nktze' nimaqtnam jatu'n kykyaja' toj kyjaye' ex kych'laje' kye kyrite', naqtzun aju' japunxju' xktziyaye' kyu'ne', chi Moyses kye.", "25": "<pb/>Aye'tzu'n tyajajil Gad ex Rub'en xikytzaq'we'n te: <pb/>—Kqb'incha' qeju'ye' matxi' tchaq'a, ayo'ye' ajb'el teya.", "26": "Axtzu' che kjela'ten qxu'jile' ex qk'wale' b'o'sqe', kyuk'i'lju' qwakyixe' ex kykyaqil qalu'ne' tzalu kyoju' nimaqtnam toj Kalaad,", "27": "ayo'tzunqe', ajb'el teya, kqo xe'le' kyuk'i'l qq'ojb'ile' toj q'oj toj tchaq'b'il Qman Dyos, kse'nxju' xtchaq'a qeye', chechij.", "28": "<pb/>E b'ajxtzun tq'o'n Moyses chik'b'ab'l teju' pale Eleasar, te Joswe ex kyeju' nejenel kye junjun k'loj kywitze'l kyib' kyxolju' chukchaq tnej kyyajajil aj Israel:", "29": "<pb/>—Qa kykyaqilju' ichan tyajajil Gad ex Rub'en mache ik'x jlajin kyuk'i'le' toju' nin a' Jordan b'antni kyten tu'n kyq'ojin toj tchaq'b'il Qman Dyos, tzmaxi'j aj tkanb'etju' tx'otx' kyu'ne', tzmaxi'tzun kxe'l kyq'o'n tx'otx'tze' te Kalaad te kyeku'.", "30": "Qatzun min ẍe ik'x b'incha'n kyten tu'n kyq'ojin, atzuntzu' kxe'la kytx'otx'tz kyxole' toj tx'otx' Kanaan, chij.", "31": "<pb/>Aye'tzu'n tyajajil Gad ex Rub'en xikytzaq'we'n: <pb/>—Kqb'incha' qeju'ye' xtchaq' Qman Dyos kyeju' ajb'el teya lu.", "32": "Kqo ik'exe' b'incha'mile qtene' toj q'oj toju' tx'otx' Kanaan kse'nx tajb'il Qman Dyos, naqtzun aju' tu'n tkyaju' tx'otx' te tjawetzq'ij teju' nin a' Jordan te qtx'oxtx'ku'ye', chechij.", "33": "<pb/>Ikytzu'n, xitq'o'n Moyses ttx'otx' Seon, kynimaqkawil amorey, ex ttx'otx' Ok, nimaqkawil toj B'asan, kyuk'i'lxi' nimaqkytanam exju' tx'otx' kyi'jile, kyeju' kyyajajil Gad ex Rub'en, ex kye nik'jan tyajajil Manases.", "34": "Eb'jaw kyb'incha'ntl tyajajil Gad ju' nimaqtnam Dib'on, Atarot, Aroer,", "35": "Atarot-sopan, Jaser, Jojb'ea,", "36": "B'et-nimra ex B'et-aran, ex b'ajaw kyb'incha'n tapi kyi'jile ex b'aj kyb'incha'n kych'lajilju' kyrit.", "37": "Aye'tzu'n tyajajil Rub'en eb'jaw kyb'incha'ntlju' nimaqtnam Esb'on, Eleale, Kyiryataym,", "38": "Neb'o, B'aal-meon ex Sib'ma, el kych'exb'en kyb'i junjun ex b'jo'k kyq'o'n kyb'i ak'a'j.", "39": "<pb/>Aye'tzu'n tyajajil Makyir, tk'wal Manases, kub' kyq'o'n kyib' toju' tx'otx' Kalaad ex kub' kytzyu'n, eb'je'tz kyxla'ja'nju' amorey ate'toq atzu'.", "40": "Xitq'o'ntzun Moyses tx'otx'tz Kalaad kyeju' tyajajil Mekyir, e'kub' najantzuntz atzu'.", "41": "Ikx Jayr tyajajil Manases, kub' ttzyu'n junjun kykub'el amorey ex oktq'o'n kyb'i Ab'ot-jayr.", "42": "Aye'tzu'n t-xjal Nob'a kub' kytzyu'nju' kenat kyuk'i'lxi'ju' tnam tzyu'nqe' tu'n, ex axju' tb'i Nob'a oktq'o'n te tb'i."}