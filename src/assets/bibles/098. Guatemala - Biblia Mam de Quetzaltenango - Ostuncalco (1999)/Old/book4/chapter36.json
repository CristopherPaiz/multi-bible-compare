{"1": "<pb/>Aye'tzu'n nejenel kye junjun k'loj tyajajil Kalaad, ju' tyajajil Mekyir, Manases ex Jse, e'pon kyk'etz Moyses exqe' nejenel kye junjun tnej kyyajajil aj Israel, xikyma'n kye:", "2": "<pb/>—Matchaq' Qman Dyos tu'n t-xi' t-sipa'na tx'otx' kyxol aj Israel, Moyses, kse'nxju' makub' tz'aq te junjun tnej, ex ikx tchaq' teya tu'n t-xi' tq'o'na tx'otx'ju' tetoq Selopead kyeju' tmyal, ju' ti'jx qyajajile' tzajna'.", "3": "Qatzun mache mje kyuk'i'l ichan kyxol jun tnejtl kyyajajil aj Israel, lay kyajtentl kytx'otx' xiq'et kye kyxolju' tnej qyajajile', k'okyeltzuntz kyxolju' tnej tyajajilju' jaxmjeya'. Iktzu'n k'elela' ti'ju' qetzb'ile' makub' tz'aq qeye'.", "4": "Ajtzun tul kanunju' ab'q'i te tzaqpib'l toj Israel, majx kjeltenju' kytx'otx' teju' jun tnejtl tyajajil ex myatzu' tu'n ttena'tl tmoju' qtx'otx'e', chechij.", "5": "<pb/>Atzunte Moyses, tchaq' kye aj Israel kse'nxju' tzaj tchik'b'a'n Qman Dyos te kjalu: <pb/>—Axte' nkyma'n tyajajil Jse.", "6": "B'a'n toj twitz Qman Dyos tu'n kymjeju' tmyal Selopead alquk'i'lxku' kyajb'ila', naq o'kx tu'n kymje kxolxju' kyyajajil ja tzajna' tyajil kyman.", "7": "Mixti' tu'n tik' ttx'otx' junjun matk'am toj jun tnej kyyajajil tmoj kytx'otx' jun tnejtl kyyajajil aj Israel; kykyaqil aj Israel tu'n kyklonteju' kyetzb'il kyxolxju' kyyajajil kywitze'l kyib'.", "8": "Qa ati jun qya te alkyexku' tyajajil matetza ttx'otx', ati tu'n tmje tuk'i'l jun ichan toj jun k'loj kywitze'l kyib' kyxolxju' tyajajil. Teyletzun junjun aj Israeltz ktkla' tetzb'il matk'am te tman.", "9": "Mixti' jun etzb'il te jun tnej tyajajil okwit k'ik'el te juntl tnej tyajajil. Teyle junjun tnej kyyajajil aj Israel tu'n tklonteju' ttx'otx' xkyaj q'o'n te, chi Moyses kye.", "10": "<pb/>Kyb'inchatzu'n Maala, Tirsa, Okla, Milka ex Noa, tmyal Selopead, kse'nxju' ojetoq tchaq' Qman Dyos te Moyses, e mjetzuntz kyuk'i'l kyk'wal ttzik mujqa titz'in kyman,", "11": "", "12": "tyajajil Manasesqe', tk'wal Jse. Iktzu'n kyej tenju' kyetzb'il kyxolxju' tnej kyyajajil ja tzajna'ju' kyman.", "13": "<pb/>Aye'tzun chaq'b'ilju' ex nuk'b'il e'tzaj tq'o'n Qman Dyos te Moyses tu'n kyxitma'n kye aj Israel kyoju' plan tx'otx' te Moab', ttzi nin a' Jordan, jlaj Jeriko."}