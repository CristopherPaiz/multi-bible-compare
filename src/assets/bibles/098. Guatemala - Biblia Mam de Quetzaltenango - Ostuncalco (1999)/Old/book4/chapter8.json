{"1": "<pb/>Tzaj tma'n Qman Dyos te Moyses tu'n t-xitma'n", "2": "te Aaron, qa aj t-xi' b'inchalkyeju' kandil, tu'n kyokx tq'o'nju' tal kyq'aq'al tu'n kyk'ant twitzxi'ju' kykb'el.", "3": "Tb'inchatzun Aaron kse'nxju' tma Qman Dyos te Moyses, eb'aj tb'incha'nju' kandil tu'n kypon k'ant twitzxi'ju' kykb'el.", "4": "Q'anpwaq toqju' kykb'el kandil tx'no'n tu'n pojb'il, txi'x ti'ju' tq'uqlil ex japunx kywi'ju' tub'chil. Tb'incha Moyses kykb'el kandil kse'nxju' tilb'ilal tzaj tyek'u'n Qman Dyos te.", "5": "<pb/>Tzaj tma'n Qman Dyos te Moyses kjalu:", "6": "<pb/>Pa'nqemilju'ya aj Leb'i kyi'ju' txqantl aj Israel, ex ẍtilsamqe'ya.", "7": "A tu'me'l ja'lu tu'n kẍtilset: Kjawix twitxk'a'na a' te ẍtilsab'l kyib'aj, k'eleltzun kyjso'n kytzmaltz, ex kytxja'ju' kyxb'alun; che kjeltzuntz ẍtilsa'nqe'.", "8": "Ktzajel kyiq'i'ntzun jun qpoj tman wakxtz ex ch'i'n tb'anil arin xyuq'i'n tuk'i'l aseyt tu'n tb'inchetju' oyaj te twitz awal k'ok'e'kywitz, ex juntl qpoj tman wakx teju' chojb'il tu'n tpaj il.", "9": "Kxe'l tma'na tu'n kytzaj lq'e aj Leb'i tk'etzju' Ja te Mujb'ab'ltib'il, ex tu'n ttzaj kyb'u'yi'n kyib' kykyaqilju' aj Israel.", "10": "Che tzajeltzun tiq'i'na aj Leb'i nwitze' ex nche kub'xi' kyq'o'n aj Israel kyq'ob' toj kywi'.", "11": "Kxel tb'incha'n Aaron tu'me'l tu'n kytzaj tq'o'n aj Leb'i weye' te kyoyaj aj Israel, che kyjeltzun aj Leb'itz ajb'el weye'.", "12": "Kb'el kyq'o'ntzun aj Leb'itz kyq'ob' tib'aj kywi'ju' qpoj tman wakx, juntzunju' qpoj tman wakx kb'el q'et te chojb'il tu'n tpaj il, atzu'n juntl te chojb'il k'ok'sb'il tu'n kyẍtilsetju' aj Leb'i.", "13": "Kche tzajel tiq'i'ntzuntza twitz Aaron ex kywitzju' tk'wal, kche kb'el tq'o'ntzuntza nwitze' tu'n kytzaj tq'o'na weye';", "14": "ikytzu'n che elel tpa'na aj Leb'i kyi'ju' txqantl aj Israel tu'n kyok te weye'.", "15": "Che kxe'ltzuntz ajb'el toju' Ja te Mujb'ab'ltib'il. Che t-ẍtilsa'ya ex che tzajel tq'o'na weye' te jun oyaj nim toklen,", "16": "qu'n aye' che ajb'elju' weye' kyxol kykyaqil aj Israel. Mache nk'ame' te kyxel kykyaqilju' tnejel kyk'wal aj Israel,", "17": "qu'n weqe'we' kykyaqilju' tnejel kyk'wal aj Israel, exqe' tnejel kyal kyalu'n. Tej kykub' nb'yo'ne' tnejel kyk'wal aj Ejipt, e'kyaj nklo'ne' tnejel kyk'wal aj Israel te weye'.", "18": "Matzun che nk'ame' aj Leb'i te kyxel.", "19": "E'jaw nsk'o'ne' aj Leb'i kyxolju' txqantl aj Israel, exi nq'o'ntzuntze' te Aaron ex kyeju' tk'wal, tu'ntzun kyaq'unan toj kyb'i aj Israel toju' Ja te Mujb'ab'ltib'il, ex tu'n kyk'monteju' najsb'il kyil aj Israel nwitze'. Mixtzunti'te kche ik'e'la' aj Israeltz tu'nju' lay che'x lq'e tk'etzju' ja xjan, Chi Dyos te Moyses.", "20": "<pb/>Kyb'inchatzun Moyses tuk'i'l Aaron ex tkyaqilju' tnam Israel kse'nxju' tchaq' Qman Dyos te Moyses kyi'ju' aj Leb'i.", "21": "Kyẍtilsa kyib'ju' aj Leb'i ex kytx'aju' kyxb'alun, exitzun tiq'i'n Aarontz te oyaj nim toklen twitz Qman Dyos, xitb'incha'nju' tu'me'l tu'n kyẍtilset.", "22": "Tb'ajlenxi'tzun b'ent tkyaqil ja'lu, exi' aj Leb'i b'inchalte kyaq'un toju' Ja te Mujb'ab'ltib'il, tjaq' kykawb'il Aaron kyuk'i'lju' tk'wal. Ikx b'inchetju' kye aj Leb'i kse'nxju' tchaq' Qman Dyos te Moyses.", "23": "<pb/>Tzaj tma'n Qman Dyos te Moyses kjalu:", "24": "<pb/>Te junaqjo' (25) ab'q'iqe' aj Leb'i ajttzyet kyajb'en toju' Ja te Mujb'ab'ltib'il,", "25": "ex te kab'naqlajoj (50) ab'q'iqe' ajkyel.", "26": "Ajtzun tik'ju' kyab'q'i lu b'a'n tu'n kyonin kyi'ju' kyuk'i'l toju' Ja te Mujb'ab'ltib'il, naq aju' mixti' tu'n kyajb'entl kse'n tnejel. Iktzun che tnk'u'ju'ya aj Leb'i toju' kyaq'un, chi Dyos."}