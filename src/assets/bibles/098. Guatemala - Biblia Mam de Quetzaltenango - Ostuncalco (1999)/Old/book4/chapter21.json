{"1": "<pb/>Tetzunj tb'inte nimaqkawil aj Kanaan toju' nintnam Arad, najli Nekeb', qa xi'toq kytzaju' aj Israel toj tb'eyil Atarim, etz q'ojil kyi'j, e'tzyet junjun tu'n ex e'okx tjpu'n.", "2": "Xitzun kytziya'n aj Israel te Qman Dyos, qatoq matz'onin kyi'j tu'n tkub'ti'ju' tx'otx' lu, majxtoq che b'el kyxitu'nju' nimaqkytanam.", "3": "Tzajtzun ttzaq'we'n Qman Dyos kyqanb'e'tz aj Israel te, onin kyi'j tu'n tkub'kyi'j aj Kanaan, majx e'kub' kyb'ajsa'n aj Israel aj Kanaan exqe' nimaqkytanam, qu'mtzun okkyq'o'n tb'iju' najb'il lu Orma.", "4": "<pb/>E'etz aj Israel t-xe witz Or tu'n kyxi' tu'me'lju' Ninnjab' Kyaq tb'i, exi' q'ol welt tu'n lalun che ik' toju' tx'otx' Edom. E'kub' siktiju' xjal toj b'e,", "5": "e'aq'witzuntz yolil ti'j Dyos ex ti'j Moyses. Intoq kyma'n: <pb/>—¿Titiqu'n xqo etza' kyiq'i'ne' Ejipt? ¿manaq tu'nqkyaj kyime' toj chq'ajlaj? Mixti' a' ex mixti' qwaye'. ¡Min qajb'iltoqe' wab'j lu!, chechij.", "6": "<pb/>E'tzajtzun tchq'o'n Qman Dyos kan ati kyb'i'yb'il, eb'jo'k tx'a'n kyu'n ex nim aj Israel e'kyim.", "7": "E'xi'tzuntz ja ta'toq Moyses ex xikyma'n te kjalu: <pb/>—¡Matxi' qo b'inchan ile' tu'nju' maqoyoline' ti'j Qman Dyos ex ti'ja! ¡Kub'sanxa te Qman Dyos tu'n kyel tiq'i'nju' kan qk'etze'!, chechij. <pb/>Xi'tzun tqani'n Moyses te Qman Dyos tu'n tkub' tnajsa'n kyil aj Israel,", "8": "tzajtzun tma'n Qman Dyos te kjalu: <pb/>—B'inchanku'ya jun tilb'ilal kan q'ank'uxb'il, ex q'o'nktza twi' jun tze nimin twe'. Ajttx'a'njtz jun tu'n jun kan, kxel ka'yin ti'ju' tilb'ilal kan twi' tze, kkleteltzuntz, chi Dyos.", "9": "<pb/>Kub' tb'incha'n Moyses jun kan q'ank'uxb'il ttx'otx'al ex kub' tq'o'n twi' jun tze nimin twe'. Qatzun ati jun matz'oktx'a'n tu'n jun kan, intoq xitka'yi'nju' kan q'ank'uxb'il ex intoq klet.", "10": "<pb/>Xikyljo'n aj Israel kyb'e ex e'kub' tenpun Ob'ot.", "11": "Tej kyik' Ob'ot exi' b'etl ex e'kub' tenpuntl Iye-ab'arim, toj chq'ajlaj toj tjawetzq'ij teju' tx'otx' Moab'.", "12": "Tej kyik'tl atzu' xikyljo'n kyb'e ex e'kub' tenpuntl jata'ju' a' Sered.", "13": "Kyik'tl atzu', xikyljo'ntl kyb'e ex e'kub' tenpuntl jlajxi' a' Arnon. Aju' nin a' lu atzu' ta' toj chq'ajlaj tzajx toj kytx'otx' amorey, ex in ajb'en te kynaqachju' moab' kyuk'i'l amorey.", "14": "Kyi'jtzunju'lu in yolina'ju' tz'ib'a'n toju' u'j kye q'oj tb'incha Qman Dyos, ju' ntma'n: <pb/><t>Qoqe' ik'x toj B'eeb', toju' tx'otx' Supa,</t> <t>kyoju' a' ex toj a' Arnon,</t>", "15": "<t>ex kytziyileju' a'</t> <t>ju' inche'x tzmax toju' tx'otx' Ar</t> <t>inche pon tzmax toj nqach te Moab', chiju' tz'ib'a'n.</t>", "16": "<pb/>Tej kyik' tk'etzju' a' Arnon xikyljo'n kyb'e tzmax B'eer. Atzuntzu' ta'ju' xoch jatmaya' Qman Dyos te Moyses tu'n kytzaj tb'u'yi'nju' tnam qu'n oktoq ktzajel tq'o'n a' kye.", "17": "Tojtzu'n q'ij lu xikyb'itza'n aj Israel b'itz lu: <pb/><t>¡In poq'chaj a' toj xoch!</t> <t>¡Che b'itzan qe'ye' teju' xoch!</t>", "18": "<t>¡Jatz kylku'nju' nejenel tu'nju' kytze te chaq'b'il,</t> <t>aye'ju' xjal nimaq kyoklen toju' tnam ejatz jqonte tu'nju' kytze!, chechij.</t> <pb/>Tej kyik' aj Israel toj chq'ajlaj, xikyljo'n kyb'e tzmax Matana;", "19": "tej kyi'k Matana e'pon Naalyel, tej kyik'tl Naalyel e'pon B'amot,", "20": "tej kyik' B'amot, e'pon toju' b'ya' ati toj tx'otx' Moab', twi'ju' witz Piska, ja q'ancha'la'ju' chq'ajlaj.", "21": "<pb/>Xikychq'o'n aj Israel jte' kysanjel tk'etz Seon, nimaqkawil kye amorey, tu'ntoq t-xi' kyma'n te ikjalu:", "22": "Qajb'ile' tu'n qik'e' toju' ttx'otx'a. Lay qo ik'e' kyoju' tx'otx' ati kyawal ex kyoj awal lob'j, ex lay txi' qk'wa'ne' a' kyoj t-xocha. Naq qo ik'ele' toju' ttx'otx'a toju' ninb'e, chechij xikyma'n.", "23": "<pb/>Atzunte Seon min taj tu'n kyik'ju' aj Israel toju' ttx'otx', ape' tb'inchaju' eb'aj tb'u'yi'nju' t-xjal te q'oj ex etz q'ojil kyi'j toj chq'ajlaj, tetzunj kypon Jaas oktzaqpaj kyi'j.", "24": "Aye'tzunkye' aj Israel kykolkyib' ex kub'ti'j kyu'n, ex kub' kytzyu'nju' ttx'otx' tzajx tk'etzju' nin a' Arnon ex ponx tzmax tk'etzju' nin a' Jab'ok, ju' tzmax jata' nqach tuk'i'l kytx'otx' aj Amon, ju' jpu'mile ti'j kyu'n nimaqtapi.", "25": "Iktzu'n kytzuya' aj Israel kykyaqil nimaqkytanam amorey lu, aju' tnam Esb'on exqe' tnam ate' tjaq' tkawb'il, e'kub'tentzuntz najal kyoj.", "26": "Tojtzu'n nintnam Esb'on najla'toq Siyon, kynimaqkawil amorey. Ojetoq q'ojin Seon ti'ju' ojtxi' nimaqkawil aj Moab' ex ojetoq tz'el tiq'i'n tx'otx' lu pomnix tk'etzju' a' Arnon.", "27": "Qu'mtzun inkyma'n b'inchal b'itz kjalu: <pb/><t>¡Kukytzaje' toj tnam Esb'on,</t> <t>ju' nintnam ttanam nimaqkawil Seon!</t> <t>¡kyb'incha'nktz junmajtle', ex kyq'onke' tapi te tkuwal ti'jile!</t>", "28": "<t>Tzajx Esb'on, ninttanam Siyon,</t> <t>ojexi'x juman q'aq',</t> <t>majxkub' t-xitu'nju' tnam Ar toj tx'otx' Moab',</t> <t>exqe' nimaqxjal nche kawin tib'aj Arnon.</t>", "29": "<t>¡Qab'anx twitza Moab'!</t> <t>¡Matxi' kub'ti'ja ttanam dyos kyemos!</t> <t>mixti' xtb'incha tej ẍekub' oqu' t-xjala</t> <t>ex tej ẍekub' tz'aqu' tmyala toj tq'ob'ju' nimaqkawil Seon.</t>", "30": "<t>Kub' xitu'n tipumal Esb'on;</t> <t>tkyaqil kyej xitu'n tzajx Dib'on, ponx Nopa,</t> <t>pon kanunju' q'aq' tzmax Medab'a, chechij.</t>", "31": "<pb/>Iktzu'n kub'a' kytzyu'n aj Israel kytx'otx'ju' amorey.", "32": "Ex e'xitchq'o'n Moyses jte' ichan ka'yilteju' nintnam Jaser, ex kub'kyi'ju' nimaqtnam nqaku' ta'qe' kyu'n aj Israel, ex eb'je'x kyxla'ja'n amorey najlqe'toq atzu'.", "33": "Anjtzunkyi'tz tu'me'l B'asan, atzunte' Ow nimaqkawil toj B'asan, etz q'ojil kyi'j kyuk'i'l kykyaqilju' t-xjal te q'oj toj Edrey.", "34": "Tzajtzun tma'n Qman Dyostz te Moyses kjalu: <pb/>Lalun xob'a te, qu'n kxe'l nq'o'ne' toj tq'ob'a, junx kyuky'i'l kykyaqilju' t-xjal te q'oj tuk'i'lxi'ju' ttx'otx', ex ax ktb'incha'ya ti'j kse'n tb'inchaya ti'j Seon, nimaqkawil kye amorey najlitoq Esb'on, chi Dyos te.", "35": "<pb/>Iktzu'n kub' kyb'yo'n aj Israel Ow kyuk'i'lxi' tk'wal ex kykyaqilju' t-xjal te q'oj. Mixti' juntl kyej kyq'o'n itz', ex kub' ktzyu'nju' kytx'otx'."}