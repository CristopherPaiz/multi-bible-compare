{"1": "<pb/><t>¡Nimxi'xte' ttx'u'jil Qman Dyos,</t> <t>majx xkub' qyupe' tb'anil Syon tu'n!</t> <t>Matz'el t-xitu'n tilb'il Israel tb'anilxi'x,</t> <t>saj t-xon twitz kya'j tzmax twitz tx'otx';</t> <t>miẍpeti' sajtna'ntlju' tkub'el tqan</t> <t>tej saj ttx'u'jil.</t>", "2": "<pb/><t>Kykyaqilxju' tja Jakob'</t> <t>ẍeb'ajkub' t-xitu'n Qman Dyos;</t> <t>toj jun kmujx saj ttx'u'jil xkub' t-xitu'n</t> <t>tipumal Juda tb'anilxi'x tmyal;</t> <t>Mache kutmessa'n ninkawb'il exqe' nimaq kyoklen kawil</t> <t>majx ẍekub' ch'ixwi tu'n.</t>", "3": "<pb/><t>Tej ttzaj tx'u'jil, kub' tnajsa'n</t> <t>tkyaqil kyipumal aj Israel.</t> <t>Min taq'tl tq'ob' te ipumalj qeye'</t> <t>tej qokwe'ye' kywitz qajq'oje;</t> <t>¡tzaj tq'o'n jun q'aq' tib'aj Jakob'</t> <t>nkub' ttz'e'ysa'n tkyaqil matzel yal twitz!</t>", "4": "<pb/><t>Naku'j jun ajq'oju' Qman Dyos,</t> <t>xitqinu'n t-smaj, xitb'incha'n tten tq'ob';</t> <t>ikxi'x kse'n jun ajq'oj,</t> <t>b'ajkub' t-xitu'nju' tb'anilxi'xtoq;</t> <t>tzaj ttzaqpi'n ttx'u'jil, naku'j q'aq',</t> <t>tib'aju' t-xmuj Syonju' tmyal.</t>", "5": "<pb/><t>Tb'incha Qman Dyos kse'n jun ajq'oj;</t> <t>majx ekub't-xitu'n aj Israel;</t> <t>e'kub' t-xitu'n kykyaqilju' tja nimaqkawb'il,</t> <t>e'kub' t-xitu'n kyja xq'uqil nimaq kywe',</t> <t>makyej tq'o'n Juda tb'anil tmyal</t> <t>toj b'is ex oq'el.</t>", "6": "<pb/><t>B'iyon toju' tja xjan kse'n jun eleq';</t> <t>kub' t-xitu'n ja noka' b'uyjtib'il.</t> <t>Tb'incha Qman Dyos tu'n tik'kyna'l ninq'ij</t> <t>exqe' q'ij te ojlab'l toj Syon.</t> <t>E'elt-suchu'n nimaqkawil ex pale</t> <t>tu'n tkyaqil ttx'u'jil.</t>", "7": "<pb/><t>Matz'el tik'o'n Qman Dyos qolb'eb'l te,</t> <t>matz'el tik'o'nju' tja xjan;</t> <t>matxi tq'o'n nimaqtapi kolb'ilte ti'ju' nintnam</t> <t>toj kyq'ob'ju' ajq'oj.</t> <t>¡Inxi'x jaw tq'ojq'ojel wi'yj toj tja Dyos,</t> <t>kuxi'xtej jun ninq'ij!</t>", "8": "<pb/><t>Kub't-xitu'n Qman Dyos</t> <t>nintapi ti'jile Syon tb'anilxi'x tmyal.</t> <t>B'ajkub' t-xima'n tu'n tkub' t-xitu'n</t> <t>ex min sojlan ti'j, ma japun tu'n.</t> <t>B'is ẍekyaja' tapi ex nimaqtapi tu'n,</t> <t>matxi' che b'aj kub'niq'j.</t>", "9": "<pb/><t>Mixti'tl tjpel nintnam ex mixti'tl jupb'ilte:</t> <t>¡toqniqe'tl ex pak'a'jqe' twitz tx'otx'!</t> <t>Ati tnimaqkawil exqe' tkawil kyxol witzleb'il;</t> <t>mixti'tlte tkawb'il Dyos kye;</t> <t>¡mixpeti'tlte yek'b'il mo witzik' tu'n Dyos</t> <t>kyeju' kysanjelal!</t>", "10": "<pb/><t>Nche kub' qe tijwnaq twitz tx'otx'</t> <t>mixti'x nche yukchi toju' Syon tb'anil txin,</t> <t>njax kyq'o'n quq toj kywi'</t> <t>ex nok kyq'o'n kyi'j jochon.</t> <t>Tzipli qe'ju' q'poj aj Jerusalen</t> <t>tzmaxtzu' twitz tx'otx'.</t>", "11": "<pb/><t>Mache kub'aj nwitze' tu'n oq'el</t> <t>naku'xi'xtej k'elitz laqj wanmiye';</t> <t>matxi' chin kub' numje'</t> <t>tu'n tpaj xitjnitl ninkytanam nxjalile',</t> <t>tej ẍe'xnka'yi'ne' neẍ inx che ch'u'n</t> <t>expe' nche kyim tu'n we'yaj kyoj b'e.</t>", "12": "<pb/><t>Intoq xikyma'n k'wal te kytxu kjalu:</t> <t>¡Mixti'tl qwaye' ex qk'wa'ye'! chechij,</t> <t>Nche kub' tz'aqtzuntz naku'j nche kub' b'yo'n</t> <t>kyoj b'e toju' nintnam,</t> <t>toj kyq'ob'u kytxu</t> <t>ne'la' kyxew.</t>", "13": "<pb/><t>¿Alxwit quk'i'l jaku' tz'oka' nq'o'ne'</t> <t>qa ikyju'ya Jerusalen tb'anilxi'xa?</t> <t>¿Titi' jun techlal jaku' kub' nq'o'ne' q'uqb'ab'l tk'u'ja,</t> <t>aku'xi'xa tb'anil nintnam Syon?</t> <t>Nimxi'xte' xitb'il ti'ja naku'j ninnjab';</t> <t>¿Alxi'xkye kq'analteya?</t>", "14": "<pb/><t>Naqx sb'ub'lqekye' yek'b'il mo witzik'</t> <t>matxi' b'aj kyma'n t-sanjelala teya.</t> <t>Min xkub' kychik'b'a'n tila</t> <t>tu'n tch'exb'etju' tchwinqlala;</t> <t>kyma witzik' mo yek'b'il te sb'ub'l teya,</t> <t>ex mab'ajx toksla'na.</t>", "15": "<pb/><t>Ajt-xika'yi'na kyu'n nche b'et toj b'e</t> <t>nkypoq'cha'n toj kyq'ob' xmayb'il teya;</t> <t>nche ẍut'in ex nkyukcha'n kywi',</t> <t>inkyma'n ti'ju' tb'anil txin Jerusalen:</t> <t>¿Ma atzun nintnam ja'lu intoq q'manjtz</t> <t>qa tb'anilxi'x toj tkyaqil twitz tx'otx'? chechij.</t>", "16": "<pb/><t>Kykyaqilju' tajq'oja</t> <t>nche b'ajk'ab'j ti'ja.</t> <t>Nche ẍut'inxi' ex nkyokcha'n kywitz, nkyma'n kjalu:</t> <t>Majx matxi' kub'olj qu'ne'.</t> <t>Matxi'pe'tzun japun toj tq'ij ja'lo;</t> <t>¡ma'x qka'yi kse'ntoq kpomela' b'aj! chechij.</t>", "17": "<pb/><t>Majapunte Qman Dyos t-xim,</t> <t>ex ma japunju' tyol.</t> <t>Mixti'x tzajlaq'jtk'u'j tej tkub' t-xitu'nju</t> <t>ojetoq kub' t-xima'n tu'n t-xitet,</t> <t>taq' anb'il tu'n kytze'n ajq'oj ti'ja</t> <t>mache jawtlaq'b'a'n ajq'oj tu'n ẍekanb'an.</t>", "18": "<pb/><t>¡Qaninx o'nb'ila te Qman Dyos,</t> <t>aya tb'anil nintnam Syon!</t> <t>¡Qojexwit ta'l twitza</t> <t>q'ijtl ex qonik'an!</t> <t>¡Lalunx qjena tu'n toq'a,</t> <t>lalun che ojlanju' twitza!</t>", "19": "<pb/><t>We'ktza qonik'an,</t> <t>ẍch'ina tkyaqil kmoj;</t> <t>qonku'ya tanmiya twitz Qman Dyos,</t> <t>qojlku'j naku'j a' nb'et;</t> <t>q'onqe'ktz tq'ob'a ex kub'sana te,</t> <t>ex na'n Dyosa kyi'ju' tala,</t> <t>nche kyim kyoj xky'ichb'e</t> <t>toju' tnam tu'n we'yaj.</t>", "20": "<pb/><t>Ximankupe'ya Nman Dyos</t> <t>mix-a'lo'xte jun oje tb'inchaya ikju'.</t> <t>¿Ma oktzun xe'l kych'yo'n txub'aj</t> <t>kyne'ẍ inx che ch'u'n?</t> <t>¿Ma atitzun tu'n kykub' b'yo'n</t> <t>pale exqe' sanjelal toju' tjaya xjan?</t>", "21": "<pb/><t>Woqliqe' ku'xun ex tijwnaq</t> <t>kyoju' b'e toj tnam;</t> <t>eb'ajkub' b'yo'n nku'xune ex nqpoje</t> <t>tu'n k'uẍtx'e'nb'il.</t> <t>E'tk'ixb'saya b'a'nxi'x tej ttzaj ttx'u'jila,</t> <t>¡Mixti'x tzajlaqtk'u'ja tej kykub'tb'iyo'na!</t>", "22": "<pb/><t>Mache tzaj tb'u'yi'na xob'el toj tkyaqil plaj,</t> <t>naku'xi'xtej toj jun ninq'ij ẍeb'ju'la;</t> <t>mix-a'lo'x jun tzaqpaj toj tq'ob'a</t> <t>tej ttzaj ttx'u'jila, Nman Dyos.</t> <t>E'b'aj kub' kyb'yo'n ajq'oju'</t> <t>e'nch'isa'ye' ex e'nxnaq'tza'ye'.</t>"}