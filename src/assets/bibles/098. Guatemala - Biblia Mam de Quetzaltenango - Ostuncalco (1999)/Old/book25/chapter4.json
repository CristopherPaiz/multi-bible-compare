{"1": "<pb/><t>¡Matxi' kub'sju'kixju' q'anpwaq!</t> <t>¡Min nqoptz'atlju' tb'anil q'anpwaq!</t> <t>¡Jaxja pak'a'jqe'tl tab'jilju' ja xjan</t> <t>kyojile xky'ichb'e!</t>", "2": "<pb/><t>Aye'kyej aj Syon, kye kyilwi',</t> <t>ikytoq kyoklenju' kse'n q'anpwaq,</t> <t>atzu'n ja'lo nche senjtz kse'n tx'otx' k'wil</t> <t>jun xjalxi' b'inchalkye.</t>", "3": "<pb/><t>In pena' xikyq'o'n ttxu ẍal kyimi'ẍ</t> <t>tu'n kych'u'n kyal,</t> <t>atzunte' ntaname' matxi' tz'ok tx'u'j</t> <t>naku'j pich' ab'estrus tb'i toj chq'ajlaj.</t>", "4": "<pb/><t>Inche k'wajti tal ne'ẍ</t> <t>nok lak'e kyaq' toj kyk'o'n.</t> <t>Nkyqani'n tal k'wal kywa,</t> <t>ex mix-a'lo'x jun nxiq'onte kywa.</t>", "5": "<pb/><t>Aye'kyej inxi'xtoq che wan b'a'nxi'x nej</t> <t>nche woqojla tu'n we'yaj kyoj b'e ja'lo.</t> <t>Aye'kyej ẍeb'ajch'iy toj q'inumal,</t> <t>inche anq'in toj tkb'el tz'is ja'lo.</t>", "6": "<pb/><t>Nimxi'xte' tilju' ntaname'</t> <t>kyetwitzju' til Sodom,</t> <t>aj mix-a'lo'te q'ojin ti'j</t> <t>tej tkub' xitu'n toj jun kmujx.</t>", "7": "<pb/><t>Saq qexi'xju' t-xjal sk'o'nqe' twitz txun che'w</t> <t>saq qexi'x twitz ta'l mi'ẍj;</t> <t>kyaqxi'x ka'yin kyxmilal kyetwitz tal ab'j koral;</t> <t>tb'anil ka'yin naku'j ab'j sapiro.</t>", "8": "<pb/><t>Atzu'n ja'lo qxopinxi'x che ka'yin twitz qlolj;</t> <t>mix-a'lo'x jun jaku' tz'el tnik' kye toj b'e.</t> <t>Nnoktzqij kytz'umal ti'j kyb'aqil,</t> <t>¡Matxi' tz'oktzqij naku'j si!</t>", "9": "<pb/><t>Axte b'a'n kse'nqe' ẍe kyim toj q'oj</t> <t>kyekywitz ẍe b'aj kyim tu'n we'yaj,</t> <t>qu'n ch'i'naq kykyim</t> <t>tu'n tpaj min xknetl kywa.</t>", "10": "<pb/><t>Tu'nku' kyq'ob'ju' txub'aj b'a'nxjalqe'</t> <t>eb'ajku'x kytzq'ajsa'n kyal;</t> <t>ayexju' kyej eb'ajx kychy'o'n</t> <t>tej tkub' xitu'n tanmi ntaname'.</t>", "11": "<pb/><t>Elb'aj tq'oj Qman Dyos,</t> <t>ojexi'x q'ojin tu'n ttx'u'jil;</t> <t>oktq'o'n tq'aq'al Syon</t> <t>expe' majx kub't-xitu'n tq'uqlil.</t>", "12": "<pb/><t>Mixti'x xikyoksla'n nimaqkawil,</t> <t>intoq che kawin toj tkyaqil twitz tx'otx',</t> <t>qa jaku'toq tz'okxju' ajq'oj,</t> <t>kyoju' ttzi Jerusalen.</t>", "13": "<pb/><t>¡Tkyaqil ja'lu tu'n tpaj kyilju' kysanjelal,</t> <t>ex tu'n tpaj kyilju' kypale,</t> <t>tojxpe'ju' nintnam</t> <t>b'aj qojli kychk'elju' mixti' kyil kyu'n!</t>", "14": "<pb/><t>Inche takajla ajkyb'et toju' nintnam</t> <t>naku'j mo'ẍqe'.</t> <t>b'ajniqe' tx'a'j toj chik'</t> <t>mix-a'lo'x jun noktzyunte kyxb'alun.</t>", "15": "<pb/><t>Nxi'x jawkyẍch'i'n witzleb'il kjalu:</t> <t>¡che lq'emile', che lq'emile',</t> <t>tz'il qekye' xjal lu, lan che okkytzyu'ne'!</t> <t>Naq nche b'etenje kye'lu b'je'xniqe' oq,</t> <t>lay b'ent kyanq'in tzalu, chechij.</t>", "16": "<pb/><t>Twitzku' Qman Dyos ẍe'xa' slamja',</t> <t>ex min ẍetzaj tka'yi'ntl.</t> <t>Min exi' oksla'n pale</t> <t>ex min tzaj q'aq'an kyk'u'jlalilju' tijwnaq.</t>", "17": "<pb/><t>Intoq che ch'yon qwitze', ex inxtoq qo ka'ylaje',</t> <t>tu'n qtzaj onine', mixti'xte'.</t> <t>Intoq qo ayone' tu'n tul jun tnam</t> <t>ju' layxtoq b'ent tkolon qi'je'.</t>", "18": "<pb/><t>Xq'uqi'n qo'ye' kyu'n jamaqo'xa'ye';</t> <t>layx b'ent qexe' toj b'e.</t> <t>Naq ch'i'ntl to'ka'ye', matxi' qoq'naxe';</t> <t>¡matxi' japun toj qq'ije'!</t>", "19": "<pb/><t>Ojqelxi'x kyelju' ljolte toj qa'ije'</t> <t>kyekywitz q'anjel twitz kya'j;</t> <t>xla'ja'nqo'ye' kyu'n kyoj k'ul,</t> <t>¡nkub' kyq'o'n xpatxab' qeye' toj chq'ajlaj!</t>", "20": "<pb/><t>Matxiq'i'n sk'o'n tu'n Dyos tojapub'l,</t> <t>jaq'uqla'toq qk'u'j,</t> <t>aj nimaqkawil intoq qma'n ti'j:</t> <t>Tjaq' t-xlekumal qo anq'ila' kyxol tnam, qochij.</t>", "21": "<pb/><t>¡Tze'na ex tzalajxa, nintnam Edom;</t> <t>aya nkawina toj tx'otx' Us!</t> <t>¡Ex kpomelju' k'wab'j k'a teya,</t> <t>ktx'u'jtela b'a'nxi'x tu'n ex ksanajlab'ila!</t>", "22": "<pb/><t>Matxi' pon b'aju' tz'e'ysb'il twitza nintnam Syon;</t> <t>lay tz'exq'i'ntla toj juntl tx'otx' tu'n Dyos.</t> <t>Atzunta Edom, kb'el ttz'e'ysa'n twitza,</t> <t>ex che b'eltyek'u'nju' tila.</t>"}