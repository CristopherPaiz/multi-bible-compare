{"1": "<pb/>Kykyaqiltzunju' xjal toju' tq'ijlalil ojtxi' toj tkyaqil twitz tx'otx', intoq che yolin toj junx yol.", "2": "Tetzunj kyetz toju' tx'otx' ati toj tjawetzq'ij, knet jun plan tx'otx' kyu'n toju' jun tnej tx'otx' Sinar, atzuntzu' e'kub'a' najan.", "3": "Jun q'ij b'aj kma'n kxolilex: Qo'qe' b'inchal ladris ex qtzq'ajsaku' toj q'aq', chechij. Qu'mtzun ladrisju' ajb'en kyu'n te t-xel ab'j, ex q'eq q'ol ajb'en kyu'n te t-xel meskl.", "4": "Kymatzuntz: Kukytzaje', qb'inchanku' jun nintnam ex jun ja nimin twe' te b'a'npun kol, xinix twitz tx'otx' ex japumnix toj kya'j. Ajtzun tb'ent qu'n, qo' okyel nimaq qnab'l tu'ntzun lalun b'ajx qpa'nqib' toj tkyaqil twitz tx'otx', chechij.", "5": "<pb/>Atzunte Qman Dyos ku'tz ka'yilteju' nintnam ex ka'yilteju' ja nimin twe' intoq jaw kyb'incha'n.", "6": "Qu'mtzun tma Qman Dyos: Aye'kye' lu noq junx tnamqe' ex junx yol nche yolina' kykyaqil; qu'mtzun matxi' tzyet kyb'inchanteju' aq'untl lu, ex mix-a'lo' jun twitz tx'otx' tu'n tmyonkye.", "7": "Qu'mtzun qoku'x chuksalteju' kyyol tu'ntzun lalun kane tyolju' jun toj twitzju' juntel, chi Dyos.", "8": "<pb/>Ikytzun tu'me'lju' tb'incha Qman Dyos tu'n tb'ajx kypa'n kyib' toj tkyaqil twitz tx'otx', ex kyej kytzaqpi'n kyaq'un ljo'ntoq.", "9": "Kykyaqilju' xjal kub' chukjsa'n kyyol toju' tx'otx' lu tu'n Qman Dyos, ex eb'ajx t-slama'n toj tkyaqil twitz tx'otx'. Qu'mtzun okq'o'n tb'iju' nintnam lu, B'ab'el.", "10": "<pb/>Aye' tyajajil Sem ja'lu. Tetoq jo'naq (100) ab'q'i Sem tej titz'ji Arpaksad ju' tk'wal, tb'ajlenxi' kab'e' ab'q'i tik'lenju' ninq'eqjab'.", "11": "Tib'ajxi'tzuntl ja'lu, anq'in junk'al jo'naq (500) ab'q'i Sem, ex e'itz'jitl tk'wal ex tmyal.", "12": "<pb/>Tetoq junaq o'lajoj (35) ab'q'i Arpaksad tej titz'ji Sala ju' tk'wal.", "13": "Tib'ajxi'tzun ja'lu, anq'in junk'al oxe' (403) ab'q'itl Arpaksad, ex e'itz'jitl tk'wal ex tmyal.", "14": "<pb/>Tetoqtzun junaq lajoj (30) ab'q'i Sala tej titz'ji Eb'er ju' tk'wal.", "15": "Tib'ajxi'tzun ja'lu, anq'in junk'al oxe' (403) ab'q'itl Sala, ex e'itz'jitl tk'wal ex tmyal.", "16": "<pb/>Tetoq junaq kyajlajoj (34) ab'q'i Eb'er tej titz'ji Pelew ju' tk'wal.", "17": "Tib'ajxi'tzun ja'lu, anq'in junk'al junaq lajoj (430) ab'q'itl Eb'er, ex e'itz'jitl tk'wal ex tmyal.", "18": "<pb/>Tetoqtzun junaq lajoj (30) ab'q'i Pelew tej titz'ji Rewu ju' tk'wal.", "19": "Tib'ajxi'tzun ja'lu anq'in lajnaq b'eljoj (209) ab'q'itl Pelew, ex e'itz'jitl tk'wal ex tmyal.", "20": "<pb/>Tetoqtzun junaq kab'lajoj (32) ab'q'i Rewu tej titz'ji Seruw ju' tk'wal.", "21": "Tib'ajxi'tzun ja'lu, anq'in lajnaq wuq (207) ab'q'itl Rewu, ex e'itz'jitl tk'wal ex tmyal.", "22": "<pb/>Tetoqtzun junaq lajoj (30) ab'q'i Seruj tej titz'ji Nakor ju' tk'wal.", "23": "Tib'ajxi'tzun ja'lu, anq'in lajnaq (200) ab'q'itl Seruw, ex e'itz'jitl tk'wal ex tmyal.", "24": "<pb/>Tetoqtzun junaq b'eljoj (29) ab'q'i Nakor tej titz'ji Tare ju' tk'wal.", "25": "Tib'ajxi'tzun ja'lu anq'in jo'naq b'eljlajoj (119) ab'q'itl Nakor, ex e'itz'jitl tk'wal ex tmyal.", "26": "<pb/>Atzunte Tera tetoq oxnaq lajoj (70) ab'q'i tej kyitz'ji Ab'ram, Nakor ex Aran ju' e'tk'wal.", "27": "<pb/>Aye' tyajajil Tera ja'lu, kyman Ab'ram, Nakor ex Aran. Ate Aran tman Lot,", "28": "atzu' kyima' toj Ur kytanam kaldey, nejtl tkyim twitz Tare ju' tman. Ex axtzu' kyima' jaxu' itz'ja'.", "29": "<pb/>Mje Ab'ram tuk'i'l Saray, atzunte Nakor mje tuk'i'l Milka, tmyal Aran ex tanab' Iska.", "30": "Mixtoqtzunti' tal Saray, qu'n mixtoqti' in alan.", "31": "<pb/>Etz Tare toj Ur kytanam kaldey, xi'tzuntz tuk'i'l Ab'ram ju' tk'wal, ex Saray ju' tlib', ex Lotju' tchman toju' tx'otx' Kanaan. Tetzunj kpon toju' nintnam Aran, atzuntzu' e'najana'pun.", "32": "Tetoq lajnaq jwe' (205) ab'q'i Tera tej tkyim tojxu' tnam Aran."}