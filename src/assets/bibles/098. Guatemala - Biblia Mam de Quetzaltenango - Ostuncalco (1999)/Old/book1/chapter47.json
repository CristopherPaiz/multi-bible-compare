{"1": "<pb/>Xi'tzun Jsetz q'malte teju' nimaqkawil qa matxi'toq che ulu' ttzik exju' tman tzajniqe'x Kanaan, exqa ate'qe'tl kyuk'i'lu' kyrit, kwakyix ex tkyaqilu' ati kye, toju' tx'otx' Kosen.", "2": "E' jaw t-sk'o'n jwe' ttzik, exi' tiq'i'ntzuntz tu'n kyoktka'yi'n nimaqkawil.", "3": "Xitzun tqani'n nimaqkawil kye ttzik Jse: <pb/>—¿Titi'tzu'n kyaq'une'?, chij. <pb/>Aye'tzunkye xiktzaq'we'n: <pb/>—Ayo'ye' ju' ajb'el teya, k'ik'lel rit qo'ye' kse'nqe'xu' ojtxi' qyajilb'ene'.", "4": "Maqo tzaje' tu'n qnajane' toju' tx'otx' lu, qu'n nimxi'xu' we'yaj Kanaan, mixti'te k'ul te kwaju' qrite'. Qu'mtzun najsamxi'xa nimaqkawil, q'oma anb'il tu'n qnajane' toju' tx'otx' Kosen, chechij.", "5": "<pb/>Xitzun tma'n nimaqkawil te Jse: <pb/>—Mana' tzulu' tdyosila exqe' ttzika tu'n kyten tk'etza.", "6": "Toj tq'ob'a ta'te' ttx'otx' Ejipt. Q'onxju'ya jun tnej tx'otx' Kosen kye, aju' tb'anilxi'x teju' tx'otx' Ejipt, tu'ntzun knajan atzu'. Qatzun matz'ok tka'yi'na qa ate' junjun kxol ati kyojtzqib'l kyi'j alu'mj, q'onqe'ka ka'yilkyeju' walu'ne', chij.", "7": "<pb/>Ex xitiq'i'n Jse tman aju' Jakob' tu'n t-xi' tyek'u'nteju' nimaqkawil. Atzunte Jakob' q'olb'en tuk'i'l ninb'ilteju' nimaqkawil,", "8": "atzunju' nimaqkawil xitqani'n te: <pb/>—¿Jte'tzun ab'q'iya ja'lo?, chij.", "9": "<pb/>Atzunte Jakob' xittzaq'we'n: <pb/>—Matxi' chin japune' toj qaqnaq lajoj (130) ab'q'i. Jaxja matxi' chin najana'ye'. Naq jni'xte' wab'q'iye' ex matxi' chin yajtixi'ye', extzun na'mx njapune' kse'n kyab'q'iju' ojtxi' nyajilb'ene', chij.", "10": "<pb/>Kyejtzun tq'olb'e'n Jakob' ju' nimaqkawil, etztzuntz.", "11": "Xitzun tq'o'n Jse tx'otx' tb'anilxi'x toj tkyaqil Ejipt kye tu'n kynajan twitz, kse'nx tchaq' nimaqkawil. Ikytzu'n xa' q'o'na' kytx'otx'u' tman Jse exqe' ttzik toju' tx'otx' Ramses.", "12": "Tib'ajxi'pe'tl ja'lu, xitq'o'n Jse kywa kse'nxju' nojqelan tojile junjun ja.", "13": "<pb/>Mixtoqtzun jalojatl ta'tlte triy, ex ljo'nxi'xtoq tichinju' we'yaj. Intoq che kyim xjal tu'n we'yaj toj Ejipt ex toj Kanaan.", "14": "Tkyaqiltzunju' pwaq toj Ejipt ex toj Kanaan b'aj pon q'o'n toj tq'ob' Jse te twi' triy xitk'a'yi'n kye xjal; xitk'u'n tja nimaqkawil.", "15": "Tetzunj tkub'aju' pwaq toj Ejipt ex toj Kanaan, e'xi' aj Ejipt q'malte te Jse: <pb/>—¡Q'aq'antz tk'u'ja qi'je', qo tkloma tu'n qwaye'! Mya tu'me'lte' naqx kyka'yila qi'je' ajqkub' kyime' tu'n we'yaj, naq tu'n mixti'tl qmediye', chechij.", "16": "<pb/>Atzunte Jse xittzaq'we'n kye: <pb/>—Qa mixti'tl kymediye', kyiq'inqe'tze' kyalu'ne', atzun nch'exb'enxe' tuk'i'l triy, chij.", "17": "<pb/>B'ajxtzun kyiq'i'n Ejipt kychej, kywakyix, kyrit ex kyb'ur te Jse. Atzunte Jse, xitq'o'n kywa triy te kxel toj tkyaqilu' ab'q'i lu.", "18": "Tetzunj tb'aju' ab'q'i lu ex tej ttzyetu' juntl, eb'ajx q'malte te Jse: <pb/>—Taye, yolinxi'x xjal, mixti'tlqe' qmedi; noqqe'pena' qalu'ne' teqe'tla. Mixti'tlte ati qe'ye' tu'n t-xi' qq'o'ne' teya, noq o'kxtlu' qtx'otx'e' ati ex ayo'ku'ye'.", "19": "Qu'mtzun qotlq'oma tuk'i'lxi' qtx'otx'e' ch'exb'e'n tuk'i'l triy. Qo okyeltzuntze' te lq'o'n majen teju' nimaqkawil, kb'el qaq'una'ne' qtx'otx'e' te naq tu'n ttzaj tq'o'na qijaje' tu'ntzun lalun kub' yajtiju' qtx'otx'e' ex tu'n qanq'ine'. ¡Myab'a'nte' qa naqx xka'yina ajqkyime' tu'n we'yaj ex tu'n tkub' yajtiju' qtx'otx'e'!, chechij.", "20": "<pb/>B'ajtzun tlq'o'n Jse tkyaqilu' tx'otx' Ejipt tu'n tkyej teju' nimaqkawil, qu'n kykyaqilu' aj Ejipt b'ajkyk'a'yi'n kytx'otx' tu'n tpaju' we'yaj. Ikytzu'n kyeja' tx'otx'ju' toj tq'ob' nimaqkawil,", "21": "kykyaqiltzu'n aj Ejipt eb'jo'k te lq'o'n majen toj tkyaqilu' tx'otx' Ejipt.", "22": "Naq o'kx kytx'otx'ju' pale min lq'et tu'n Jse, qu'n intoq xiq'o'n jni'chaq triy kye tu'nju' nimaqkawil. Qu'mtzun min kyk'ayiju' kytx'otx', qu'n atoqtzu' nche wana' ti'ju' intoq xiq'o'n kye tu'n nimaqkawil.", "23": "<pb/>Xitzun tma'ntl Jse kyeju' xjal: <pb/>—Matxi'na' che nloq'e' tuk'i'lxi' kytx'otx'e', ja'lo tetl nimaqkawil qe'ye'. Lu kyijaje' lu tu'n kyawane' twitzu' tx'otx',", "24": "ajtzun tjaw twitz kyawale', kb'el kyaq'pu'ne' toj jwe' tnej, juntzun tnej kxel kyq'o'ne' te nimaqkawil, atzu'n kyaje'tl k'ajb'el te kyijaje' tu'n kyawanteju'ye' tx'otx' ex te kywaye' kyuk'i'l kyk'wale' ex kykyaqilu' ate' kyk'etze', chij.", "25": "<pb/>Aye'tzunkye xiktzaq'we'n: <pb/>—Majx b'a'n xjalta qeye', qu'n maqo klete' tu'na teju' we'yaj. ¡Qo aq'unalqe' teju' nimaqkawil te majen lq'o'n!, chechij.", "26": "<pb/>Kub'tzun tq'o'n Jse jun kawb'il toj tkyaqil Ejipt tu'n t-xiq'o'n jun tjwe'yi'n tnej ti'ju' twitz awal teju' nimaqkawil. Atixju' kawb'il lu ja'lo. Aye'tzu'n pale mixti'kye nkyq'o'n, qu'n mixna'ti'kye kytx'otx' toj tq'ob'u' nimaqkawil.", "27": "<pb/>Aye'tzu'n aj Israel e'kyajten najal toj Ejipt toju' tx'otx' Kosen. E'ok tajawu' tx'otx' lu, atzuntzu' ekub'a' puqla'.", "28": "Wuqlajoj (17) ab'q'i najan Jakob' toj Ejipt, ex japun tab'q'i toj wuqnaq wuq (147) ab'q'i tej tkyim.", "29": "<pb/>Jun q'ij tna' qa ch'inxtltoq tkyim. Xi'tzun t-sma'n ttxokli tk'wal Jse tu'n tkyej tma'n te: <pb/>—Qa ktb'incha'ya jun xtalb'il weye', q'onkxju'ya tq'ob'a tjaq' nkuxe' ex tziyantza weye' qa ktb'incha'ju'ya kxe'l nma'ne' teya. ¡B'inchama xtalb'il lalun chin kyej tmqu'na tza'lu toj Ejipt!", "30": "<pb/>Ajwojlane' junx kyuk'i'lu' ojtxi' nyajilb'ene', chin elextiq'i'na toj Ejipt, chin tmqu'nkxtzuntza kyk'etzu' nchmane', chij. <pb/>—Lalun b'isuna ta, knb'incha'we' ikju', chi Jse te.", "31": "<pb/>¡Tziyantzna'ya weye'!, chiju' tman te. <pb/>Ku, chi Jse xittziya'n, kub'tzun tzipe Israel tib'aj twi' tkuẍb'il."}