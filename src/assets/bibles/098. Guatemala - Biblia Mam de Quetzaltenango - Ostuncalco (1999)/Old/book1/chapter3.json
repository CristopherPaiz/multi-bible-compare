{"1": "<pb/>Kxol kykyaqilju' tojk'ul txkup e'kub' tb'incha'n Dyos Manb'aj, a kanju' tx'yanxi'x tuk'i'l, xitqani'ntzuntz teju' qya: <pb/>—¿Ojepe'lo txitma'n Dyos kyeye' qa taq'wix tu'n t-xi' klo'nju'ye' tkyaqil lob'j kwitzju' tze ate' toj awal?, chij.", "2": "<pb/>Atzunju' qya xittzaq'we'n te: <pb/>—B'a'nte' tu'n qlo'nteye' kwitz alkyexku' tze,", "3": "naq o'kx min q'o'nju' tu'n qlo'nteye' a twitzju' tze ati toj nky'ajchaq awal. Qu'n tzaj tma'n Dyos qeye' tu'n lalun txi' qlo'ne', ex tu'n mitz'oka' qmko'ne' tze lu, tu'ntzun miqo' kyima'ye', chij.", "4": "<pb/>Atzunju' kan xitma'n teju' qya: <pb/>—Naq tak'a'nte'. Layna' che kyimkye'.", "5": "Ojtzqi'na' tu'nte Dyos qama txikylo'ne' twitzju' tze lu k'elel kynik'e' ti'ju' b'a'n ex ti'ju' myab'a'n, che okyeltzuntze' kse'nxte Dyos, chiju' kan.", "6": "<pb/>Majxtzun achb'ajilxi'x ela'ju' lob'j toj twitzju' qya, qu'mtzun pon tk'u'j ti'j tu'n t-xi' tlo'n ex tu'n ttenxi'xtl tnab'l. Qu'mtzun xi' t'uxilte jun lob'j, xitlo'ntzuntz, xitq'o'n te tchmil ex ikxju' tchmil xitlo'n.", "7": "Textzu'n kmuj lu spik'e' kyuky'i'l kykab'il, eltzun knik'tzu' qa ẍb'iqliqe'toq. E'oktentzuntz tzolteju' t-xaq iw te kutxb'ilkye.", "8": "<pb/>Tojtzunju' kmuj ajttzaj kq'iq' te qale intoq b'et Dyos Manb'aj toj awal. Tetzunj t-xikyb'i'nju' ichan tuk'i'lju' t-xu'jil eb'ajkub' ewan twitz Qman Dyos, okx kyewa'ntzun kyib'tz kxolju' tze toju' awal.", "9": "Txkonjtztzun ichantzu' tu'n Dyos Manb'aj: <pb/>—¿Ja tu'me'l ta'ya?, chij.", "10": "<pb/>Atzunju' ichan xittzaq'we'n: <pb/>—Machin xob'e' tej xinb'i'ne' in b'eta toj awal, qu'mtzun machin kub' ewane' twitza qu'n ẍb'iqli qine', chij.", "11": "<pb/>Atzunte Dyos xitqani'n te: <pb/>—¿Alkyetzun xiq'mante teya qa ẍb'iqliya? ¿Mujqa matxi' txi' tlo'na twitzju' tze xini nma'ne' teya tu'n lalun txi' tlo'na?, chij.", "12": "<pb/>Atzunju' ichan xittzaq'we'n: <pb/>—Anate' qya tzaj tq'o'na te wuk'i'le' saj q'onteju' lob'j weye', qu'mtzun matxinlo'ne', chij.", "13": "<pb/>Atzunte Dyos Manb'aj xitqani'n teju' qya: <pb/>—¿Tiqu'n xtb'inchaju'ya lu?, chij. <pb/>Atzunju' qya xittzaq'we'n: <pb/>—Matxinlo'ne' qu'n machin kub't-sb'u'nju'ye' kan, chij.", "14": "<pb/>Xitzun tma'n Qman Dyostz teju' kan: <pb/>—Tu'ntzunte' xtb'inchaya lu, o'kx tib'aja kyjelten taq'wixil kyxol kykyaqilu' txkup. Ex texju' kmuj ja'lo noq ktjqu' tib'a twitz tx'otx' tu'n tb'eta ex noq quq twaya toj tkyaqilju' tchwinqlala.", "15": "Ex kjelten q'oj kyxole' ja'lo tuk'i'lju' qya, ex ikx kyuk'i'lju' tyajajila ex tyajajilju' qya. Kb'el pch'u'n twi'ya tu'n tyajajilju' qya. Atzunta k'okyel ttx'a'na t-xe tqan, chij.", "16": "<pb/>Atzu'n teju' qya tzaj tma'n: <pb/>—Atzunta ajtoka ch'onwi', kyajtela ex toj k'ixk'oj che itz'jela' tala. Atzu'n ttzalajb'ila o'kxtzu' knetela' tuk'i'l tchmila, ex ate kkawil tib'aja, chi Dyos te.", "17": "<pb/>Atzu'n teju' ichan tzaj tma'n: <pb/>—Atzunta mana' txi' tb'i'nju'ya t-xu'jila ex matxitlo'na twitzju' tze xini nma'ne' teya tu'n lalun txi' tlo'na, qu'mtzun kyajtelju' tx'otx' tu'n tpaja. K'aq'unala kuw tu'n tkanb'etu' k'a'chb'ilteya twitz toj tkyaqil tchwinqlala.", "18": "Ktzajel puqli ch'i'x ex taq'wix k'ul twitzju' tx'otx' noqx tu'n tyajtiya, ex a ktwaju'ya awal nche tzaj ch'iy toj kojb'il.", "19": "K'elel a' tplaja tu'n twana twitzju' tx'otx' tzmaxi'j ajtanj jumajtl ti'ja toj tx'otx', qu'n anatzu' tzajna'ya. Qu'n tx'otx'naya, ex kb'enteljumajtla te tx'otx', chij.", "20": "<pb/>Oktzun tq'o'n Adan<f>[1]</f> tb'iju' t-xu'jil, Eb'a, qu'n ate Eb'a ok te txub'aj kye kykyaqil xjal.", "21": "Atzunte Dyos kub' tb'incha'n kytz'umal txkup tu'n tajb'en te kutxb'ilteju' ichan tuk'i'lju' t-xu'jil,", "22": "ex tma Dyos: Aju' wnaq ikxju' kse'n ayo' ja'lo, qu'n matxi' tz'el tnik' ti'ju' b'a'n ex ti'ju' myab'a'n. Ex jaku'pe' tzaq'pontl tq'ob' ti'j twitzju' tze te chwinqlal tu'n txi' tlo'n, jaku'tzun tz'anq'intzu' tejumajx, chi Dyos.", "23": "<pb/>Qu'mtzun etz t-xla'ja'n Qman Dyos wnaq toju' awal ati toj Eden. Ok tq'o'ntzuntz aq'unal twitzju' tx'otx' jaxju' tzajna' ttx'otx'al.", "24": "Texlenxi'tzun t-xla'ja'nju' wnaq, e'kub'tq'o'n jte' kyerb'in toj tjawetzq'ij teju' awal, tuk'i'l jun k'uẍtx'e'nb'il inxi'xtoq jyon ex nb'et toj tkyaqil plaj, tu'ntzun mix-a'lo' jun tu'n tpon lq'e tk'etzju' tze te chwinqlal."}