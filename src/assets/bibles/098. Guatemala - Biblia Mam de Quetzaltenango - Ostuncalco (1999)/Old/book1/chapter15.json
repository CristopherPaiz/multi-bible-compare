{"1": "<pb/>Tb'ajlenxi'tzun ja'lu, yolin Dyos tuk'i'l Ab'ram toj jun tu'me'l naku'j witzik', tzaj tma'n te kjalu: <pb/>—Lalun xob'a Ab'ram, qu'n ayinwe' kolb'ilteya. Kchmetelxi'xju' tu'me'l t-xel teya, chij te.", "2": "<pb/>Atzunte Ab'ram xittzaq'we'n: <pb/>—Nman Dyos, ¿ti' k'ajb'ela' weye' qama tzaj tq'o'na tu'me'l t-xel, qu'n kanlixi'xna' twitza mixti'we' nk'wal? Qu'mtzun aju' nmajine' Elyeser k'etzalte tkyaqilju' ati weye', qu'n mixna'ti'x saj tq'o'na jun nk'wale', chij te Dyos.", "3": "", "4": "<pb/>Atzunte Dyos xittzaq'we'n te: <pb/>—Jun tk'walku'xi'x na' teju'ya k'etzalte tkyaqilju' ati teya, mya jun xjalxi', chij te.", "5": "<pb/>Etztzun tiq'i'n Qman Dyos Ab'ram twi' pe'n ex tzaj tma'n te: <pb/>—Ka'yinxpe'ju'ya twitzkya'j b'a'nxi'x, ex ajlanqe'xju'ya che'w, ¿Ma kb'entel kyajlet tu'na? Iktzun kyajlal tyajajilju'ya ktenb'il, chij.", "6": "<pb/>Atzunte Ab'ram tokslaju' tma Qman Dyos te. Qu'mtzun okq'o'n tnik'alti'j tu'n Qman Dyos,", "7": "ex tma Qman Dyos: <pb/>—Ayine' Dyos Manb'aj. Ayine' netz q'inteya toj Ur kytanam kaldey, tu'n t-xinq'o'ne' tx'otx' lu te tetzb'ila, chij.", "8": "<pb/>—Atzunte Ab'ram xittzaq'we'n: <pb/>—¡Nman Dyos! ¿Se'n taq'wi tu'n tqe nk'u'je' qa ktzajel tq'o'nju'ya tx'otx' lu te wetzb'ile'?, chij.", "9": "<pb/>Atzunte Dyos tzaj tma'n te: <pb/>—Q'intza jun tal wakx weye', jun chib' ex jun rit te oxox ab'q'iqe', ex ikx jun xlak'uk' ex jun tal paloms, chij.", "10": "<pb/>Atzunte Ab'ram e'tzaj tiq'i'nju' alu'mj lu twitz Qman Dyos. E'kub' tjontzuntz toj nik'janchaq, kub' tq'o'n nik'janchaq toj junjun plaj. Aye'tzunju' pich' minti' e'kub' taq'pu'n.", "11": "Intoqtzun che kb'u'lju' k'utz kyib'aju' alu'mj b'yo'nqe'tl, atzunte Ab'ram intoq che'x t-xla'ja'n.", "12": "Tetzunj kxi'toq qok yupj, tzyet Ab'ram tu'n watl ex ik'wtan b'a'nxi'x. Ex ok jun twitzik' xob'ajilx.", "13": "Atzunte Qman Dyos tzaj tma'n te: <pb/>—Ati tu'n tb'inteya qa che najal tyajajila toj junxi'tl tnam, ex che okyel te tlq'o'n majin. Junk'al (400) ab'q'i che yajtel.", "14": "Ex ikx kb'el ntz'e'ysa'n twitzju'ye' nintnam kb'el yajunkye. Yajxi'tzuntel che tzaqpetel ex che okyel te tajaw nimaq q'inumalj.", "15": "Atzunta kkyimela toj b'anil aj ttijinxi'xa. Ktenb'iltzuntza junx kyuk'i'lju' ojtxi' tyajilb'ena.", "16": "Tik'lenxi'tzun kyaje' wiq kyyajajil, che ul jumajtlju' tyajajila toju' tx'otx' lu, qu'n na'mx kyq'naxju' amorey toj kyil, chij te.", "17": "<pb/>Tetzunj qonik'antl matxitoq kub' qxope'xi'x, o'kx tjaw b'ent jun chuj nqusin ex jun tqan taq' q'aq' intoq che ex kxolju' alu'mj aq'pu'nqe'.", "18": "Axtzun q'ij ja'lu kyej b'entti'j jun yol tu'n Qman Dyos tuk'i'l Ab'ram ex tzaj tma'n te: <pb/>—Kxe'l nq'o'ne' tx'otx' lu kyeju' tyajajila, tzajnix ttziju' a' toj Ejipt ex pomnix ttziju' nin a' Ewprates.", "19": "Tkyaqilju' ktx'otx' seney, senesey, kadmoney,", "20": "itit, peresey, repayta,", "21": "amorey, aj Kanaan, jerjesey, extzu'n ktx'otx'ju' jeb'usey, chi Dyos te."}