{"1": "<pb/>Tej tetz Ab'ram tuk'i'l t-xu'jil toj Ejipt tuk'i'lxi' tkyaqilju' ati kye, anj jumajtlti'j toju' tx'otx' Neweb'. Xi' Lot tk'wal titz'in kyuk'i'l.", "2": "Q'inuntoq Ab'ram, qu'n atitoq tq'anpwaq, t-saqpwaq ex nim txqan talu'n.", "3": "Ex ik'tel toju' tx'otx' Neweb', ch'i'naq tpon jumajtel toju' tnam B'etel, ex ik'tel atzu' ex pon jumajtl ja kub'a' najan tnejel kyxolu' tnam B'etel ex Ay.", "4": "Ja ojetoq jawa' tb'incha'n jun q'olb'eb'l, ex kub'san te Qman Dyos atzu'.", "5": "<pb/>Ex ikxte Lot q'inuntoq kse'nxte Ab'ram ju' ttiy; txqantoq trit, twakyix ex tmajin najlqe'toq tuk'i'l;", "6": "atzunju' najb'il janajlqe'toq mitoqjun nkanun tu'n kywanju' txqan kyalu'n. Mixtoqti'tl tu'me'l tu'n kynajan junx,", "7": "qu'n intoq che q'ojinju' tk'ik'lel Ab'ram kyuk'i'lju' tk'ik'lel Lot kxolx. Toju' tq'ijlalil lu, najlqe'toq aj Kanaan ex peresey atzu'.", "8": "Qu'mtzun jun q'ij xitma'n Ab'ram te Lot: Myab'a'n tu'n ttzaj q'oj qxol, ex kxolju' tk'ik'lela kyuk'i'lju' nk'ik'lele', qu'n qitz'inxqib'.", "9": "Qu'mtzun luju' tx'otx' ati qwitz, sk'o'nktza alkye b'a'n toj twitza. Qpa'ku' qib'. Qa atzu' xxa'ya toj tnayajkya'j, xi'chin xe'la'we' toj tb'a'nq'ob'kya'j, qatzun atzu' xxa'ya toj tb'a'nq'ob'kya'j, ayintzunwe' toj tnayajkya'j, chij te.", "10": "<pb/>Atzunte Lot xitka'yi'n tkyaqilju' b'ya' ttziyile nin a' Jordan, pon kanunx twitz tzmax jata' tal tnam Soar, til nimtoq a' ati toju' b'ya' lu, kse'n jun tnej tx'otx' tb'anil awal ati toj. Ikytoqju' kse'n tx'otx' Ejipt. (Aju' lu, tej na'mxtoq kykub' t-xitu'n Qman Dyos nimaqtnam Sodom ex Komor.)", "11": "Jawtzun t-sk'o'n Lot tkyaqilju' b'ya' ttziyile nin a' Jordan, xi'tzuntz toj tjawetzq'ij teju' tx'otx' jatoq najlqe'. Ikytzu'n kypa'ya'kyib' Ab'ram tuk'i'l Lot.", "12": "Kyejten Ab'ram toju' tx'otx' Kanaan, atzunte Lot xi' najal kyoju' nimaqtnam toj b'ya' nqayin tk'etzju' nintnam Sodom,", "13": "janajlqe'ya' xjal taq'wix knab'l, ex intoq kyb'incha'n il taq'wixi'x twitz Qman Dyos.", "14": "<pb/>Tik'lenxi'tzun Lot, tzaj tma'n Qman Dyos te Ab'ram kjalu: Ka'yinxpe'ya b'a'nxi'x toj tjawetzq'ij ex toj tkub'ix q'ij teju' najb'il jata'ya, ex toj tb'a'nq'ob'kya'j ex toj tnayajkya'j;", "15": "qu'n tkyaqilju' tx'otx' in tka'yina, kxe'l nq'o'ne' teya tejumajx ex kyeju' tyajajila.", "16": "Kche nchmet-sa'ye' tyajajila kse'n quq twitz tx'otx'. Qu'n kse'n quq layx b'ent kyajlet, ikqe'xtzun tyajajilju'ya.", "17": "Qu'mtzun, Â¡wix kutxi'ya ka'yilte tkyaqil tnuqub'ju' tx'otx' ex tkyaqilju' twitz, qu'n kxe'l nq'o'nwe' tx'otx' teya!, chi Dyos te.", "18": "<pb/>Jawtzun tb'u'yi'n Ab'ram tpach xb'alun; xi'tzuntz najal toj tk'ulju' ichan Mamre tb'i, jupli kyu'n tze k'ol nqayin tk'etzju' nintnam Eb'ron. Atzuntzu' jawa' tb'incha'n jun q'olb'eb'l te Qman Dyos."}