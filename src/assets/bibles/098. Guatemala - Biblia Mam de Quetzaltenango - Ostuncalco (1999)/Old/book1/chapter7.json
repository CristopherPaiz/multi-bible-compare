{"1": "<pb/>Yajxi'tzuntl tzaj tma'n Qman Dyos te Noe: Kutokxa toju' b'ark kyuk'i'lju' toj tjaya, qu'n naq o'kxta nanq'ina kse'nxju' wajb'ile' kyxol kykyaqilju' xjal toju' tq'ijlalil ja'lo.", "2": "Kxol kykyaqilju' txkup jsoq'qe' iq'inkxa wuq muj, jun tman ex jun ttxu. Atzu'n kxolju' mya jsoq'qe' naq o'kx jun tman ex jun ttxu iq'inkxa.", "3": "Ex ikx iq'inkxa wuq muj ti'j junjun tyajajil pich', tu'ntzun tkyej kletju' kyyajajil toj tkyaqil twitz tx'otx'.", "4": "Qu'n tzul jb'al wu'ne' toj wuq q'ijtel, kab'naq (40) q'ij ex kab'naq (40) qonik'an ktenb'il. Â¡Qu'n kykyaqilju' ati kychwinqlal twitz tx'otx' kub'ni nb'incha'ne' che kb'el nxitu'ne'!, chij te.", "5": "Atzunte Noe tb'incha kse'nxju' tma Qman Dyos te.", "6": "<pb/>Tetoq junk'al lajnaq (600) ab'q'i Noe tej tkyej muqliju' tx'otx' tjaq' a' tu'n q'eqjab'.", "7": "Okxtzun Noetzu' toju' b'ark kyuk'i'lju' tk'wal, exju' t-xu'jil exqe' tlib', tu'n kyklet teju' ninq'eqjab'.", "8": "Ikqe'xju' txkup jsoq'qe' exqe' mya jsoq'qe', jni'qe'xju' nche lipan, exqe'ju' naq inche qititinje twitz tx'otx'.", "9": "E'b'jo'kx tuk'i'l Noe toju' b'ark kakab' kyb'aj, jun tman ex jun ttxu kse'nxju' tchaq' Qman Dyos te.", "10": "<pb/>Tetzunj tjapunju' wuq q'ij tzajtzun q'eqjab'tzu', o'kx taq' jawil chmet a' twitz tx'otx'.", "11": "Tojtzunju' twuqlajoji'n q'ij teju' tkab' xjaw, tetoq junk'al lajnaq (600) ab'q'i Noe. Atzun q'iju' eb'jatz laqj t-xiklil a' toj tx'otx' ju' tzajniqe' ti'ju' ninnjab', ex nim jb'al tzaj twitz kya'j.", "12": "Kab'naq q'ij (40) ex kab'naq (40) qonik'an kub' jb'al twitz tx'otx'.", "13": "Axtzun q'iju' okx Noe toju' b'ark kyuk'i'lju tk'wal aye' Sem, Kam, ex Japet, exju' t-xu'jil kyuk'i'lju' oxe' tlib'.", "14": "Ex eb'jo'kx tkyaqil kyyajajil txkup aluma'nqe' ex tojk'ul txkup, e'txkup inche qititinje twitz tx'otx' exqe' pich'.", "15": "Kykyaqilju' txkup lu eb'jo'kx tuk'i'l Noe kakab'chaq kyb'aj toju' b'ark.", "16": "Junjun tman ex junjun ttxu ti'j tkyaqil kyyajajil, kse'nxju' tma Qman Dyos te Noe. Kyb'jo'kxlenxi'tzun kykyaqil, aku'te Qman Dyos kyej jpunte ttziju' b'ark.", "17": "<pb/>Kab'naq (40) q'ij tenju' q'eqjab' lu. Tetzunj tchmetju' a', jaw tanananju' b'ark tu'n.", "18": "Ljo'ntoq tch'iyxi'xtlju' a', atzunju' b'ark intoq tanananje tib'aj.", "19": "Jaw ch'iyxi'xju' a' expe' majx eb'ajkyaj muqliju' witz nimaqxi'x kywe' tjaq';", "20": "kyb'aj kyejlenxi'tzun muqliju' nimaq witz, jax ch'iy wuq metrtlju' a' kyib'ajxi'.", "21": "Ikytzun eb'aja' kykyaqilju' xjal toj tkyaqil twitz tx'otx', ex tkyaqil pich', e'txkup aluma'nqe', e'tojk'ul txkup exqe' nche qititinje twitz tx'otx'.", "22": "Kykyaqilju' ati kychwinqlal twitz tx'otx' ex nche xewti eb'aj kyim.", "23": "Noq o'kxte Noe kyuk'i'lju' eb'jo'kx tuk'i'l toj b'ark e'kyaj anq'in; kykyaqiltzunju' txqantel majx eb'aj: e'xjal, e'txkup aluma'nqe', e'pich' nche lipan twitz kya'j, exqe' txkup nche qititinje twitz tx'otx'.", "24": "Jwe' xjaw tenju' a' twitz tx'otx'."}