{"1": "<pb/>Mixtzunti' tipatl Jse toq'el kywitz kykyaqilu' ajb'el te; xitma'ntzuntz kye: ¡Kukyexe' kykyaqile' tzalu! chij. Qu'mtzun mix-a'lo'toq jun tmajen Jse ati kyk'etz tej t-xitma'ntib' kyeju' ttzik.", "2": "Jawtzun ttzaqpi'n toq'eltz ex b'injtz kyu'n kykyaqil aj Ejipt ex pon tqanil tzmax toj tja nimaqkawil.", "3": "Xi'tzun tma'n Jsetz kyeju' ttzik: <pb/>—Ayina'weju'ye' Jse. ¿Ma itz'xu' nmane'?, chij. <pb/>Mixtzunti'tl elkytziju' ttzik ate'toq twitz, ojexi'x eb'aj sak'puj.", "4": "Atzunte Jse xitma'n kye: <pb/>—Lalun che xob'e', che lq'etze' nk'etze', chij. <pb/>Tetzunj kypon lq'e tk'etz, xitma'n kye: <pb/>—Ayinweju'ye' kyitz'ine' Jse ntzaj kyk'ayi'ne' Ejipt.", "5": "Kyb'inchame' xtalb'il lalun che b'isune' ex lalun che jawq'ojine' kyxolilexe' tu'ntpaj ntzaj kyk'a'yine', qu'n ate Dyos tzaj nejb'anweye' kywitze' tu'n tklet kychwinqlal xjal.", "6": "Ljo'n tkab' ab'q'i tu'n we'yaj twitzu' tx'otx', extzun atix jwe' ab'q'itl mixti'xte twitz awal kjawil, maskye matz'ok awet.", "7": "Atzunte Dyos ntzajpun tnejb'a'ne' kywitze' tu'n tkyej kyyajajile' twitz tx'otx', ex tu'n tklet kychwinqlale' tu'ntzun kychmete'.", "8": "Qu'mtzun ate Dyos tzaj chq'onweye' tza'lu, myaye'kye'. Ate Dyos sokq'onweye' te jun q'mal tnab'lu' nimaqkawil ex tajaw tkyaqilu' tja, ex kawil toj tkyaqil Ejipt.", "9": "Lwix kukxi'ye' tk'etz nmane', ex kymanxe' te: Lu saj tman tk'wala Jse: matxi' chin nokq'o'ne' te tajaw tkyaqil Ejipt tu'n Dyos. Lwix tzaja nelweye'.", "10": "Knajala toju' tx'otx' Kosen, junx kyuk'i'lu' tk'wala ex tchmana, kyuk'i'l kykyaqilju' talu'na ex tkyaqilju' ati teya, tu'ntzun ttena nqaku' nk'etze'.", "11": "Kxe'l nq'o'ne' twaya tza'lu ex kywaju' toj tjaya, ex kywa kykyaqilju' ate' tuk'i'la, tu'ntzun tten tkyaqilju' nojqelan teya, qu'n ktenb'el jwe' ab'q'itlju' we'yaj, chi Jse, chechiku'ye' te, chij.", "12": "Lu witz'ine' B'enjamin ex aye'ye', makyb'iye' qa ayinku'ye' ẍin q'mante.", "13": "Kymanxe' tkyaqilu' woklene' toj Ejipt te nmane', ex tkyaqilu' matxi' kyile' tza'lu. Lwixi'x kukyxi'ye' q'ilte nmane', chij kye.", "14": "<pb/>Xi'tzun Jsetz chlelteju' titz'in B'enjamin, aq'witzuntz oq'el. Ex ikx B'enjamin oq' tej chle'n Jse tu'n.", "15": "Ex xi' Jse ma'tzilkyeju' ttzik, ex ntoq oq' tej kyb'aj tchle'n. Tzmaxi'tzun kyyolin ttzikju' tuk'i'l.", "16": "<pb/>Pon tqanil tja nimaqkawil qa e'pon ttzik Jse tk'etz, ojexi'x tzalaju' nimaqkawil kyuk'i'lju' nche kawin tuk'i'l.", "17": "<pb/>Tmatzun nimaqkawiltz te Jse: <pb/>—Q'manxa kyeju' ttzika tu'n tjaw kyq'o'n kyiqatzu' kychej ex tu'n tanjkyi'j Kanaan,", "18": "tu'ntzun ttzaj kyiq'i'nju' kymane', ex kykyaqilu' toj kyja. Atzunju' tb'anil tx'otx' te Ejipt kxe'l nq'o'ne' kye, tu'n kywan ti'ju' tb'anil tawal tx'otx' ntzaj toju' nintnam lu.", "19": "Q'manxa kye tu'n t-xikyiq'i'n karwaj iqb'ilkyeju' kyxu'jil exqe' kyk'wal ex tu'n ttzaj kyiq'i'nju' kydyosile'. Kukytzaj,", "20": "ex tu'n lalun che b'isun ti'ju' kyja ex kytx'otx', qu'n kxe'lte' tb'anil tx'otx' te Ejipt kye, chij te.", "21": "<pb/>Iktzun kyb'incha tk'wal Israel. Eb'ajx q'o'n karwaj kye kse'nxu' tma nimaqkawil, ex xiq'o'n kywa te kyb'e;", "22": "ex b'ajx q'o'n kyxb'alun ak'a'j tu'n tb'aj kych'ixpu'n kyi'j, atzunte B'enjamin xiq'o'n o'lajnaq (300) tmedi saqpwaq ex jwe' ch'ix t-xb'alun.", "23": "Atzu'n teju' tman xit-sma'n lajoj b'ur iqa'n ti'xti' tb'anilqexi'x kyu'n te Ejipt, ex lajojtl b'ur iqa'n triy kyu'n, ex wab'j te twaju' tman toj b'e.", "24": "Tetzunj tpa'ntetib' Jse kyuk'i'lju' ttzik, xitma'n kye: <pb/>—Lalun che q'ojine' toj b'e, chij. <pb/>E'xi'tzuntz.", "25": "E'etz toj Ejipt, e'pontzuntz Kanaan janajla' kyman.", "26": "Tetzunj tb'ajx kyma'n teju' kyman qa itz'xtoq Jse exqa atoq nkawin toj tkyaqil Ejipt, majxkub' chukji, qu'n mixtoqti'x tu'me'l tu'n t-xitoksla'n.", "27": "Tetzunj tb'ajx kyma'n tkyaqilju' b'ajx tma'n Jse kye ex tej tka'yinte txqan karwaj xisma'n te iq'b'ilte, ojexi'x tzalaj.", "28": "Ex tma: ¡Nxi'x chin tzalaje' tu'nju' matxi' nb'iye' qa itz'xju' nk'wale' Jse! Chin xe'le' ka'yilte na'mxku' nkyime', chij."}