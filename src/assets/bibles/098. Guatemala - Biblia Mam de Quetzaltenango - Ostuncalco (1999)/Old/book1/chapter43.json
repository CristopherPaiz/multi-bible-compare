{"1": "<pb/>Ljo'ntoqtzun tichinxi'xtlu' we'yaj toju' tnam,", "2": "tetzunj tel b'aj kywaju' Jakob' aju' tzaj Ejipt kyu'n tk'wal, xitma'n kyeju' tk'wal: <pb/>—Kukxi' jumajtle' lq'ol ch'i'ntl triy te qwa, chij.", "3": "<pb/>Atzunte Juda xittzaq'we'n te: <pb/>—Aju' ichan chix majx tzaj tma'n qe'ye': Qa mixti' sul kyi'nju'ye' kyitz'ine' b'o's, lanxtzun che ultzu'ye' nk'etze', chij qeye'.", "4": "Qu'mtzun qama txittzaqpi'nju'ya qitz'ine' quk'i'le', qoxe'ltltzuntze' lq'ol triy.", "5": "Qatzun min xtaja tu'n t-xi' quk'i'le', lay qo'xe'. Qu'n majxna' tzaj tma'nju' ichan qeye'. Qa min sul kyi'nju'ye' kyitz'ine' b'o's, lalunx che ule' nk'etze', chij qeye', chij.", "6": "<pb/>Atzunte Israel xitma'n kye: <pb/>—¡Matxi'xi'x chin b'o'lje' kyu'ne'! ¿Tiqu'n xa'kyma'ne' teju' ichan lu qa atix juntl kyitz'ine'?, chij.", "7": "Aye'tzunkye xikytzaq'we'n: <pb/>—Xiqma'ne', qu'n nimju' b'aj t-xjelu'n qeye' kyi'ju' qb'aj toj qja. Tzaj tqani'n qeye': ¿Ma itz'xu' kymane'? ¿Ma ate'x kyitz'ine'?, chij. Qu'mtzun b'ajx qtzaq'we'nju'ye' t-xjel. Qu'n laytoqna' pon qnab'le' ti'j qa oktma' tu'n tpon qiq'i'nju'ye' qitz'ine' tk'etz, chechij.", "8": "<pb/>Xitzun tma'n Juda te tman Israel: <pb/>—Qa tajb'ila tu'n qanq'in, tzaqpintzna'ju'ya B'enjamin, ayinwe' chin xe'l ka'yinte, maqo'xtzuntze'. Tu'ntzun lalun qo'qe' kyim, aya, ayo'ye' exqe'ju' qk'wale'.", "9": "Knq'a' wib'e' xq'uqilte, qatzun nab'en ti'lo xtk'ulb'a, wib'aje' ta'. Qa min sul wiq'intle' teya, atitzun npajtze' twitza toj tkyaqil nchwinqlale'.", "10": "<pb/>Qu'n naqwit min xkub' qayo'n nimtoj tza'lu, matxi'wtlo kamaji'n qqane', chij.", "11": "<pb/>Xi'tzun ttzaq'we'n kyman kye: Qana' mixti' juntl tu'me'l tu'n tb'inchet, kyb'inchamju'ye' lu: Kyiq'inx junjun oyaje' toj kykostale' teju' ichan. Kyiq'inxju'ye' tb'anil ti'xti' nche jaw toj qtx'otx'. Kyiq'inxe' ch'i'n b'alsamo, ch'i'n ta'lkab', ch'i'n mir, jni' nuese ex almendra.", "12": "<pb/>Exju' medi kyiq'inx kab'e' kyinju'ye' kse'n xikyi'ne' tnejel, ex kyansanxtlti'ju'ye' atitoq ttzi kykostale' teku', qu'n qaj naq e'tzpet ti'j.", "13": "<pb/>Ojqelqe'xe', kyiq'inxju'ye' kyitz'ine' ex kukyxi' jumajtle' tk'etzu' ichan.", "14": "<pb/>Awttzun Qman Dyos nimtipumal b'inchante tu'n ttzaj q'aq'an tk'u'ju' ichan kyi'je', tu'n ttzaj ttzaqpi'n juntl kytzike' extzunju' B'enjamin. Qatzunlo machin kyej tenwe' mixti'tl nk'wale', chin kyajxtzunlotze' ikju', chij kye.", "15": "Eb'ajxtzun tk'wal Jakob'tz Ejipt, b'ajx kyiq'i'n oyaj ex kab'e' kyin mediju' xikyiq'i'n kse'n tnejel, ex xikyi'n B'enjamin kyuk'i'l. Tetzunj kypon twitz Jse,", "16": "xitka'yi'n Jse k'le'ntoq B'enjamin kyu'n, xitma'tzuntz teju' ka'yilteju' taq'un toj tja: <pb/>—Iq'inqe'xju'ya ichan lu njaye', b'yonku'ya jun wakx ex b'inchanku'ya te jun wan, qu'n che wal wuk'i'le' te wanq'ij, chij.", "17": "<pb/>Xi'tzun tb'incha'n ka'yil aq'untl kse'nx xitma'n Jse te, ex aku' xiq'inkye.", "18": "Aye'tzu'n ttzik Jse ojexi'x che b'ajxob' tu'nju' exiq'i'n tja Jse, kymatzuntz kyxolilex: <pb/>—Maqotzaj q'i'nte' tzalu, tu'n tpaju' medi xikyanjsa'nti'j qe tej qul jumaj. Okpetzunlo qokyjel q'i'nte' ja'lo ex qo okyel q'o'n aq'unal kyuk'i'lxi' qalu'n kse'nqe' lq'o'n majen, chechij.", "19": "<pb/>Qu'mtzun tej kypon ttziju' ja, exi'lq'e tk'etzu' ka'yil aq'untl tu'n kyyolin tuk'i'l,", "20": "xikyma'ntzuntz te: <pb/>—¡Taye! tej qule' jumaj, axxi'x lq'olna' triy o'ula'qe'.", "21": "Atzunj qpone' jatu'n qkyeja' wtane' te qonik'an, exi'qjqo'ne' qkostale', o'kx t-xiqka'yine' tku'xileju' qmediye' ttziyile qkostale'. Kukxtoq ttente mediju'. Atzu'n ja'lo matzaj qiq'i'ne' tu'n tkyej qanjsa'n ti'je',", "22": "ex matzaj qi'ntl mediye' te loq'b'ilte ch'i'ntl qtriye'. Ex min b'i'n qu'ne' alkye ku'x q'onteju' qmediye' tzaj qi'ne' tnejel ttzi qkostale', chechij.", "23": "<pb/>Xi'tzun ttzaq'we'n ka'yil aq'untl kye: <pb/>—Lalun che lab'tiye' ex lalun che xob'e'. Alote Qman Dyos ku'x q'onte kypwaqe' ttzi kykostale', qu'n nk'amwe' pwaq kyej kychjo'ne', chij. <pb/>Xi'tzuntz iq'imitzte Simeon ex pon tiq'i'n kyk'etzu' ttzik ex titz'in,", "24": "exi' tiq'i'ntzuntz tja Jse, xitq'o'n a' kye tu'n telkytx'jo'n ti'j kyqan ex xitq'o'n kywaju' kyb'ur.", "25": "Aye'tzunkye b'aj kyb'incha'n ttenju' kyoyaj, e'ayontzuntz te Jse tu'n tpon te wanq'ij, qu'n matxi'toqna' kyb'i qa atoqtzu' che wala'.", "26": "<pb/>Tetzunj tpon Jse ja, xikyq'o'n oyaj te aju' pon kyiq'i'n, e'kub' mejetzuntz majx ku'pun kyplaj twitz tx'otx'.", "27": "Xi'tzun tqani'n Jse kye se'nta'qe'toq ex xitqani'ntl kye: <pb/>—¿Se'nta' kymane' ju' tijwnaq tzaj kyma'ne' weye'? ¿Ma itz'xtzun?, chij kye.", "28": "<pb/>Aye'tzunkye kyb'incha jun ninb'il twitz Jse, xikyma'ntzuntz te: <pb/>—Itz'xte qmane' ju' ajb'el teya, ex b'a'nte' chjonte, chechij.", "29": "<pb/>Xitzun ka'yin Jse ti'jile, ex knet B'enjamin tu'n, aju' titz'in junx kyman ex junx kytxu tuk'i'l, tmatzuntz: <pb/>—¿Ma atzun kych'i'pilju'ye' tzaj kyma'ne' weye'? ¡Awt Dyos k'iwlanteya witz'in!, chij te B'enjamin. <pb/>Tetzunj tmante Jse ja'lu,", "30": "tej tka'yinteju' titz'in, majx exch'yon toj tk'u'j ex naq ch'inxtl mijawa' oq'. Lwiyxi'xtzun okx toju' tja, atzuntzu' kub'a' ten oq'el.", "31": "Tetzunj tb'aj oq', el ttxjo'n twitz ex etz jumajtl, xitma'ntzuntz: ¡Kyq'onku'ye' wab'j!, chij.", "32": "<pb/>Kub'tzun q'o'n twa Jse tib'aj jun mes, atzu'n kyeju' ttzik tib'aj juntl mes, ex juntl mes kye aj Ejipt nche wan tuk'i'l Jse. Qu'n myatoq b'a'n toj kywitzu' aj Ejipt tu'n kywan junx kyuk'i'l aj Eb'rey.", "33": "E'okqe ttzik Jse ti'j mes kse'nxu' tma Jse, tzajx tuk'i'lu' tzikb'aj ponb'aj tuk'i'lu' ch'i'p, kse'nx kyab'q'i, nxi'xtoqtzun che lab'ti tu'n tpaj ex naqtoq nche b'ajka'yin toj kywitz.", "34": "Xitq'o'n Jse kywa ti'ju' te twa, nimxi'xtzun xitq'o'n te B'enjamin kyekywitzu' txqantel. E'wantzuntz ex ojexi'x che b'aj tzalaj tuk'i'l."}