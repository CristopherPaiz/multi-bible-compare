{"1": "<pb/>Tb'i intoq che yolin tk'wal Lab'an ti'j, kjalu: Matxixi'x jaw q'inumaxte Jakob', qu'n matxi' b'ajx tiq'i'n tkyaqilu' tetoq qmane', chechij.", "2": "Ex eltnik' qa min nyolintltoq Lab'an b'a'n te kse'nxu' tnejel.", "3": "Xi'tzun tma'n Qman Dyos te: Kutanj ti'ja toj ttanam tmana ja najlqe' twitze'la, chin tenb'ilwe' tuk'i'la, chij.", "4": "Xitzun tma'ntz tu'n kxitxokb'aj Rakyel ex Lea tu'n kpon ja ta'toq kyuk'i'lu' rit,", "5": "xitma'ntzuntz kye: <pb/>—Matxi' tz'oknka'yi'ne' min nyolintlju' kymane' b'a'n wuk'i'le' kse'nxju' tnejel; atzunte' Tdyos nmane' ati wuk'i'le' kukxu'.", "6": "Kanli kywitze' matz'oktilil wu'ne' tu'n waq'unane' b'a'nxi'x toju' taq'un kymane'.", "7": "Atzunte matxi' chin kub'xi' t-sb'u'ne', qu'n jachq'al in tch'exb'e'nju' twi' nk'u'je'. Tuk'i'lxi'petzunj, b'ajx taq'a' Qman Dyos anb'il te tu'n tb'inchante jun taq'wixil wi'je';", "8": "a pena' tzaj tma'n kmanju'ye' weye': A chojb'ilteju'ya kxe'l nq'o'ne' aye' alu'mj chinaq' kyi'j, chij weye'. Kykyaqiltzu'n ttxuqe' ntoq kub' kyal chinaq'ile kyi'j. Ex tej tmante: a chojb'ilteju'ya kxe'l nq'o'ne' aye' alu'mj pint kyi'j, chij, ex kykyaqilu' kyal e'itz'ji pintile kyi'j.", "9": "Iktzun eb'je'la' tiq'ina' Dyos talu'n kmane' tu'n ktzaj tq'o'n weye'.", "10": "Jun q'ij tej ntoq che ẍchanju' alu'mj; kub' nwitzk'a'ne', pint ex chinaq' kyi'ju' tman chib' intoq che ẍchan kyuk'i'lu' kytxu chib'.", "11": "Tojtzu'n witzik' lu txkonjtz nb'iye' tu'nju' tanjl Qman Dyos, xitzun ntzaq'we'ne': Ti'tzun, Nchije' te.", "12": "Tzaj tma'ntzun tanjltzu' weye': Ka'yinxpe'ya b'a'nxi'x, kpe'tzuntla'ya, qa pintile ex chinaq'ile kyi'j kykyaqilu' alu'mj tmanqe' che ẍchal kyuk'i'lu' xuj, qu'n matxi' wile' tkyaqilu' xb'inchanjtz teya tu'n Lab'an, chij.", "13": "Ayine' Dyos kub' nyek'u'n wib'e' twitza toj B'etel, jakub'a t-xjansa'nju'ya ab'j ex tzaj ttziya'n jun tyola weye'. ¡Qu'mtzun b'inchamtib'a! ex kutanj ti'ja toju' tx'otx' ja itz'ja'ya, Majx chij, chij kye.", "14": "Aye'tzunkye Rakyel ex Lea xiktzaq'we'n: <pb/>—Mixna'ti'tlqe' qetzb'il tja qmane'.", "15": "Naku'jpena' xjalxi'qo'qe' toj twitz qmane' ¡Qu'n maqo'x tk'a'yi'ne' teya, naqx tu'n tmjeya quk'i'le', ma'xi'x kanb'an qi'je' tu'nju' xitchjo'na te!", "16": "Qu'mtzun tkyaqilu' q'inumal sel tiq'i'n Dyos te qmane', qe ex kyeju' qk'wal, qu'mtzun b'inchama tkyaqil kse'nxu' saj tma'n Qman Dyos teya, chechij.", "17": "<pb/>B'ajtzun tb'incha'ntib' tu'n tanj jumajtlti'j Kanaan, janajla' Isaak ju' tman. E'b'jaw tq'o'nju' tk'wal kyi'j kamey, exqe' t-xu'jil, ex tkyaqilu' atitoq te ik'tiq'i'n, ik'b'ettzuntz kyuk'i'l kykyaqilu' talu'n matxi'toq che tkanb'a tu'n taq'unb'en toj Padan-aram.", "18": "", "19": "Tej xi'nitoq Lab'an jol kyi'j trit toj juntl tx'otx', eb'je'tz talq'a'n Rakyel tdyos tman.", "20": "Ikytzu'n kub'a' t-sb'u'n Jakob' Lab'an aj Aram, qu'n min xitma'n te qatoq k'eletz.", "21": "Etz oq Jakob' tuk'i'l tkyaqilu' atitoq te, ik'x toju' nin a' Ewprates, tlajtzun tb'etz kyu'me'lu' witz te Kalaad.", "22": "<pb/>Tb'ajlenxi'tzun oxe' q'ij tb'i Lab'an qa ojetoq tz'ex oq.", "23": "Tzajtzuntz kyuk'i'lu' twitze'l knolte. Tojxi'tzun twuqi'n q'ij kub'ti'j tu'n kwi'ju' witz te Kalaad.", "24": "Textzu'n qonik'an lu kub' tyek'u'ntib' Dyos twitz Lab'an ju' aramey toj witzik', xitma'ntzuntz te: Lalun tz'oktzaqpaja ti'j ajtyolina tuk'i'l, chij te.", "25": "Kub'tzun ti'j tu'n Lab'an kwi'ju' witz te Kalaad, jamatxi'toq kub'a' tenpun. Axtzuntzu' kub'a' tena'tl Lab'an kyuk'i'lu' twitze'l,", "26": "xitma'ntzuntz te: <pb/>—¿Titi' xtb'inchaya? ¿Tiqu'n ẍin kub'a' t-sb'u'na? ¡Mache tzaj tiq'i'nju'ya nmyale' naku'j presqe' te toj q'oj!", "27": "¿Tiqu'n ẍin kub'a' t-sb'u'na tu'n matz'etz oqiya toj ewaj ex minti' xtmaya weye'? Noqwit matmaya qa k'eletza, ma'wtlo kub' qtzalajsa'n tuk'i'l tanb'or ex arpa.", "28": "Mixpe'ti'x xtaq' anb'ila tu'n kyok nma'tzi'nju'ye' nmyale' ex e'nchmane'. ¡Matz'oka kse'n jun xjal mixti' tnab'l!", "29": "Jaku' majx che b'aje' wu'ne' ja'lo naqwit min xyolinju' Tdyos tmana weye' toj qonik'an may kjalu: B'intzpe'ya, lalun tz'ok tzaqpaja ti'j Jakob' ajtyolina tuk'i'l, chij weye'.", "30": "Qawtzunlo tajb'ilxi'xa tu'n tanjti'ja tja tmana, exqa tu'n tpaju' setza'ya. ¡Mixwittzunloti' ẍetzaj telq'a'nju'ya ndyose'!, chi Lab'an te.", "31": "Atzunte xittzaq'we'n te Lab'an: <pb/>—Nxob'e' tu'n t-xinma'ne' teya. Qu'n kub' nxima'ne': qaj ẍe' eltiq'i'nju'ya tmyala weye', Nchije'.", "32": "Qatzun ati jun tza'lu iq'ilkyeju' tdyosa, ¡kyimxwit! Qu'mtzun qa ati jun ti'xti' iq'i'n wu'ne' extzun teya, iq'inxa kywitzku' qwitze'l ate'qe', chij. <pb/>Mixtoqtzunti' b'i'n tu'n qa a Rakyel etz elq'ankye tdyos tman.", "33": "Okxtzun Lab'antz toju' tpach, ex toju' tpach Lea, ex toj kypachu' kab'e' majen qya, ex min e'elyalju' tdyos tu'n. Tetzunj tetz toj tpach Lea, okx toj tpach Rakyel,", "34": "atzunte Rakyel e'okx tewa'nju' tdyos tman tjaq' t-xalmi kamey, jaxqetzuntz kyib'aj. Ojexi'x b'aj tjyo'n Lab'an toju' pach, ex mixti' e'elyal tu'n.", "35": "Xitzun tma'n Rakyeltz te: <pb/>—Ta, lalun tzaj ttx'u'jila wi'je', lay b'ent njawe'ye' twitza, qu'n tzmax atinqine' toju' nyab'ile' atl junjun xjaw, chij. <pb/>Tetzunj telpun b'aj tjyonte Lab'an, mixti'x el yalu' tdyos tu'n.", "36": "Tzajtzun ttx'u'jil Jakob'tz ti'j, ex xitma'n te: <pb/>—¿Ti'tzu'n myab'a'n xnb'inchaye'? ¿Titi'tzun wile' tu'nju' ma'xi'x tzaja knolweye'?.", "37": "Matxi'na' b'aj tjyo'na toj tkyaqilu' ti'xti' weye'; qatzun ati ti'xti' teya sel yal qi'je' tu'na, ¡q'onku'ya tza'lu kywitzu' qwitze'l tu'ntzun kymante alkye ati tpaj te qkab'il!", "38": "Tojpena'ju' winqi'n ab'q'i ẍin aq'unane' tuk'i'la, mixti' junmaj ma'wt che ik'sanju' trita mujqa tchib'a; mixti' jun trita ma'wt kub' nch'yo'ne'.", "39": "Qapena' makub' b'yo'n jun trita tu'n txkup, nxinchjo'ne' teya ex minti' inul wiq'i'ne'; exqa matxi elq'a'n jun twakyixa, b'a'ntzun q'ijtl mujqa qonik'an, ilti'j neltpeyu'na weye'.", "40": "Kse'n q'ijtl intoq chin yajtiye' tu'n kyeq; atzu'n te qonik'an tu'n che'w, ¡expe' majxtoq inel nwatle'!", "41": "Winqi'n ab'q'i ẍin tene' tjaya tu'n tkyaqil: kyajlajoj ab'q'i ẍin aq'unane' noq kyu'nelu' kab'e' tmyala; atzun waqaq ab'q'i ẍin aq'unane' ka'yilkyeju' talu'na, ex jachq'altoq in tch'exb'e'nju'ya twi' nk'u'je'.", "42": "Noqwit myaju' Tdyos Ab'raam ati wuk'i'le', aju' Dyos jank'uluna' nmane' Isaak, chle'nwtlo nq'ob'e' ẍinetz twab'a'na toj b'e. Qu'npe'na'tzun matzaj tzak'u'na tu'n Dyos toju' qonik'an may, qu'n matilu' waq'unb'ene' exju' nb'ise', chij te Lab'an.", "43": "<pb/>Xitzun tma'n Lab'antz te: <pb/>—Aye'ju' qya lu nmyalqe'ye', exqe'ju' k'wal lu nchmanqe'ye'; aye' rit lu nritqe'ye'; ¡kykyaqilu' intka'yi'na weqe'ye'! Qu'mtzun ¿Titi' knb'incha'ye' kyi'ju' nmyale' ex kyi'ju' nchmane'?", "44": "Qu'mtzun kuttzaja, kjel b'entti'j jun qyol, tu'ntzun tajb'en te nab'lteju' kjel b'entti'j qu'n, chij.", "45": "Tzajtzun tiq'i'n jun ab'j, kub' twab'a'n naku'j jun tqan ja,", "46": "xitma'ntzuntz kyeju' twitze'l: <pb/>—¡Kyb'uyintze' ab'j!, chij. <pb/>Tetzunj tb'ent jun ch'uq ab'j kyu'nju' twitze'l, e'wantzuntz tib'aj.", "47": "Atzunju' najb'il lu oktq'o'n Lab'an tb'i Jekar Saaduta atzuntlte Jakob' a tb'iju' oktq'o'n, Kalaad toj tyol.", "48": "Tmatzun Lab'antzu': <pb/>—Aju' ch'uq ab'j lu kjelten ja'lo te nab'lteju' qyol xkyej b'entti'j, chij. Qu'mtzun aju' najb'il lu Kalaad tb'i okq'o'n,", "49": "ex Mispa, qu'n tma Lab'an: <pb/>—Awt Qman Dyos xq'uqinteya ex xq'uqinweye' ajqpa'nteqib', lay tz'ok qka'yi'ntl qib'.", "50": "Qa mixti' kyilwi nmyale' tu'na, mujqa mamjeya kyuk'i'l junjuntl qya, maskye mix-a'lo' qine'; aku' Dyos ka'yilte, chij.", "51": "Xitma'ntl Lab'an te: <pb/>—Luju' ch'uq ab'j, exju' ab'j naku'j tqan ja xkub' nwab'a'ne' qxol qkab'il.", "52": "Aye'tzunkye che kjelu' te nab'lteju' qyol xkyej b'entti'j. Mixti' tu'n qik' tib'aju' techal lu, tu'ntzun lalun qo b'inchan taq'wixil te qib'.", "53": "Awttzun Tdyos tchmana Ab'raam, ex Tdyos nchmane' Nakor b'inchante tnik'alilti'j qxol, chij. <pb/>Ttziyatzun jun tyol twitz Qman Dyos jank'uluna' Isaak.", "54": "Ex e'kub'tq'o'n chojb'il twitz Qman Dyos twi' witz. E' tzaj ttxko'ntzun twitze'ltzu' tu'n kwan. Kykyaqilx eb'aj wan, axtzuntzu' exa' qonik'an kyu'n twi' witz.", "55": "<pb/>Tetzun prim te juntl q'ij, jawe' Lab'an ex eb'aj tma'tzi'nju' tmyal exqe' tal tchman. Kyej tqani'n b'a'n kyib'aj, anjtzun ti'jtz toju' tx'otx' janajla'."}