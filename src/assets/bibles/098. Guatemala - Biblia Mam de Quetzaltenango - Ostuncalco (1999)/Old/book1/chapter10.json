{"1": "<pb/>Aye' kyyajajil Sem, Kam ex Japet ja'lu, aye' tk'wal Noe, qu'n tik'lenxi' ninq'eqjab' eb'aj itz'ji kyk'wal.", "2": "<pb/>Aye' tk'wal Japet ja'lu: Komer, Makok, Maday, Javan, Tub'al, Mesek ex Tiras.", "3": "Aye'tzu'n tk'wal Komer aye': Askyenas, Ripat ex Tokarma.", "4": "Aye'tzu'n tk'wal Javan aye': Elisa, Tarsis, Kyitim ex Rodanim.", "5": "Aye'tzun tyajajil Japetju', e'kub' najan toj tkyaqilju' mlaj, teyile junjun nimaqtnam ex k'loj kywitze'l kyib' najlqe' tojilex kytx'otx' nche yolin tojilex kyyol.", "6": "<pb/>Aye'tzunju' tk'wal Kam aye': Kus, Misraim, Put ex Kanaan.", "7": "Aye'tzu'n tk'wal Kus aye': Seb'a, Ab'ila, Sab'ta, Raama ex Sab'teka. Aye'tzu'n tk'wal Raama aye': Seb'a ex Dedan.", "8": "Ate Kus tman Nimrod, ju' tnejel ichan nimtipumal ten twitz tx'otx'.", "9": "Ok Nimrod te jun nimaq ub'al tu'n t-xtalb'il Dyos. Ti'jtzun ja'lu in tzaja'ju' yol in q'umli: Kse'nte Nimrod naq tu'n t-xtalb'il Qman Dyos ok te jun nimaq ub'al, chij.", "10": "Atzu' kawina' tnejelxi'x kyoju' nimaqtnam: B'ab'el, Erek, Akad ex Kalne, ju' ate' toj tx'otx' Sinar.", "11": "Etz toju' jun tnej tx'otx' lu, pontzuntz toj Sirya, ex e'jaw tb'incha'nju' nimaqtnam Ninib'e, Reob'ot-Ir ex Kala,", "12": "extzunju' nintnam Resen, ju' ati kyxol Ninib'e ex Kala.", "13": "<pb/>Atzunte Misraim manb'aj kye ludey, anamey, leab'ita, naptwita,", "14": "patrusey, kaslwita exqe' kaptorita. Kyi'jtzun jatzajna'qe' pilistey.", "15": "<pb/>Ate Kanaan manb'aj kye Sidon ex Et. Ate Sidon tnejel k'wa'lb'aj.", "16": "Ti'j Kanaan tzajna'qe' jeb'usey, amorey, jerjesey,", "17": "eb'ey, arasey, siney,", "18": "arb'adey, aj Semarey ex amatey. Yajxi'tzuntl b'ajx kyslamu'nkyib' kyyajajil Kanaan.", "19": "Pomnixju' kytx'otx' aj Kanaan tu'me'lju' tx'otx' Kerar, xinix tk'etzju' nintnam Sidon ex pomnix jata'ju' tnam Kasa, xinix kyu'me'l nimaqtnam Sodom, Komor, Adma ex Seb'oyim, pomnixtzuntz tk'etzju' tnam Lasa.", "20": "Aye'tzun tyajajil Kam ju', teyile junjun nimaqtnam ex tk'ol kywitze'l kyib' najlqe' tojilex kytx'otx', nche yolin tojilex kyyol.", "21": "<pb/>Ex ikx e'itz'ji tk'wal Sem ju' ttzik Japet. Kykyaqilxju' tk'wal Eb'er atzu' tzajna' kyyajil ti'j Sem.", "22": "Aye' tk'wal Sem ja'lu: Elam, Asur, Arpaksad, Lud ex Aram.", "23": "Aye'tzu'n tk'wal Aram aye': Us, Ul, Keter ex Mas.", "24": "Ate Arpaksad tman Sala, atzunte Sala tman Eb'er.", "25": "Yajxi'tzuntel e'itz'ji kab'e' tk'wal Eb'er: aju' jun Pelej tb'i okq'o'n, qu'n a tq'ijlalilu' b'aj kpa'n xjal ktx'otx', atzu'n titz'in, Joktan tb'i.", "26": "Ate Joktan manb'aj kye Almodad, Selep, Asar-mab'et, Jera,", "27": "Adoram, Usal, Dikla,", "28": "Ob'al, Ab'imael, Seb'a,", "29": "Opir, Ab'ila ex Job'ab'. Aye'tzun tk'wal Joktan ju',", "30": "atzu' e'najana' toju' tx'otx' tzajnix tk'etzju' tx'otx' Mesa, pomnix tu'me'lju' tx'otx' Separ, ju' ati nimaq witz toj, ati toj tjawetzq'ij.", "31": "Aye'tzun tyajajil Sem ju', teyile junjun nimaqtnam ex k'loj kywitze'l kyib' najlqe' tojilex kytx'otx', nche yolin tojilex kyyol.", "32": "<pb/>Aye'tzun kyyajajil tk'wal Noeju', teyile junjun k'loj kse'nxu' ja tzajna' kyyajajil, najlqe' tojilex kytx'otx'. Qu'n tik'lenxi'ju' ninq'eqjab' b'ajx kypa'n kyib' ex eb'aj b'ent txqan nimaqtnam kyu'n toj tkyaqil twitz tx'otx'."}