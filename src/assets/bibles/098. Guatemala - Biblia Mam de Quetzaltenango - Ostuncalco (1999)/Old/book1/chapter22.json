{"1": "<pb/>Tb'ajlenxi'tzun jte' q'ij, jyonjtz ti'j tokslab'l Ab'raam tu'n Dyos. Txokliju' tb'i, atzunte xittzaq'we'n: <pb/>—Luqine' lu, chij.", "2": "<pb/>Ex tma Qman Dyos te: <pb/>—Iq'imju'ya Isaak o'kxku' jun tk'wala k'u'jla'nxi'x tu'na, kutxi'tzuntza tuk'i'l toju' tx'otx' te Morya. Atzuntzu' q'onku'ya te jun chojb'il k'ok'sb'il twi'ju' witz kxe'l nyek'u'ne' teya, chi Dyos.", "3": "<pb/>Tetzun juntl q'ij b'a'n prim jawe' Ab'raam, jawtb'incha'n t-xalmiju' tb'ur; b'aj t-si'wi'nju' si tu'n tajb'en teju' chojb'il k'ok'sb'il, xi'tzuntz tuk'i'l Isaak ju' tk'wal exqe'tzun kab'e' tmajen toju' tx'otx' matxi'toq tzaj tma'n Qman Dyos te.", "4": "Tojtzun toxi'n q'ij knetju' najb'il tu'n Ab'raam ex najchaqxtoq ta'.", "5": "Xitma'ntzuntz kyeju' tmajen: <pb/>—Axtzu' che tenkja'ye' tza'lu tuk'i'lu' b'ur. Ayintzunwe' tuk'i'lu' q'a, kxe'l qb'eti'n ch'i'ntle', qu'n maqo'xe' k'ulul te Qman Dyos, k'anjetztzunqi'jtze', chij.", "6": "<pb/>Jawtzun tq'o'n Ab'raamju' si ti'j Isaak, aju' tu'n tajb'en teju' chojb'il k'ok'sb'il. Atzunte xi' iq'inteju' kuchil exu' q'aq', exi'tzuntz kykab'ilx.", "7": "Yajxi'tzun ch'i'ntel xitma'n Isaak te Ab'raam: <pb/>—¡Ta!, chij te tman. <pb/>—¿Ti'tzun nky'ajul?, chiju' tman te. <pb/>—Xitma'ntl Isaak: luju' si iq'i'n qu'n exu' q'aq', ¿jatzunta' qpoj tman rit te chojb'il k'ok'sb'il?, chij.", "8": "<pb/>—Atzunju' tman xitma'n te: <pb/>—Minti' nky'ajul, ate Dyos ktzajel yek'unteju' rit te chojb'il k'ok'sb'il, chij. <pb/>K'le'ntoqtzun kyib' ljo'n kyb'e.", "9": "Tetzunj kypon toju' najb'il jaxa' tma'na' Dyos te, kub' tb'incha'n Ab'raam jun q'olb'eb'l ex kub' tnk'u'nju' si tib'aj. Tzajtzuntz kub' tk'lo'n tal tk'wal aju' Isaak, jax tq'o'ntzuntz tib'aju' si, ju' matxi'toq kub' tnk'u'n tib'aju' q'olb'eb'l.", "10": "Tetzunj ttzaj tiq'i'nju' kuchil tu'n tkub' tb'yo'nju' tk'wal te chojb'il,", "11": "o'kx ttzaj yolinju' tanjl Qman Dyos toj kya'j: <pb/>—¡Ab'raam! ¡Ab'raam!, chij. <pb/>Atzunte xittzaq'we'n: <pb/>—Luqine' lu, chij.", "12": "<pb/>Atzunju' anjl tzaj tma'n te: <pb/>—Lalun tzaq'pon tq'ob'a ti'ju' tal q'a, qu'n matxi' tz'el nnik'e' qa ati tchiylal Dyos teya, qu'n minti' xkub' t-xk'a'yina o'kxku' jun tal tk'wala tu'n ttzaj tq'o'na weye'.", "13": "<pb/>O'kx t-xitka'yi'n Ab'raam jun rit kyejni ye'ju' tuk'a t-xol tq'ob' junwi' ch'i'x; xi'tzuntz iq'ilteju' rit ex kub' tq'o'n te jun chojb'il k'ok'sb'il te t-xelju' tk'wal.", "14": "Oktzun tq'o'n Ab'raam tb'iju' najb'il lu: A Qman Dyos ntzaj q'onte tkyaqilju' nnojqelan, chij. Qu'mtzun inx q'umli ja'lo:<f>[5]</f> Atzu' twi' witz ntzaj tq'o'n Qman Dyos tkyaqilju' nnojqelan.", "15": "<pb/>Tzajtzun yolin jumajtlu' Tanjl Qman Dyos tkamaji'n tzmax toj kya'j te Ab'raam,", "16": "ex xitma'n te: <pb/>—Matxi' tma Qman Dyos: Tu'nju' xtb'inchaya lu, minti' xkub' t-xk'a'yi'na o'kxku' jun tal tk'wala weye', qu'mtzun kntziya' jun nyole':", "17": "kb'el nky'i'wla'na b'a'nxi'x; kche nchmet-sa'ju'ye' tyajajila nimxi'x, kse'nqe' che'w twitz kya'j, ex kse'n tz'awun ttzi ninnjab'. Ex che kanb'al kyi'ju' kyajq'oj.", "18": "Ex kykyaqilju' nimaqtnam toj tkyaqil twitz tx'otx' kpomel kanun ky'i'wb'il kyib'aj noq kyu'nel, qu'n manimana weye', chi Dyos te Ab'raam.", "19": "<pb/>Anjtztzun ti'j Ab'raamtzu' jae'kyeja' tena'ju' tmajen. E'b'ajxtzuntz kykyaqil junx toju' najb'il B'eerseb'a, jakyeja' najan Ab'raam.", "20": "<pb/>Yajxi'tzuntel o'kx tb'inte Ab'raam jun tqanil qa matxi'toq che itz'ji tk'wal Nakor ju' titz'in tuk'i'l Milka.", "21": "Aju' tnejel tk'wal itz'ji a Us; yajxi'tel itz'ji B'us ex Kemwel ju' tman Aram.", "22": "Yajxi'tl e'itz'ji Kyesed, Aso, Pildas, Idlap ex B'etwel.", "23": "Ate B'etwel tman Reb'eka. Aye'tzun wajxaq tal Milka ja'lu tuk'i'l Nakor ju' titz'in Ab'raam.", "24": "<pb/>Ex ikx e'itz'ji tk'wal Nakor tuk'i'l Rewma, ju' tkab' t-xu'jil. Aye' kyk'wal ja'lu: Teb'a, Gaam, Taas ex Maaka."}