{"1": "<pb/>Kub' tyek'u'ntib' Qman Dyos twitz Ab'raam toju' k'ul jupli kyu'n tze k'ol toj Mamre, te wanq'ijtoqlo tej intoq ojlan ttziju' tpach xb'alun.", "2": "Atzunte Ab'raam o'kx t-xi' tka'yi'n ate'toq oxe' ichan wa'lqe'toq twitz. Tetzunj kxi tka'yi'n, lwiyxi'x jawe' q'olb'elkye, ex kub' meje kwitz majx ku'punju' tplaj twitz tx'otx',", "3": "xitma'ntzuntz kye: <pb/>—Taye, b'inchama xtalb'il lalun majx tqanku' tzi'k'a nk'etze'.", "4": "Qa b'a'n toj kwitze' machinxe' qanil ch'i'n a' tu'n tel txjet ti'j kqane', ex tu'n kyojlan jun kmuje' tjaq' t-xlekumalu' tze.", "5": "Mape' che ik'ku'ye' ja najla'ju' ajb'el lu kyeye', machine' iq'il jun kwaye' tu'ntzun tokt-xel kyipumale', b'a'ntzun t-xi' kljo'n kyb'etzu'ye', chij kye. <pb/>—B'a'na'tzun, chechij.", "6": "<pb/>Okxtzun Ab'raam toju' tpach xb'alun ex xitma'n te Sara: <pb/>—¡Lwiyxi'xa! Q'intza kab'naq kyaje' (44) lib'r arin tb'anilxi'x ex b'inchanku' jte' wab'ja, chij.", "7": "<pb/>Atzunte Ab'raam xi' ojqelan ja ta'qe' twakyix, ex etztjyo'n jun qpoj tman wakx tb'anilxi'x. Xitq'o'ntzuntz te jun tmajen, atzunju' tmajen lwiyxi'x kub' tb'incha'n te jun wan.", "8": "Tib'ajxi'pe'tlu' chib'j, xitq'o'ntl Ab'raam kylech ex kykyes, ex kub'ten ajb'el kye tej intoq che wan t-xeju' tze.", "9": "<pb/>Tetzunj kyb'aj wan, xikqani'ntzuntz te Ab'raam: <pb/>—¿Jata' Sara ju' t-xu'jila?, chechij. <pb/>—Lu ati toju' pach xb'alun, chi Ab'raam kye.", "10": "<pb/>Atzunju' jun tma kjalu: <pb/>—Chin nuljumajtle' toju' jun ab'q'itel nelteya. Ajtzun wule' k'itz'jel jun talu' t-xu'jila Sara, chij te. <pb/>Atzunte Sara b'aj tb'i'n tkyaqilju' yol, qu'n atoqtzu' ta' ttze'lti'j Ab'raam ttziju' pach xb'alun.", "11": "Matxi'toq che tijwnaqix Ab'raam ex Sara, mixtoqti'tl nkb'u'ltl ttx'ajin Sara.", "12": "Qu'mtzun jaw tze'n Sara toj tk'u'j, ex kub' t-xima'n: ¿Ma jaku'wt tzunlo tzaj q'o'n jun wale', extzun matxi' qotijine' tuk'i'lu' nchmile'?, chij.", "13": "<pb/>Atzunte Qman Dyos tzaj tma'n te Ab'raam: <pb/>—¿Tiqu'n njawa' tze'na' Sara? ¿Ma tu'nju' matxi' tijin minti' intoksla'n qa k'itz'jel jun tal?", "14": "¿Ma atitzun jun ti'xti' ch'uẍ lay b'ent wu'ne' ayine' Dyos Manb'aj? chin nuljumajtle' nelteya toju' jun ab'q'itel, ajtzun wule' k'itz'jel jun tal Sara, chij te.", "15": "<pb/>Tetzunj tb'inte Sara ja'lu, jawsak'puj ex kub'toq tewa'n. Qu'mtzun tma: <pb/>—Mina'jon ẍin jaw tze'nwe', chij. <pb/>—Kanli nwitze' majaw tze'na, chi Qman Dyos te.", "16": "<pb/>Aye'tzunju' e'pon tk'etz Ab'raam eb'jaw we', exi'tzuntz tb'eyilju' nintnam Sodom. Atzunte Ab'raam etz wab'alkye.", "17": "Atzunte Qman Dyos kub' t-xima'n: Kxe'l nma'ne' te Ab'raam ti'ju' knb'incha'ye',", "18": "qu'n k'okyel te manb'aj te jun nintnam nimxi'x ex kuw. Oje txi' ntziya'ne' te qa noq tu'nel che b'el nky'i'wla'ne' kykyaqil nimaqtnam toj tkyaqil twitz tx'otx'.", "19": "Qu'n oje jawnsk'o'ne' tu'n t-xitma'n kyeju' tk'wal ex kyeju' tyajajil tu'n tjapunju' nchaq'b'ile' kyu'n, ex tu'n kyb'inchante tkyaqilu' b'a'n ex tojile ttxolilti'j, tu'ntzun tjapun wu'ne' tkyaqilu' oje txi' ntziya'ne' te, chij kub' t-xima'n.", "20": "Qu'mtzun tma te Ab'raam: <pb/>—Majx taq'wix kyyolinjtzu' xjal kyoj tnam Sodom ex Komor, exu' kyil mijsoq'x.", "21": "Qu'mtzun machinxe' ja'lo atzu', tu'ntzun wlonteye' qa ax qa taq'wixi'xu' kyb'inchb'aj kse'nxu' oje tzaj q'ma'n weye'. Qatzun mikxa'ju', loq' k'ik'elnwitze' ti'j, chij te.", "22": "<pb/>Kab'e'tzun kyeju' xb'et-sal lu, exi' Sodom. Atzunte Ab'raam kyejten yolil tuk'i'l Dyos.", "23": "Xi'tzun lq'e ch'i'ntel tk'etz, ex xitqani'n te: <pb/>—¿Ma kche b'el tnajsa'nju'ya mixti' kyil junx kyuk'i'lu' ati kyil?", "24": "Qaj ati kab'naqlajoj (50) xjal mixti' kyil toju' nintnam lu. ¿Ma oktzun b'el t-xitu'na nintnam? ¿Laytzun tzaj q'aq'an tk'u'ja naq kyu'nelju' kab'naqlajoj?", "25": "¡Myab'a'nte' qama kub' tb'yo'nju'ya mixti' til tuk'i'lju' ati til, qu'n qama b'inchet ikju' naku'loj junx kyil kykab'il! ¡Lalun tb'inchaya ikju'! Ana'ta Ajkawil nimxi'x toklen toj tkyaqil twitz tx'otx'. ¿Ma laywit tzunlo tb'inchaju'ya lu tojxi'x tnik'alti'j?, chi Ab'raam te Dyos.", "26": "<pb/>—Qama che knet kab'naqlajoj (50) xjal wu'ne' mixti' kyil toj Sodom, lay kub' nxitu'ne' nintnam, chi Dyos te.", "27": "<pb/>Atzunte Ab'raam xitma'ntl: <pb/>—Najsamxi'xa tu'nju' nok nq'o'n wib'e' yolil tuk'i'la, qu'n Dyos na'ta, ayintzunwe' naq jun tal xjal qine';", "28": "yajtzunqa atix jwe'tlu' xjal mi tz'aqla'ju' kab'naqlajoj (50) xjal tnik'alkyi'j. ¿Manaqtzunlo tu'n jwe'tl mitz'aqla' kb'el t-xitu'na nintnam?, chij te. <pb/>—Qama che knet kab'naq jwe' (45) xjal wu'ne' mixti' kyil, lay kub' nxitu'nju'ye' tnam, chi Dyos te.", "29": "<pb/>Atzunte Ab'raam ilxi'xtoqti'j tu'n: ¿Yajtzun qa naq kab'naqu' (40) tnik'alkyi'j ate'?, chij. <pb/>—Naq kyu'nelu' kab'naq (40), lay kub' nxitu'ne' nintnam, chi Dyos te.", "30": "<pb/>Atzunte Ab'raam kub'san jumajtel: <pb/>—Najsamxi'xa Taye, lalun tzaj toj twitza wi'je', tu'nju' ljo'nx nyoline' ti'ju' lu, ¿yajtzun qa noq junaq lajoj (30) xjal tnik'alkyi'j xknet tu'na?, chij. <pb/>Atzunte Qman Dyos tzaj tma'ntl te: <pb/>—Naq kyu'nelju' junaq lajoj (30) xjal tnik'alkyi'j, lay kub' nxitu'ne' nintnam, chij.", "31": "Atzunte Ab'raam ilxi'xtoqti'j tu'n ex tma: <pb/>—Taye, majx ilti'j wu'ne' atinqinkye' q'malte teya, ¿ti'tzu'n kb'ajel qa naq winqi'nju' tnik'alkyi'j ẍeknet tu'na?, chij. <pb/>Atzunte Qman Dyos xittzaq'we'n: <pb/>—Naq kyu'nelju' winqi'n lay kub' nxitu'ne' nintnam, chij.", "32": "<pb/>Atzunte Ab'raam ilxi'xtoqti'j tu'n ex tmatl kjalu: <pb/>—Najsamxi'xa Taye, lalun tzaj ttx'u'jila wi'je', qu'n o'kxtzun mankb'il nyolju'ye' teya ex lay nyaju jumajtla: ¿tiloti' ktb'incha'ya qa noq lajoju' (10) xjal tnik'alkyi'j ẍeknet tu'na?, chij. <pb/>Atzunte Qman Dyos tzaj tma'n te: <pb/>—Naq kyu'nelju' lajoj tnik'alkyi'j, lay kub' nxitu'ne' nintnam, chij.", "33": "<pb/>Tetzunj tb'aj yolin Qman Dyos tuk'i'l Ab'raam, xi'tzuntz. Atzunte Ab'raam anjtlti'j toju' tpach xb'alun."}