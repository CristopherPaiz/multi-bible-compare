{"1": "<pb/>Tetzunj tka'yinte Rakyel mixti' inche itz'ji tal tuk'i'l, tzaj pulti ti'jtk'u'j ti'j Lea ju' ttzik, xitma'ntzuntz teju' tchmil: <pb/>—Wajb'il junwe' wal tuk'i'la, qatzun minti' kchin kyimele', chij.", "2": "<pb/>Atzunte tzaj ttx'u'jil ti'j, xitma'ntzuntz te: <pb/>—¿Ma Dyos qintzunwe'? Ana'te' Qman Dyos nmyonte tu'n talana, chij.", "3": "<pb/>Atzunte Rakyel xitma'n te: <pb/>—Ka'yintzpe'ya, luju' nmajine' B'ila, kẍeku'ya tuk'i'l; ajtzun kyitz'ji tal naku'xwitloja walqe'ye'. Che tenb'eltzun waltze' ikju', chij.", "4": "<pb/>Iktzu'n xa' tq'o'na' Rakyel B'ila ju' tmajen tu'n tokt-xu'jila'n. Kub' kẍetzuntzu' tuk'i'l B'ila,", "5": "ex itz'ji jun tal tuk'i'l.", "6": "Tmatzun Rakyeltzu': Aju' ne'ẍ lu, a tb'iju' k'okyel Dan, qu'n matzaj tb'i'n Qman Dyos nkub'sb'ile', qu'n matb'incha tnik'alilti'j weye' tu'nju' matzaj tq'o'n jun wale', chij.", "7": "O'kx titz'ji juntl tal B'ila tuk'i'l,", "8": "tmatzun Rakyeltz: Neptali tb'iju' ne'ẍ lu k'okyel, qu'n ma'xi'x tz'ok tilil wu'ne' tu'n tkub'ti'ju' ntzike' ex matxi' kub'ti'j, chij.", "9": "<pb/>Tetzunj tka'yinte Lea mixti' inche tzaj q'o'ntl tal, xitq'o'nju' tmajenju' Silpa tu'n tokt-xu'jila'n Jakob'.", "10": "Tetzunj titz'ji jun tal Silpa tuk'i'l,", "11": "tma Lea kjalu: ¡Matxi'tzun chin kanb'ane'! Qu'mtzun aju' ne'ẍ lu, a tb'iju' k'okyel Gad, chij.", "12": "<pb/>O'kx titz'ji juntl tal Silpa tuk'i'l,", "13": "tmatzun Leatz: ¡Tzalajb'ilxi'xte' weye' ja'lo! Kykyaqilxtzunkyeju' qya kkyma' qa tzalajb'il weye'. Qu'mtzun aju' ne'ẍ a tb'iju' k'okyel Aser, chij.", "14": "<pb/>Jun q'ij ex Rub'en toj kojb'il tej intoq ch'umanjtz triy, o'kx kyok yal junjun lob'j mandrakora kyb'i tu'n, xitiq'i'ntzuntz te Lea ju' ttxu. Tetzunj tok tka'yi'n Rakyel lob'j, xitma'n te Lea: <pb/>—B'inchama xtalb'il q'ontz jte'we' nlo' mandrakora ti'ju' sul tiq'i'n tala teya, chij.", "15": "<pb/>Atzunte Lea xittzaq'we'n te: <pb/>—¿Ma mitzun jun xqe tk'u'ja tu'nju' sel tiq'i'nju'ya nchmile'? ¡Atzu'n ja'lo tajb'iltla tu'n kyel tiq'i'nju'ya lob'j ẍe' ul tiq'i'n wale'!, chij. <pb/>—Xitzun tma'n Rakyeltz te: Kwtal tuk'i'la te qonik'an ja'lo te kxelju' lob'j ẍe ul ti'n tala, chij.", "16": "<pb/>Tetzunj tul Jakob' toj taq'un te qale, etz Lea k'lulte ex xitma'n te: <pb/>—Kwtala wuk'i'le' te qonik'an ja'lo, qu'n matxi' nchoja kyu'n lob'j mandrakora ẍe ul tiq'i'n wale', chij. <pb/>Tetzunju' qonik'an lu wtan Jakob' tuk'i'l Lea,", "17": "itz'jitzun jun tjwe'yi'n taltzu' tuk'i'l Jakob', qu'n tzaj b'i'n tkub'sb'il tu'n Dyos.", "18": "Tmatzun Leatzu': Aju' k'wal lu Isakar tb'i k'okyel, qu'n oyajte' tu'n Qman Dyos weye' tu'nju' matxi nq'o'ne' nmajine' te nchmile', chij.", "19": "<pb/>Yajxi'tzuntel itz'jiju' twaqaqi'n tal Lea tuk'i'l,", "20": "tmatzuntz: Matxi' tzaj tq'o'n Dyos jun oyaj tb'anilxi'x weye'. Ja'lo chin k'u'jlanjtzele' b'a'nxi'x tu'n nchmile', qu'n matxi'na' che itz'ji waqaq wale' tuk'i'l. Qu'mtzun aju' k'wal lu, Sab'ulon tb'i k'okyel, chij.", "21": "<pb/>Te b'ajsb'iltzun, itz'ji jun tal Lea txin, Dina tb'i oktq'o'n.", "22": "Ex ikxte Rakyel tzaj na'n tu'n Dyos, tzaj b'i'n tkub'sb'il ex e'tzaj q'o'n tal.", "23": "Tetzunj titz'jiju' tnejel tal, tma: Mixti'tl tu'n nch'ixwiye' ja'lo, qu'n matxi' taj Qman Dyos tu'n kyitz'ji wale'.", "24": "Noqwit ikj taj Dyos tu'n titz'ji juntl wale', chij. Qu'mtzun aju' tnejel tal, Jse tb'i oktq'o'n.", "25": "<pb/>Titz'jlenxi'tzun Jse tal Rakyel, xitma'n te Lab'an: <pb/>—Q'ontza anb'il tu'n wanje' tojku'xi'xu' ntx'otx'e'.", "26": "Q'onqe'tzu'ya nk'wale' exqe' nxu'jile' tu'n wanje' kyuk'i'l, qu'n noqna' kyu'nelkye matxi' chin aq'unane' tjaya. Kanli twitza machin aq'unane' b'a'n tjaya, chij.", "27": "<pb/>Atzunte Lab'an xittzaq'we'n te: <pb/>—B'inchama xtalb'il tenkja njaye'. Qu'n matxi' tz'el nnik'e' qa matxi' chin ky'iwlanjtze' tu'n Qman Dyos noq tu'nela.", "28": "Q'mantza weye' jte' tajb'ila tu'n tkanb'anteya, kxe'l nchjo'nwe' teya, chij.", "29": "<pb/>Atzunte Jakob' xitma'n te: <pb/>—Kanlixi'x twitza machin aq'unane' b'a'n tjaya ex b'a'n ilb'enkyeju' talu'na wu'ne'.", "30": "Qu'n naqtoq jni'xu' talu'na tej wule', atzu'n ja'lo matxi' che chmet b'a'nxi'x. Atxi'x tej wulene', matxi' ky'iwlanjtza tu'n Qman Dyos. ¿Yajtzunwe' jtojtzun chin aq'unane' ja' wexe' kyuk'i'lu' toj njaye'?, chij te.", "31": "<pb/>Atzunte Lab'an xitqani'n jumajtl: <pb/>—¿Jte'tzun tajb'ila tu'n tkanb'anteya?, chij. <pb/>Atzunte Jakob' xittzaq'we'n: <pb/>—Mixti'te tu'n ttzaj tchjo'na weye'. Kche nxq'uqi' jumajtlu'ye' trita, qama kub' toj twitza aju' kxe'l nma'ne' teya.", "32": "Q'ontza anb'il tu'n wokxe' pa'milkyeju' qpoj tman rit q'eqile kyi'j exqe' tal chib' pint ex chinaq' kyi'j kyxolu' talu'na. Aye'tzunkye twi' nk'u'ju'ye', chij.", "33": "<pb/>Ajtzun tula ka'yilte tkyaqilu' matxi'toq nkanb'aye', k'elel tnik'a qa tnik'alwi'je'; qatzun ate'qe' rit mya q'eq kyi'j kxolu' nrite' mujqa chib' mya pint ex chinaq' kyi'j, k'eleltzun tnik'tzu'ya qa eleq' qine', chij.", "34": "<pb/>B'a'na'tzun kse'n xtmaya, chi Lab'an te.", "35": "<pb/>Textzu'n q'ij lu, eb'je'l tpa'n Lab'an kykyaqilu' ttxu chib' ex tman chib' pintile kyi'j kyuk'i'lxi' ati ch'i'naq saq kyi'j, exqe' qpoj tman rit q'eqile kyi'j, e'xitq'o'ntzuntz kyeju' tk'wal tu'n kyxq'uqinte.", "36": "Xi'tzuntz kyuk'i'lu' alu'mj lu najchaq, te oxe' q'ij b'e. <pb/>Atzunte Jakob' axtzu' kyeja' ten xq'uqilkyeju' trit Lab'an.", "37": "E'tzaj ttx'e'mu'n tq'ob' tze alamo, almendro ex kastany cha'xqe'. Oktentzuntz tz'olilteju' kyxk'owil toj tzniji'n tu'n kq'ancha'lix tal saq toj tzniji'n;", "38": "e'kub' ttxoli'ntzuntz janche b'ju'la' alu'mj k'wal a'. Qu'n atoqtzu' nche ẍchana'ju' tman chib' kyuk'i'lu' kytxu chib'. Ajtzun tkub' kyal pintile ex chinaq'ile kyi'j, qu'n kywitzna'ju' tze lu nche ẍchana'.", "39": "", "40": "Aye'tzu'n alu'mj lu, intoq che eltpa'n, nche kub' tq'o'ntzuntz kywitzu' talu'n Lab'an pint ex q'eq kyi'j. Ikytzu'n e'chmeta' talu'n; intoq che eltpa'n kyi'ju' talu'n Lab'an.", "41": "Tkyaqiltzun maj ajkyẍchanju' alu'mj q'u'sqe', intoq che kub' tq'o'n ju' tze janche k'wana' a' tu'ntzun t-xi' kyka'yi'nju' tze ajkyẍchan.", "42": "Atzu'n ajkyulu' alu'mj oknikyi'j, mitoqjunti' nche kub' tq'o'nju' tze. Qu'mtzun aye' alu'mj oknikyi'j te Lab'anqe', aye'tzunju' q'u'sqe' te Jakob'.", "43": "<pb/>Iktzun jawa' q'inumaxju', nim txqan trit chmet, e'tmajen ichan ex qya lq'o'nqe', e' tkamey ex e'tb'ur."}