{"1": "<pb/>Tzajtzun ttxko'n Isaaku' Jakob', xitqani'n ky'i'wb'il tib'aj ex xitq'o'n chaq'b'il te kjalu: Lalun mjeya tuk'i'l jun qya aj Kanaan toju' tx'otx' lu.", "2": "Kutxi'ya tja tchmana B'etwel toj Padan-aram, axtzuntzu' mjeya'ya tuk'i'l junju' tmyal ttiya Lab'an.", "3": "Awttzun Qman Dyos nimtipumal ky'iwlanteya, che chmet-xwitu' tyajajila tu'ntzun kb'je'l txqan nimaqtnam ti'ja.", "4": "Ex tu'n ttzaj tq'o'n ky'i'wb'il ttziya te Ab'raam teya, ex kyeju' tyajajila, tu'ntzun kyoke' te tajawu' tx'otx' janajlqo'pun ja'lo naku'j ajb'etu'nqo', qu'n aku'na'te Dyos tzaj tziyante te Ab'raam, chij te Jakob'.", "5": "<pb/>Xi'tzun chq'o'n Jakob'tz tu'n Isaak Padan-aram. Atzunte pon tja Lab'an ju' tk'wal B'etwel ju' aramey, t-xib'en Reb'eka ju' ktxu Jakob' ex Esawu.", "6": "<pb/>Tetzunj tb'inte Esawu qa xiqani'n ky'i'wb'il tib'aj tu'n Isaak, exqa xitchq'o'n Padan-aram tu'n tmje atzu'. Exqa xiq'ma'n te tu'n tman tu'n lalun mje tuk'i'l jun txin texu' tx'otx' Kanaan,", "7": "exqa matxi'toq txi' Padan-aram, qu'n xitb'i'nju' tchaq'b'il tman ex ttxu.", "8": "Ikytzu'n ela' tniky' Esawu qa mixtoqti' nche kub'u' qya aj Kanaan toj twitzu' tman.", "9": "Qu'mtzun xi' tk'etz Ismael tk'wal Ab'raam, ex mje tuk'i'lu' tmyal Ismael, aju' Maalat, tanab' Neb'ayot, kyib'ajxi'tlu' t-xu'jil aj Kanaanqe'.", "10": "<pb/>Etz toj B'eerseb'a, xi'tzuntz toj tb'eyil Aran.", "11": "Tetzunj tex q'ij kyej wtan toju' tx'otx' jamatxi'toq pona'. Tzaj tiq'i'n jun ab'j te tq'axwe, kub' kẍetzuntz.", "12": "Atzuntzu' kub'a' twitzk'a'n jun yotx xi'nix twitz tx'otx' ex japumnix toj kya'j, ate'toq tanjl Qman Dyos intoq che jax ex intoq che ku'tz ti'j.", "13": "Ex til qa wa'ltoq Qman Dyos tk'etz ex tzaj tma'n te: Ayinweju'ye' Dyos Manb'aj, Tdyos tchmana Ab'raam ex Tdyos tmana Isaak. Kxe'l nq'o'ne' tx'otx' jakuẍla'ya teya ex kyeju' tyajajila.", "14": "Okxi'x che b'elpuqli kse'n quq twitz tx'otx', kche najal toj tjawetzq'ij ex toj tkub'exq'ij, toj tnayajkya'j ex toj tb'a'nq'ob'kya'j. Kykyaqiltzunju' xjal toj tkyaqil twitz tx'otx', kpomel kanun ky'i'wb'il kyib'aj noq tu'nela ex naq kyu'nelju' tyajajila.", "15": "<pb/>Atinqinwe' tuk'i'la; knxq'uqi'ya jaxjaku' matxa'ya, ex k'anjetz wiq'i'n jumajtla toju' tx'otx' lu. Lay kyej ntzaqpi'na, qu'n ilti'j kjapumelwe' nyol ju' xintziya'ne' teya, chi Qman Dyos te.", "16": "<pb/>Tetzunj ttzaj tna'ntib', kub' t-xima'n: Atipelote' Qman Dyos tza'lu, mixtzunti'we' b'i'n wu'n, chij.", "17": "Tzaj nim xob'el ti'j, qu'mtzun kub' t-xima'n: Xjanxi'x pelote' najb'il lu. Qu'n atzu' ta'ju' tja Dyos; ¡Exju' ttzi kya'j!, chij.", "18": "<pb/>Tetzun juntl q'ij b'a'n prim jawe', jaw ti'nju' ab'j ajb'en tu'n te tq'axwe, ex kub' twab'a'n kse'n jun tqan ja, kyej t-xjansa'ntzuntz tu'n aseyt.", "19": "Tojtzunju' najb'il lu, atitoq jun nintnam Lus tb'i, atzunte tch'exb'e tb'iju' tnam lu, atl tb'iju' oktq'o'n B'etel.", "20": "Atzuntzu' tmaya' jun tyol tu'n tb'inchante twitz Qman Dyos, kjalu: Qa ati Dyos wuk'i'le' exqa machin t-xq'uqiye' toju' nb'eye' ljo'n, qama tzaj tq'o'n nwaye' ex nxb'alune',", "21": "exqa matz'anjtz jumajtl wi'je' toj b'anil tja nmane', atzunte Dyos Manb'ajtzu' te toj kya'j k'okyel te Ndyose'.", "22": "Atzunju' ab'j xkub' nwab'a'ne' lu naku'j jun tqan ja, atzunte k'okyelju' te tja Dyos; extzunju' tlajoji'n ti'j tkyaqilu' ktzajel tq'o'na weye' nman Dyos, kxe'l nq'o'ne' teya kukxu', chij."}