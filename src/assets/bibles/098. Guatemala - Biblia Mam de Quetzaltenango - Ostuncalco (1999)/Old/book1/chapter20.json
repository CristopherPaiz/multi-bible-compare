{"1": "<pb/>Etz Ab'raam toju' tx'otx' jatoq najla', ex xi' toju' tx'otx' Nekeb', kyej najantzuntz toju' nintnam Kerar, kyxol Kades ex Ẍur.", "2": "Tetzunj atitoq atzu', tma qa aju' Sara ju' t-xu'jil, tanab'. Atzunte Ab'imelek nimaqkawil toju' nintnam Kerar, tchaq' tu'n ttzaj iq'i'n Sara tu'n tok te t-xu'jil;", "3": "tetzu'n qonik'an lu, twitzk'a Ab'imelek jun twitzik' ja tzaj tma'na' Dyos te: Kkyimela, qu'n aju' qya saj tiq'i'na ati tchmil, chij.", "4": "<pb/>Atzunte qu'n na'mxtoqna' txi' ttzyu'n ju' Sara, xittzaq'we'n: Taye, ¿ma oktzun kb'el tb'yo'nju'ya xjal mixti' til?", "5": "Axna'te' Ab'raam saj q'mante weye' qa tanab'ju' qya lu, exu' qya mattziya weye' qa t-xib'en, qu'mtzun manb'inchawe' lu toj ttxolilti'j. Qu'mtzun mixti'we' wil, chij te Qman Dyos.", "6": "<pb/>Xitzun ttzaq'we'n Qman Dyos te toj twitzik': Kanli nwitze' qa toj ttxolilti'j xtb'inchaju'ya lu, qu'mtzun min xwaje' tu'n t-xi'naj ttzyu'na, tu'ntzun lalun b'inchan ila nwitze'.", "7": "Atzu'n ja'lo anjsanxti'ja qya te tchmil, qu'n nsanjelalwe' ichan lu; kkub'saltzuntz ti'ja tu'n tanq'ina. Qatzun min xitanjsa'nti'ja te, kkyimela kyuk'i'lxi' toj tjaya, chi Dyos te.", "8": "<pb/>Tetzu'n tjawe' Ab'imelek te prim te juntl q'ij, e'tzaj ttxko'nju' tmajen, oktentzuntz tx'olb'alte tkyaqilu' twitzik' kye. Tetzunj kyb'inteju' tmajen, tzaj xob'el kyi'j b'a'nxi'x.", "9": "Tzaj ttxko'ntzun Ab'imelek Ab'raam ex xitma'n te: <pb/>—¿Titi'ju' matxi' tb'inchaya qeye'? ¿Titi'xi' taq'wixil matxi' nb'inchaye' teya tu'nju' matzaj ti'n jun ila nimxi'x wib'aje' ex kyib'aju' nwnaqile'? Myab'a'nte' xtb'inchaya.", "10": "¿Titi'ju' intoq t-xima'na tu'nju' xtb'inchaju'ya lu?, chi Ab'imelek te.", "11": "Atzunte Ab'raam xittzaq'we'n: <pb/>—Qu'n makub' nxima'ne' qa aye' xjal tza'lu min nche xob' te Qman Dyos, qu'mtzun oklo chin b'el kyb'yo'ne' tu'n tpaju' nxu'jile', nchije'.", "12": "Axtzunj, wanab'we' qya lu: junx qmane' tuk'i'l, naq o'kx qtxuye' mya junx; qu'mtzun machin mjeye' tuk'i'l.", "13": "Tej tmante Dyos weye' tu'n wetze' toj tja nmane', xinma'ne' te nxu'jile' tu'n tmante qa t-xib'en qine' jaxjaku' maqo' pona'ye', chij.", "14": "<pb/>Xi'tzun tanjsa'n Ab'imelek Sara te Ab'raam. Ex eb'ajx toyi'n trit, twakyix, e'tmajin ichan ex qya.", "15": "Ex xitma'n Ab'imelek te Ab'raam: <pb/>—Luju' ntx'otx'e' ati twitza; najana toju' najb'il b'a'n toj twitza, chij.", "16": "<pb/>Ex ikx xitma'n te Sara: <pb/>—Kab'k'al lajnaq (1,000) saqpwaq twi'ju' matxi' txinq'o'ne' teju' t-xib'ena, tu'ntzun tajb'en te kolb'ilteya tu'n miyolinjtza' taq'wix ti'ja kyxol kykyaqilju' xjal ate' tuk'i'la. Ex kse'nku'tzun mix-a'lo' jun tu'n tyolin taq'wix ti'ja, chij.", "17": "<pb/>Na'ntzun Dyos Ab'raam, ex e'tq'ana Dyos Ab'imelek tuk'i'lju' t-xu'jil. Ex e'q'anetju' tmajen qya tu'n kyalan jumajtl,", "18": "qu'n tu'n tpaj Sara, kykyaqilu' qya toj tja Ab'imelek mixtoqti'tl inche alan tu'n Qman Dyos."}