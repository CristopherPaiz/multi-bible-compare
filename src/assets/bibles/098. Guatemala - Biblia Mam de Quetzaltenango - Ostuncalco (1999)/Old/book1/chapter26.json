{"1": "<pb/>Tojtzu'n tq'ijlalil lu, tzaj jun we'yaj toj tkyaqilu' tx'otx' lu tib'ajxi'tlju' tzaj toj tq'ijlalil Ab'raam. Tu'ntzun tpaju' we'yaj xa'ya' Isaak Kerar, janajla'toq Ab'imelek, kynimaqkawil pilistey.", "2": "Atzuntzu' kub'a' tyek'u'ntib' Qman Dyos twitz ex tzaj tma'n te: Lalun txi'ya Ejipt. Axtzu' tenkja'ya ja kxe'la' nma'ne' teya,", "3": "ja'lo axpuntzu' najana toju' tx'otx' lu. Chin tenb'ile' tuk'i'la ex kb'el nky'i'wla'na, qu'n tkyaqilu' tx'otx' lu kxe'l nq'o'ne' teya ex kyeju' tyajajila. Ikytzu'n kjapumela' nyole' xi'ni ntziya'ne' teju' tmana Ab'raam.", "4": "Che nchmet-sa'ye' tyajajila kse'nqe' che'w twitz kya'j, ex tkyaqilju' tx'otx' lu kxe'l nq'o'ne' kye. Expe' kykyaqil nimaqtnam toj tkyaqil twitz tx'otx' kyk'ma' ky'i'wb'il naq kyu'nelu' tyajajila.", "5": "Qu'n niman Ab'raam weye', eb'japunju' nchaq'b'ile' tu'n, e'nkawb'ile' exqe'ju' nxnaq'tzb'ile', chi Dyos te.", "6": "Kyejtentzun Isaaktzu' Kerar.", "7": "Aye'tzunju' najlqe'toq atzu', xikqani'n te titi' toklen tuk'i'l Reb'eka. Atzunte xitma'n qa tanab', qu'n xob' tu'n t-xitma'n qa t-xu'jil. Qu'n ate Reb'eka majxtoq tb'anilxi'x ka'yin, qu'mtzun kub' t-xima'n qatoq kb'el b'yo'n kyu'nju' ichan toju' tnam lu tu'n tpaju' t-xu'jil.", "8": "<pb/>Tetzunj tb'et q'ij najlitoq atzu'. Tojtzun jun q'ij intoq ka'yimitz Ab'imelek nimaqkawil kye pilistey toj tokex spik'un ex til qa intoq ttz'u'li'n Isaak Reb'eka ju' t-xu'jil.", "9": "Tchaq'tzun Ab'imelektzu' tu'n ttzaj txko'n Isaak, ex xitma'n te: <pb/>—¿T-xu'jilteju'ya qya lu jek'ax? ¿Tiqu'ntzun tzaja' tma'na qa tanab'a?, chij. <pb/>Atzunte Isaak Xittzaq'we'n: <pb/>—Qu'n kub' nxima'ne' qa jaku'toq chin kub'b'yo'ne' tu'n tpaj, chij te.", "10": "<pb/>Atzunte Ab'imelek xitma'n te: <pb/>—¿Tiqu'n xtb'inchaju'ya lu qeye'? ¿Tk'i'xwittzun xkub' kẍe junqe' tuk'i'l t-xu'jila? ma'wtlo qo' b'inchan ile' tu'n tpaja, chij te Isaak.", "11": "<pb/>Tzajtzun Ab'imelek, tchaq' kye kykyaqilju' xjal toj ttanam ex tma: <pb/>—Qa ati jun matz'ok yekunteju' ichan lu tuk'i'lju' t-xu'jil, kb'el b'yet, chij.", "12": "<pb/>Tojtzu'n ab'q'i lu ok tawal Isaak atzu' ex nim twitz tawal jaw, qu'n ky'iwlanjtz tu'n Qman Dyos.", "13": "Jaw q'inumax, nim txqan ti'xti' ten te.", "14": "Nimtoq txqan trit ex twakyix, ex b'a'npuntoq txqan tmajin. Tu'ntzun tpaju' inxi'xtoq tx'a'lti'j kyk'u'j pilistey ti'j.", "15": "Kykyaqiltzu'n xoch b'ajku'x kyb'incha'n tmajen Ab'raam tman Isaak tej itz'xtoq, eb'ajku'x kynojsa'n pilistey tu'n tx'otx'.", "16": "Xitma'ntzun Ab'imelektzu' te Isaak: <pb/>—Kutik'a tza'lu, qu'n matxi'xi'x jaw q'inumaxa qwitze', chij.", "17": "<pb/>Atzunte Isaak ku chij, ik'b'et ex atzu' pona' toju' b'ya' Kerar. Atzuntzu' kub' najana'.", "18": "E'b'jatz tlku'n jumajtlu' xoch b'incha'nqe'toq tu'nju' qtzan tman, aju' b'ajku'x kynojsa'n pilistey tu'n tx'otx' tkyimlenxi' Ab'raam. Axtzun kyb'i xoch oktq'o'n Isaak kse'nxtoqu' kyb'i tu'n qtzan tman.", "19": "Tojtzun jun q'ij intoq jatz kylku'n tmajen Isaak jun xoch toju' b'ya', o'kx tknet jun t-xiklil a' kyu'n.", "20": "Aye'tzunju' k'ik'lel toju' b'ya' Kerar, eb'jaw q'ojin kyuk'i'lu' tk'ik'lel Isaak, qu'n chechij qa kyeju' a' lu. Qu'mtzun Joyb'il q'oj tb'iju' xoch lu oktq'o'n Isaak, qu'n tzaj q'oj ti'j.", "21": "Yajxi'tzuntel ku'x kyb'incha'n tmajen Isaak juntl xoch, ex ikx e'q'ojintel tu'ntpaj, qu'mtzun oktq'o'n Isaak tb'i Ik'b'il.", "22": "<pb/>Xi'tzun Isaaktzu' toj juntl najb'il, ex ku'x tb'incha'n juntl xoch atzu'. Mixtzunti'tlte q'oj tzaj ti'j, qu'mtzun oktq'o'n tb'i Tzaqpib'l, qu'n tma: Matxi' tzaj tq'o'n Qman Dyos anb'il qe tu'n qten b'a'n toju' qnajb'il lu, chij.", "23": "<pb/>Yajxi'tzuntel xi' Isaak B'eerseb'a.", "24": "Tojtzu'n qonik'an lu, kub' tyek'u'ntib' Qman Dyos twitz, tzaj tma'n te: <pb/><t>Ayine' Tdyos tmana Ab'raam.</t> <t>Lalun xob'a; qu'n atinqinwe' tuk'i'la.</t> <t>Noqtu'nelu' nmajine' Ab'raam,</t> <t>kb'el nky'i'wla'na ex kche nchmet-sa'ju'ye' tyajajila, chij te.</t>", "25": "<pb/>Jawtzun tb'incha'n Isaak jun q'olb'eb'l atzu', ex k'ulun te Qman Dyos. E'kub' najantzuntz toju' tx'otx' lu. Aye'tzunju' tmajen ku'x kyb'incha'n jun xoch.", "26": "<pb/>Jun q'ij tzajx Ab'imelek toj Kerar naq tu'n tyolin tuk'i'l Isaak. Ex e'tzaj tk'le'nju' tuk'i'l aye' Awsat ex Pikol ju' nejenel kye t-xjal te q'oj.", "27": "Atzunte Isaak xitma'n kye: <pb/>—Ik'u'nqina'ye' kyu'ne', in ik'pe'na' kyxla'ja'ne' toju' kytx'otx'e'. ¿Tiqu'ntzun ẍe' ula'ye' jyolweye'?, chij kye.", "28": "<pb/>Aye'tzunkye xikytzaq'we'n: <pb/>—Qu'n matxi' qile' qa ati Dyos tuk'i'la, qu'mtzun makub' qximane' tu'n tkyej b'entti'j jun qyol tuk'i'la. Ex a yol ja'lu tu'n tkyej b'entti'j:", "29": "lalun tb'inchaya jun taq'wixil qeye', kse'nqe' b'ajx tzaq'pona' qq'ob'e' ti'ja. Qb'incha pena'qe' b'a'n teya, ex etz qq'o'na toj b'anil, atzu'n ja'lo nky'iwlanjtza tu'n Dyos, chechij.", "30": "<pb/>Atzunte Isaak kub' ttzalajsa'n tu'n jun ninwan, eb'aj wantzuntz ex e'k'wan.", "31": "Tetzu'n kyjawe' te prim te juntl q'ij, kyej b'entti'ju' kyyol. Etztzun Isaaktzu' wab'alkye, kypa'tzun kyib'tzu' toj tzalajb'il.", "32": "<pb/>Axtzun q'iju', eb'aj ponju' tmajen Isaak q'malte te qa matxi'toq knet a' kyu'n toju' xoch intoq kyb'incha'n.", "33": "Atzunju' xoch lu oktq'o'n Isaak tb'i Seb'a. Qu'mtzun majx kyej tb'iju' nintnam lu B'eerseb'a.", "34": "<pb/>Tetzunj tel kab'naq (40) ab'q'i Esawu, mje tuk'i'l Judit tmyal B'eeri ju' itit. Ex ikx mje tuk'i'l B'asemat tmyal Elon ititx.", "35": "Naq kytx'u'jil Isaak tuk'i'l Reb'eka ok kyu'nju' qya lu."}