{"1": "<pb/>Xi'tzun tljo'n tb'e ex kxi' xa' toj kytx'otx'u' ate' toj tjawetzq'ij.", "2": "O'kx t-xitka'yi'n jun xoch intoq che ojlan oxe' tnej rit tk'etz, qu'n atoqtzu' nche k'wana' ti'ju' xoch lu. Atzu'n tjpelu' xoch lu jun nin ab'j.", "3": "Ajtzun tb'aj kyb'u'yi'n kyib'u' rit atzu', intoq elkyiq'i'n k'ik'lelju' ab'j ttzi tu'n tjatz kyiq'i'n kyk'wa'ju' kyrit. Ajtzun kyb'aj k'wanju' kyrit, nkyej kyjpu'n jumajtlu' xoch.", "4": "Atzunte xitqani'n kyeju' k'ik'lel: <pb/>—¿Janajlqe'ye' q'aye?, chij kye. <pb/>Te Aran qo'qe', chechij.", "5": "Ex xitqani'n jumajtl: <pb/>—¿Ma kyojtzqi'nju'ye' Lab'an tk'wal Nakor?, chij kye. <pb/>Qojtzqina'tzune', chechij.", "6": "Ex xitqani'ntl: <pb/>—¿Ma b'a'ntzun kyile'?, chij. <pb/>Aye'tzunkye' k'ik'lel kyma: <pb/>—B'a'nte Lab'an, lu pena' Rakyel ju' tmyal tzul kyuk'i'l trit, chechij.", "7": "<pb/>Tmatzuntzu' kye: <pb/>—Lwiyxi'xte' tu'n kyoknaju' rit. Tiqu'n min xikyq'o'npune' kyk'wa', atzun che kyiq'inx jun kmujtle' tu'n kywan, chij kye.", "8": "<pb/>Aye'tzunkye xikytzaq'we'n: <pb/>—Lay, qu'n ati tu'n qyonteye' tzmaxi'j ajkyb'ju'l kykyaqil k'ik'lel kyuk'i'l kyrit, tu'ntzun tb'ent tel iq'etu' nin ab'j tjpelu' xoch kyu'n k'ik'lel, tzmaxi'tzun che k'wal rittzu', chechij.", "9": "<pb/>Akxtoqtzun nyolin kyuk'i'lu' k'ik'lel, o'kx tpon Rakyel kyuk'i'lu' trit tman, qu'n atoqte k'ik'lel kyi'j.", "10": "Tetzunj t-xitka'yi'n Rakyel q'i'nqe'toqu' trit Lab'an tu'n, xi' q'imilteju' ab'j tjpel xoch, ex xitq'o'n kyk'wa'ju' rit.", "11": "Oktma'tzi'ntzuntz te jun q'olb'eb'lte, ex jaw oq'.", "12": "Tetzunj t-xitma'n te, qa a ttxuju' Reb'eka tanab' Lab'an, xi'tzun ojqelan Rakyeltzu' q'malte te tman.", "13": "<pb/>Tetzunj tb'inte Lab'an qa aju' tal tanab', etz ojqelan k'molte, oktchle'n ex oktma'tzi'n te jun q'olb'eb'lte, xiti'ntzuntz tja. Atzuntzu' oka' ten tx'olb'alte tkyaqilu' matxi'toq b'aj.", "14": "Xitmantzun Lab'antzu' te: A pelo junta junx qchk'el tuk'i'la, chij. <pb/>Jun xjaw kyejten Jakob' tja Lab'an.", "15": "Tb'ajlenxi'tzu'n xjaw lu, xitma'n Lab'an te: <pb/>—¿Ma tu'nwttzunlo' nwitze'la ma naqwittzunlo kukx k'aq'unala nk'etze'? Q'mantza weye' jte' tajb'ila tu'n tkanb'anteya, chij.", "16": "<pb/>Ate'toqtzun kab'e' tmyal Lab'an: aju' tzikb'aj atoq tb'iju' Lea, atzu'n itz'inb'aj Rakyel.", "17": "Ate Lea saq ẍkulinin kyoj twitz, atzunte Rakyel majxtoq tb'anilxi'x.", "18": "Tu'ntzunju' matxi'toq tz'ok laqj ti'j Rakyel, qu'mtzun tma: <pb/>—Kchin aq'unal wuq ab'q'iye' tuk'i'la naqx tu'nelu' tmyala itz'inb'aj Rakyel, chij.", "19": "<pb/>Atzunte Lab'an xittzaq'we'n: <pb/>—Axlo b'a'n tu'n t-xinq'o'ne' teya kyetwitz tu'n t-xi' te jun xjalxi'. Tenkjna'tzuna wuk'i'le', chij.", "20": "<pb/>Qu'mtzun, wuq ab'q'i aq'unan tja Lab'an naq tu'nel Rakyel. Naq ch'i'nte' ela' tq'ijlalil lu toj twitz tu'n tpaj inxi'xtoq tk'u'jla'nju' Rakyel.", "21": "Tetzunj tjapunju' wuq ab'q'i, xitma'n te Lab'an: <pb/>—Q'ontztzunju'ya nxu'jile' tu'ntzun nmjeye' tuk'i'l, qu'n matxi' japunju' tq'ijlalil xi'ni nma'ne' teya tu'n waq'unane' tu'nju' ch'isb'ente, chij.", "22": "<pb/>E' ttxoktzun Lab'an kykyaqilu' tb'esin tu'n kten toju' mjeb'le'n tb'incha.", "23": "Tetzunj qok yupj, xitiq'i'n Lab'an ju' Lea te tu'n twtan tuk'i'l.", "24": "Expe' xitq'o'n Lab'an jun tmajen Lea qya, Silpa tb'i, tu'n tajb'en te.", "25": "Tetzunj qsqix te juntl q'ij, eltnik' qa tuk'i'l Lea wtana', xi'tzuntz q'malte te Lab'an: <pb/>—¿Titiqu'n xtb'inchaju'ya lu weye'? ¿Ma myatzun tu'n tpaj Rakyel ẍin naq'unana'ye' tjaya? ¿Tiqu'ntzun ẍin kub'a' t-sb'u'na?, chij.", "26": "<pb/>Atzunte Lab'an xittzaq'we'n te: <pb/>—Ate' tza'lu minti' naq'lqo'ye' tu'n tmjeju' itz'inb'aj nejtl twitzu' tzikb'aj.", "27": "Qu'mtzun ati tu'n tjapunju' jun sman pyest tu'na ti'ju' tmjeb'le'na tuk'i'l Lea. Ex kxe'l nq'o'nwe' Rakyel teya qama ttziyaya tu'n taq'unan wuq ab'q'itla wuk'i'le', chij.", "28": "<pb/>Kub' toj twitz ikju', tetzunj tjapunju' jun sman pyest tu'n ti'ju' tmjeb'le'n tuk'i'l Lea, xiq'ontzun Rakyeltzu' te t-xu'jil tu'n Lab'an.", "29": "Ex ikx xitq'o'n Lab'an jun tmajen Rakyel qya, B'ila tb'i, tu'n tajb'en te.", "30": "Mjetzuntz tuk'i'l Rakyel ex tk'u'jla nimxi'x kyetwitz Lea, maskye aq'unan wuq ab'q'itel tja Lab'an.", "31": "<pb/>Tetzunj tka'yinte Qman Dyos myaxi'x b'a'n tilwi Lea tu'n Jakob', e'tzaj tq'o'n tal Lea, atzunte Rakyel mixti' tzajnaj tq'o'n tal.", "32": "Oktzun Leatz ch'onwi' ex itz'ji jun tal. Atzunju' tb'i oktq'o'n Rub'en, qu'n tma: Ma chintzaj ka'yine' tu'n Qman Dyos qa nchin b'isune'. Qu'mtzun ja'lo kchin k'u'jlanjtzele' tu'n nchmile', chij.", "33": "<pb/>Ex itz'ji juntl tal Lea, a tb'iju' oktq'o'n Simeon. Tmatzuntz: Matb'i Qman Dyos qa ik'u'n qine', qu'mtzun matzaj tq'o'n juntl wale', chij.", "34": "<pb/>O'kx titz'ji juntl tal, Leb'i tb'i oktq'o'n, qu'n tma: Ja'lo oktzunlo chin k'u'jlanjtzelxi'xtle' tu'n nchmile', qu'n matxi' che itz'ji oxe' wale' tuk'i'l, chij.", "35": "<pb/>Itz'ji juntl tal Lea, a tb'iju' oktq'o'n Juda, qu'n tma: Kjawil wajwalinwe' Qman Dyos ja'lo, chij. Tenetzuntz tu'n talan."}