{"1": "<pb/>Jun q'ij tma Qman Dyos te Ab'ram: Tzaqpinkjju'ya ttx'otx'a, e'twitze'la exju' tja tmana; matxi'ya toju' tx'otx' kxel nyek'u'ne' teya.", "2": "Qu'n kb'entel jun nintnam wu'ne' kyu'n tyajajila; knk'i'wla'ya ex kjawil nima'na tu'n b'a'n yolb'enteya, ex noq tu'nela che b'el nky'i'wla'ne' txqantl xjal.", "3": "Che kb'el nky'i'wla'ne' xjal b'a'n kten tuk'i'la, aye'tzunju' inche yasun ti'ja ktzajel taq'wixil kyib'aj. Kykyaqil xjal twitz tx'otx' kyk'ma' k'i'wb'il noq tu'nela, chi Dyos te.", "4": "<pb/>Ku, chi Ab'ram, etz toj Aran kse'nxju' tchaq' Qman Dyos te. Tetoq oxnaq o'lajoj (75) ab'q'i Ab'ram tej tetz toj Aran ex xi' toju' tx'otx' Kanaan.", "5": "Xitiq'i'n Ab'ram Sara ju' t-xu'jil, exju' Lot tk'wal titz'in, ex tkyaqilju' ati kye exqe'ju' kmajen e'kanb'et kyu'n toj Aran. Tetzunj kpon Kanaan,", "6": "ik' Ab'ram toj tkyaqilju' tx'otx' lu, pontzuntz toju' jun tnej tx'otx' Sikyem, ja taju' k'ol xjan kye aj Kanaan toj More. Atoqtzuntzu' najlqe' aj Kanaan toju' tx'otx' lu.", "7": "Atzuntzu' kub'a' tyek'u'ntib' Qman Dyos twitz ex tzaj tma'n te: Kxe'l nq'o'nwe' tx'otx' lu, kyeju' tyajajila, chij. <pb/>Jawtzun tb'incha'n Ab'ram jun q'olb'eb'l twitz Qman Dyos, qu'n atzu' kub'a' tyek'u'ntib' twitz.", "8": "Xi'tzuntz twi' witz toj tjawetzq'ij teju' nintnam B'etel, atzuntzu' kub'a' tb'incha'nju' tnajb'il. Toj tkub'exq'ij kyeja' ten B'etel teju' tnajb'il, atzu'n nintnam Ay kyej toj tjawetzq'ij. Tojtzu'n najb'il lu, kub' tb'incha'n Ab'ram juntl q'olb'eb'l ex k'ulun toj tb'i Qman Dyos.", "9": "Tlajtzun tb'etz, chab'a tpon toju' tx'otx' Neweb'.", "10": "<pb/>Kub'tzun b'aju' wab'j toju' tx'otx' lu. Atzunte Ab'ram xi' jte' q'ij najal toj Ejipt, qu'n mixtoqti' wab'j janajla'toq.", "11": "Tetzunj ljo'ntoq tpon toj Ejipt, xitma'n Ab'ram te Saray ju' t-xu'jil: Ka'yintzpe'ya, majx tb'anilxi'xta ka'yin weye'.", "12": "Qu'mtzun ajtok ka'yina kyu'n aj Ejipt, oklo kma': T-xu'jil te ichanju' qya lu, chechilo. Oktzunlo chin b'el kyb'yo'ntzu'ye'. Atzunta oklo kjel tentzu'ya kyuk'i'l.", "13": "Qu'mtzun q'manxa kye qa t-xib'enqina tu'ntzun kyyolin b'a'n wuk'i'le' ex tu'n lalun chin kub' kyb'yo'ne', chij te.", "14": "<pb/>Tetzunj tpon Ab'ram toj Ejipt, lwiyxi'x ok ka'yi'n Saray kyu'n aj Ejipt qa tb'anilxi'x ka'yin.", "15": "Ex kyilju' nche kawin tuk'i'l nimaqkawil toj Ejipt, ex eb'ajx q'malte te nimaqkawil qa majx tb'anil ka'yinju' qya lu. Xikyiq'i'ntzuntz tja nimaqkawil.", "16": "<pb/>Majxtoq b'a'n tilwi Ab'ram tu'n nimaqkawil noqx tu'nel Saray. E' b'ajx o'yi'n trit, twakyix, e'tmajen ichan ex qya, e' tb'ur ex tkamey.", "17": "Tu'ntzun tpaj Saray, kub' ttz'e'ysa'n Qman Dyos twitzju' nimaqkawil ex kykyaqilju' toj tja tu'n kuw yab'il.", "18": "Tchaq'tzun nimaqkawiltz tu'n t-xi' txokb'aj Ab'ram. Tetzunj tul, xitma'n te: ¿Tiqu'n xtb'inchaya lu weye'? ¿Tiqu'n min tzaj tma'na weye' qa t-xu'jilju'ya qya lu?", "19": "Tzaj tma'na weye' qa tanab'a, qu'mtzun saja' wiq'i'ne' te nxu'jile'. Lu t-xu'jila lu, ¡iq'inxa ex kutxi'ya!, chij te Ab'ram.", "20": "Tchaq'tzun nimaqkawil kyeju' tmajen tu'n kyex kyxla'ja'n Ab'ram tuk'i'lju' t-xu'jil Ejipt, tuk'i'lxi' tkyaqilju' ati kye toj Ejipt."}