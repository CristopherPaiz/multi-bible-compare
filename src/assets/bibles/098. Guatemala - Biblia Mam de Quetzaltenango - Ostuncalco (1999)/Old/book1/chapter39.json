{"1": "<pb/>Tetzunj tpon iq'i'n Jse toj Ejipt, jun aj Ejipt Potipar tb'i lq'onte kye' aj Ismael e'ponq'inte atzu'. Nejeneltoq Potipar kye xq'uqil ex nim toklen toj tkawb'ilu' nimaqkawil toj Ejipt.", "2": "Tetzunj atitoq Jse tja tajaw aj Ejipt, b'a'n tena', qu'n atitoq Qman Dyos tuk'i'l.", "3": "Eltnik' Potipar qa atitoq Qman Dyos tuk'i'l Jse, qu'n tkyaqilu' ntb'incha'n Jse majxtoq b'a'n nela'.", "4": "Qu'mtzun elb'a'n Jse toj twitzu' tajaw ex oktq'o'n te jun ajb'el teku'xi'x, ex ka'yilte tkyaqilu' ati te; tkyaqilu' atitoq te kyej tq'o'n toj tq'ob'.", "5": "Atxi'xtzunj tkyejtq'o'n Potipar Jse tib'aj tkyaqilu' ati te, k'iwlanjtz Potipar tu'n Qman Dyos toj tja exju' tawal toj kojb'il.", "6": "Tu'ntzunju' ka'yb'ente tkyaqilu' toj tja Potipar tu'n Jse, mixti' b'ajxtl tk'u'j Potipar ti'ju' ati te, noq o'kxtzu' ximana'tl ti'ju' twa. <pb/>Maxtoqtzun tb'anilxi'x ka'yin Jse ex b'a'n xjal.", "7": "Tetzunj tb'et q'ij oklaqju' t-xu'jil Potipar ti'j. Ex jun q'ij xitma'n te: <pb/>—Kẍeku'ya wuk'i'le', chij.", "8": "<pb/>Atzunte Jse min taj ex xittzaq'we'n te: <pb/>—Kanli twitza, tkyaqilu' ati te wajawe' oje kyej tq'o'n toj nq'ob'e' tu'n t-xinka'yine', qatzun atinqine' tza'lu, mixti' tu'n t-ximanwe' wajaw ti'j jun ti'xti'.", "9": "Mix-a'lo' juntl ati toklen kye nwitze' toju' ja lu. Qu'n tkyaqil q'o'n toj nq'ob'e' tu'n wajawe', noq o'kxku'ya mixti', qu'n ana'ya t-xu'jil. Qu'mtzun ¿se'nxi'xwitlo taq'wi tu'n nb'inchante jun taq'wixe', ex tu'n nb'inchan ile' twitz Dyos?, chij te.", "10": "<pb/>Maskyepe' tkyaqil q'ij in ok il ti'j Jse tu'n tkub' kẍe tuk'i'l ex tu'n ttzalaj tuk'i'l, atzunte Jse mixti'x nxitb'i'n.", "11": "Tetzun jun q'ij pon Jse b'inchal taq'un, ex mix-a'lo'toq jun ati,", "12": "oklutx'etzun qyatz ti'j t-xb'alun Jse ex xitma'n te: <pb/>—Kẍeku'ya wuk'i'le', chij. <pb/>Atzunte Jse kyej tkowpi'nju' t-xb'alun toj tq'ob'u' qya, etz oqtzuntz.", "13": "Tetzunj tka'yinte tetz oq Jse ex kyej tq'o'n t-xb'alun toj tq'ob',", "14": "e'tzaj ttxko'n majen ate'toq tuja, ex xitma'n kye: <pb/>—Kyb'intzpe'ye', tzaj tiq'i'n nchmile' jun xjal aj Eb'rey, atzu'n ja'lo matxi' jawtiq'i'ntib'. Matz'okx nelweye' tuja, ma'toq chin kub' tyaju'ne', ayintzunwe' machin jawẍch'ine' kuw.", "15": "Tetzunj ẍin jawẍch'ine' kuw, matz'etz oq ex axtzu' xkyej tq'o'na' t-xb'alun tza'lu, chij.", "16": "<pb/>Xi'tzun tk'u'nju' t-xb'alun Jse tu'n t-xityek'u'n teju' tchmil ajtpon.", "17": "<pb/>Tetzunj tponju' tchmil ax xitma'nju' te: <pb/>—Aju' majen aj Eb'rey tzaj tlq'o'na, matz'okx janchin wtana'ye' ex ma'toq chin kub' tyaju'ne';", "18": "tetzunj ẍin jawẍch'ine' kuw, ju'm sex oq ex axtzu' xkyej tq'o'na' t-xb'alun tza'lu.", "19": "Axi'xtzun xtb'incha tmajenju'ya weye', chij. <pb/>Ojexi'xtzun tzaj ttx'u'jil Potipar ti'j Jse tej tb'inteju' b'ajx q'ma'n te tu'n t-xu'jil.", "20": "Tzyettzun Jsetz tu'n ex tchaq' tu'n tokx jpu'n, jajpu'na' qe'toqu' tmajin nimaqkawil. Tu'npetzu'n jpu'nkxtoq Jse", "21": "atitoq Qman Dyos tuk'i'l. Ex elb'a'n Jse toj twitzu' xq'uqil kars, qu'n tzaj q'aq'an tk'u'j Qman Dyos ti'j.", "22": "Okq'o'n toklen Jse tu'n xq'uqil kars kyib'aju' jpu'nqe', ex atoq Jse inq'mante tkyaqilu' tu'n tb'inchet toj kars.", "23": "Tkyaqiltzu'n atitoq toj tq'ob' Jse, mitoqjun nojqelan tu'n tik'twitzu' xq'uqil kars ti'j, qu'n atitoq Qman Dyos tuk'i'l Jse, ex tkyaqilu' intoq tb'incha'n b'a'n inela'."}