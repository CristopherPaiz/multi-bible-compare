{"1": "<pb/>Tb'ajlenxi'tzun kab'e' ab'q'i kub' twitzk'a'n nimaqkawil toj Ejipt jun twitzik': Chitzun qa wa'ltoq ttziju' nin a' Nilo,", "2": "tojtzunju' nin a' lu, eb'jatz wuq wakx tb'anilqexi'x ex q'u'sqe', intoq che wan kyxol ajlaj.", "3": "Kyi'jxi'tzun ja'lu eb'jatz wuqtl wakx taq'wixi'x che ka'yin ex wok'qe', ex e'kub'ten nqayin kyk'etzju' wuqtel ttziju' nin a'.", "4": "Aye'tzunju' wuq wakx taq'wixi'x che ka'yin ex wok'qe', e'okten walkyeju' wuq wakx tb'anilqexi'x ex q'u'sqe'. <pb/>O'kx ttzaj tna'n tib'ju' nimaqkawil.", "5": "O'kx tik' wtan jumajtl ex twitzk'a juntl twitzik': Chitzun qa til wuq t-spiyil triy tb'anilqexi'x ex nojni kyoj, intoq che elch'iy noq ti'j junx tqan triy.", "6": "Kyi'jxi'tzun ja'lu e'tzaj ch'iy wuqtl spiy tzqijqe' ex choẍqe' tu'n tipumalu' kq'iq' intzaj toj tjawetzq'ij.", "7": "Aye'tzunju' spiy tzqij eb'ajx kwanju' wuq spiy lanqe' ex nojni kyoj. <pb/>O'kx ttzaj tna'ntl tib'u' nimaqkawil, kanetzuntz toj twitz qa witzik'toq.", "8": "Majxtzun kyej ximan nimaqkawil ti'j. Tetzunj qsqix, tchaq' tu'n kyb'ju'l kykyaqilu' ajpkab' ex ajnab'lil toj Ejipt. Oktentzuntz chik'b'alteju' twitzik' kye, ex mix-a'lo' jun b'ent tjpunteju' twitzik'.", "9": "Xi'tzun tma'n kynejel b'inchal tk'wa' nimaqkawil teju' nimaqkawil: <pb/>—Tzmape' saj nna'nwe' ja'lo, atipe' junwe' wil.", "10": "Tej tzaj ttx'u'jila wi'je' ex ti'ju' nejenel kye b'inchal wab'j, tchaq'a tu'n qxisma'ne' toj kars toj tja nejenel kye xq'uqil.", "11": "Tetzun jun qonik'an ok jun twitzik'ju' nejenel kye b'inchal wab'j, ex ikxwe', atitoq ntma'nile twitzik' junjun.", "12": "Atitoqtzun jun ku'xun aj Eb'rey quk'i'le' toju' kars, tmajintoqu' nejenel kye xq'uqil, lq'o'n tu'n. Xitzun qma'ne' qwitzik'e' te, atzunte tzaj tpju'n qeye' titi' tz'elpuna'.", "13": "¡Ikxi'xtzun b'aj ju' kse'nxu' tzaj tma'n qeye'! Nok jumajtlwe' toju' waq'une', atzu'n wuk'i'le' jawjtz'o'n tqul, chij.", "14": "<pb/>Xi'tzun t-sma'n nimaqkawil tiq'ji Jse, lwiyxi'xtzun etz iq'i'n toj kars. Atzunte Jse b'je'l tjon twi' ex b'je'l tch'ixpu'n ti'j, pontzuntz twitzu' nimaqkawil.", "15": "Xitma'ntzun nimaqkawil te: <pb/>—Ati jun nwitzik'e' kub' nwitzk'a'ne' ex mix-a'lo'kyex intzaj pjunte. Ma'tzun nb'iye' tqanil qa in pjet witzik' tu'na, chij.", "16": "<pb/>Ate' lu mya wu'nwe', aku'te Dyos kpjulte teya te jun b'a'n, chi Jse te.", "17": "<pb/>Xitzun tma'n nimaqkawil twitzik' te Jse: <pb/>—Chitzun qa wa'lqintoqe' ttziju' nin a' Nilo,", "18": "eb'jatztzun wuq wakx tb'anilqexi'x ex q'u'sqe' toju' a' lu, intoq che wan k'ul kyxol ajlaj.", "19": "Kyi'jxi'tzuntl ja'lu eb'jatz wuqtl wakx taq'wixi'x che ka'yin ex wok'qe'. ¡B'ajx che wila'ye' wakx taq'wixqe'xi'x kse'nqe' ja'lu toj tkyaqil Ejipt!", "20": "E'b'jo'ktzun tenju' wakx taq'wixi'x che ka'yin ex wok'qe' walkyeju' wuq wakx q'u'sqe' ex tb'anilqexi'x;", "21": "maskyepe' matxi'toq che b'ajkywan, mixti' e'q'ancha'lix qa eb'aj kyu'n, qu'n kukxtoq kywok'eju', majxlo chi. <pb/>O'kx ttzaj nna'n wib'e'.", "22": "O'kx nwitzk'an jumajtle': Chitzun qa ate'toq wuq t-spiyil triy majxtoq tb'anilqexi'x ex nojni kyoj, intoq che elch'iy ti'j jun tqan triy.", "23": "Kyi'jxi'tzuntl ja'lu intoq che ch'iy wuqtl spiy tzqijqe' ex choẍqe' tu'n kyq'iq' ntzaj tjawetzq'ij.", "24": "Aye'tzu'n wuq spiy tzqijqe', eb'jo'kten walkyeju' wuq spiy tb'anilqexi'x, majxlo chi. Matxi' b'ajx nma'nju'ye' lu kye ajpkab' ex mix-a'lo'te jun ntzaj pjunte weye', chij.", "25": "<pb/>Xitzun ttzaq'we'n Jse teju' nimaqkawil: <pb/>—Junxte' kynab'lju' kab'e' twitzik'a lu nimaqkawil. Intzajpun tma'n Qman Dyos teya titi' ktb'incha'.", "26": "Aye' wuq wakx exqe' wuq spiy tb'anilqexi'x wuq ab'q'iqe'. Axte witzik'ju'.", "27": "Aye'tzuntlu' wuq wakx wok'qe' ex taq'wix che ka'yin eb'jatz kyi'jxi'tlu' wuqtl, exqe' wuq spiy tzqijqe' ex choẍqe' tu'n kyq'iq' ntzaj tjawetzq'ij, ex ikx wuq ab'q'iqe'. Nyolin kyi'j wuq ab'q'i we'yaj.", "28": "Ikxi'xte' kse'nxu' matxi' txinma'ne' teya nimaqkawil, intzajpun tma'n Qman Dyos teya titi' ktb'incha'.", "29": "Che' ul wuq ab'q'i, nim awal kjawil toj tkyaqil tx'otx' Ejipt.", "30": "Yajxi'tzuntel tzul wuq ab'q'itl mixti'xte awal kjawil. Mix-a'lo'kye jun ktzajel na'nte qa jaw nim awal toj Ejipt, qu'n kb'el yajtiju' tnam tu'n nin we'yaj tzul.", "31": "Nimxi'xu' we'yaj tzul, extzunju' awal ojetoq jaw tnejel mixti'xte k'okyela'.", "32": "Kamaj xkub' twitzk'a'na, qu'n matxi' kub' t-xima'n Dyos tu'n tb'inchante ja'lu, ex in nojqelanxi'x tu'n tjapun.", "33": "<pb/>Qu'mtzun in nojqelan tu'n tjyonteya jun ichan atixi'x tnab'l ex ajnab'lil tu'n tok te nejenel toj tkyaqil Ejipt.", "34": "A b'inchamju'ya lu nimaqkawil: sk'onqe'ktza kawil ex chq'onqe'xa toj tkyaqilu' tx'otx' tu'n kyb'uyinteju' tjwe'yi'n tnej ti'j tkyaqilu' twitz awal toj Ejipt kyoju' wuq ab'q'i nim awal kjawil.", "35": "Tu'n kyb'uyinte tkyaqilju' triy kjawil kyoju' ab'q'i che ul, tu'n tten tajlal toj tq'ob'a nimaqkawil, ex tu'n kyk'u'nte kyoj nimaqtnam te kywaju' xjal.", "36": "Qama b'inchet ikju', aju' triy kyk'u'yitel k'ajb'el te kywaju' xjal tu'n lalun che kyim tu'n we'yaj kyoju' wuq ab'q'i mixti' awal kjawil toj tkyaqil Ejipt, chi Jse teju' nimaqkawil.", "37": "<pb/>B'a'n ela'ju' nab'l tu'n Jse toj twitzju' nimaqkawil ex toj kywitzju' nche kawin tuk'i'l,", "38": "xi'tzun tma'n nimaqkawil kye: <pb/>—¿Ma jaku'tzunlo knet juntl ichan qu'n kse'n ja'lu, ati t-xew Dyos tuk'i'l?, chij.", "39": "<pb/>Xitma'ntzuntz te Jse: <pb/>—Mix-a'lo' juntel k'atzxi'x ex atixi'x tnab'l kse'n aya, qu'n ate Dyos xb'inchante tu'n tkane tkyaqil ja'lu toj twitza.", "40": "Toj tq'ob'a kjela' nkawb'ile', kykyaqiltzu'n ntaname' che nimal teya. O'qinkxe' nim ch'i'ntl woklene' kyetwitza, qu'n ayine' nimaqkawil.", "41": "Qu'mtzun texu' kmuj ja'lo, aya k'okyel nq'o'na kawil tib'aj tkyaqil Ejipt, chij. <pb/>Tetzunj tmante nimaqkawil ja'lu,", "42": "eltiq'i'n t-xmilq'ob' jatoka' t-sey te toklen ti'j tq'ob', ex oktq'o'n ti'j tq'ob' Jse. Tchaq'tzuntz tu'n tokq'o'n jun ch'ix ti'j sed tz'umin, ex tu'n tokq'o'n jun u'wj q'anpwaq ti'j tqul.", "43": "Jawx tq'o'ntzuntz toju' karwaj nxilpe ti'jxi'ju' te, tchaq'tzuntz tu'n kẍch'inju' xjal twitz kjalu: ¡Kynimanktze' nimaqkawil!, chij. Ikytzun oka' Jse te nejenel toj tkyaqil Ejipt.", "44": "<pb/>Xi'tzun tma'ntlu' nimaqkawil te: <pb/>—Maskye ayine' nimaqkawil, mix-a'lo'kye jun xjal toj tkyaqil Ejipt kxel b'inchante jun ti'xti' qa myaya xq'mante, chij.", "45": "<pb/>Okq'o'n tb'i Jse tu'n nimaqkawil toju' yol Ejipt: Sapnat-panea, kub' tmujb'a'ntzuntz tuk'i'l jun txin Asenat tb'i, tmyal Potipera, pale toju' nintnam On. Ikytzu'n kyeja' Jse nejenel toj Ejipt.", "46": "Tetoq junaq lajoj (30) ab'q'i Jse tej tpon q'i'n twitzu' nimaqkawil toj Ejipt. <pb/>Etztzun Jse twitzu' nimaqkawil, xi'tzuntz toj tkyaqilu' Ejipt.", "47": "Nim tawalu' tx'otx' jaw toju' wuq ab'q'i, qu'n b'a'n ela'.", "48": "B'jawtzun tb'u'yi'n Jse tkyaqilu' triy jaw toju' wuq ab'q'i lu; b'ajx tk'u'n kyojile nimaqtnam, aju' b'aj b'uyit kyojxu' kytx'otx'.", "49": "Nim triy jaw tb'u'yi'n Jse naku'j tz'awun ttzi ninnjab'. Ex mixti' b'entl tmlet, qu'n kub' chukjiju' tajlal tu'n tpaj nimxi'xtoq.", "50": "<pb/>Na'mxtoqtzun kyulu' ab'q'i mixti' twitz awal tu'n tjaw, e'itz'ji kab'e' tk'wal Jse tuk'i'l Asenat ju' t-xu'jil.", "51": "Aju' tnejel tk'wal oktq'o'n tb'i, Manases qu'n tma: A Dyos xb'inchante tu'n tik' tna'l tkyaqilu' yajb'il intoq ik'x wu'ne', ex tu'n tik'kyna'lu' nwitze'le', chij.", "52": "Atzunju' tkab' tk'wal a tb'iju' oktq'o'n, Eprayin qu'n tma kjalu: Matxi' che tzaj tq'o'n Dyos nk'wale' toju' tnam jaẍin yajta'ye', chij.", "53": "<pb/>Tetzunj kyjapun b'aju' wuq ab'q'i nim twitz awal njaw toj Ejipt,", "54": "tzyettzun wuq ab'q'itzu' mixti'xte twitz awal jaw kse'nxu' ojetoq tma Jse. Tzajtzun we'yajtzu' kyoj kykyaqilu' txqantl tnam, naq o'kx toj Ejipt mixtoqti'te we'yaj qu'n atitoq te wab'j.", "55": "Tetzunj tb'aj kywaju' xjal najlqe' toj Ejipt, exi' qanil kywa teju' nimaqkawil. Atzunju' nimaqkawil xitma'n kye kykyaqil ejipt: Kukxi'ye' tk'etz Jse ex kyb'inchanxe' titi' ktma', chij kye.", "56": "<pb/>Tetzunj tkub'aj kywaju' xjal toj tkyaqil Ejipt, e'tjaq Jse tkb'el triy tu'n tk'ayinte kye aj Ejipt, qu'n atl junjun q'ij ljo'nxi'xtoq tkub' ichinju' we'yaj.", "57": "Kykyaqiltzunju' xjal kyoju' txqantl nimaqtnam, intoq che ul toj Ejipt lq'ol triy te Jse, qu'n mixjalojatltoq ta' wab'j."}