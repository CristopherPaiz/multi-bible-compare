{"1": "<pb/>Iktzun tu'me'lu' tej kyb'aj b'entju' kya'j ex tx'otx', ex tkyaqilju' ati kwitz.", "2": "Tojtzu'n twuqi'n q'ij ojlan Qman Dyos, qu'n tkyaqilju' taq'un matxi'toq b'ajb'ent.", "3": "Kub'tzun tky'i'wla'n Dyos twuqi'n q'ij ex tma qa nim toklenju' q'ij lu ex xjan, qu'n a q'iju' tojlan tej tb'aj b'ent tkyaqilju' tch'isb'en.", "4": "A tqanil ja'lu ti'ju' ch'isb'ente kya'j ex tx'otx'. <pb/>Tej tkub' tb'incha'n Qman Dyos kya'j ex tx'otx',", "5": "mixtoqti' awal ex na'mxtoq ttzaj puqli k'ul twitz, qu'n na'mxtoq ttzaj jb'al tu'n Dyos Manb'aj, ex mix-a'lo'toq jun xjal tu'n taq'unante twitz tx'otx'.", "6": "Atitoqtzun a' in jatz toj tx'otx', atoqtzun in ak'sante tx'otx'ju'.", "7": "Kub' b'incha'ntzun ichantz tu'n Dyos Manb'aj ex axu' tx'otx' ajb'en tu'n te ttx'otx'al, xi'tzun t-xupi'n t-xewtzu' toj ttxa'n te tchwinqlal. Iktzu'n tzyeta' tanq'in tnejel wnaqju'.", "8": "<pb/>Ex kub' tawa'n Qman Dyos jun tnej awal toj ju' jun tnej tx'otx' Eden, ju' ati toj tjawetzq'ij, atzuntzu' kub'a' tq'o'na' ju' ichan matxitoq kub' tb'incha'n.", "9": "Ex tch'isa Dyos tkyaqil kyyajil tze tb'anilxi'x kywitz te lob'j. Atzu'n toj tnky'ajchaqilju' awal, kub' tq'o'n Qman Dyosju' tze te chwinqlal exju' tze tu'n tel tniky'tzilju' b'a'n exju' myab'a'n.", "10": "<pb/>Atitoqtzun jun nin a' in jatz anq'in toj Eden te a'lil teju' awal, aju' nin a' lu in taq'pu'n tib' te kyaje'.", "11": "Aju' tnejel Pison tb'i, in b'et toj tkyaqilju' tx'otx' Ab'ila, jata' q'anpwaq.", "12": "Tb'anilxi'xte' q'anpwaq ati atzu', ex ikx ati resina naku'j q'ol majx tb'anilxi'x, ex ab'j onise tb'i.", "13": "Atzunju' tkab' a' Kiyon tb'i, in b'et toj tkyaqilu' tx'otx' Kus.", "14": "Atzunju' toxi'n a' Tikris tb'i, inik' toj tjawetzq'ij teju' tx'otx' Asirya. Atzunju' tkyaji'n a' Ewprates tb'i.", "15": "<pb/>Tetzunj tkub' q'o'nju' ichan tu'n Dyos Manb'aj toju' awal ati toj Eden tu'n taq'unan twitz ex tu'n t-xq'uqinte,", "16": "tzaj tq'o'n chaq'b'il te kjalu: B'a'n tlo'nteya kywitz kykyaqilju' tqan lob'j ate' toju' awal.", "17": "Atzunju' tze nyek'unte b'a'n ex myab'a'n, lalun txitlo'na twitz. Qu'n qatzun matxitlo'na, axxi'x kkyimela, chi Dyos te.", "18": "<pb/>Ex tma Dyos Manb'aj kjalu: Myab'a'nte' tu'n ttenju' ichan tjunal. Kb'el nb'incha'ne' jun t-xq'lab' tu'n tonin ti'j kse'nxju' nojqelan te, chij.", "19": "Ti'jtzunju' tx'otx' e'kub' tb'incha'n Qman Dyos kykyaqil txkup ex kykyaqil pich', eb'aj tzajtiq'i'ntzuntz twitzju' ichan tu'n toktjyo'n kyb'i. Aju' ichan okq'onte kyb'i kykyaqilju' txkup b'a'n kyalumet, kyb'i kykyaqil pich' ex kyb'i kykyaqil tojk'ul txkup, atzunju' kyb'i oktq'o'n axtzun kyb'iju' kyajten. Kxoltzu'n kykyaqilju' txkup lu, mix-a'lo'x te' jun tu'n tonin ti'j kse'nxju' in nojqelan te.", "20": "", "21": "Kub'tzun twat-sa'n Qman Dyos ichan, tetzunj b'a'n watltoq, jatztiq'i'n junju' tchil ex kyej tmujb'a'ntlu' tchib'jil kse'nxju' tten.", "22": "Atzunju' tchil kub' tb'incha'n Qman Dyos te jun qya. Xitq'o'ntzuntz teju' ichan,", "23": "tmatzun ichantz tej tok tka'yi'n: <pb/>¡Ate' lu nb'aqilku'xi'xe' ex nchib'jilku'xi'xe'! Ex a tb'iju' k'okyel qya, qu'n ti'ju' ichan sela' iq'i'n tu'n Qman Dyos, chij.", "24": "<pb/>Qu'mtzun kjel tq'o'nte ichan tman ex ttxu tu'n tmje tuk'i'l t-xu'jil, che okyeltzuntz naq jun wnaqqe'.", "25": "<pb/>Ẍb'iqlqe'toqtzunju' ichan exju' qya, ex mixtoqti' kych'ixaw tu'n ẍb'iqliqe'."}