{"1": "<pb/>Tetzunj tkub' kẍe ichan tuk'i'l Eb'a ju' t-xu'jil, ok Eb'a ch'onwi' ex itz'ji jun tal, aju' Kayin, tmatzun Eb'atz: Matxi' tzaj q'o'n jun wale' q'a tu'n Qman Dyos, chij.", "2": "Yajxi'tl itz'ji Ab'el ju' titz'in Kayin. Atoq taq'un Ab'elu' k'ik'lel rit, atzunte Kayin aq'unaltoq ti'j awal.", "3": "<pb/>Tetzunj tb'et q'ij xitiq'i'n Kayin jun toyaj twitz Qman Dyos ti'ju' twitz tawal.", "4": "Ex ikxte Ab'el e'xiti'nju' tnejel tal rit tb'anilqexi'x tejun oyaj te Qman Dyos. Atzunte Qman Dyos tzalaj ti'j Ab'el ex ti'ju' toyaj.", "5": "Atzu'n ti'j Kayin exju' toyaj minti' tzalaj Qman Dyos. Tu'ntpajtzun ja'lu tzaj ttx'u'jil Kayin ex majx b'aj chukjiju' twitz.", "6": "Xitzun tma'n Qman Dyostzu' te: ¿Tiqu'n saja' ttx'u'jila ex majx mab'aj chukji twitza?", "7": "Noqwitna' b'a'n ntb'incha'na, mixwitloti' saj ttx'u'jila; qu'mtzun nayonju' il tu'n tkub' ti'ja tu'n, qu'n min ntb'incha'nju'ya b'a'n. Jakuna' kub'te'ti'j tu'na, chij.", "8": "<pb/>Atzun junmaj xitma'n Kayin te Ab'el ju' titz'in: qo'peta pasyalil, chij. Tetzunj ate'toq toj kojb'il oktzaqpaj ti'ju' titz'in ex kub' tb'yo'n.", "9": "Xitzun tqani'n Qman Dyos te Kayin: <pb/>—¿Jata'ju' titz'ina Ab'el?, chij. <pb/>Atzunte Kayin xittzaq'we'n: <pb/>—Jalota'lo, min b'i'n we'wu'n. ¿Ma ayintzuwe' xq'uqilte?, chij.", "10": "<pb/>Xitzun tma'n Dyos te: <pb/>—¿Titiqu'n xtb'inchaju'ya lu? Luju' tchk'el titz'ina xkub' qojli tu'na, injaw tq'ojq'ojel twi' ex intqani'n tu'n nb'inchanteye' tnik'alilti'j.", "11": "Qu'mtzun kjelten taq'wixil tib'aja, ex lay tentla toju' tx'otx' xxik'wanteju' tchk'el titz'ina xkub' tb'yo'na.", "12": "Maskye matz'aq'unana' twitzu' tx'otx', lay witzantlju' tawala. Naq kb'etenjeb'ila toj tkyaqil twitz tx'otx' ex layx tz'ojlana, chij te.", "13": "<pb/>Xitzun ttzaq'we'n Kayin te Qman Dyos: <pb/>—Nimxi'xte' tz'e'ysb'il witzb'aj lu, layx tzik'x wu'ne'.", "14": "Matxi' chin etztq'o'na ti'jxi'ju' tx'otx' lu, matzunlo chinxe' b'etinjeb'il toj tkyaqil twitz tx'otx' najchaq twitza, layxlo chin ojlane'. Alchaqxtzunlo qwitzku' machin oka' yale' chin b'el tb'yo'ne', chij.", "15": "<pb/>Atzunte Qman Dyos xitzaq'we'n te: <pb/>—Qa ati jun makub' b'yonteya, wuq maj kb'el tz'e'yset twitz, chij. <pb/>Ex oktq'o'n Dyos jun techal Kayin, se'nku'tzun alchaqx qwitz matz'oka'yal, lay kub' b'yo'n.", "16": "Ik'b'ettzun Ka'yintz jayolina' tuk'i'l Qman Dyos, ex atzu' xa' najal toju' tx'otx' Nod, ju' ati toj tjawetzq'ij te Eden.", "17": "<pb/>Tetzunj t-xi' ttzyu'n Kayin t-xu'jil, ok ch'onwi' ex itz'ji jun tal aju' Enok. B'ent jun nintnam tu'n Kayin, Enok tb'i oktq'o'n, kse'nxju' tb'i tk'wal.", "18": "Ate Enok tman Irad, atzunte Irad, tman Mewjael, atzunte Mewjael tman Metusael, atzunte Metusael tman Lamek.", "19": "Kab'e' t-xu'jil Lamek ten. Ada tb'iju' jun, atzu'n juntel Sila.", "20": "<pb/>Itz'ji jun tal Ada, aju' Jab'al. Ate Jab'al manb'aj kyeju' nche najan kyoj pach xb'alun ex k'ik'lel wakxqe'.", "21": "Itz'ji jun titz'in Jab'al, Jub'al tb'i ok, ate Jub'al manb'aj kye aj chnab' q'ajtzal arpa ex xux.", "22": "Ex ikxte Sila itz'ji jun tal Tub'al-kayin tb'i, aq'unan ti'j k'uxb'il ex intoq che b'ent chukchaq ti'xti' tu'n, ti'j q'ank'uxb'il ex junjuntl k'uxb'il. Itz'ji jun tanab' Tub'al-kayin, Naama tb'i.", "23": "<pb/><t>Atzun jumaj xitma'n Lamek kyeju' t-xu'jil, Ada ex Sila:</t> <t>Kyb'intzpe'kye', lu junwe' xb'ajwe:</t> <t>makub' nb'yo'ne' jun ichan qu'n machin k'ixb'iye' tu'n.</t> <t>Ex makub' nb'yo'ne' jun q'a qu'n machin oktb'yo'ne'.</t>", "24": "<t>Qa wuq maj kb'el tz'e'ysa'n twitz jun xjal tu'n tpaj Kayin,</t> <t>atzu'n tu'n npaje', oxnaq wuqlajoj (77) maj</t> <t>kb'el tz'e'ysa'n twitz jun xjal, chij kye.</t>", "25": "<pb/>Xittzyu'n jumajtl Adan t-xu'jil aju' Eb'a. Atzunte Eb'a itz'ji juntl tal, ex a tb'iju' oktq'o'n Set qu'n tma: Matxi' tzaj q'o'n juntl wale' tu'n Qman Dyos te t-xel Ab'el, aju' kub' tb'yo'n Kayin, chij.", "26": "<pb/>Atzunte Set itz'ji jun tk'wal, ex oktq'o'n tb'i Enos. Atxi'xtzu'n ttzajlen qe tu'n kyk'ulun xjal te Dyos Manb'aj."}