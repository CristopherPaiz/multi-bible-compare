{"1": "<pb/>Matxi'toqtzun tijinxi'x Ab'raam, ex ojetoq ky'iwlanjtz tu'n Qman Dyos toj tkyaqil.", "2": "Jun q'ij tzaj ttxko'n Ab'raam jun tmajen tij wnaqxi'x, ex aju' intoq ka'yinte tkyaqilu' ti'xti' toj tja, ex xitma'n te: <pb/>—Q'onkxu'ya tq'ob'a tjaq' nkuxe',<f>[6]</f>", "3": "ex tziyantz jun tyola ax weye' twitz Qman Dyos, tajaw kya'j ex tx'otx', qa lay taja tu'n tmjeju' nk'wale' Isaak tuk'i'l jun qya te Kanaan toju' tx'otx' janajlqina'ye'.", "4": "Ate ktb'incha'ju'ya kxe'la toju' ntaname', atzuntzu' ktjya'ya jun t-xu'jil kyxolxu' nwitze'le', chij te.", "5": "<pb/>Atzunju' tmajen xittzaq'we'n te: <pb/>—Yajtzunqa minti' xtaju' txin tu'n ttzaj wuk'i'le', ¿ti'tzu'n knse'ye'? ¿Mujqa kxe'l wi'q'i'ne' tk'wala toju' tx'otx' jatzajna'ya? chij.", "6": "<pb/>Atzunte Ab'raam xitma'n te: <pb/>—¡Lalun txi' ti'na nk'wale' atzu'!", "7": "Qu'n tzaj ttziya'n Qman Dyos te toj kya'j weye', aju' etz q'inweye' toj tja nmane' ex toj kytx'otx' nwnaqile', tu'n ttzaj tq'o'nju' tx'otx' lu kyeju' nyajajile'. Ex kxe'l tchq'o'n jun tanjl tu'n tkub'nej twitza, tu'ntzun ttzaj tiq'i'na jun txin te t-xu'jilu' nk'wale'.", "8": "Qatzun minti' xtaju' txin tu'n ttzaj tuk'i'la, mixtzunti' tpajtzu'ya ti'ju' yol kjel b'entti'j qu'n, naqtzun aju' ¡mixti' tu'n t-xiti'nju'ya nk'wale' atzu', chij te!", "9": "<pb/>Okxtzun tq'o'n majen tq'ob' tjaq' tkux Ab'raam ju' tajaw, ex ttziya tu'n tb'inchante kse'nxu' matxi'toq txiq'ma'n te.", "10": "Oktentzuntz sk'oloktz oyaj tb'anilqexi'x kyxolu' ati te Ab'raam, e'tzaj tiq'i'n lajoj kamey, xi'tzuntz toj nintnam Naor toj Mesopotamya.", "11": "Tetzun qale tponju' majen ttxa'n nintnam. Atzun kmuj ja'lu nche b'je'tzju' qya q'a'yil. E'ojlanju' kamey tu'n majen ttzi jun xoch,", "12": "Kub'tentzuntz na'l Dyos ex tma: Nman Dyos Tdyos wajawe' Ab'raam, b'inchama tu'n telb'a'nju' nb'eye', ex q'aq'antz tk'u'ja ti'ju' wajawe'.", "13": "Chin b'eltene' ttziju' xoch tza'lu akx nche b'ju'lju' txin toju' tnam lu q'a'yil.", "14": "Awtju' txin aj t-xinma'ne' te: B'inchama xtalb'il iq'inku' t-ẍoq'a tu'n nk'wane', qama tzaj ttzaq'we'n weye': K'wana, ex kxe'l nq'o'ne' kyk'wa'ju' tkameya, qa chij; awttzun txinju' sk'o'n tu'na teju' tmajena Isaak. K'eleltzun nnik'tze' qama tzaj q'aq'an tk'u'ja ti'ju' wajawe', chij toj tna'j Dyos.", "15": "<pb/>Na'mxtoqtzun tb'aj na'n Dyos tej t-xitka'yi'n xi'toq ttzaj jun txin tokx t-ẍoq' ti'j tqul. Atoq Reb'eka tmyal B'etwel. Ate B'etwel tal Milka ex tk'wal Nakor titz'in Ab'raam.", "16": "Majxtoq tb'anilxi'x ka'yin Reb'eka ex b'ajxtoq txa' tzyu'nti'j tu'n ichan. Ku'pun nojsal t-ẍoq' toju' xoch. Ljo'ntoqtzun tanjtzti'j", "17": "tej t-xi' majen knolte ex xitma'n te: <pb/>—B'inchampe' junta xtalb'il q'ontz ch'i'nwe' nk'wa' ti'ju' taya, chij te.", "18": "<pb/>—K'wana taye, chiju' txin te. <pb/>Kub' tiq'i'ntzun t-ẍoq'tzu' ex kub' ttzyu'n tu'n tk'wan.", "19": "Tetzunj tb'aj k'wan, xitma'n Reb'eka te: <pb/>—Ex kjawitz wiq'i'n kyk'wa'ye' tkameya, jni'xku' mab'aj kyu'n, chij.", "20": "<pb/>Atzu'n a' atixtoq toju' t-ẍoq' lwiyxi'x ku'x tqo'n toju' kyk'wab'l kamey, xi'tzuntz b'alil a' toju' xoch. Kykyaqilu' kamey eb'aj k'wan tu'n.", "21": "Naqtaqtzun nka'yinkju' majen ti'j ex mixti'te xitma'n te, qu'n tajb'iltoq tu'n tqexi'x tk'u'j qa matxi'toq tz'oninjtz tu'n Qman Dyos toju' tb'e.", "22": "Tetzunj kyb'aj k'wanju' kamey, jatztiq'i'n tmajen Ab'raam jun xmilq'ob'aj q'anpwaq ch'inxmi tz'aqla' nik'jan te nik'jan ons talal, okxtq'o'ntzuntz ttzi ttxa'n txin. Ex xitq'o'n kab'e' tqul q'ob'aj q'anpwaq te, qape'lo masch'i'n oxe' ons talal junjun,", "23": "xitma'ntzuntz te: <pb/>—B'inchama xtalb'il q'mantza weye' alkye tmana, ex ¿ma atilo anb'il toj kyjaye' tu'n nkyej wtane' kyuk'i'lu' wuk'i'le' toju' qonik'an lu?, chij.", "24": "<pb/>Xi'tzun ttzaq'we'n txin: <pb/>—Awe' nman B'etwel ex a nyaju'ye' Milka, atzu'n nchmane' a Nakor.", "25": "B'a'n tu'n kykyej wtane' qjaye', nimte ttxa triy ati te kywaju' kamey, chij.", "26": "<pb/>Kub'tzun meje majentz k'ulul te Qman Dyos,", "27": "ex tma: ¡Nimanjtzxwitju' Qman Dyos, janajb'ena' wajawe' Ab'raam, qu'n in japun tyol ex nim tq'aq'b'il tk'u'j ti'ju' wajawe'. Ex ma chintzaj t-ẍaqlu'ne' toj kyjaju' twitze'l!, chij.", "28": "<pb/>Atzunte Reb'eka xi' ojqelan q'malte tja ttxu tkyaqilu' matxi'toq b'aj.", "29": "Atitoqtzun jun t-xib'en Reb'eka, Lab'an tb'i, xi' ojqel ttziju' xoch jyolte ichan.", "30": "Qu'n matxi'toq tilju' xmilq'ob'aj tuk'i'lu' tqul q'ob'aj ate'ktoq ti'j tq'ob'ju' tanab', ex matxi'toq b'aj tb'i'n teju' tanab' tkyaqilu' xitma'n ichan te. Xilq'etzun Lab'antz tk'etzju' tmajen Ab'raam atixtoq ttzi xoch kyuk'i'lju' kamey,", "31": "ex xitma'n te: <pb/>—Kuttzaja, aya ju' ky'i'wla'na tu'n Qman Dyos. ¡Myab'a'n tu'n tkyejtena tza'lu, qu'n matxi' b'aj nb'incha'nwe' ja, ex jatu'n ktena'ju' kamey!, chij.", "32": "<pb/>Xi'tzun tmajen Ab'raamtz tja Lab'an. Atzunte Lab'an eltiq'i'n kyiqatzu' kamey, ex xitq'o'n kwa. Ex ikx xitq'o'n a' teju' tmajen Ab'raam ex kyeju' tuk'i'l tu'n tel ktx'jo'n ti'j kyqan.", "33": "<pb/>Tetzunj t-xiq'o'n kwa, xitma'nju' tmajen Ab'raam kye: <pb/>—Lay chin wanaje' qa na'mxtoq t-xinma'nju'ye' nsanjele', chij. <pb/>Q'mantzna'ya, chi Lab'an te.", "34": "<pb/>Xitzun tma'nju' majen: <pb/>—Tmajen Ab'raam qiwe'.", "35": "Matxi' ky'iwlanjtzu' wajawe' nimxi'x tu'n Qman Dyos, qu'n matxi' jaw q'inumax tu'n, matxi' che tzaj tq'o'n txqan trit, txqan twakyix, saqpwaq ex q'anpwaq, tmajen ichan ex qya, tkamey ex e'tb'ur.", "36": "Ex pe'na'ju' Sara ju' t-xu'jil, itz'ji jun tal toj ttijil. Tkyaqiltzunju' ati teju' wajawe' matxi' kyej tq'o'n teju' tk'wal.", "37": "Atzunju' wajawe' tma weye' tu'n t-xintziya'n jun nyole' te, tmatzuntz weye': Lalun taja tu'n tmjeju' nk'wale' tuk'i'l jun txin teju' tx'otx' Kanaan, janajlqina'ye'.", "38": "Qu'mtzun, kutxi'ya jyolte jun txin te t-xu'jil nk'wale', kxolxu' twitze'l nmane', chij.", "39": "Ayintzunwe' xinma'ne' te: taye, ¿yajtzun qa minti' xtaju' txin tu'n ttzaj wuk'i'le'? Nchije' te.", "40": "Atzunte tzaj ttzaq'we'n: Ate Qman Dyos nchin b'ete' toj tb'eyil kxe'l tchq'o'n jun tanjl tuk'i'la, tu'ntzun telb'a'nju' tb'eya, tu'n ttzaj tiq'i'na jun txin te t-xu'jilu' nk'wale' kyxolx twitze'l nmane' kyxolju' nwnaqile'.", "41": "Qatzun qa minti' saj q'o'nju' txin teya kyu'nju' nwitze'le', mixtzunti' tpajtzu'ya ti'ju' yol xttziyaya weye', chij weye'.", "42": "<pb/>Qu'mtzun tej ẍin nule' ttziju' xoch, matxinma'ne' te Qman Dyos toj nna'j Dyose' kjalu: Nman Dyos, Tdyos wajawe' Ab'raam, qa axxi'x k'elil b'a'nju' nb'eye' tu'na.", "43": "Taye b'inchama xtalb'il. Atinqinku'ye' ttziju' xoch lu, ikwit b'aj ja'lu: ajwit tul jun txin q'a'yil, extzun ajt-xinma'ne' te: B'inchama xtalb'il. Q'ontz ch'i'nwe' nk'wa' a' toju' t-ẍoq'a, nchiku'ye',", "44": "qatzun matzaj ttzaq'we'n weye': K'wana taye, ex kjawitz wiq'i'ne' kyk'wa' tkameya, qa chi, awttzun txinju' sk'o'ntl tu'na Nman Dyos teju' tk'wal wajawe', Nchije' te toj nna'j Dyose'.", "45": "Na'mxtoqtzun nb'aj na'n Dyose' tej xinka'yine' Reb'eka kxi'toq ttzaj, iq'i'n t-ẍoq' ti'j tqul. Maku'pun nojsalteju' t-ẍoq' toju' xoch, matxi nma'ntzuntze' te: B'inchampe' junta xtalb'il q'ontz ch'i'nwe' nk'wa' ti'ju' taya, Nchije' te.", "46": "Atzunte lwiyxi'x xkub' tiq'i'n t-ẍoq' ex matzaj tma'n weye': K'wana taye, ex kjawitz wiq'i'ne' kyk'wa' tkameya, chij. Matzaj tq'o'n nk'wa'ye' ex kyk'wa' nkameye'.", "47": "Xinqani'ntzuntze' te alkye tman. Xtzaj ttzaq'we'ntzuntz: Awe' nman B'etwel, atzun nchmanju'ye' Nakor ex a nyaju'ye' Milka, chij. Ma'tzun tz'ok nq'o'ne' jun xmilq'ob'j ttzi ttxa'n ex kab'e' tqul q'ob'aj kyi'j tq'ob'.", "48": "Machin kub'mejetzuntze' k'ulul twitz Qman Dyos. Majaw wajwaline' Qman Dyos Tdyos wajawe' Ab'raam tu'nju' matzaj tyek'u'n b'e weye' tu'n t-xi' wi'nju'ye' tmyal twitze'lu' wajawe' te t-xu'jilu' tk'wal.", "49": "Qu'mtzun kymantze' ja'lo qa b'a'n toj kywitze' tu'n t-xikyq'o'ne' te wajawe', qatzun lay ex kymantze' tu'ntzun tkub' nxima'ne' titi' knse'ye', chij.", "50": "<pb/>Atzunte Lab'an tuk'i'l B'etwel xiktzaq'we'n: <pb/>—Ate Qman Dyos xb'inchante tkyaqil ja'lu, qu'mtzun lay b'ent t-xiqma'ne' teya qa okyi mujqa lay.", "51": "Lute Reb'eka lu; k'monxa ex iq'inxa te t-xu'jilu' tk'wal tajawa kse'nxu' b'entnitlti'j tu'n Qman Dyos, chechij.", "52": "<pb/>Tetzunj tb'inte tmajen Ab'raam ja' yol lu, kub' mejetzuntz twitz Qman Dyos, majx ku'pun tplaj twitz tx'otx'.", "53": "B'jatz tiq'i'ntzun ti'xti'tzu' saqpwaq ex q'anpwaq, ex e'wenes xb'alun, eb'ajx tq'o'ntzuntz te Reb'eka. Ex e'xitq'o'n oyaj teju' t-xib'en ex teju' ttxu.", "54": "Aq'witzuntz wal kyuk'i'lu' k'le'nqe'toq tu'n; ex axtzuntzu' e'kyaja' wtan. Tetzunj kyjawe' te juntl q'ij, xitma'nju' tmajen Ab'raam kye: <pb/>—Kyq'ome' anb'il tu'n tanjwi'je' tjaju' wajawe', chij.", "55": "<pb/>Atzunju' t-xib'en Reb'eka exu' ttxu, xikma'n te: <pb/>—Tu'npe' lajoj q'ijtel tu'n ttenju' txin qk'etze', b'a'ntzun t-xi'tzu' tuk'i'la, chechij.", "56": "<pb/>Atzunju' majen xittzaq'we'n kye: <pb/>—Lalun chin kub'kmyo'ne'. Qu'n matxi' tz'el b'a'nju' nb'eye' tu'n Qman Dyos, qu'mtzun majx knajsame' matz'anj wi'je' tjaju' wajawe', chij.", "57": "<pb/>Aye'tzunkye xiktzaq'we'n: <pb/>—Qtxkotzna'ju' txin tu'n qb'inte titi' ktma', chechij.", "58": "<pb/>Tzaj ktxko'ntzun Reb'ekatzu', ex xikqani'n te: <pb/>—¿Ma b'a'n toj twitza tu'n t-xi'ya tuk'i'lu' ichan ja'lo?, chechij. <pb/>B'a'na'tzun, chij.", "59": "<pb/>Xiktzaqpi'ntzun Reb'ekatzu' exu' qya ch'iysante tej b'o'stoq, tuk'i'lu' tmajen Ab'raam exqe' tuk'i'l.", "60": "Xikyqani'ntzun ky'i'wb'iltz tib'aj Reb'eka ex kma ikyja'lu: <pb/><t>Reb'eka.</t> <t>¡Tz'okxwita txub'aj kye txqan mutx' xjal!</t> <t>¡che kanb'anxwitju' tyajajila</t> <t>kyi'j nimaqkytanamu' kyajq'oj!, chechij.</t>", "61": "<pb/>Eb'jawxtzun Reb'ekatz kyuk'i'l tmajen kyib'aju' kamey, exi' lpetzuntz ti'ju' tmajen Ab'raam. Ikytzu'n xa'q'ina' Reb'eka tu'n tmajen Ab'raam.", "62": "<pb/>Atzunte Isaak ljo'ntoq tanjtzti'j ttziju' xoch a tb'iju', Aju' itz' ex in ka'yin weye', qu'n atoqtzu' najla' toju' tx'otx' Neweb'.", "63": "Qu'n teju' qale lu, etz b'etil. O'kx kxi tka'yi'n jte' kamey ljo'ntoq ktzaj.", "64": "Ex ikxte Reb'eka xika'yin ex knet Isaak tu'n. Tetzunj tknet Isaak tu'n, ku'tz ti'ju' kamey", "65": "xitqani'ntzuntz teju' tmajen Ab'raam: <pb/>—¿Alkyetzunju' ichan tzul chix toj kojb'il?, chij. <pb/>Ate wajawju'ye', chiju' majen te. <pb/>Atzunte Reb'eka oktktxu'n twitz tu'nju' t-sut.", "66": "<pb/>Atzunju' majen okten tx'olb'alte te Isaak tkyaqilju' matxi'toq tb'incha.", "67": "Atzunte Isaak xitiq'i'n Reb'eka toj tja qtzan ttxu, mjetzuntz tuk'i'l. Tk'u'jlaxi'x Isaak ju' Reb'eka, chab'atzun ik'tna'lu' qtzan ttxu tu'n."}