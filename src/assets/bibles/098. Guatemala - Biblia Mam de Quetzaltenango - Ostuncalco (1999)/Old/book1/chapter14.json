{"1": "<pb/>Tojtzunju' tq'ijlalil lu, atoqte Amrapel nimaqkawil toju' tnam Sinar, atzunte Aryok nimaqkawil te Elasar, atzunte Kyedorlaomer nimaqkawil te Elam, atzunte Tidal nimaqkawil te Koym.", "2": "E'q'ojin ju'lu ti'j B'era, nimaqkawil toj Sodom; ti'j B'irsa, nimaqkawil toj Komor; ti'j Sinab', nimaqkawil toj Adma; ti'j Semeb'er, nimaqkawil toj Seb'oyim; ex ti'ju' nimaqkawil toj B'ela, aju' tnam ax tb'iju' Soar.", "3": "Aye' jwe' mankb'il nimaqkawil lu b'aj kyb'u'yi'n kyxjal te q'oj toju' b'ya' Sidim, jata' Kyimni Ninnjab'.", "4": "Matxi'toqtzun b'aj kab'lajoj (12) ab'q'i nkawin nimaqkawil Kyedorlaomer kyib'aj. Tojtzun toxlajoji'n (13) ab'q'i, jaw kyiq'inkyib'ju' jwe' nimaqkawil ti'j.", "5": "Tojtzu'n jun ab'q'itel xi' nimaqkawil Kyedorlaomer kyuk'i'lju' nimaqkawil mujli kten tuk'i'l toju' tx'otx' Astarot Karnaym tb'i, atzuntzu' kub'a' kyi'ju' Repayta kyu'n, aye'tzu'n Aj Susit kub'kyi'j kyu'n toju' tx'otx' Am, aye'tzu'n aj emita kub'kyi'j kyu'n toju' tx'otx' Save-kyiryataim,", "6": "aye'tzunju' orey kub'kyi'j kyu'n twi'ju' witz Seyir, e'xilpe kyi'ju' aj orey tzmax tej kpon toj El-paran ju' tnaqach tib' tuk'i'lju' chq'ajlaj.", "7": "Tetzunj tanjtzti'j Kyedorlaomer kyuk'i'lju' mujli kten tuk'i'l, e'pon toj En-mispat, ju' ax tb'iju' Kades. Tetzunj kyb'jik' atzu' e'q'ojin kyi'j amalek ex kub'kyi'j kyu'n, ex ikx kyb'inchaju' kyi'j amorey najlqe'toq toju' tx'otx' Aseson-tamar.", "8": "<pb/>Aye'tzunju' nimaqkawil toj Sodom, Komor, Adma, Seb'oyim ex B'ela, eb'ajx toju' b'ya' Sidim. Atzuntzu' e' q'ojina' kyi'ju' nimaqkawil: Kyedorlaomer nimaqkawil toj Elam, Tidal nimaqkawil toj Koyim, Amrapel nimaqkawil toj Sinar ex Aryok nimaqkawil toj Elasar.", "9": "", "10": "Ate'toq txqan jul toj tkyaqilju' b'ya' Sidim nojnqe' tu'n q'eq q'ol. Aye'tzu'n nimaqkawil toj Sodom ex Komor eb'ajku'x tz'aq kyoj tej kyb'ajkub' oq toju' q'oj. Aye'tzu'n junjuntl nimaqkawil xi' eb'ajxa' oq kywi' witz.", "11": "<pb/>Aye'tzunju' eb'aj kanb'an b'ajx kyiq'i'n tkyaqilju' wab'j ex e'ti'xti' twi' wi'yal atitoq kyoju' tnam Sodom ex Komor, e' b'jik'tzuntz atzu'.", "12": "Atzunte Lotju' tk'wal titz'in Ab'ram, xiq'i'n pres tuk'i'lxi' tkyaqilju' ati te, qu'n atoqtzu' najla' toj Sodom.", "13": "Atitzun jun ichan tzaqpaj toju' q'oj, ul q'malte tkyaqil ja'lu te Ab'ram ju' aj Eb'rey najlitoq toju' k'ul jupli kyu'n tze k'ol, tk'ul Mamre, amorey kyitz'inkyib' tuk'i'l Eskol ex Aner. Aye' ja'lu q'o'ntoq kyib' tuk'i'l Ab'ram.", "14": "<pb/>Tetzunj tb'inte Ab'ram qa presi'ntoqju' tk'wal titz'in, eb'aj tb'u'yi'ntzun tmajentz aye' eb'aj itz'ji tja ex q'uqlitoq tk'u'j kyi'j, o'lajnaq wajxaqlajoj (318) ichan tu'n kykyaqil. Eb'ajxtzuntz knolte kyi'ju' nimaqkawil, tzmax kypon toju' tnam Dan.", "15": "Tetzun qonik'an noqx minab'en kyok tzaqpaj Ab'ram kyuk'i'l t-xjal kyi'ju' nimaqkawil, ex eb'ajxlpe kyi'j tzmaxi'j kypon toj Ob'a toj tb'a'nq'ob'kya'j teju' nintnam Damask.", "16": "Tkyaqiltzu'n matxitoq b'ajx kyiq'i'n, b'je'l kyiq'i'n kye. Iktzun kolpeta' Lotju' tu'n Ab'ram ju' ttiy, ex tkyaqilju' b'je'lnitoq iq'i'n te Lot kolpet jumajtl tu'n Ab'ram. Ex e'kolpetju' qya tu'n, kyuk'i'lxi'ju' txqantl xjal.", "17": "<pb/>Tetzunj tanjtzti'j Ab'ram tkub'lenxi' ti'j Kyedorlaomer tu'n, kyuk'i'lxi' nimaqkawil q'o'ntoq kyib' tuk'i'l, etzju' nimaqkawil toj Sodom k'lulte toju' b'ya' Save, axju' tok tb'i Tb'ya' nimaqkawil.", "18": "Ex ikxte Melkisedek nimaqkawil toj Salem ex pale teju' Dyos jawnixi', tzaj tiq'i'n wab'j ex k'wab'j,", "19": "kub'tzun tq'o'n tq'ob'tz toj twi' Ab'ram ex tma: <pb/><t>Awt Qman Dyos te jawnixi',</t> <t>ju' b'inchante kya'j ex tx'otx' ky'iwlanteya,</t>", "20": "<t>ex nimanjtzxwitju' Qman Dyos te jawnixi',</t> <t>ju' xb'inchante tu'n tkub'kyi'ju' tajq'oja tu'na, chij.</t> <pb/>Atzunte Ab'ram xitq'o'n tlajoji'n tnej te Melkisedek ti'j tkyaqilju' kolpet tu'n toj kq'ob'ju' ajq'oj.", "21": "Atzunju' nimaqkawil toj Sodom xitma'n te Ab'ram: —O'qe'kxkye' xjal anjsanqe'tza weye', atzunte' jni' ti'xti' iq'inkja, chij te.", "22": "<pb/>Atzunte Ab'ram xittzaq'we'n te: —Matxi' txintziyane' te Dyos Manb'aj te jawnixi', b'inchante kya'j ex tx'otx';", "23": "qa lay kyej ntzyu'ne' jun ti'xti' kyi'ju' e' teya, tky'i'xpe'wt jun tal q'in mujqa jun taq'e'l nxajab'e', tu'n lalun tmaya qa tu'na ẍin jawa' q'inumaxe'.", "24": "Mixti' junwe' ti'xti' kjel wiq'i'n, o'kxkulote' matxi' b'aj kwanju' majen, extzunju' kxel kyiq'i'nju' ichan ẍe' onin wuk'i'le', aye' Aner, Eskol ex Mamre, chij te."}