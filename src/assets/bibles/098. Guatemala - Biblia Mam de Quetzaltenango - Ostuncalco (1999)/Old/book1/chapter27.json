{"1": "<pb/>Matxi'toqtzun tijwnaqixxi'x Isaak ex mixtoqti' in ka'yintel. Jun q'ij tzaj ttxko'nju' tnejel tk'wal aju' Esawu, ex xitma'n te: <pb/>—¡Nky'ajul!, chij. <pb/>Ti'tzun ta, chi Esawu xittzaq'we'n.", "2": "<pb/>—Atzunju' tman xitma'n te: <pb/>—Intka'yi'na matxi' chin tijinxi'xe', ex naq myanim ajnkyime'.", "3": "Qu'mtzun wajb'ile' tu'n t-xi'ya yol jun txkup toj k'ul tuk'i'lu' t-smaja.", "4": "Ajtzun tula, tx'i'linkxa te t-xilil nwaye' k'ok'j kse'nxu' inkub' toj nwitze', ex q'intza tu'ntzun nwane' ti'j. Kjel nky'i'wla'ntzuntza na'mxku' nkyime', chij te.", "5": "<pb/>Atzunte Reb'eka intoq b'in tej t-xitma'n Isaak te Esawu. Tetzunj t-xi' Esawu toj k'ul jyolteju' txkup te tman,", "6": "xitma'n Reb'eka teju' tal itz'inb'aj: <pb/>—B'intzpe'ya Jakob', manb'iye' tej intoq yolin tmana tuk'i'lu' ttzika Esawu, ex matxi tma'n te kjalu:", "7": "Kutxi'ya yol jun txkup, ex tx'i'linkxa te t-xilil nwaye' k'ok'j tu'ntzun nwane' ti'j, kb'el nky'i'wla'ntzuntza twitz Qman Dyos na'mxku' nkyime', chij te.", "8": "Qu'mtzun, wal, b'inchanxju'ya kxe'l nma'ne' teya:", "9": "Kutxi'ya iq'il kab'e' tal chib' q'u'sqe' kxolu' qalu'n, atzun ntx'i'likxe' te jun t-xilil twa tmana k'ok'j kse'nxu' inkub' toj twitz.", "10": "Kxe'l tiq'i'ntzuntza te tu'n t-xitwan, tu'ntzun tkyej ky'i'wla'na tu'n na'mxku' tkyim, chi Reb'eka te Jakob'.", "11": "<pb/>Atzunte Jakob' xitma'n te ttxu: <pb/>—Ana'ju' ntzike' smalun ti'j, ayintzunwe' mya.", "12": "Yajtzunqa ẍin noktmko'ne' nmane', extzunqa sel tnik' weye', kb'el t-xima'n qa inkub' nsb'u'ne'; jaku'tzun kyej tqani'n taq'wixiltzu' wib'aje', mya tu'npe'wt nkyej tky'i'wla'ne', chij.", "13": "<pb/>Atzunju' ttxu xittzaq'we'n te: <pb/>—B'intzpe'ya wal, qatzun maqaninjtz taq'wixil tib'aja, wib'ajxwite' kub'a' tz'aq. Lwix kutxi'ya, b'inchamteju'ya inxi' nma'ne' teya, iq'inqe'tzju'ya tal chib' lu, chij.", "14": "<pb/>Xi'tzun Jakob'tzu' iq'ilkyeju' tal chib' ex e'xitq'o'n te ttxu. Atzunju' ttxu okx ttx'i'li'n te jun t-xilil wab'j k'ok'j kse'nxu' nkub' toj twitz Isaak,", "15": "ex etztiq'i'n t-xb'alun Esawu aju' tb'anilxi'x k'u'ntoq tuja, ok tq'o'ntzuntz ti'j Jakob' ju' itz'inb'aj.", "16": "Tu'ntzunju' ksmal chib', eb'aj tktxu'n tq'ob' Jakob' exju' ti'j tqul jamixti'ya' t-smal.", "17": "Xitzun tq'o'nju' wab'j te exju' chib'j matxi'toq b'aj ttx'i'li'n.", "18": "<pb/>Okxtzun Jakob'tzu' jata'toqu' tman, ex xitma'n te: <pb/>—¡Ta! Matxi' chin nule', chij. <pb/>Atzunte Isaak xitqani'n: <pb/>¿Alkyetzuna nk'wal?, chij.", "19": "<pb/>Atzunte Jakob' xittzaq'we'n: <pb/>—Ayinwe' Esawu aju' tk'wala tzikb'aj. Matxi' nb'inchaju'ye' saj tma'na weye'. Qu'mtzun b'inchama xtalb'il, we'ktza ex qeku'ya, tu'ntzun twana ti'ju' txkup xkyim wu'ne' toj k'ul, chin tky'iwlaku'tzuntza, chi Jakob' te tman.", "20": "<pb/>Atzunte Isaak xitma'n te: <pb/>—¿Ma lwiyxi'xtzun xknet tu'na nky'ajul?, chij. <pb/>—A Qman Dyos Tdyosa soninweye' tu'n tknet lwiy, chi Jakob' te.", "21": "<pb/>Atzunte Isaak xitma'n te: <pb/>—Lq'etzna'ya nk'etze' tu'n tok nmko'na, tu'ntzun tel nniky'e' qa ax qa aju'ya nk'wale' Esawu, chij.", "22": "<pb/>Xi'tzun lq'e Jakob' tu'n tok mko'n tu'n tman. Tmatzun Isaak kjalu: Aju' tq'ojq'ojel twi'ya a toj twi' Jakob', aye'tzu'n tq'ob'a tq'ob' Esawuqe', chij.", "23": "Qu'mtzun mixti' eltnik' ti'j, qu'n smalunqe'toqu' tq'ob' kse'nxu' tq'ob' Esawu ju' ttzik. Tetzunj kxi'toq tkub' tky'i'wla'n,", "24": "xitqani'n jumajtel te: <pb/>—¿Ma axxi'x teya qa aju'ya nk'wale' Esawu?, chij. <pb/>Axxi'x ayine' Esawu, chi Jakob' te.", "25": "<pb/>Atzunju' tman xitma'n te: <pb/>—Nky'ajul, q'ontzna'ju'ya nwaye' tu'ntzun nwane' ti'ju' txkup xtzyet tu'na, kb'el nky'i'wla'ntzuntza, chij. <pb/>Xi'tzun tq'o'n Jakob' twaju' tman ex xitq'o'n tk'wa'. Wantzun Isaaktzu' ex k'wan,", "26": "xitma'ntzuntz te: <pb/>—Lq'etzna'ya nky'ajul, ex chin tma'tzika, chij.", "27": "<pb/>Tetzunj tok lq'e Jakob' ma'tzilte, eltnik' Isaak ti'ju' tk'ok'jal t-xb'alun Esawu. Kyej tqani'ntzun b'a'ntz tib'aj, kjalu: <pb/><t>Qa tk'ok'jal nk'walju'ye' lu.</t> <t>Kse'n tk'ok'jal k'ul toj kojb'il</t> <t>ky'i'wla'n tu'n Qman Dyos.</t>", "28": "<t>Tzajxwit tq'o'n Qman Dyos jb'al tib'aju' ttx'otx'a,</t> <t>tz'elxwit b'a'nju' tawala,</t> <t>nimxwit ttriya ex tlob'aja ub'a tzaj tq'o'n.</t>", "29": "<t>Nimxwit xjal che ajb'en teya;</t> <t>che kub'xwit meje nimaqtnam twitza.</t> <t>Kawina kyib'aju' titz'ina;</t> <t>¡che kub'xwit meje twitza!</t> <t>Alkyete maqanin taq'wix tib'aja, taq'wix ktzajel tib'aj,</t> <t>aye'tzu'n mache qanin b'a'n tib'aja, b'a'n tzul kyib'aj, chij.</t>", "30": "<pb/>Tetzunj tb'aj ky'i'wla'n Jakob' tu'n Isaak, akxtoqtzun tetz Jakob' tk'etzu' tman, tej tpon Esawu tzajnix yol toj k'ul.", "31": "Ex ikxte Esawu okx ttx'i'li'n te jun t-xilil wab'j k'ok'j, xitiq'i'ntzuntz te tman, ex xitma'n te: <pb/>—We'k'tza ta, wantzuna ti'ju' txkup xkyim tu'nju' tk'wala, ex chin tky'i'wlaku'ya, chij.", "32": "<pb/>Atzunte Isaak xitqani'n te: <pb/>—¿Altzunkyeya?, chij. <pb/>—Ayinweju'ye' Esawu tnejel tk'wala, chi Esawu.", "33": "<pb/>Atzunte Isaak majx jawsak'puj ex jawlu'lun, tma kjalu: <pb/>—¿Alkyetzu'n tx'anj yol, ex matzul tiq'i'nju' tx'i'li'n chib'j weye'? Ja'lo matxi' b'aj nwane', nchinawe' qa aya sul iq'inte; matxi' kyej nqani'nwe' ky'i'wb'il tib'aj, ja'lo ky'i'wla'ntl, chij.", "34": "<pb/>Tetzunj tb'inte Esawu ntoq xiq'ma'n te tu'n tman, kub' oq' b'a'nxi'x, qu'n exch'yon toj tk'u'j ex tma: <pb/>—¡Ta, ex ikxwe' chin tky'i'wlankja!, chij.", "35": "<pb/>Atzunte Isaak xittzaq'we'n te: <pb/>—Matzulju' titz'ina ex machin kub't-sb'u'ne', ex matxi' txi' tiq'i'nju' ky'i'wb'il ju' tetoqa, chij.", "36": "<pb/>Atzunte Esawu tma: <pb/>¡Qu'nxpe'na'tzunlo Jakob' tb'i okq'o'n!, ¡qu'n tkamaji'n nsb'etju'ye' tu'n ja'lo! Tnejelxi'x sel tiq'i'n woklene' te tnejel k'wa'lb'aj, atzu'n ja'lo matz'el tiq'i'n tky'i'wb'ila weye'. Ta ¿Laytzun chin kyej tky'i'wla'ntla?, chij.", "37": "<pb/>Atzunte Isaak xittzaq'we'n te: <pb/>—B'intzpe'ya, matxi' kyej nq'o'ne' toklen Jakob' tu'n tkawin tib'aja; ex matxi' txi' nqanine' te Qman Dyos tu'n kyok kykyaqilu' twitze'l te tmajen, ex matxi nqanine' tu'n telb'a'nju' ttriy ex tlob'aj ub'a. Atzu'n ja'lo nky'ajul mixti'tlwe' tu'n nb'inchante ti'ja, chij.", "38": "<pb/>Atzunte Esawu xitma'n jumajtl: <pb/>—Ta, ¿Ma noqtzun junju' ky'i'wb'il tu'n tkyej tqani'na? ¡Ex ikxwe' chin tky'iwlankja!, chij. <pb/>Jaw ttzaqpi'n jumajtlu' toq'el.", "39": "<pb/><t>Xi'tzun tma'n Isaak te:</t> <t>Atzu' knajala'ya twitzu' tx'otx' min tq'o'nxi'x tawal,</t> <t>jamin kub'a'xi'x jb'al.</t>", "40": "<t>Tu'n tk'uẍtx'e'nb'ila k'anq'ila'ya</t> <t>ex k'okyela majen teju' titz'ina;</t> <t>ajtzun tkuwixa,</t> <t>k'eletztzuntza tjaq' tkawb'il, chij.</t>", "41": "<pb/>Atxi'xtzunj oktlab'a'n Esawu twitz Jakob' tu'n tpaju' ky'i'wb'il xiq'o'n te tu'n tman, ex kub' t-xima'n Esawu kjalu: Noq ch'inxtl tjapun te nmane' tchwinqlal; tkyimlenxi'tzun, kb'el nb'yo'ne' witz'ine' Jakob', chij.", "42": "<pb/>Tetzunj tb'inte Reb'eka tkyaqilu' matxi'toq b'entti'j tu'n Esawu, xitchq'o'n ttxokli Jakob', ex xitma'n te: <pb/>—Manb'iye' qa tajb'ilu' ttzika Esawu tu'n tkub' b'yo'na tu'n, tu'n tkyaqtk'u'j.", "43": "Qu'mtzun wal, b'intzpe'ya. Lwix kutxi'ya tja nxib'ene' Lab'an najli toj Aran.", "44": "Axtzuntzu' tenkja' jte' q'ija tk'etz, tzmaxi' ajtel ttx'u'jilu' ttzika.", "45": "Ajtzun tik' tna'l tu'n tkyaqilu' matxi' tb'inchaya te. Kxel nchq'o'n tq'umliye' teya tu'ntzun tanjtz jumajtlti'ja. ¡Qu'n minti' wajb'ile' tu'n knaju' kab'e' wale' noq toj jun q'ijx!, chij te.", "46": "<pb/>Ex xitma'ntl Reb'eka te Isaak: <pb/>—Matxi'xi'x chin naje' kyu'n qya itit t-xu'jil Esawu. Qatzun mamjetlu' Jakob' tuk'i'l juntl itit najlqe' tza'lu toju' tx'otx' Kanaan, maslo b'a'n tu'n nkyime', chij."}