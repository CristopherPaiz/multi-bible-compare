{"1": "<pb/>Ljo'ntoq qok yupj tej kyponju' kab'e' anjl Sodom. Q'uqlitoqtzun Lot ttzi nintnam Sodom, jankyb'u'yina'kyib' xjal. Tetzunj kyxitka'yi'n Lotju' anjl, jawe' k'lulkye, kub' meje kywitz majx ku'pun tplaj twitz tx'otx',", "2": "xitma'ntzuntz kye: <pb/>—Taye, kyb'inchame' xtalb'il kukykyej wtane' njaye' ayine' ajb'el kyeye'. Ex b'a'n tu'n telkytx'jo'n kyqane' atzu', najchi'jxi'tzun b'a'n prim che'xe', chij kye. <pb/>Aye'tzunkye xiktzaq'we'n te: <pb/>—Majx chjontexi'x teya, naq aju' lay qokyaje' qu'n axtzu' k'elexa' qonik'an qu'ne' toj b'e, chechij.", "3": "<pb/>Atzunte Lot ilxi'xtoqti'j tu'n, e'kyajxtzun tja. Tetzunj kypon, kub' tb'incha'n Lot jun tb'anil wan kye, ex e'kub' tb'incha'n wab'j mixti' kytx'amal, ex e'wanju' kab'e' ichan lu.", "4": "<pb/>Na'mxtoqtzun kyb'aj kub'kẍe tej tpon kyb'u'yi'n kyib' kykyaqilu' ichan aj Sodom ex b'aj kytxoli'n kyib' ti'jileju' ja, e'ku'xun ex e'tijwnaq.", "5": "E aq'witzuntz ẍch'ilokxte te Lot: <pb/>—¿Jata'qe'ju' ichan ẍe' ul tjaya toju' qonik'an lu? ¡Iq'inqe'mitza! ¡Qajb'ile' tu'n qkub' kẍeye' kyuk'i'l!, chechij.", "6": "<pb/>Atzunte Lot etz yolil kyuk'i'l, kyej tjpu'nju' ttzija b'a'nxi'x,", "7": "xitma'ntzuntz kye: <pb/>—Kyb'inchame' xtalb'il e'ntzik, lalun kyb'incha jun ti'xti'ye' taq'wix.", "8": "Ate' kab'e' nmyale' na'mx kyojtzqinte ichan; che eletz wiq'i'ne' kyeye' tu'n kyb'inchanteye' kyajb'ile' kyi'j. Naq o'kx lalun kyb'inchaye' jun taq'wix kyi'ju' ichan ẍe' ul wuk'i'le', qu'n ntxokon qe'weju'ye', chij.<f>[4]</f>", "9": "<pb/>Aye'tzunkye xikma'n te Lot: <pb/>—¡Kutela qwitze'! ¿Ma aya kb'el kawinqeye', extzun naq oqxeni'n tib'a qxole'? ¡Expe' tu'nju' xtmaya ikju', nimxi'xtl k'ik'ela'ya qu'ne' kyekywitz!, chechij. <pb/>E' b'jo'ktentzuntz ililte Lot ex eb'ajx lq'e ttziju' jatu'n kyokten pa'lteju' tjpel,", "10": "aye'tzunju' kab'e' tula Lot etz knuqpi'n kq'ob' ex okx kyiq'i'n Lot tuja; ex etz kyjpu'nju' ja,", "11": "Kyb'inchatzuntz tu'n kykyej moẍixu' ichan ate'toq pe'n. Kykyaqilx e'kyaj moẍix, e'tijwnaq ex e'ku'xun. Ex e'kub' sikti joyb'enteju' tjpel ja.", "12": "<pb/>Tzajtzun kyma'n anjl te Lot kjalu: <pb/>—¿Ma ate'x xjal e'toj tjaqe'ya tza'lu? Iq'inqe'mixju'ya tk'wala, e'tmyala ex e'tjiya, ex tkyaqilu' ati teya toju' nintnam lu; iq'inqe'xa najchaq ti'jxi'ju' tnam lu,", "13": "qu'n kb'el qxitu'nju'ye' najb'il lu. Qu'n nimju' tqanil matxi' pon te Qman Dyos ti'j tkyaqil myab'a'n in kyb'incha'nju' xjal toju' nintnam lu, qu'mtzun maqo' tzaj chq'o'ne' xitulte, chechij.", "14": "<pb/>Xi'tzun Lottzu' nelkyeju' tji, aye'ju' b'entniti'j tu'n kmje kyuk'i'lju' tmyal, ex xitma'n kye: <pb/>—¡Lwix kukyexe' tzalu, qu'n kb'el t-xitu'n Qman Dyos nintnam lu!, chij kye. <pb/>Aye'tzunju' tji minti' xi' toj kwinqil.", "15": "Tetzunj ljo'ntoq qsqix, xikyma'n anjl te Lot: <pb/>—¡Lwixi'xa! Q'inqe'mixju'ya kab'e' tmyala ex t-xu'jila qa min tajb'ila tu'n tkyima ajtkub' qtz'e'ysa'ne' twitzu' nintnam lu, chechij.", "16": "<pb/>Atzunte Lot min nt-xla'ja'ntoqtib', qu'mtzun ex xko'n kyu'n anjl, qu'n tzaj q'aq'an tk'u'j Qman Dyos ti'j. Ex etzkyxko'n t-xu'jil kyuk'i'lu' kab'e' tmyal ti'jxi' nintnam tu'nkyklet.", "17": "Tetzunj matxitoq che ex ti'jxi' nintnam, xitma'n junju' anjl te: <pb/>—¡Kutoqa tu'n tkleta! Lalun tz'anj ka'yinti'ja ti'jxi'ya, ex lalun kub' we'ya toju' b'ya'. Qa tajb'ila tu'n tanq'ina, kutxi'ya kywi' witz, chij.", "18": "<pb/>Atzunte Lot xitma'n kye: <pb/>—¡Kyb'inchame' xtalb'il taye, lalun kyb'inchaye' ikju'!", "19": "Qu'n nimkye' xtalb'il matxi' kyb'incha weye' ex machin klete' kyu'ne' tu'n tlaqb'il kyk'u'je'; naq aju' lay xonkx tu'n npone' kywi' witz, qu'n qaj nkub'ku' wi'je' tu'n tz'e'ysb'il witzb'aj toj b'e, jaku'tzun chin kyimtzu'ye'.", "20": "<pb/>Ati jun b'o's nintnam nqaku' tzalu, jaku' xonkx tu'n pon kanune' toj. ¡Kyq'ome' anb'il tu'n nxi'ye' atzu' tu'n nklete', qu'n axxi'x b'o'sju' nintnam! chij kye.", "21": "<pb/>Atzu'n jun anjl tma: <pb/>—B'a'na'tzun, knb'incha'ye' kse'n xtqaniya. Lay kub' nxitu'ne' nintnam saj tma'na weye'.", "22": "¡Lwixi'xna' kutxi'ya atzu'! Qu'n lay b'entnaj ttzaj nq'o'ne' tz'e'ysb'il witzb'aj qa na'mxtoq tpona, chij te. <pb/>Qu'mtzun Soar tb'iju' nintnam lu okq'o'n.", "23": "<pb/>Tetzunj qsqix matxi'toq pon Lot toju' nintnam Soar,", "24": "tzaj q'o'ntzun q'aq'tz tu'n Qman Dyos, naku'j jb'al tuk'i'l txtaji'n q'ol kyib'aju' tnam Sodom ex Komor.", "25": "E'kub' t-xitu'n kyuk'i'lxi'ju' najlqe'toq kyoj, ex tkyaqilu' atitoq toju' b'ya' lu, majx e'kub' mankun tu'n.", "26": "Atzunju' t-xu'jil Lot, lepchoktoq ti'j, anj ka'yinti'j ti'jxi', ex majx kyejb'ent te jun tab'jel atz'an.", "27": "<pb/>Tetzun prim te juntl q'ij, xi' Ab'raam toju' najb'il jayolina' tuk'i'l Qman Dyos;", "28": "o'kx t-xitka'yi'n Sodom ex Komor ex tkyaqilu' b'ya' intoq sb'en, naku'j t-sb'el jun chuj.", "29": "Iktzu'n e'kub'a' t-xitu'n Qman Dyos nimaqtnam toju' b'ya' janajla'toq Lot, ex tzaj tna'n Dyos Ab'raam, qu'n etztiq'i'n Lot toju' tnam kub' t-xitu'n.", "30": "<pb/>Tb'ajlenxi'tzun ja'lu, xob' Lot tu'n tnajan toj Soar, xi' najal kyuk'i'lu' kab'e' tmyal kywi' witz; toj jun jul t-xe pik.", "31": "Jun q'ij xitma'n tmyal Lot tzikb'aj teju' itz'inb'aj: <pb/>—Matxi' tijinte' tata, ex mixti' jun ichan toju' najb'il tza'lu tu'n tmje quk'i'l kse'nxu' nb'inchet.", "32": "Qu'mtzun qtx'ujt-saku' tata, atzun qo kẍeku' tuk'i'l tu'ntzun kyitz'ji tk'wal qi'j, chij.", "33": "<pb/>Textzu'n qonik'an xikq'o'n ta'l ub'a q'aysa'n teju' kman. Kub' kẍetzun tzikb'ajtz tuk'i'l. Atzunju' kman minti' na'n tu'n tej tkub' kẍeju' tmyal tk'etz ex tej tjawe'.", "34": "Tetzun juntl q'ij, xitma'nju' tzikb'aj teju' itz'inb'aj: <pb/>—Mana' chin kub'kẍewe' tuk'i'l tata toju' qonik'an may, qu'mtzun qtx'ujt-saku' jumajtl teju' qonik'an ja'lo, atzun kub'kẍeya tuk'i'l, tu'ntzun kyitz'ji tk'wal qi'j, chij te.", "35": "<pb/>Tojtzu'n qonik'an lu xikq'o'n jumajtl ta'l ub'a q'aysa'n teju' kman, ex kub' kẍeju' itz'inb'aj tuk'i'l; ex ikx min na'n tu'n tej tkub' kẍeju' tmyal tk'etz ex tej tjawe'.", "36": "Iktzu'n e'oka' kab'e' tmyal Lotju' ch'onwi' tu'nxu' kman.", "37": "Itz'ji talu' tzikb'aj ex oktq'o'n tb'i Moab', kmanju' moab'ita ate'qe' ja'lo.", "38": "Ex ikxu' itz'inb'aj itz'jiju' tal ex a tb'iju' oktq'o'n B'en-ami, manb'aj kye aj Amon ate'qe' ja'lo."}