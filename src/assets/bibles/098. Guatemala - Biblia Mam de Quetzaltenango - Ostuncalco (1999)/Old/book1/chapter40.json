{"1": "<pb/>Tb'ajlenxi'tzun ja'lu, aju' nejenel kyeju' b'inchal tk'wa' nimaqkawil ta'l ub'a, extzunju' nejenel kye b'inchal wab'j, elyal kyil twitzu' nimaqkawil toj Ejipt.", "2": "Tzaj ttx'u'jil nimaqkawil kyi'ju' aq'unal lu, aju' nejenel kye b'inchal k'wab'j ta'l ub'a exju' nejenel kye b'inchal twa nimaqkawil,", "3": "e'okx jpu'n toju' kars ati tja nejenel kye xq'uqil, jaxju' jpu'na'toq Jse.", "4": "Atzunju' nejenel kye xq'uqil xitab'tzi'n te Jse tu'n kxi tka'yi'nju' kab'e' pres lu, ex nimtoj e'ten toj kars.", "5": "<pb/>Tetzun jun qonik'an e' witzk'anju' kab'e' pres lu, aju' b'inchal tk'wa' nimaqkawil ta'l ub'a exju' b'inchal twa nimaqkawil, ex teyile junjun atitoq intma'nju' twitzik'.", "6": "Tetzun prim tej tpon Jse ka'yilkye, e'oktka'yi'n qa intoq che b'isun;", "7": "xitqani'ntzuntz kye: <pb/>—¿Tiqu'ntzun majx b'is kwitze' ja'lo?, chij.", "8": "<pb/>Aye'tzunkye xiktzaq'we'n: <pb/>—Ati jun qwitzik'e' xkub' qwitzk'a'ne', ex mix-a'lo' jun tu'n ttzaj pjunte qeye', chechij. <pb/>Atzunte Jse xitma'n kye: <pb/>—¡Ana'te' Dyos pjulkye witzik'! Lalun txi' toj kywinqile', kmantze' weye' titi'ju' xkwitzk'aye', chij.", "9": "<pb/>Oktzuntenju' nejenel kye b'inchal tk'wa' nimaqkawil q'malteju' twitzik' te Jse kjalu: <pb/>—Chitzun qa atitoq junwi' lob'j ub'a nwitze',", "10": "ate'toq oxe' tq'ob'. Atzu'n tqan intoq t-xulin ex in b'echinxi', aye'tzunju' tb'echil intoq che ok te lob'j ex inche q'anaxnaj.", "11": "Tzyu'ntoqtzu'n tkop nimaqkawil wu'ne', intoq che el nt'uxi'nju'ye' lob'j ub'a, ex intoq che ku'x nyitz'o'ne' toju' kop. Xinq'o'ntzuntze' toj tq'ob' nimaqkawil, majxlo chi, chij.", "12": "<pb/>Atzunte Jse xitma'n te: <pb/>—A ntma'n twitzik'ju'ya lu: oxe' q'ijte' in techla'nju' oxe' tq'ob' lob'j,", "13": "toj oxe' q'ijtel kxe'l tka'yi'nxi'x nimaqkawil titi' b'ajkyeye', ex k'elex tzaqpi'na toj kars tu'n, k'okyel q'o'n jumajtla toju' taq'una ex kxe'l tq'o'n jumajtla tk'wa' nimaqkawil kse'nxu' intoq tb'incha'na tnejel.", "14": "Ajtzun tjapunju' lu a chin tna'tza, ex yolin ch'i'na twitzu' nimaqkawil wi'je' tu'n wex q'i'ne' toju' kars lu. ¡Q'aq'antz tk'u'ja wi'je'!", "15": "Naqna' ntzaj alq'a'nwe' kyxol aj Eb'rey, ex mya toj tu'me'lte' tu'nju' atinqine' toj kars qu'n mixti'we' wil, chij.", "16": "<pb/>Tetzunj tlonteju' nejenel kye b'inchal twa nimaqkawil, qa b'a'nju' witzik' pjet tu'n Jse, xitma'ntzuntz: <pb/>—Atzunwe' nwitzik' kjalu: chitzun qa isq'u'ntoq oxe' tal chi'l saq wab'j wu'ne'.", "17": "Tojtzunju' tal mankb'il chi'l jawl, nojnitoq tu'n chukchaq wab'j tb'anil b'inchb'enkye te nimaqkawil, aye'tzunju' pich' intoq che ul walteju' atitoq toju' chi'l isq'u'ntoq wu'ne', majxlo chi, chij.", "18": "<pb/>Atzunte Jse xittzaq'we'n te: <pb/>—Atzunta twitzik' a intma'n ja'lu: aye' oxe' tal chi'l, oxe' q'ijqe',", "19": "qu'n toju' oxe' q'ijtel kxe'l tka'yi'nxi'x nimaqkawilju' b'ajteya ex k'elex q'i'na toj kars tu'n, kjawil yob'i'ntzuntza tu'n nimaqkawil ti'j jun tze, aye'tzu'n k'utz che b'ajel wante tchib'jila, chij te.", "20": "<pb/>Tojtzu'n toxi'n q'ij, tq'ijtoq nimaqkawil, ex kub' tik'sa'n kyuk'i'l kykyaqilu' nche aq'unan tuk'i'l. Kywitztzu'n ttxokon, tchaq' tu'n kyetz q'i'n nejenel kye b'inchal tk'wa' nimaqkawil exju' nejenel kye b'inchal twa nimaqkawil toj kars.", "21": "Okq'o'n jumajtlju' nejenel kye b'inchal tk'wa' nimaqkawil tojxu' taq'un, ex xitq'o'n jumajtlu' kop toj tq'ob' nimaqkawil;", "22": "atzu'nte' b'inchal twa nimaqkawil, tchaq' tu'n tjaw jtz'o'n tqul kse'nx pujb'ente twitzik' tu'n Jse.", "23": "Tu'npetzunju', min tzaj na'ntl Jse tu'n kynejel b'inchal tk'wa' nimaqkawil."}