{"1": "<pb/>Tlajtzun Jakob' tb'e, ex kub' kyek'u'n kyib'u' tanjl Dyos twitz.", "2": "Tetzunj kxi tka'yi'n, tma: Jun k'loj tmajin Dyos qekye' lu te toj kya'j, chij. Qu'mtzun Maanaim tb'iju' tx'otx' lu oktq'o'n.", "3": "E'xitchq'o'n jte' sanjelal toju' tx'otx' Seyir, aju' tx'otx' te Edom, q'mal tpakb'al te Esawu ju' ttzik, qa ljo'ntoq tpon.", "4": "Xitma'n kye kjalu: Kymanxe' teju' ntzike' Esawu qa ayine' Jakob' ju' titz'in, ajb'el te, atzu' ẍin najana'ye' tja Lab'an toju' tq'ijlalil matxi' tzajxi',", "5": "exqa ate' nwakyixe' ja'lo, nb'ure', nrite', ex nmajine' ichan ex qya lq'o'nqe'. Qu'mtzun inxi' nsma'nju'ye' tqanil te tu'n tlaq tk'u'j wi'je', chechiku'ye' te, chij.", "6": "Tetzunj tanjtzkyi'ju' sanjelal, xikma'n te: <pb/>—O'tx'anje' tk'etzu' ttzika Esawu, ex lu tzul k'lulteya kyuk'i'l junk'al (400) ichan, chechij.", "7": "<pb/>Tetzunj tb'inte Jakob' tqanil lu, jawxob', ex majx kyej ximan. Qu'mtzun e'kub' taq'pu'nju' xjal ate'toq tuk'i'l, jni'qe'xju' trit ex tkamey,", "8": "qu'n kub' t-xima'n: qama tzul Esawu q'ojil kyi'j jun tnej, kb'entel kyoqu' jun tnejtl, chij.", "9": "Kub'tentzuntz na'l Dyos: Nman Dyos Tdyos nchmane' Ab'raam ex Tdyos nmane' Isaak, tzaj tma'na weye' tu'n tanjtzwi'je' toju' ntx'otx'e', ja najlqe' nwitze'le', ex tmaya tu'n telb'a'nju' nb'eye'.", "10": "Mixti' woklene' tu'n nk'monteju'ye' t-xtalb'ila exju' tyola in japun weye'. Qu'n noqtoq o'kxu' nb'ordone' iq'i'n tej wik'xe' toju' nin a' Jordan, atzu'n ja'lo kab'e' tneju' nb'ete'.", "11": "¡B'inchama xtalb'il Nman Dyos, chin tkloma toj tq'ob'u' ntzike' Esawu! Nchin xob'e', qu'n qaj saj q'ojil wi'je', ex jaku' che kub' tb'yo'nju' qya exqe' k'wal.", "12": "Ojena' tzaj tma'na tu'n telb'a'n tkyaqil weye' tu'na, exqa kykyaqilu' nyajajile' che chmetel kse'n tz'awun ttzi ninnjab', lay b'ent kyyajlet, chij.", "13": "<pb/>Axtzuntzu' wtana' toju' qonik'an lu. Ti'jtzu'n tkyaqilu' atitoq te, jaw t-sk'o'n toyaj tu'n t-xi' tq'o'n te Esawu:", "14": "lajnaq (200) ttxu chib', junaq (20) tman chib', lajnaq (200) ttxu rit, junaq (20) tman rit,", "15": "junaq lajoj (30) ttxu kamey kyuk'i'lxi' kyal, kab'naq (40) ttxu wakx, lajoj (10) qpoj tman wakx, junaq (20) ttxu b'ur atzun lajoj (10) tman b'ur.", "16": "Exitq'o'ntzuntz kyeju' tmajen toj tneji'n ex xitma'n kye. <pb/>—Kukxi' neje' ex najchaq kxe'la' lpe jun tnej alu'mj ti'ju' jun tnejtel, chij.", "17": "Xi'tzun tma'n teju' tnejel tnej kub' tnejb'a'n, kjalu: ajtokyala tu'n ntzike' Esawu, qama tzaj tqani'n teya: ¿jamatxa'ya? ¿Alkye tajawa? ¿Ex alqeqe' alu'mj iq'i'nqe' tu'na?, qa chi.", "18": "Tzaq'wenxa te kjalu: jun oyajte' teya ta tu'nju' ajb'el teya, lu lepchitz qi'jxi'ye', chiku'ya te, chij.", "19": "<pb/>Ex teju' tkab' tnej, te toxi'n ex kye kykyaqilu' exiq'inte junjuntl tnej alu'mj, xitma'n kye: <pb/>—Ajtkub' kyk'lu'ne' Esawu ax kymanxju'ye' te,", "20": "expe' kmanxe' te: Luju' ajb'el teya lepchitz qi'jxi'ye', chechiku'ye', chij. <pb/>Tb'incha Jakob' ikju', qu'n kub' t-xima'n: Kb'elte' Esawu tk'u'j wu'ne' kyu'nju' oyaj ju' matxi' che b'ajx nnejb'a'ne' te, yajxi'tzuntel kqla'ku'qib'e' tuk'i'l. Qape'tzunlo kchin tk'ma'tzu'ye' b'a'n, chij.", "21": "Iktzu'n eb'ajx tnejb'a'nju' oyaj twitz, atzunte kyejten jun qonik'antel axtzu'.", "22": "<pb/>Textzunju' qonik'an lu jawe' Jakob' ex e'ik'tiq'i'nju' kab'e' t-xu'jil, exqe' kab'e' tmajen qya, exqe'tzunju' junlajoj tk'wal. E' b'jik'x tchq'o'ntzuntz toju' nin a' Jab'ok,", "23": "tuk'i'lxi' tkyaqilu' ati te.", "24": "Tetzunj tkyejten Jakob' tjunal, q'ojin jun ichan tuk'i'l ex e'q'jen tzmaxi'j qsqix.", "25": "Tetzunj tlonte ichan mitoqjun nkub'ti'j Jakob' tu'n, oktb'ju'n twi' t-ẍo'p, majx kyej q'ajli tu'n tej intoq che q'ojin.", "26": "<pb/>Xitzun tma'nju' ichan te: <pb/>—Chin ttzaqpintza qu'n ljo'n qel spik'e', chij. <pb/>—Qa mixti' ẍin kyej tky'i'wla'na lay txi' ntzaqpi'na, chij te.", "27": "<pb/>¿Ti'tzun tb'iya? —chiju' ichan te. <pb/>—Atzunte xitzaq'we'n: Jakob' we' nb'i, chij.", "28": "<pb/>Tmatzun ichantz te: Myatlte' tb'iju'ya ja'lo, atl tb'iju'ya k'okyel, Israel. Qu'n matxi' q'ojina tuk'i'l Dyos ex kyuk'i'l ichan, ex aya nkanb'an, chij.", "29": "<pb/>Atzunte xitqani'n te: <pb/>—Ja'lo q'mantztzunta tb'i weye', chij. <pb/>—¿Tiqu'n tajb'ila'ya tu'n tb'inteya?, chiju' ichan te. <pb/>Axtzuntzu' kyeja' ky'i'wla'n tu'nju' ichan.", "30": "Oktzun tq'o'n Jakob' tb'iju' najb'il lu Penwel, qu'n tma: Matxi' wile' Qman Dyos kyu'nku'xi'x nwitze', extzun luqine' itz'qinxe', chij.", "31": "<pb/>Naqxi'xtzun in jawulku' q'ij tej tik'b'et Jakob' toju' tx'otx' Penwel, intoq koxjne tu'nju' tb'aqil twi' t-ẍo'p.", "32": "Atxi'xtzunj min nxikych'yo'n tyajajil Israel chib'j ati t-xolu' tb'aqil twi' t-ẍo'p alu'mj, qu'n atzu' q'ajla'."}