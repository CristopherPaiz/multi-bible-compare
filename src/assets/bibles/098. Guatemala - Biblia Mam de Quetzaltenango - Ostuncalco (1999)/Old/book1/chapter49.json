{"1": "<pb/>E'tzajtzun ttxko'n tk'wal ex xitma'n kye: che lq'etze', qu'n kxe'l nma'ne' kyeye' aju' kb'ajel kyi'je' yajxi'tel:", "2": "<pb/><t>che lq'etze' b'ilte, tk'wal Jakob',</t> <t>kyb'inku'ye' Israel kymane'.</t>", "3": "<pb/><t>Rub'en, aya tnejel nk'wale';</t> <t>aya wipumale' ex tnejel twitzu' nku'xumale',</t> <t>aya tnejel toj oklenj ex ipumalj.</t>", "4": "<t>Atzu'n ja'lo myatla tnejel,</t> <t>qu'n ikyju'ya kse'n tnimal a' mixti' nwe',</t> <t>kub'na' kẍeya tib'aj nkuẍb'ile'</t> <t>tuk'i'l B'ila ju' nxu'jile'.</t>", "5": "<pb/><t>Simeon ex Leb'i, kyitz'in kyib'e';</t> <t>Naq te b'i'yb'il noka' kyq'ojb'ile'.</t>", "6": "<pb/>¡Milo chin tenb'ila'ye' <pb/><t>toju' b'u'yb'il kyib'e'!</t> <t>qu'n tej ntoq che tx'u'jine' e'kub' kyb'yo'ne' xjal;</t> <t>ex naqx kyak'a'ne',</t> <t>b'aj kyej kytoqi'ne' kyqan tman wakx.</t>", "7": "<t>Tzajxwit taq'wixil,</t> <t>tib'aju' kytx'u'jile' kuwxi'x</t> <t>¡Majx che kxe'l nsputi'ne'</t> <t>toj tkyaqilju' tnam Israel!</t>", "8": "<pb/><t>Atzunta Juda, kjawil nimsa'na kyu'n titz'ina.</t> <t>Aku' kyqulju' tajq'oja ktzyetel tu'na,</t> <t>ex che nimalju' ttzika ex titz'ina teya.</t>", "9": "<t>¡Juda, nky'ajul!</t> <t>Ikju'ya kse'n jun tal tman b'alun,</t> <t>kse'n ajtb'aj tch'yo'n tchi',</t> <t>inkub' paqe twitz tx'otx',</t> <t>naku'j jun nin b'alun.</t> <t>¿Alxi'xkye jaku' txi' yekunte?</t>", "10": "<t>Mix-a'lo'kye k'elel q'inte toklen Juda</t> <t>exju' tze te oklenj toj tq'ob',</t> <t>lay b'ent tel iq'i'n,</t> <t>tzmaxi' k'elelju' aj tulku' tajawju' tze,</t> <t>aju' che nimal kykyaqil tnam te.</t>", "11": "<t>K'okyel tyob'a'n tb'ur ti'j tqan ub'a;</t> <t>che ttxja' t-xb'alun tu'n b'in,</t> <t>¡Tu'n ta'l ub'a!</t>", "12": "<t>Q'eq qe'xi'x tb'aq' twitz tu'n ta'l ub'a,</t> <t>exqe' twitzte saqqe'xi'x tu'n lech.</t>", "13": "<t>Atzunta Sab'ulon, knajala ttzi ninnjab',</t> <t>ja che b'ju'la' b'ark.</t> <t>Kpomelx tnaqacha jata' Sidon.</t>", "14": "<t>Atzunta Isakar,</t> <t>jun chej kuw, paqli toj tja.</t>", "15": "<t>Tej tka'yinte b'a'nju' tx'otx'</t> <t>ex tb'anilxi'xte ojb'il,</t> <t>kub' tq'o'n ttze'lti'j tu'n tiqan</t> <t>ok te majen lq'o'n ex mixti'te tma.</t>", "16": "<pb/><t>Atzunta Dan, kkawila kyib'ajx twnaqila</t> <t>kse'n junjuntl tnej tyajajil Israel.</t>", "17": "<t>K'okyela Dan kse'n jun kan wotz,</t> <t>ati ttzi b'e,</t> <t>nokttx'a'n t-xe tqan chej</t> <t>inel tz'aqtzun xjaltz tokx tib'aj tu'n.</t>", "18": "<pb/><t>¡Nman Dyos, q'uqli nk'u'je' tu'n nklete' tu'na!</t>", "19": "<pb/><t>Atzunta Kad, kq'ojil jun tnej xjal te q'oj ti'ja,</t> <t>atzuntlta kxe'l lpeya tu'n tkub'kyi'j tu'na.</t>", "20": "<pb/><t>Atzunta Aser, nim twaya ktenb'il,</t> <t>kb'el tq'o'na kywa nimaqkawil tb'anilxi'x.</t>", "21": "<pb/><t>Atzunta Neptali, ikju'ya kse'n jun msat tzaqpi'n</t> <t>ate' tal tb'anilqexi'x.</t>", "22": "<pb/><t>Atzunta Jse, ikju'ya kse'n junwi' awal ttzi a'</t> <t>inxi'x witzan,</t> <t>b'je'xniqe' tq'ob' tib'aj nintapi.</t>", "23": "<t>Ntx'a'lti'j kyk'u'ju' smajil ti'j, nxi' kysmaji'n</t> <t>ex kukx kyoktenju' yajlalte.</t>", "24": "<t>Atzunta Jse kuwqexi'xju' tq'ob'a</t> <t>tzyu'n t-smaja tu'na b'a'nxi'x.</t> <t>¡Chjonte teju' Dyos nimtipumal Tdyos Jakob'!</t> <t>¡tu'nte K'ik'lelju', aju' kolol ti'j Israel!</t>", "25": "<t>¡tu'nte Dyos janajb'ena' tmana, ate k'onilteju'ya;</t> <t>chjonte te Dyos nimtipumal, ju' ky'i'wlalteya!</t> <t>¡Kyu'n ky'i'wb'il ntzaj twitz kya'j,</t> <t>kyu'n ky'i'wb'il tu'n ninnjab' nim t-xe,</t> <t>ex kyu'n ky'i'wb'il kyu'n imj ex ja nela' anq'in xjal ti'j ttxu!</t>", "26": "<t>Nimxi'xtlwe' b'a'n xkyej nqanine' tib'aja</t> <t>kye twitzu'we' kyej qani'n wib'aj kyu'n nmane'.</t> <t>Kykyaqilu' b'a'n xkyaj nqanine' lu,</t> <t>kche tenb'el tib'aja Jse</t> <t>jaw sk'o'na kyxolu' ttzika,</t> <t>tzmaxi'j ajtpon b'ajsb'il kyeju' witz ate' tejumajx.</t>", "27": "<pb/><t>Atzunta B'enjamin, ikju'ya kse'n jun xo'j,</t> <t>te prim inb'aj tch'yo'nju' tchi' xtzyet tu'n</t> <t>tetzun qale inb'aj t-sipa'nju' t-xkyejlb'en, chi Jakob' kyeju' tk'wal.</t>", "28": "<pb/>Aye'tzun kab'lajoj (12) tnej tyajajil Israel, ex aye' yolu' b'ajx tma'n kyeju' tk'wal tej tkyej tqani'n b'a'n kyib'aj.", "29": "<pb/>Tetzun b'ajsb'il kyejtma'n Jakob' kyeju' tk'wal: Naqch'inxtl wik'we'. Atzun chin kymqunkxe' kyk'etzu' qtzan nmane' toju' jul tokx toju' pik ati toj ttx'otx' Epron ju' itit,", "30": "toju' tx'otx' Kanaan; toju' jul ati toj Makpela ju' ati twitzxi' Mamre, ju' tloq' Ab'raam tuk'i'lxi' tx'otx' te Epron, tu'n tajb'en te muqb'ilkyeju' e'tojtja.", "31": "Qu'n atzu' okxa' mqu'na' Ab'raam ex Sara ju' t-xu'jil, ikx Isaak tuk'i'l Reb'eka ju' t-xu'jil. Ex atzu' okxa' nmqu'na'ye' Lea.", "32": "Aju' tx'otx' lu exju' muqb'il lq'onjtz kye itit, chij.", "33": "<pb/>Tb'ajlenxi'tzun tma'n Jakob' tkyaqil ja'lu kyeju' tk'wal, kub'kẍe jumajtel, kyimtzuntz."}