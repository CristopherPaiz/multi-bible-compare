{"1": "<pb/>Atzunte Dina ju' tal Lea tuk'i'l Jakob', xi' xb'etzalkyeju' txin toju' najb'il lu.", "2": "Oktzun ka'yi'n tu'n Sikyem ju' tk'wal Amor ju' eb'ey, nejenel toju' najb'il lu. Tzajtzun Sikyem kub' ttzyu'nju' Dina, ex kub' tyaju'n.", "3": "Majx oklaqj Sikyem ti'ju' txin, oktentzuntz xmoxilte tu'n tkub'ti'j tu'n.", "4": "Xitma'ntzuntz te Amor ju' tman: <pb/>—Kutxi'ya qanilteju' txin lu, wajb'ile' tu'n nmjeye' tuk'i'l, chij.", "5": "<pb/>Tb'itzun Jakob' qa kub' tyaju'n Sikyem Dina ju' tmyal. Mixti'te xipun tma'n kyeju' tk'wal, qu'n intoq che k'ik'len kyi'ju' kyalu'n toj kojb'il, tzmaxi' xitma'nj kye tej kyul.", "6": "Atzunte Amor ju' tman Sikyem pon yolil tuk'i'l.", "7": "<pb/>Tetzunj kyulu' tk'wal, kyb'i titi' matxi'toq b'aj, tzaj kytx'u'jil b'a'nxi'x qu'n aju' tb'incha Sikyem ti'j Dina jun nin il te' kxol aj Israel, ju' mixti' tu'n tb'inchet.", "8": "Atzunte Amor yolin kyuk'i'l ex xitma'n kye: <pb/>—Aju' nk'wale' Sikyem majx matma tgan ti'ju' kyanab'e'. Qu'mtzun knajsamxi'xe', kyq'ome' anb'il tu'n tmje tuk'i'l,", "9": "che okyeltzuntze' te qwitze'le'. B'a'ntzun qmjetzu'ye' kyuk'i'lu' kmyale', ex kyuk'i'lu' qmyale'.", "10": "Che tenkje' najal qxole'. Luju' tx'otx' ati kwitze', che najanqe'ye' twitz, che k'ayinqe'ye' ex che lq'onqe' ktx'otx'e', chij.", "11": "<pb/>Atzuntlte Sikyem xitma'n te tman Dina ex kyeju' t-xib'en: <pb/>—Kynajsamxi'xe', kxe'l nq'o'nwe' tkyaqilu' makyqaniye' qama tzaj kytzaq'we'ne'.", "12": "Maskye makyqaniye' twi' nimxi'x kyetwitzu' in b'inchet ex txqan oyaj, kxe'l nq'o'nwe' kyeye'. Naqa makyaq'e' anb'il tu'n tmjeju' txin wuk'i'le', chij.", "13": "<pb/>Tu'ntzunju' matxi'toq tz'el tch'ixaw Dina tu'n Sikyem, qu'mtzun naqx kyak'a'nju' tk'wal Jakob' xiktzaq'we'n te Sikyem ex te Amor ju' tman,", "14": "kmatzuntz: <pb/>—Mixti' tu'me'l tu'n t-xiqq'o'ne' qanab'e' te jun ichan mixti' techlal ti'j tchib'jil, qu'n qama qb'inchaye' ikju' k'elel qch'ixawe'.", "15": "Jaku'tzun qaje' qama kub' toj kywitze' tu'n kyoke' kse'nqe', tu'n tok kyechel kykyaqilu' ichan ti'j kychib'jil kyxole'.", "16": "B'a'ntzun kymjetzu'ye' kyuk'i'l qmyale', ex ikxqe' kyuk'i'lu' kmyale'. Qo najaltzuntze' kyxole', jun tnamxtzuntz qo elela'.", "17": "Qatzun min xkub' toj kywitze' tu'n tok kyechele' ti'j kychib'jile'; qo ik'ele' tza'lu, ex kxe'l qiq'i'ne' qanab'e', chechij.", "18": "B'a'n ela'ju' lu toj kywitz Amor tuk'i'l Sikyem ju' tk'wal.", "19": "Lwiyxi'xtzun oktq'o'n Sikyem techal ti'j tchib'jil, qu'n majxtoq tb'anilxi'xu' tmyal Jakob' toj twitz. Tu'ntzunju' atoq Sikyem oksla'nxi'x kyxolju' toj tja tman,", "20": "exi'tzuntz tuk'i'l Amor ju' tman ttzi nintnam, jankyej nk'eta'ti'j yol. Atzuntzu' xa' kyma'n kye xjal kjalu:", "21": "<pb/>—Qamiw qekye' ichan lu, che najal qxol, che k'ayil ex che loq'ol toju' tx'otx' lu, qu'n atite tx'otx' tu'nt-xi' kye; ayo'tzunqe b'a'n qmje kyuk'i'lu' kmyal, ex ikxkye b'a'n tu'n kymje kyuk'i'l qmyal.", "22": "Tu'ntzun qok te junx tnam kyuk'i'l, che najal qxol qama kub' toj qwitz tu'n tok kyechel kykyaqilu' ichan ti'j kychib'jil qxol kse'nx nkyb'incha'n kyxol.", "23": "Tkyaqiltzunju' ati kye exqe' kyalu'n, che okyel te qe. Naq o'kx tu'n qmante qa b'a'n toj qwitz, che kjel tentzuntz najal qxol, chechij kye.", "24": "<pb/>Kykyaqiltzunju' ichan toju' nintnam b'a'nqe' tu'n kyxi' toj q'oj, b'a'n ela' kyma Amor tuk'i'l Sikyem ju' tk'wal toj kywitz, b'jo'ktzun kyecheltz ti'j kychib'jil.", "25": "Tzajtzun Simeontz tuk'i'l Leb'i, aye' tk'wal Jakob' t-xib'en Dinaqe', exi' toj toxi'n q'ij toju' nintnam tej inxtoq ch'yon kyechelu' ichan ti'j kychib'jil, eb'aj kub' kyb'yo'n kykyaqilx tu'n k'uẍtx'e'nb'il, mixti'x b'ent kyklonte kyib'.", "26": "Kub' kyb'yo'n Amor tuk'i'l Sikyem ju' tk'wal tu'n k'uẍtx'e'nb'il; ex etzkyiq'i'nju' Dina toj tja Sikyem, exi'tzuntz.", "27": "E' b'aj pontlu' jte'tl tk'wal, eb'aj b'et kxolu' matxi'toq che b'ajkyim, tkyaqiltzunju' knet kyu'n toj tnam b'ajx kyiq'i'n te tu'me'l t-xelju' tch'ixaw Dina el.", "28": "Eb'ajx kyiq'i'n rit, wakx, b'ur ex tkyaqilu' ti'xti' atitoq toju' nintnam exju' atitoq toj kojb'il.", "29": "B'ajx kyelq'a'n tkyaqilju' toj kyja xjal. Kykyaqiltzunju' k'wal ex e'qya, b'ajx kyiq'i'n pres.", "30": "Atzunte Jakob' xitma'n te Simeon ex te Leb'i: <pb/>—Matxi' tzaj kyiq'i'n ile' wib'aje'. Atzu'n ja'lo chin elel ik'u'ne' kyu'n aj Kanaan ex peresey ju' najlqe' toju' tx'otx' lu. Oklo kb'ajel kb'u'yi'n kyib' tu'n kyul q'ojil wi'je', chin kb'el kb'yo'ne' kyuk'i'lxi'ju' toj njaye', qu'n naqna' jte'xu' xjal ate' wuk'i'le', chij kye.", "31": "<pb/>Aye'tzunkye xiktzaq'we'n te: <pb/>¿Ma b'a'ntzun xtb'inchaju' ichan lu, matz'ok tq'o'n qanab'e' kse'n jun qya ajpajil?, chechij."}