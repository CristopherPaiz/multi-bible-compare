{"1": "<pb/>Tetzunj t-xitka'yi'n Jakob' ljo'ntoq ttzaj Esawu kyuk'i'l junk'al (400) ichan, exitaq'pu'nju' k'wal te Lea, te Rakyel ex kyeju' kab'e' majen qya.", "2": "Tnejelxi'x e'kub' tnk'u'nju' tmajen qya kyuk'i'lxi' kyal, kyi'jxi'tzuntel a Lea kyuk'i'lju' tal, tetzun b'ajsb'il a Rakyel tuk'i'l Jse.", "3": "Kub'nejtzuntz kywitz, kub' meje wuq maj, majx ku'punju' tplaj twitz tx'otx', ch'i'naq tpon lq'e twitzu' ttzik.", "4": "Atzunte Esawu tzaj ojqelan k'lulte, oktchle'ntzuntz ex oktma'tzi'n te jun q'olb'eb'lte. E'oq'tzuntz kykab'il.", "5": "E'xi'tzun tka'yi'n Esawu qya exqe' k'wal, xitqani'ntzuntz te: <pb/>—¿Yajqe'tzun ja'lu alkyeqe'?, chij. <pb/>Aye' nk'walju'ye' ẍetzaj tq'o'n Qman Dyos, ayine' ajb'el teya, chij te.", "6": "E'tzun lq'eju' majen qya kyuk'i'lju' kyal, e'kub' mejetzuntz, majx ku'pun kyplaj twitz tx'otx';", "7": "ex tzaj lq'e Lea kyuk'i'lju' tal ex ax kyb'inchaju'. Tetzun b'ajsb'il tzaj lq'e Jse tuk'i'l Rakyel, ex ikxkye e'kub' meje.", "8": "<pb/>Xitzun tqani'ntl Esawu: <pb/>—¿Ti'tzu'n tb'is tk'u'ja kyi'ju' b'a'npun tnej alu'mj ẍekub' nk'lu'ne'?, chij. <pb/>—Woyajqewe' teya tu'n ttzaj q'aq'an tk'u'ja wi'je', chi Jakob' te.", "9": "Atzunte Esawu tma: <pb/>—Mixti' witz'in, nimwe' walu'n ati. Tenkjta kyuk'i'lxu' ta, chij.", "10": "Atzunte xitma'n jumajtl te kjalu: <pb/>—Qatzun axxi'x matxi' tzaj q'aq'an tk'u'ja wi'je', k'monxna'ju'ya woyaje'. Qu'n matz'oknka'yina ja'lo, naku'wtloj a Dyos soknka'yine' tu'nju' ẍin tk'ama b'a'n.", "11": "Qu'mtzun b'inchama xtalb'il k'monxju'ya woyaje' saj wiq'i'ne' teya, qu'n ate Qman Dyos saj q'onte wipumale', ex mixti'tl nnojqelan weye', chij te. <pb/>Tu'ntzunju' ilxi'xtoqti'j tu'n Jakob', xi'xtzun tk'mo'n Esawu toyaj;", "12": "tmatzun Esawutzu': <pb/>—Qo'natzuna. Chin kb'el neje' twitza, chij.", "13": "<pb/>Atzunte Jakob' tma: <pb/>—Ntzik, ojtzqi'nta tu'n mixti'xi'x kyipumalu' tal k'wal, ex ati tu'n nximane' kyi'ju' nrite' ex nwakyixe' ne'ẍ kyal. Qama che oknxla'jane' tu'n kyb'et, che b'elsikti, jaku'tzun jun q'ijx che b'aja' kyim.", "14": "Axlo b'a'n tu'n t-xi' neja nwitze' ayine' ajb'el teya. Chab'aku'tzun chinxwe' kse'nx che b'etu' walu'ne' nejlqe' nwitze', ex kse'nx che b'etu' k'wal tzmaxi'j aj npon kanune' tuk'i'la toju' tx'otx' Seyir, chij.", "15": "Atzunte Esawu tma: <pb/>—B'a'na'tzunlo, naq o'kx che kjel nq'o'ne' jte' ichan tuk'i'la, aye' ẍe tzaj wuk'i'le', chij. Atzunte xittzaq'we'n te: <pb/>—Chjontexi'x, lalun tyajutib'a, chij.", "16": "<pb/>Axtzun q'iju' anjti'j Esawu toj Seyir.", "17": "Atzunte Jakob' xi'xa'ya' Sukot. Atzuntzu' kub'a' tb'incha'n tja, ex kyjaju' talu'n. Qu'mtzun oktq'o'n tb'iju' najb'il lu, Sukot.", "18": "<pb/>Tej tanjtz toju' tx'otx' Padan-aram, b'a'n pona' Kanaan, kub' najantzuntz tk'etzju' nintnam Sikyem.", "19": "Tloq' jun tnej ttx'otx' tu'n jo'naq (100) pwaq kyeju' tk'wal Amor, ju' tman Sikyem, atzuntzu' kub' najana'.", "20": "Jawtzun tb'incha'n jun q'olb'eb'l ex oktq'o'n tb'i: El-eloe-israel."}