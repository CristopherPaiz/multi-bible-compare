{"1": "<pb/>Tetzunj tb'inte Jakob' qa atitoq triy toj Ejipt, xitma'ntzuntz kyeju' tk'wal: ¿Titi' nb'ajkyeye' naq nkyka'yla'n toj kywitze'?", "2": "Lu matzajq'ma'n weye' qa ati triy toj Ejipt. Kukyxi'ye' lq'ol triy atzu' te qwa, tu'n lalun qo'qe' kyim tu'n we'yaj, chij.", "3": "<pb/>E'xi'tzu'n lajoj ttzik Jse lq'ol triy toj Ejipt.", "4": "Mixtzunti' xitchq'o'n Jakob' B'enjamin titz'in Jse kyuk'i'l, qu'n kub't-xima'n qaj ti'ku' xb'ajte toj b'e, chij.", "5": "E'b'ajxu' tk'wal Israel kyxolu' xjal eb'ajx lq'ol triy, qu'n atitoq we'yaj toj tkyaqilu' tx'otx' Kanaan.", "6": "<pb/>Atoq Jse kawil toj Ejipt ex atoq nk'ayinte triy kyeju' xjal nche tzaj toj junjuntl tnam. Tetzunj kyb'aj ponju' ttzik, eb'aj kub' meje twitz, majx ku'pun kyplaj twitz tx'otx'.", "7": "Lwiyxi'xtzun eltnik' Jse kyeju' ttzik tej kyxitka'yi'n, ex tb'incha naku'xwitloj min ojtzqi'nqe' tu'n. Xitqani'ntzuntz kye tuk'i'l tyol kuw: <pb/>—¡Yajtzunkye'! ¿Jaẍe tzaja'ye'?, chij kye. <pb/>Aye'tzunkye xikytzaq'we'n: xi' xqo' tzaja'ye' Kanaan lq'ol triy tza'lu, chechij.", "8": "<pb/>Eltnik' Jse kyeju' ttzik, aye'tzunkye mixti' elkynik' te.", "9": "E'tzajtzun tna'n Jse twitzik' kyi'ju' ttzik, xitma'ntzuntz kye: <pb/>—Naq ẍe'ulkye' nenulteju' tnam tu'n tkub'ti'j kyu'ne', chij.", "10": "<pb/>—Aye'tzunkye xikytzaq'we'n ex kyma: <pb/>—¡Minti' taye! Lq'ol triy xqo' ula'qe' ayo'ye' ajb'el teya.", "11": "Qkyaqile' junx qmane'. Tnik'alqe'qi'j. Min qojtzqi'nqe' tu'n tnenji tnam toj ewaj, chechij.", "12": "<pb/>Naq kyak'a'nkye'. <pb/>—Naq ẍe'ulkye' nenulteju' tnam tu'n tkub'ti'j kyu'ne', chi jumajtl Jse kye.", "13": "<pb/>Aye'tzunkye xikytzaq'we'n: <pb/>—Ayo'qe'ju' ajb'el teya, kab'lajoj (12) qb'aje' qitz'inile qib'e', junx qmane', najlqo'ye' Kanaan. Atzu'n qch'i'pile' makyejten tk'etz qmane', atzunju' juntel kub'ni naj, chechij.", "14": "<pb/>Xi'xi'xtzun tma'ntl Jse kye: <pb/>—¡Ikte'! Naq ẍe'ulkye' nenulteju' tnam.", "15": "Tu'ntzun ja'lu k'elel kynik'tzile': kntziya'ye' toj tb'iju' nimaqkawil, lay che exe' tza'lu qa min sul kyiq'i'nju'ye' kyitz'ine'.", "16": "Kutxi' junkye' nelte. Aye'tzu'n txqantel che kjel jpet. K'eleltzun nnik'tzu'ye' qa ax kyeye', qatzun mya, naqtzun ẍe'ultze' nenulteju' tnam. ¡Axxi'x, kntziya'ye' toj tb'iju' nimaqkawil!, chij.", "17": "<pb/>Kykyaqil e'kyaj jpu'n oxe' q'ij tu'n Jse,", "18": "tojtzu'n toxi'n q'ij xitma'n Jse kye: <pb/>—Atiwe' tchi Dyos we. Kb'el nnajsa'ne' kyile' qa makyb'inchaju'ye' lu:", "19": "qa ax qa tnik'alkyi'je', kjel jpet junkye', aye'tzu'n txqantel kukyanje' ex kyiq'inxju'ye' triy, tu'ntzun kywanju' toj kyjaye'.", "20": "Kyiq'intztzunju'ye' kyitz'ine' tu'ntzun tel nnik'e' qa axju' nkyma'ne'. Qatzun min, che b'el b'yete', chij kye. <pb/>B'a'natzun, chechij.", "21": "Kymatzuntz kyxolilex: <pb/>—Axxi'x myab'a'nte' qb'incha ti'ju' qitz'in, qu'n mixti' xiqb'i'n tej intoq kub'san qe, mixti' tzaj q'aq'an qk'u'j ti'j tej inxi'xtoq b'isun. Ja'lo intzun kub' qchjo'n, chechij.", "22": "<pb/>Atzunte Rub'en xittzaq'we'n kye: <pb/>—Xina' nma'ne' kyeye' tu'n lalun kyb'inchaye' jun taq'wixil ti'ju' qitz'in, mixti' nxikyb'i'ne'. Ja'lo kb'el qchjo'nju' tkamik, chij.", "23": "<pb/>Mixtoqtzunti' b'i'n kyu'n qa intoq kaneju' kyyol toj twitz Jse, qu'n tej tyolin Jse kyuk'i'l atitoq jun xjal pjulteju' kyyol.", "24": "Eltpa'n tib' Jse kyi'j, kub'tentzuntz oq'el. Tetzunj tpon jumajtl kyk'etz, yolin kyuk'i'l; eltpa'nju' Simeon ex xitma'n tu'n tkub' k'lo'n kywitzku'.", "25": "Tchaq'tzuntz tu'n tkub' nojsa'n kykostal tu'n triy, ex tu'nt-xi anjsa'nti'ju' kymedi teyile junjun tu'n tku'x q'o'n ttziyileju' kykostal, ex tu'n t-xiq'o'n kywa te kyb'e. Ikytzun b'inchanjtzu'.", "26": "Jawtzun kyq'o'n kytriy kyi'ju' kyb'ur, e'anjtzuntz.", "27": "<pb/>Tetzunj kypon toju' najb'il jatu'n kykyej wtana' te qonik'an, o'kx ttzaj jun kyxol jawtjqo'n tkostal tu'n tkub' tq'o'n twaju' tb'ur, o'kx t-xitka'yi'n tku'xu' tmedi ttzi.", "28": "Xitma'ntzuntz kyeju' ttzik: <pb/>—¡Kyka'yintzpe'kye', matzaj anjsa'nti'ju' nmediye', lu tku'x ttzi nkostale'!, chij. <pb/>Majxtzun eb'aj sak'puj kykyaqil ex e'lu'lun tu'n kyxob'el, kymatzuntz kyxolilex: <pb/>—¿Ti'tzu'n xtb'incha Dyos qe?, chechij.", "29": "<pb/>Tetzunj kypon Kanaan, xikytx'olb'a'ntz teju' kyman tkyaqilu' eb'jik'a', kjalu:", "30": "<pb/>—Kuw tyolju' ichan saj tma'n qeye', ju' nkawin toju' tnam jaotx'anja'ye', maqo oktq'o'ne' qa naqnenulteju' tnam xqopona'ye'.", "31": "Ayo'tzunqe' mab'ajx qma'ne' te qa tnik'alqi'je', exqa min qojtzqi'nqe' tu'n tnenji tnam toj ewaj.", "32": "Matxi qma'ne' te qa kab'lajoj (12) qb'aje' qitz'inile qib'e', junx qmane' exqa ati jun kub'ni naj, exqa axtzu' xkyaja' tenju' qch'i'pile' tk'etza toj Kanaan.", "33": "Atzunte tzaj tma'n qeye': che xe'lwoksla'ne' qa tnik'alkyi'je' qama kyb'inchaye' lu: Kyjel junkye' tzalu, aye'tzu'n txqantl kukxi'ye' q'olte triy te kywaju' toj kyjaye',", "34": "kyiq'intztzunju'ye' kyitz'ine' b'o's qa tnik'alkyi'je', che kxe'l woksla'ntzuntze' qa mya nenul tnamqe'ye'; kxe'ltzun ntzaqpi'ne' kytzikye', b'a'ntzun kyb'ettze' toju' tnam lu, chij qeye', chechij.", "35": "<pb/>Tetzunj tb'je'l kychto'n ttzik Jse toju' kykostal, xikyka'yi'n tku'x junjun tal ch'u'ẍ toju' kykostal, jatku'xa' kymedi teyile junjun. Tetzunj kyka'yinteju' medi, ojexi'x che b'ajxob' tuk'i'lu' kyman.", "36": "Xitzun tma'n kye: <pb/>—Ljo'n nkyaj kyq'o'ne' mixti' nk'wale'. Mix-a'lo'tl Jse quk'i'l ex ikx Simeon, ¡atzu'n ja'lo k'elel kyiq'i'ntlju'ye' B'enjamin! ¡Ayinweju'ye' matxi' chin b'o'lj!, chij.", "37": "<pb/>Atzunte Rub'en xitma'n te tman: <pb/>—Q'ontza B'enjamin tu'n t-xi'nka'yi'ne', tzul wiq'intlwe' teya. Qatzun mixti' sul wiq'i'ntle', b'a'ntzun kykub' tb'yo'nju'ya kab'e' nk'wale', chij.", "38": "<pb/>Atzunte xittzaq'we'n: <pb/>—Lay txi'we' nk'wal kyuk'i'le'. Ojepe'na' kyim Jse ju' ttzik, o'kxku'tlte ati nk'etze'. Yajtzunqa ntk'ulb'a'nku' jun taq'wix toj b'e, aye'tzuntze' ati kypaje' qa makyimju' ẍjo'q lu tu'n b'is, chij."}