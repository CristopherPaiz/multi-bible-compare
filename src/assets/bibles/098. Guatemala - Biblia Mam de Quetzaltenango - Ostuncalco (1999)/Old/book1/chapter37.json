{"1": "<pb/>Kyejten najal toj Kanaan, ja ojetoq najana' jte' q'iju' tman.", "2": "A tqanil ja'lu kyi'ju' tk'wal. <pb/>Tetzunj ku'xuntoq Jse, tetoq wuqlajoj ab'q'i, intoq k'ik'len rit junx kyuk'i'lju' ttzik, ju' tal B'ila ex Silpa, aye' kab'e'tl t-xu'jil tman. Atzunte Jse intoq oktma'n te tman ti'ju' myab'a'n ntoq kyb'incha'n ttzik.", "3": "<pb/>Kyexi'xtoqtzun tilwi Jse tu'n Israel kyekywitzu' txqantl tk'wal, qu'n itz'ji tej matxi'toq tijin. Qu'mtzun kub' tb'incha'n jun t-xb'alun majx tb'anilxi'x.", "4": "Tetzunj kyka'yinteju' ttzik qa atoqte kyexi'x tilwi tu'n tman kyxol kykyaqil, el kyik'o'n, mixtoqpe'ti'x inche yolin te.", "5": "<pb/>Junmaj kub' twitzk'a'n Jse jun twitzik' ex b'ajx tma'n kyeju' ttzik. Tu'ntzun tpaj ja'lu el kyik'o'nxi'xtl,", "6": "qu'n xitma'n kye: <pb/>—Kyb'intzpe'ye', kxe'l nma'n jun nwitzik'e' kyeye':", "7": "chitzun qa intoq qo'qe' manojin triy toj kojb'il; o'kx tjawe' nmanoje' tu'nxtib', majx kyej we', aye'tzuntlu'kye' kymanoj b'jo'k kytxoli'n kyib' ti'ju'we' ex eb'ajkub' tzipe twitz, majxlo chi, chij.", "8": "<pb/>Aye'tzunkye' ttzik xikytzaq'we'n te: <pb/>—¡Ma oktzun k'okyela te qnimaqkawile', exqa kykawila qib'aje' ma chiya!, chechij. <pb/>Tu'ntzunju' twitzik' lu tzajxi'x kytx'u'jil ti'j, ex tu'nju' tu'me'l tej tokten q'malte kye.", "9": "<pb/>O'kx tkub' twitzk'a'n Jse juntl twitzik', ex xitchik'b'a'ntl kyeju' ttzik kjalu: <pb/>—Kyb'intzpe'ye' juntl nwitzik'e' xkub' nwitzk'a'ne': chitzun qa intoq xinka'yi'nju'ye' q'ij tuk'i'lju' xjaw ex junlajoj (11) che'w intoq che kub' tzipe nwitze' tuk'i'l ninb'il, majxlo chi, chij.", "10": "<pb/>Tetzunj tb'aj tma'n Jse twitzik' te tman ex kye ttzik, xitzak'u'n tu'n tman kjalu: <pb/>—¿Titzu'n tz'elpuna' twitzik'a xb'aj tma'na? ¿Ma oktzun b'el tzipe ttxuya tuk'i'l ninb'il twitza, e'ttzika ex ayine' toj twitza?, chij.", "11": "<pb/>Ojexi'xtzun tx'a'lti'j kyk'u'ju' ttzik ti'j, atzu'n tman kyej ximan ti'ju' witzik' lu.", "12": "<pb/>Jun q'ij eb'ajxu' ttzik Jse k'ik'lel kye trit kyman toj tx'otx' Sikyem.", "13": "Xi'tzun tma'n Israel te Jse: <pb/>—Wajb'ile' tu'n t-xi'ya ka'yilkyeju' ttzika, luqe' inche k'ik'len kyi'ju' rit toju' tx'otx' Sikyem, chij. <pb/>—B'a'na'tzun ta, machinxe', chi Jse.", "14": "<pb/>Xitma'n Israel te, —Kutxi'ya ku, ka'yiqe'ka ttzika qa b'a'nqe' exqe'ju' rit, lwixi'xtzun tz'anjtzti'ja q'malte weye', chij. <pb/>Xitzun tchq'o'n Israel Jse, tzajx toju' b'ya' Eb'ron, tetzunj tpon Jse toj Sikyem,", "15": "kub' tzpet atzu'. O'kx tokyal twitz jun ichan ex xiqani'n te: <pb/>—¿Ti'tzu'n in tjyo'na?, chij.", "16": "<pb/>Atzunte Jse xittzaq'we'n: <pb/>—Inchin jyone' kyi'ju' ntzike'. ¿Qape nab'en b'i'nta tu'n ja ta'qe', b'inchama xtalb'il q'mantza weye'?, chij.", "17": "<pb/>—Oje che b'jik'kye' tza'lu. Naqch'i'n xinb'i'ne' qa atzu' ẍe'xa' toju' tx'otx' Dotan, chiju' ichan. <pb/>Xi'tzun Jsetz jyolkyeju' ttzik, ex atzu' e'kneta' tu'n toj Dotan.", "18": "Aye'tzu'n ttzik xikyka'yi'n najchaq, na'mxtoq tpon lq'e Jse kyk'etz, kub' kyxima'n tu'n tkub' kyb'yo'n.", "19": "Kymatzuntz kyxolilex: <pb/>—¡Kyka'yinxpe'ye', lu ma' witzk'al tzul!", "20": "Qb'yonku'; qxonku'xtzuntz toj jun xoch, atzun qmanx qama b'aj tu'n jun tojk'ul txkup. ¡Oktzun qla'tz qama che japunju' twitzik'!, chechij.", "21": "<pb/>Tetzunj tb'inte Rub'en ja'lu, tjoy tu'me'l tu'n tklet tu'n toj kyq'ob'ju' titz'in, tmatzuntz kye: <pb/>—Lalun kub' qb'yo'n.", "22": "Lalun qojli chik' kyu'ne'. Lan tzaq'pon kyq'ob'e' ti'j, qamajxi'xtzun kyxonku'xe' toju' xoch ati toj chq'ajlaj, chij. <pb/>Tma Rub'en ja'lu, qu'n tajb'iltoq tu'n tklet Jse tu'n, tu'ntzun tanjtl ti'ju' titz'in tja tman toj b'anil;", "23": "tetzunj tpon Jse jata'qe'toqju' ttzik, elkyiq'i'n ttzikju' t-xb'alun tb'anilxi'x oksa'nktoq tu'n,", "24": "Kub' kytzyu'ntzuntz ex ku'x kyxon toju' xoch tzqij ex mixtoqti' toj.", "25": "Tetzunj kykub' qe wal, o'kx t-xi' kyka'yi'n ljo'ntoq ktzaj txqan xjal aj Ismaelqe', tzajniqe' Kalaad iqa'n k'ok'sb'il, b'alsamo ex mir kyu'nju' kykamey tu'n t-xikyiq'i'n Ejipt.", "26": "Xitzun tma'n Juda kyeju' ttzik ex titz'in: <pb/>—¿Titi' kqkanb'a' qama kub' qb'yo'nju' qitz'in, extzun kb'el qewa'ntlu' tkamik?", "27": "Ate b'a'n qk'ayinx kye aj Ismael mya tu'nwt tkub' qb'yo'n, qximanku'pe', qitz'ina', chij. <pb/>Aju' lu b'a'n ela' toj kwitzu' ttzik ex titz'in,", "28": "tetzunj kyik'ju' xk'aẍlel madyanit atzu', jatzkyiq'i'n Jse toju' xoch, xikyk'a'yintzuntz kye aj Ismael tu'n winqi'n tnej medi saqpwaq. Xiq'i'ntzun Jsetz Ejipt.", "29": "Tetzunj tpon Rub'en ttziju' xoch, mixti'tlte Jse toj, kub' tlaqu'ntzun t-xb'aluntz te yek'b'ilte qa majx exch'yon toj tk'u'j.", "30": "Xi'tzuntz jatoqtaqe'ju' titz'in ex xitma'n kye: <pb/>—¡Mixti'tlte Jse! ¿Ti'tzu'n knse'ye' ja'lo?, chij.", "31": "<pb/>Aye'tzunkye tzaj kyiq'i'nju' t-xb'alun Jse ex b'aj kytxa'jla'n toj tchk'el jun tal chib' kub' kyb'yo'n;", "32": "xiksma'ntzuntz teju' kyman tuk'i'lu' tqanil lu: Matz'ok yalu' xb'alun lu qwitze'. Ka'yinkpe'ya qa mya t-xb'alun tk'walju'ya, chechij.", "33": "<pb/>Tetzunj teltnik' Jakob' ti'j, tmatzuntz: ¡Ana'tzun t-xb'alun nk'walju'ye'! Junlo tojk'ul txkup xb'aj tzaqunte, matxi' b'ajte Jse, chij.", "34": "Kub' tlaqu'ntzun Jakob'tz t-xb'alun toktoq tu'n, ex oktq'o'n ti'j jochin te b'is, nimtoj tq'ijlalil kub' toq'je'n tkamik tk'wal.", "35": "Kykyaqiltzu'n tk'wal ex tmyal intoq kyq'uqb'a'n tk'u'j. Atzunte mitoqjun tajb'il tu'n tq'uqb'anjtz tk'u'j, qu'n intoqpe' oq'xi'xtel ti'ju' tk'wal, ex intoq tma'n: Tzmaxi'we' k'ik'eltna'l nk'walju' wu'n ajxi' npone' tk'etz kyxol kyimni, chij.", "36": "<pb/>Aye'tzunkye' madyanita kyej kyk'a'yi'n Jse Toj Ejipt te jun ichan Potipar tb'i, nejenel kye xjal te q'oj ex nim toklen toj tkawb'ilju' nimaqkawil toj Ejipt."}