{"1": "<pb/>Kub' ky'i'wla'n Noe tu'n Dyos kyuk'i'lju' tk'wal kyu'nju' yol lu: chechmetx kyk'wale' ex nojx twitz tx'otx' kyu'ne'.", "2": "Kykyaqiltzunju' txkup twitz tx'otx' che xob'el kyeye'. Kykyaqilju' txkup nche lipan twitz kya'j, exqe' ate' twitz tx'otx', exqe' ate' toj ninnjab', toj kyq'ob'e' che kjela'ten.", "3": "Kyk'a'cha' kyib'e' kyi'j tkyaqil txkup ex chukchaq itzaj kse'nxju' kyyajb'ile', kxel nq'o'ne' kyeye'.", "4": "Naq o'kx mixti' tu'n t-xi' kych'yo'ne' chib'j kukxte'n tuk'i'l chik', qu'n toju' chik' ta' chwinqlal.", "5": "Teyile junjun xjal ex teyile junjun txkup che okyel toj xjel wu'ne' ti'j ju' tchk'el junjunkye'. Teyile junjun xjal che okyel toj xjel wu'ne' tib'aj tchwinqlal twnaqil, chij.", "6": "<pb/><t>Qa ati jun makub' tb'yo'n jun xjal,</t> <t>ex ikxte kb'el b'yo'n tu'n juntl xjal,</t> <t>qu'n aju' wnaq kub' nb'incha'ne',</t> <t>ikxi'xju' kse'n ayine'.</t>", "7": "<t>Aye'tzunkye', ¡che chmet-xju' kyk'wale'</t> <t>ex nojx twitz tx'otx' kyu'ne'!, chi Dyos.</t>", "8": "<pb/>Tzaj tma'ntl Dyos te Noe ex kyeju' tk'wal:", "9": "Kyb'intzpe'ye', kjel b'entti'j jun nyole' kyuk'i'le', kyuk'i'lju' kyyajajile',", "10": "ex kyuk'i'l kykyaqilju' txkup eb'je'tz kyuk'i'le' toj b'ark: e'pich', e'txkup aluma'nqe', e'tojk'ul txkup ex kyuk'i'lju' ate' toj tkyaqil twitz tx'otx'.", "11": "Lay ch'exb'etju' nyole' kjel b'entti'j kyuk'i'le': lay che kub'nxitu'n jumajtlju'ye' wnaq ex txkup tu'n juntl q'eqjab'. Lay tzaj juntl q'eqjab' xitulteju' tx'otx'.", "12": "Atzun techlal ja'lu ti'ju' nyole' kjel b'entti'j kyuk'i'le' ex kyuk'i'l kykyaqil txkup:", "13": "matxi' jaw nb'incha'ne' jun qe'nkan toj muj, te techlalju' nyole' kjel b'entti'j tuk'i'lju' tx'otx'.", "14": "Ajttzaj nq'o'ne' muj twitz kya'j, kq'ancha'lixelju' qe'nkan.", "15": "Ktzajeltzun nna'n nyoltzu'ye' xkyej b'entti'j kyuk'i'le' ex kyuk'i'lju' txkup, mixti'tltzunte q'eqjab'tzu' tu'n kykub'naje' tu'n.", "16": "Ajtkub' tenju' qe'nkan toj muj, kxel nka'yine' ex ktzajel nna'nju'ye' nyole' xkyej b'entti'j tejumajx, kyuk'i'l kykyaqil xjal ex kyuk'i'l kykyaqil txkup twitz tx'otx'.", "17": "Atzun techlal nyolju'ye' xkyej b'entti'j kyuk'i'l kykyaqil xjal ex kykyaqil txkup twitz tx'otx', chi Dyos te Noe.", "18": "<pb/>Aye' tk'wal Noe ja'lu eb'je'tz tuk'i'l toj b'ark: Sem, Kam ex Japet. Ate Kam manb'aj te Kanaan.", "19": "Aye'tzun oxe' tk'wal Noeju'; kyu'ntzunju' kyyajajil ẍechmeta' jumajtlu' xjal twitz tx'otx'.", "20": "<pb/>Aq'witzun Noetzu' aq'unalte tx'otx' ex oktawa'n lob'j ub'a.", "21": "Jun q'ij xitk'wa'n Noe ta'l ub'a ex tzyet twi' tu'n, kub' tz'aq ẍb'iqli toju' tpach xb'alun.", "22": "Tetzunj tlonte Kam, ju' manb'aj te Kanaan, ẍb'iqlitoqju' tman, etz ex xi' q'malte kyeju' kab'e'tl ttzik.", "23": "Aye'tzunkye Sem ex Japet tzaj kyiq'i'n jun pinpa't, jax kyq'o'ntzuntz ti'j kyqul ex b'aj kyktxu'n kyman tu'n. Ex tu'n miche oka' ka'yin ti'ju' kyman ẍb'iqlitoq, kyi'jxi' exab'et tk'etz nche ka'yinx toj jun plajxi'tel.", "24": "<pb/>Tetzunj tel toj twi' Noe, tb'i titi' b'ajte tk'wal b'o'sxi'x ti'j,", "25": "tma'tzuntz: <pb/><t>¡Taq'wixilte' ktzajel tib'aj Kanaan!</t> <t>¡K'okyel te k'ayi'n majen</t> <t>kye lq'o'n kymajen ttzik!, chij.</t>", "26": "<pb/><t>Tmatl Noe kjalu:</t> <t>Awttzun Dyos Manb'aj Ndyose' ky'i'wlante Sem,</t> <t>ex tu'n tok Kanaan te tmajen.</t>", "27": "<t>Awt Dyos jaw laq'b'a'nkye ex chmet-sankye tyajajil Japet;</t> <t>najanxwit kyoju' tnajb'il Sem,</t> <t>ex tu'n tok Kanaan te tmajen, chij.</t>", "28": "<pb/>Tik'lenxi'tzunju' ninq'eqjab', anq'in wuqlajnaq lajoj (350) ab'q'itl Noe.", "29": "Tetzun kab'k'al wuqnaq lajoj (950) ab'q'i tej tkyim."}