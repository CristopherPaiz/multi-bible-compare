{"1": "<pb/>Tej kyaq' chmetelju' xjal twitz tx'otx', eb'aj itz'ji kmyal.", "2": "Aye'tzunju' xjal tk'wal Dyos Manb'aj okb'aj kwitz kyi'ju' txin lu qu'n tb'anilqe'xi'xtoq. B'jaw ksk'o'ntzuntz kxol aye'ju' b'ajkub' toj kwitz, ex e'mje kyuk'i'l.", "3": "Tmatzun Qman Dyostzu': Lay waje' tu'n tanq'inju' wnaq tejumajx qu'n noqna' tx'otx' te. Qu'mtzun naq qaqnaq (120) ab'q'i tu'n tanq'in ja'lo, chi Qman Dyos.", "4": "<pb/>Tetzunj kmjeju' tk'wal Qman Dyos kyuk'i'lju' kmyal xjal e'itz'ji kyk'wal, aye'tzun xjalju' b'aj ch'iy kwe' twitz tx'otx', majxtoq kuwqe' tu'n kykawin kyib'aj xjal ojtxi'.", "5": "<pb/>Tetzunj tka'yinte Qman Dyos nimxi'xtoqu' il nkyb'incha'n xjal twitz tx'otx' ex o'kxtoqtzu' toka' kywitz ti'ju' myab'a'n,", "6": "tzaj tb'is Qman Dyos tu'ntpaj kub' tb'incha'nju' wnaq. Majx exch'yon toj tanmi,", "7": "tmatzuntz: Kb'el nxitu'ne' wnaq kub' nb'incha'ne' twitz tx'otx', ex che b'el nxitu'nju'ye' txkup aluma'nqe', e'txkup nche qititinje twitz tx'otx' exqe' pich'. Â¡Myab'a'n toj nwitze' tu'nju' e'kub' nb'incha'ne'!, chi Qman Dyos.", "8": "<pb/>Atzunte Noe b'a'n ela' toj twitz Qman Dyos.", "9": "<pb/>Oxe' tk'wal Noe e'itz'ji, aye' ja'lu: Sem, Kam, ex Japet. A tqanil ja'lu ti'j tchwinqlal Noe. <pb/>Majxtoq tnik'alti'j Noe, ex intoq niman te Qman Dyos kukxju'. Naq o'kxte Noe anq'in kse'nx tajb'il Qman Dyos kyxol kykyaqilju' xjal.", "10": "", "11": "<pb/>Aye'tzu'n txqantl xjal naqx taq'wixil ex q'oj nkyb'incha'n twitz tx'otx',", "12": "qu'n kykyaqilju' xjal matxi'toq che'x tzpet toj tpimal il. Tetzunj tka'yinte Qman Dyos nimxi'xju' il twitz tx'otx',", "13": "tmatzuntz te Noe: Matxi' kub' nxima'ne' tu'n kykub'najset kykyaqilu' xjal. Qu'n nimju' taq'wixil kyu'n twitz tx'otx'. Qu'mtzun che b'el nnajsa'ne' tuk'i'lxi' tkyaqilju' ati twitz tx'otx'.", "14": "Atzunta b'inchanku'ya jun b'ark tzisile, b'a'npun tal ja tojxi', tkyaqiltzunju' k'atxa'j teju' b'ark nojsankxa tu'n q'ol, ti'jile ex tojile, tu'n lalun tz'okx a' toj.", "15": "Kyin b'arkju' kb'el tb'incha'na kjalu: qaqnaq o'lajoj (135) metr tnuqub', junaq kab'e' tk'i' nik'jan (22.50) metr twitz, atzun oxlajoj tk'i' nik'jan (13.50) metrju' twe'.", "16": "B'inchanku'ya te oxe' kol, ex q'onkja jun tokexspik'un nik'jan metr tjaq'ku'tzu' twi', ex jun tjpel toj jun plaj.", "17": "Qu'n ktzajel nq'o'ne' jun ninq'eqjab' ex majx knojel twitz tx'otx' tu'n, tu'ntzun kyb'aji kykyaqilju' ati kychwinqlal toj tkyaqil twitz tx'otx'. Kykyaqiltzunju' ate' twitz tx'otx' che kyimel.", "18": "Tuk'i'ltzunta kjela' b'entti'ju' nyole', che okyixe' toju' b'ark tuk'i'lju' t-xu'jila, e'tk'wala, exqe' tlib'a.", "19": "Ex che okyex ti'na tkyaqil kyyajajil txkup ate' twitz tx'otx' toju' b'ark, jun tman ex jun ttxu, tu'ntzun kykyej anq'in junx tuk'i'la.", "20": "Kakab' txkup che okyex tiq'ina ti'j junjun kyyajajil: e'pich', e'txkup aluma'nqe' ex e'txkup nche qititinje twitz tx'otx', tu'ntzun kykyej anq'in.", "21": "Ex ikx b'uyinku'ya tkyaqil chukchaq wab'j ex k'u'nxa tu'n tajb'en te kywaye' ex te kwa txkup, chi Qman Dyos te Noe.", "22": "<pb/>Atzunte Noe ku chij, tb'incha tkyaqil kse'nxju' tchaq' Qman Dyos te."}