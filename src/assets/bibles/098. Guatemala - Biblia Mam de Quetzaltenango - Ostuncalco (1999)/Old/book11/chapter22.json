{"1": "<pb/>B'aj oxe' ab'q'i mixti' q'oj kyxol aj Sirya kyuk'i'l aj Israel.", "2": "Atzu'n toj toxi'n ab'q'i, xi' Josapat, nimaqkawil toj Juda, xb'etzalteju' nimaqkawil toj Israel.", "3": "Atzunte' nimaqkawil toj Israel xitma'n kyeju' nche kawin tuk'i'l: <pb/>—B'i'n kye'kyu'n qa qeju' Ramot te Kalaad, ¿tiqu'ntzun min xqb'incha tu'n tel tjaq' tkawb'ilu' nimaqkawil toj Sirya? chij.", "4": "<pb/>Xitxjelu'ntzuntz te Josapat: <pb/>¿Ma jaku' txi'ya wuk'i'le' q'ojil ti'j Ramot toj Kalaad? chij. <pb/>Atzunte Josapat xittzaq'we'n te: <pb/>—Tuk'i'la exqe'ju' t-xjala te q'oj ta'qinwe' kyuk'i'lju' nxjale' te q'oj exqe' chejil.", "5": "Naq aju' qaninxa nejtl qa b'a'n toj twitz Qman Dyos, chij.", "6": "<pb/>Eb'ajtzun tb'u'yi'n nimaqkawil t-sanjelal Dyos toj Israel, qapelo junk'al (400) kyb'aj, ex xit-xjelu'n kye: <pb/>—¿Ma b'a'n tu'n nq'ojine' ti'j Ramot toj Kalaad mujqa lay? chij. <pb/>—Q'ojina ti'j, qu'n kb'el tq'o'nte Qman Dyos toj tq'ob'a, chechij xikytzaq'we'n te.", "7": "<pb/>Atzunte Josapat xitqani'n: <pb/>¿Mixtzunti' juntl t-sanjelal Qman Dyos tzalu tu'n txi' qqani'n te? chij.", "8": "<pb/>Atzunte nimaqkawil toj Israel xittzaq'we'n te Josapat: <pb/>—Atix juntlte', jaku' b'a'n tu'n txi' qqani'n te titi' ntma'n Qman Dyos. Aju' Mikayiy, tk'wal Imla. Naq aju' majx inel wik'u'nwe', qu'n mixti'x ntma'n jun b'a'n tqanil, naq o'qe'kxju' ti'xti' myab'a'n intma'n, chij. <pb/>Atzunte Josapat xitma'n te: <pb/>—Lalun tmaya ikju'na'j, chij.", "9": "<pb/>Tzajtzun ttxko'n nimaqkawil toj Israel jun nejenel kyeju' t-xjal te q'oj ex xitma'n te: <pb/>—¡Ati tu'n tulju' Mikayiy, tk'wal Imla, ja'loxi'x! chij.", "10": "<pb/>Oksa'nktoq kyq'ojb'ilu' nimaqkawil aj Israel ex Josapat, nimaqkawil aj Juda, q'uqliqe'toq toju' kyq'uqb'il ttziju' tnam Samarya, ex kykyaqilju' t-sanjelal Dyos intoq kyma'n tpakb'alil kywitzu' nimaqkawil.", "11": "Atzunte' Sedekyiyas tk'wal Kyenaana ojetoq che kub' tb'incha'n junjun tuk'a rit k'uxb'ilqe' ex intoq ẍch'in: ¡A matxi' tma Qman Dyos ja'lu: Kyu'nju' tuk'a rit lu k'okyela' tzaqpaja'ya kyi'ju' aj Sirya tzmax ajkymankun tu'na! chij.", "12": "<pb/>Kykyaqilxju' t-sanjelal Dyos ikxtoq inkyma'nju' te nimaqkawil: Q'ojina ti'j Ramot toj Kalaad, kb'elte'ti'j tu'na, qu'n kb'el tq'o'nte Qman Dyosu' nintnam toj tq'ob'a, chechij.", "13": "<pb/>Atzu'n sanjelal xi' txkolte Mikayiy, xitma'n te: <pb/>—Kykyaqilu' txqantl t-sanjelal Dyos matxi' tzaj kyq'o'n jun b'a'n tzaq'web'l teju' nimaqkawil. Qu'mtzun, kxe'l nkub'sa'ne' teya tu'n tyolina kse'nkye ex tu'n tmanteya jun b'a'n tqanil, chij.", "14": "<pb/>Atzunte Mikayiy xittzaq'we'n te: <pb/>¡Lu Qman Dyos in ka'yin, o'kxwe' knma' aju' ktzajel tma'n Dyos weye'! chij.", "15": "<pb/>Pontzun Mikayiy twitzju' nimaqkawil, ex xitqani'n nimaqkawil te: <pb/>Mikayiy ¿Ma b'a'n tu'n qq'ojine' ti'j Ramot toj Kalaad mujqa lay? chij. <pb/>Atzunte Mikayiy xitma'n: <pb/>Q'ojina ti'j, kb'elte'ti'j tu'na, qu'n kb'el tq'o'nte Qman Dyos toj tq'ob'a, chij.", "16": "Atzunte nimaqkawil xittzaq'we'n te: <pb/>—¿Jte'maj kxe'l nma'ne' teya tu'n tmanteya o'kxju' ax toj tb'i Qman Dyos? chij.", "17": "Xi'tzun tma'n Mikayiytz te: <pb/>Matxi' che wile' kykyaqilju' aj Israel <pb/><t>sla'mu'nqe' tojk'ul,</t> <t>naku'j kse'nqe' rit mixti' k'iklel kyi'j.</t> <t>Atzunte Qman Dyos saj tma'n:</t> <t>Mixti' kye'lu kyajaw</t> <t>teyile junjun tu'n tanjkyi'j kyja toj b'anil, chi Dyos, chij.</t>", "18": "<pb/>Xi'tzun tma'n nimaqkawil aj Israel te Josapat: <pb/>—Mana' txinma'ne' teya, mixti'x ntzaj tma'nte' ichan lu jun b'a'n tqanil weye', naq o'kxu' tqanil taq'wix ntma'n, chij.", "19": "<pb/>Ex tmatl Mikayiy: <pb/>—Tu'ju' xtmaya lu, b'intza tyol Qman Dyos: Wile' Qman Dyos q'uqli toj tq'uqb'il, ex kykyaqilju' ajb'el te toj kya'j wa'lqe' tk'etz, toj tb'a'nq'ob' ex toj tnayaj.", "20": "Xi'tzun tqani'n Qman Dyos alkye jaku' txi' q'malte te Akab' tu'n txi' q'ojil ti'j Ramot toj Kalaad ex tu'n tb'aj atzu'. Junjun intma'n jun ti'xti' ex junjuntl juntl ti'xti'.", "21": "Juntzun xewb'aj pon twitz Qman Dyos ex tma qa ktb'incha'. Xi'tzun tqani'n Qman Dyos te se'ntaq'wi tu'n tb'inchante.", "22": "Ex xitma'n xewb'aj qa oktoq t-xewsa' chajyolil kyoj kykyaqilju' t-sanjelal ate'qe' tuk'i'la nimaqkawil. Xi'tzun tma'n Qman Dyos te tu'n tb'inchante, qu'n oktoq sb'etela tu'n.", "23": "Matxitzun tb'iya ja'lo, matxi' kub' tq'o'n Qman Dyos jun xewb'aj chalyol toj kytzi kykyaqilju' t-sanjela ex matxi' b'antti'j tu'n tkyima, chi Mikayiy.", "24": "<pb/>Xi'tzun lq'e Sedekyiyas tk'wal Kyenaana tk'etz, oktjumi'n ttzi Mikayiy, ex xitma'n te: <pb/>—¿Ma ma'tzun tz'el tpa'ntib'ju' t-xew Qman Dyos wi'je' tu'n tyolin teya? chij.", "25": "<pb/>Xi'tzun ttzaq'we'n Mikayiy te: <pb/>K'elel tnik'a ti'j aj txi'ya ewal jayi'nchaq, chij.", "26": "<pb/>Tchaq'tzu'n nimaqkawil aj Israel: <pb/>—¡Kytzyume' Mikayiy ex kyiq'inxe' twitz Amon, kawil te nintnam, ex twitz nk'wale' Joas, tu'n tokx jpet!", "27": "Q'manxa kye qa manchaq'e' tu'n tokx kyjpu'n ex naqch'i'n twa ex tk'wa' kyq'onxe', tzmaxi'j ajtanjtz wi'je' b'a'nqine' ex itz'qine', chij.", "28": "<pb/>Xi'xi'xtzun tma'ntl Mikayiy te: <pb/><t>Qama tz'anjtzti'ja b'a'na ex itz'a,</t> <t>mitzunya Qman Dyostz xyolin toj ntziye', chij.</t>", "29": "<pb/>Iktzu'n, exaya' nimaqkawil aj Israel, tuk'i'l Josapat, nimaqkawil aj Juda, q'ojil ti'j Ramot toj Kalaad.", "30": "Xitzun tma'n nimaqkawil aj Israel te' Josapat: <pb/>—Chin okyexe' ch'ixpu'n wi'je' toju' q'oj, atzunta q'onka nxb'alune', chij. <pb/>Eltzun tch'ixpu'n nimaqkawil aj Israel ti'j ex okx toj q'oj.", "31": "Atzunte' nimaqkawil aj Sirya ojetoq txitma'n kyeju' junaq kab'lajoj (32) nejenel kyi'ju' tkarwaj te q'oj tu'n lalun che q'ojin ti'j jun xjal qa myaju' nimaqkawil aj Israel.", "32": "Tetzunj kyka'yinte nejenelju' Josapat, toj kynab'l qa aju' nimaqkawil aj Israel ex ok kyb'u'yi'nkyib' tu'n kyq'ojin ti'j. Atzunte Josapat jawẍch'in ex qanin onb'il,", "33": "tetzunj telkynik' qa myate nimaqkawil aj Israel, kyej kytzaqpi'n.", "34": "Atzun jun xjal te q'oj, naq xit-xonxi' t-smaj, aku'xi'xju' nimaqkawil aj Israel k'ixb'i tu'n ex oje tak' b'a'nxi'x kyxolju' aq'unb'il te q'ojb'il. Xitma'ntzuntz teju' iq'ilte' tkarwaj: <pb/>—Kutanj ti'ja ex chin tiq'imixa toju' q'oj, qu'n matxi' chin k'ixb'iye' b'a'nxi'x, chij.", "35": "<pb/>Kuwxi'xju' q'oj ok teju' q'ij lu, atzunju' nimaqkawil kub' wab'a'n toju' tkarwaj kywitzju' aj Sirya. O'kx tkyim te qale, qu'n majxkub' qojli tchk'el tu'n tk'ixb'len toju' karwaj.", "36": "Tej kxi'toq tex q'ij, pon tqanil kyxolju' xjal te q'oj: ¡Teyile junjun kuxtxi' toj ttanam ex toj ttx'otx',", "37": "qu'n matxi' kyimte' nimaqkawil!, chij. <pb/>Xi'tzun q'i'n nimaqkawiltz toj Samarya, atzuntzu' ku'xa' mqu'n.", "38": "B'ajtzun txjo'nju' karwaj toju' a' tkub' maqb'ilte toj Samarya, janche b'aja' ichinju' qya ajpajil, ex b'jaw kyleq'u'n tx'yan tchk'el Akab', kse'nxu' ojetoq tma Qman Dyos.", "39": "<pb/>Atzu'n jni'tl tqanil ti'j Akab' ex tkyaqilju' tb'incha, ti'ju' ja te kawb'il b'aqile exqe'ju' nintnam b'aj tb'incha'n, tz'ib'a'nqe' toju' tu'jil tqanil kyb'inchb'aju' nimaqkawil toj Israel.", "40": "Kyim Akab', ex atl Okosiy ju' tk'wal kawin te t-xel.", "41": "<pb/>Tzyet tkawin Josapat tk'wal Asa toj Juda, toj tkyaji'n ab'q'i intoq kawin Akab' toj Israel.", "42": "Tetoqtzun junaq o'lajoj (35) tab'q'i, ex junaqjo' (25) ab'q'i kawin toj Jerusalen. Asub'a tb'iju' ttxu, ex tmyal Sili.", "43": "<pb/>B'a'n b'eta' Josapat toj tkyaqil, kse'nte Asa ju' tman. Toj ttzinunal qe'ju' tb'inchb'aj twitz Qman Dyos. Naq o'kx mixti' b'je'l tiq'i'nju' najb'il xjan te witzileb'i'n, qu'n inxtoq che kub' kyq'o'n tnam chojb'il ex nche kub'kytz'e'ysa'n sturak kywitzju' witzleb'.", "44": "<pb/>Toj nak'b'il tena' Josapat tuk'i'lju' nimaqkawil toj Israel.", "45": "Atzu'n jni'tl tqanil ti'j Josapat exu' tb'inchb'aj, ex tej tq'ojin, tz'ib'a'nqe' toju' tu'jil tqanil kyb'inchb'aju' nimaqkawil toj Juda.", "46": "Ex ikx eb'je'x t-xla'ja'nju' inxtoq kyb'incha'n k'u'lb'il toj ajpaji'n toju' tx'otx', ju' eb'aj kyejten atxi'x toj tq'ijlalil Asa, ju' tman.", "47": "(Mixtoqtzunti' nimaqkawil toj Edom, naq o'kx jun kawil ati.)", "48": "<pb/>Ojetoq che kub' tb'incha'n Josapat b'ark te Tarsis, tu'n txi' iq'b'aj q'anpwaq toj Opir; Mixtzunti' b'ent kyxi' qu'n eb'aj xitj toj a' Esyon-keb'er.", "49": "Xi'tzun tma'n Okosiy tk'wal Akab' te Josapat, tu'n tq'onte anb'il kyeju' taq'unal kyoj b'ark tu'n kyxi' kyuk'ilju' taq'unal Josapat, atzunte Josapat mixti' taj.", "50": "<pb/>Kyim Josapat ex ku'x mqu'n toj Ninttanam Dab'i, ju' ojtxi' tyajilb'en. Atl Joram ju' tk'wal kawin te t-xel.", "51": "<pb/>Tzyet tkawin Okosiy tk'wal Akab' toj wuqlajoj ab'q'i nkawin Josapat toj Juda, tzyet tkawin Okosiy tk'wal Akab' tib'aj Israel toj Samarya, ex kab'e' ab'q'i kawin.", "52": "Aye'tzu'n tb'inchb'aj myab'a'n ela' twitz Qman Dyos, qu'n ax tb'inchaju' myab'a'n kyb'inchaju' tman ex ttxu, ex ax tb'incha Jerob'oam tk'wal Nab'at, qu'n tu'n tpaj eb'ajxa' aj Israel toj il.", "53": "Ex ikx k'ulun twitz B'aal ex jawtnima'n, kse'nx ojetoq tb'inchaju' tman, iktzu'n oka'tq'o'n ttx'u'jil Qman Dyos."}