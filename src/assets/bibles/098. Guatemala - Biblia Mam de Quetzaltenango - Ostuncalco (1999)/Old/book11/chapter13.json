{"1": "<pb/>Tej intoq ttz'e'ysa'n Jerob'oam k'ok'sb'il tib'aj q'olb'eb'l, kanun jun t-sanjelal Dyos B'etel chq'o'n tu'n Qman Dyos.", "2": "Tchaq' Qman Dyos tu'n tyolin tuk'i'l tq'ojq'ojel twi' kuw ti'ju' q'olb'eb'l, ex tma: Q'olb'eb'l, matxi' tma Qman Dyos qa k'itz'jel jun tyajajil Dab'i, Josiy tb'i k'okyel, che b'eltq'o'nju' pale nche ajb'en kyoju' ja te witzleb'i'n te chojb'il tib'aja, aye' nche kub' kytz'e'ysa'n sturak tib'aja; ex kb'el tz'e'ysa'n kyb'aqil xjal tib'aja, chiju' t-sanjelal Dyos.", "3": "<pb/>Textzunju' q'ij lu taq'ju' t-sanjelal Dyos jun techlal te lab'te'n, ex tma: A techlal ja'lu te lab'te'n matxi' tma Qman Dyos: Kb'ajel txijju' q'olb'eb'l, atzunju' tza'j tib'aj kb'ajex chitj, chij.", "4": "Atzunj tb'inte nimaqkawil Jerob'oam tz'e'ysb'il witzb'aj tmaju' t-sanjelal Dyos ti'ju' q'olb'eb'l toj B'etel, xitnuqpi'n tq'ob' ex tma: ¡Kytzyume'! chij. Atzunju' tq'ob' xiyek'unte t-sanjelal Dyos, kyej tzeyix ex mixti' b'entl tyokchante.", "5": "Textzu'n kmuj lu kub' txijju' q'olb'eb'l, atzunju' tza'j atitoq tib'aj b'ajx chitj, kse'nxju' techlal tchaq' Qman Dyos teju' t-sanjelal.", "6": "Atzunte' nimaqkawil xitma'n teju' t-sanjelal Dyos ikjalu: <pb/>—Chin kub'sale' teya tu'n txi' tqani'na te Qman Dyos tu'n tb'anixju' nq'ob'e', chij. <pb/>Kub'santzunju' sanjelal te Qman Dyos ex kyej b'anix tq'ob'ju' nimaqkawil kse'nxju' tten.", "7": "Xi'tzun tma'nju' nimaqkawil teju' t-sanjelal Dyos: <pb/>—Kutzaja wuk'i'le' njaye' tu'n txi' jun twaya, ex kxel jun nb'anile' teya, chij.", "8": "<pb/>Atzunte' t-sanjelal Dyos xittzaq'we'n te nimaqkawil: <pb/>—Maskye matzaj tq'o'na nik'janju' ati teya toju' tjaya te kawb'il, lay chinxe' tuk'i'la, lay chin wan wab'je' ex lay chin k'wan a'ye' toju' najb'il lu;", "9": "qu'n iku' oje tzaj tma'n Qman Dyos weye'. Chij kjala: Lalun wan wab'ja ex lalun txi' tk'wa'na a', ex lalun tz'anjtzti'ja tojxu' b'e ja matxa'ya, chi Dyos weye', chij.", "10": "<pb/>Xi'tzu'n xa'ya'tlju' t-sanjelal Dyos toj juntl b'e tu'n lalun tz'anjti'j tojxju' tb'eyil B'etel.", "11": "<pb/>Atitoq jun t-sanjelal Dyos tijwnaq najli B'etel toju' tq'ijlalil lu, ext'anju' tk'wal q'malte te titi' matxitoq tb'inchaju' t-sanjelal Dyos aj Juda toj B'etel; ex ikx xikyma'n titi' tmaju' nimaqkawil.", "12": "Xi'tzun t-xjelu'nju' kyman: <pb/>¿Alkyetzun b'e xxa'ya'? chij. <pb/>Xi'tzun kyma'nju' tk'wal alkye b'e xa'yaju' t-sanjelal Dyos aj Juda.", "13": "Xitma'ntzuntz kyeju' tk'wal: <pb/>Kyq'onktze' t-xalmiju' b'ur, chij. <pb/>Kyb'inchatzuntz ikju', jawx chejintzun t-sanjelal Dyostz ti'j", "14": "xi'tzuntz knolteju' t-sanjelal Dyos aj Juda. Ex kub'ti'j tu'n q'uqlitoq t-xe jun b'a'nsi, ex xit-xjelu'n te: <pb/>—¿Ma aju'ya t-sanjelal Dyos saj Juda? chij. <pb/>—Ayine', chij xittzaq'we'n:", "15": "<pb/>—Kutzaja njaye' tu'n txi' jun twaya wuk'i'le', chiju' t-sanjelal Dyos tijwnaq.", "16": "Atzunju' t-sanjelal Dyos aj Juda xittzaq'we'n te: <pb/>—Lay b'ent tu'n nxi'ye' tuk'i'la, ex lay chin okxe' toju' tjaya, ex mixti' tu'n nwane' ex tu'n nk'wan a'ye' tuk'i'la toju' najb'il lu;", "17": "qu'n tzaj tchik'b'a'nxi'x Qman Dyos weye': Lalun txi' twana wab'j exju' a' tza'lu, ex lalun tz'anj ti'ja tojxu' b'e jasaja'ya, chi Dyos weye', chij.", "18": "<pb/>Ilxi'xtzunti'j tu'nju' tijwnaq, xitma'n te: <pb/>—Ikx t-sanjelal Dyos qinwe' kse'nxta, ex matzaj tma'n jun tanjl Qman Dyos weye' tu'n txiwiq'i'na njaye' ex tu'n txinq'o'ne' twaya ex tk'wa'ya, chij. <pb/>Maskyepe' naq jawtchanju' tijwnaq,", "19": "xi'ju' t-sanjelal Dyos aj Juda tuk'i'l, wan ex k'wan tuk'i'l toj tja.", "20": "Tetzunj q'uqliqe'k ti'j mes, yolin Qman Dyos teju' t-sanjelal Dyos tijwnaq aju' anjtz anjsante ti'ju' t-sanjelal Dyos aj Juda,", "21": "ex tmaju' tijwnaq tuk'i'l tq'ojq'ojel twi' kuw te ikjalu: <pb/>—Matxi' tma Qman Dyos tu'n tpaj mixti'x xxitb'i'na tchaq'b'il tzaj tma'n teya,", "22": "matz'anjtzti'ja tu'n twana ex tu'n tk'wana jaxa'tma'n Qman Dyos teya tu'n lalun tb'inchaya, lay ku'x mqu'na toju' muqb'il kye ojtxi' tyajilb'ena, chij.", "23": "<pb/>Atzunj tb'aj wan ex tb'aj k'wanju' t-sanjelal Dyos aj Juda, jaw tq'o'n t-sanjelal Dyos tijwnaq t-xalmiju' tb'ur,", "24": "xi'tzun t-sanjelal Dyostz aj Juda. O'kxtzun tetz jun b'alun ti'j toj b'e ex majxkub' b'yo'n tu'n, kyej tz'aqiju' t-xmilal toj b'e. Atzunju' b'ur exju' b'alun axtzu' e'kyaja'ten tk'etzju' anmi.", "25": "Eb'jik'tzun jte' ichan atzu' ex kyilju' anmi woqli toj b'e, ex axtoqtzu' ta'ju' b'alun tk'etz. Tetzunj kypon toju' nintnam janajla' t-sanjelal Dyos tijwnaq, xikyoli'nju' ojetoq kyil.", "26": "Tetzunj tb'inte t-sanjelal Dyos tijwnaqju' anjtz anjsante ti'ju' juntl, jaw lab'ti: Ate t-sanjelal Dyosju', ju' mixti' xitb'i'nju' tchaq'b'il Qman Dyos. Qu'mtzun matxi' txitq'o'n Qman Dyos te jun b'alun tu'n tkub' tzaqu'n ex matxi' kub' tb'yo'n, kse'nxu' tma Qman Dyos te, chij.", "27": "<pb/>Xitma'ntzuntz kyeju' tk'wal tu'n tjaw kyq'o'n t-xalmi jun b'ur, ex kyb'incha ikju'.", "28": "Xi'tzu'n t-sanjelal Dyos tijwnaq ex knetju' anmi tu'n kub'ni tz'aq toj b'e, atitoqju' b'ur exju' b'alun tk'etz. Na'mxtoq txi' tch'yo'n B'alunju' anmi ex na'mxtoq tkub' ttzaqu'nju' b'ur.", "29": "Jawtzun tiq'i'n t-sanjelal Dyos tijwnaq t-xmilalju' t-sanjelal Dyos aj Juda, ex jawx tq'o'n tib'aju' b'ur ex anjti'j tuk'i'l toju' ninttanam, tu'n tkub' twitz'le'n ex tu'n tku'x tmqu'n.", "30": "<pb/>Ku'x tmqu'n toju' tmuqb'il teku', ex oq' ti'j, intoq tma'n: <pb/>¡Qab'anx twitza witz'in! chij.", "31": "<pb/>Tb'ajku'xlenxi'tzun tmqu'n, xitma'n kyeju' tk'wal: <pb/>—Ajnkyime', axtzu' chin b'elexa' kymqu'ne' tojxju' muqb'il ja xku'xa' nmqu'ne' ichan tmajin Dyos lu. Junx chin b'elexa' kymqu'ne' tk'etz,", "32": "qu'n ilti'j tu'n tjapunju' yol tzaj tma'n Qman Dyos te tu'n tmante ti'ju' q'olb'eb'l B'etel ex kyi'j kykyaqilju' ja te witzleb'i'n kyoju' nimaqtnam toj Samarya.", "33": "<pb/>Tu'npetzunju' lu, mixti' kyej tq'o'n Jerob'oam tchwinqlal myab'a'n, e'oktq'on jumajtlu' pale kyoju' tnam tu'n kyten toju' ja te witzleb'in. Alkyetoq b'a'n toj twitz, intoq che t-xjansa'n Jerob'oam tu'n kyok te pale kyoju' ja te witzleb'i'n.", "34": "Tu'ntzun tpaju' tb'inchb'aj Jerob'oam lu, eb'inchan ilju' tk'wal, tu'ntzunju' majx b'aja' kyyajajil tejumajx."}