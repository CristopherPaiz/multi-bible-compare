{"1": "<pb/>Tzaj jun yab'il ti'j Ab'iy tk'wal Jerob'oam toju' tq'ijlalil lu.", "2": "Xi'tzun tma'n Jerob'oam te t-xu'jil: <pb/>—Ch'exb'emila t-xb'aluna tu'ntzun lalun tz'el tnik'tzila qa aya nxu'jile', ex kutxi'ya toj Silo. Atzu' najla' Ayiy, ju' t-sanjelal Dyos tzaj q'mante weye qa oktoq chin okyele' te nimaqkawil teju' nintnam lu.", "3": "Iq'inxa lajoj wab'j muqin ex jun xar ta'lkab', kutxi'ya ka'yilte tu'n ttzaj tma'n teya titi' kb'ajel ti'ju' k'wal lu, chij.", "4": "<pb/>Tb'inchatzun t-xu'jil Jerob'oam ikju'. B'aj tb'incha'ntib' ex xi'tzuntz Silo, ex pon tja Ayiy. Mixtoqti' nka'yin Ayiy, qu'n matxitoq che naju' twitz tu'n tijil,", "5": "matxi'toqtzun tma Qman Dyos te Ayiy qa oktoq pomelu' t-xu'jil Jerob'oam xjelulte ti'ju' tal yab'toq. Ex tzaj tman titi' kxe'l tma'n teju' qya, ex tzaj tma'n qa ch'exb'e'n t-xb'alunju' qya ajtpon.", "6": "<pb/>Tetzunj t-xitb'i'n Ayiy tq'ojq'ojel tqan tej tokx ttzija, xitma'n te: kutoktza t-xu'jil Jerob'oam. ¿Titiqu'n nkub' tch'exb'e'na' tib'a? matxi' tzaj q'ma'n weye' tu'n nyoline' kuw teya,", "7": "kutanj ti'ja ex q'manxa te Jerob'oam, lu xtma Qman Dyos ikjalu: matz'etz wiq'i'na kyxol tnam ex matz'oknq'o'na te nejenel teju' ntaname' Israel.", "8": "Matz'el wiq'i'ne' kawb'il teju' tyajajil Dab'i tu'nt-xi' nq'o'ne' teya. Atzunta mikxa'ju'ya kse'nte Dab'i nmajine', mab'japun nchaq'b'ile' tu'n ex matz'ok lpe wi'je' tu'n tkyaqil tk'u'j, ex tnik'alkyi'ju' tb'inchb'aj nwitze';", "9": "aya taq'wix qexi'xju' tb'inchb'aja kyekwitzu' ẍe ten nejtl twitza; matz'oktq'o'na ntx'u'jile', matxi' che kub' tb'incha'na txqantl dyos ex tilb'ilal k'uxb'ilqe', ex matxi' chin eltik'u'na.", "10": "Qu'mtzun ktzajel wiq'i'ne' taq'wix kyib'aju' tyajajila: knb'incha'ye' tu'n kyb'ajkyim kykyaqilju' tk'wala qa' toj Israel; mixti'x jun kjel anq'in. Che b'ajel mankun kykyaqilju' tyajajila wu'ne', kse'n nex chtet tz'is tek'.", "11": "Tx'yan kb'ajel wankye twitze'la che b'ajelkyim toju' nintnam; aye'tzu'n che kyimel toj kojb'il k'utz kb'ajel wankye, qu'n iky oje kub' nxima'nju'ye' tu'n tb'inchet, ayine' Dyos Manb'aj, chi Dyos.", "12": "<pb/>Atzunta qya, kutxi'ya tjaya, naqa xpona toju' nintnam, kkyimelju' k'wal.", "13": "Kykyaqiltzu'n aj Israel che oq'el ti'j, ex kb'elex kymqu'n; o'kxtzun te kb'elex mqu'nju' b'a'n kyxolu' tyajajil Jerob'oam. Qu'n o'kxku'te b'a'nxch'i'ntl matxi' tzaj tka'yi'n Qman Dyos kyxol kykyaqilju' tyajajil Jerob'oam.", "14": "<pb/>Yajxi'tzuntel k'okyel tq'o'n jun nimaqkawil tib'aj Israel, che mankulu' tyajajil Jerob'oam tu'n toju' tq'ijlalil ktenb'el. Kxe'l qex ja'lo", "15": "che b'ajel tchto'n Qman Dyos aj Israel kse'n nche b'ajxyiju'n ajlaj tu'n tnimal a'. Che jawil xb'oqi'n toju' tb'anil tx'otx' lu kyajni tq'o'n kyeju' ojtxi' qyajilb'en, ex che kxe'l t-xon ti'jxi' nin a' Ewprates, qu'n matz'okkyq'o'n ttx'u'jil Qman Dyos tu'n tpaju' xkub' kyb'incha'n tilb'ilal Astarte.", "16": "Che kjel ttzaqpi'n Qman Dyos aj Israel tu'n kpaju' til Jerob'oam ju' xxi' q'onkye aj Israel toj il, chi Ayiy t-sanjelal Dyos.", "17": "<pb/>Anjtzun ti'ju' t-xu'jil Jerob'oam ex pon Tirsa; ex naqnokx ttziju' tja, kyimju' k'wal.", "18": "Kykyaqilju' aj Israel exi' muqul ex e'oq' ti'j, kse'nxju' tma Qman Dyos tu'nelju' t-sanjelal, Ayiy.", "19": "<pb/>Atzu'n jni'tl tqanil ti'j Jerob'oam, tej tq'ojin ex junjuntl tqanil ti'ju' tkawb'il, tz'ib'a'nqe' toju' tu'jil tqanil kyb'inchb'aju' nimaqkawil toj Israel.", "20": "Junaq kab'e' (22) ab'q'i kawin Jerob'oam, tetzunj tkyim, kawin Nadab' ju' tk'wal te t-xel.", "21": "<pb/>Atoq Rob'oam tk'wal Salomon in kawin toj Juda. Tetoq kab'naq jun (41) ab'q'i tej ttzyet tkawin, ex kawin wuqlajoj ab'q'i toju' nintnam Jerusalen, jaw t-sk'o'n Qman Dyos jatu'n tna'njtza' tb'i kyxol kykyaqil nimaqkytanam tnej tyajajil Israel. Naama tb'iju' ttxu Rob'oam, ex aj Amon.", "22": "<pb/>Taq'wixi'xtzun b'je'la'ju' tb'inchb'aj Rob'oam toj twitz Qman Dyos, tzajxi'xtl ttx'u'jil Qman Dyos tu'n tpaj kyetwitz tkyaqilju' il kyb'inchaju' ojtxi' tyajilb'en,", "23": "qu'n ex ikxkye e'jaw kyb'incha'n kyja witzleb', ex eb'jaw kyb'incha'n ab'j ex ẍwank te kyxjan kywi'yile kykyaqil witz nimaq kywe' ex kyjaq' tze pujin kyxaq.", "24": "Ikqe'xju' xjal ate'toq toj tnam intoq kyb'incha'n ajpaji'n toj kyk'u'lb'il, ex intoq kyb'incha'n tkyaqilju' taq'wixil nkyb'incha'n txqantl tnam min nche niman te Dyos, ju' eb'je'x t-xla'ja'n Qman Dyos kywitzku' aj Israel.", "25": "<pb/>Oktzaqpaj Sisak nimaqkawil toj Ejipt q'ojil ti'j Jerusalen toj tjwe'yin ab'q'i ttzyetlen tkawin Rob'oam,", "26": "eb'je'xtiq'i'nju' k'uwenj toj tja Dyos ex toju' ja te kawb'il. Tkyaqil eb'je'x tiq'i'n, ex eb'ajx tiq'i'nju' kolb'il q'anpwaqqe' e'kub' tb'incha'n Salomon.", "27": "Ekub'tzun tb'incha'n nimaqkawil Rob'oam kolb'il q'ank'uxb'ilqe' te kyxel, ex e'kyaj tq'o'n toj kyq'ob'u' nejenel kye xjal te q'oj intoq che xq'uqin ttziju' tja te kawb'il.", "28": "Atltoqtzun junjun maj ajt-xi' nimaqkawil toj tja Dyos, aye'tzu'n xq'uqil intoq che'x tuk'i'l intoq che'x kyiq'i'n kolb'il. Ex intoq che kub' kyq'o'n jumajtl toju' kyja xq'uqil.", "29": "<pb/>Atzu'n jni'tl tqanil ti'j Rob'oam ex tkyaqilju' tb'incha, tz'ib'a'nqe' toju' tu'jil tqanil kyb'inchb'aju' nimaqkawil toj Juda.", "30": "<pb/>Ten q'oj kukxju' kyxol Rob'oam tuk'i'l Jerob'oam.", "31": "Tetzunj tkyim Rob'oam, ku'x mqu'n kyk'etzju' ojtxi' tchman toj Ninttanam Dab'i. Naama tb'iju' ttxu, aj Amon. Yajxi'tzuntl kyejten Ab'yam ju' tk'wal te nimaqkawil te t-xel."}