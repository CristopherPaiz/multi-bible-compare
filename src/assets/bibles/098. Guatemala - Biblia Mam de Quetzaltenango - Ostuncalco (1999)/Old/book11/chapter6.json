{"1": "<pb/>Tchaq' Salomon tu'n ttzyet tb'inchet tja Dyos toj tkyaji'n ab'q'i ttzyetlen tkawin toj Israel, toju' xjaw Sib', ju' tkab' xjaw teju' ab'q'i, tej matxi'toq b'aj junk'al kyajnaq (480) ab'q'i kyetzlenju' aj Israel toj Ejipt.", "2": "Te junaq wuq (27 m.) metr tnuqub'ju' tja Dyos tchaq' nimaqkawil Salomon tu'n tjaw b'inchet, atzun b'eljoj metr twitz ex oxlajoj metr tk'i' nik'jan (13.50) twe'.", "3": "Atzu'n koredor twitz tja Dyos jaw b'incha'n, te b'eljoj metr tnuqub', kse'nx twitzju' tja Dyos, atzun kyaje' metr tk'i' nik'jan etzna'ten twitzju' ja.", "4": "E'kyaj q'o'n k'uxb'il te kolb'ilkye tokexspik'un te tja Dyos.", "5": "Ex ikx e'jaw b'incha'n jte'tl ja twitzju' tapi ti'jile tja Dyos, ti'jileju' nin ja toj nky'ajchaq ex b'o'schaq ja ti'jileju' ja xjan.", "6": "Kab'e' metr tk'i' ch'i'ntl (2.25) toju' tal ja exni ch'isa'n tnejel kol; atzunju' tkab' kol, ch'intlmi oxe' metr (2.70) toj; atzunju' toxi'n kol, oxe' metr tk'i' ch'i'ntl (3.15) toj; qu'n okb'o'tzix tpimilju' tja Dyos ti'jxi' tu'n lalun che okxju' ttxa'n ptzo'n tojxi' tkojonil.", "7": "Jso'miletl kywitzju' ab'j b'a'nxi'x e'ajb'en tej tjaw b'inchetju' tja Dyos, qu'mtzun mix-a'lo'te pojne tej tjaw b'inchet tja Dyos, tk'i'xpe'wt tu'n juntl aq'unb'il k'uxb'il.", "8": "Atoqtzu' ta' tjpelju' tal ja te tnejel kol ttx'u'kju' tja Dyos toj tb'a'nq'ob'; ex atitoq jun yotx b'incha'n xkuyi'ntib' tu'n kyjax xjal kyoju' ja toj tkab' kol ex toj toxi'n kol.", "9": "<pb/>Tej tb'antju' tja Dyos kyu'n taq'unal Salomon, b'jo'k kyq'o'n ptzo'n k'ute ti'jile te tilb'ilal.", "10": "Ex eb'jaw tb'incha'n ja ti'jileju' tja Dyos, te kab'e' metr tk'i' ch'intl (2.25) kywe', ex tiqatib' ttapiyilju' tja Dyos kyuk'i'l ptzo'n k'ute.", "11": "Tzajtzun yolin Qman Dyostz te Salomon ex tma:", "12": "A nyolju'ye' teya ti'ju' ja ntb'incha'na, qama tb'inchaya se'nqe'xju' nkawb'ile' ex nnuk'b'ile', exqa ma japun tkyaqilju' nchaq'b'ile' tu'n tanq'inteya, kjapumelwe' nyol oje nmaye' ti'ja te Dab'i, ju' tmana;", "13": "oktzun chin tenb'elwetz kyxol aj Israel ex lay kyej ntzaqpi'ne' ntaname' Israel, chi Dyos.", "14": "<pb/>B'entu' tja Dyos kyu'n taq'unal Salomon.", "15": "B'jo'k kyq'o'n tz'lan k'ute kywitzile ttapiyil tja Dyos tojxi', ex kub' kyq'o'n tz'lantzaj toju' tja Dyos.", "16": "Ex b'aj kykxu'n jun tneju' tja Dyos t-xexi' tu'n tz'lan k'ute, tzajx twitz tx'otx' ex japunx tqul ja, te b'eljoj metr toj, ok tq'o'ntzuntz te Ja Xjanxi'x.", "17": "Te wajxaqlajoj metr (18) tnuqub'ju' tnejel ja te tja Dyos ati twitzxi'ju' Ja Xjanxi'x.", "18": "K'uteyileju' tz'lan ok te tilb'ilal tojxi'ju' tja Dyos, b'incha'mileqe' kyilb'ilal b'ech extzun twitz. Tkyaqil k'uteyile. Mixti' kyej q'ancha'lin jun ab'j.", "19": "Tma Salomon tu'n tb'aj b'incha'nju' Ja Xjanxi'x toju' tja Dyos, tu'n tkub' tq'o'nju' kax k'ub'lteju' yol kyejni b'entti'j tu'n Qman Dyos toj.", "20": "Te b'eljoj metr tnuqub'ju' Ja Xjanxi'x tojxi', b'eljoj metr twitz ex b'eljoj metr twe'. Jaw kyb'incha'n taq'unal Salomon jun q'olb'eb'l k'ute twitzju' Ja Xjanxi'x ex ok kyktxu'n tu'n q'anpwaq.", "21": "Ex b'aj kyktxu'n tojxi' tja Dyos ex toju' Ja Xjanxi'x tu'nxi'x q'anpwaq, ex kyej kyjpu'n tu'n xpatx'q'anpwaq.", "22": "Tkyaqil toj tja Dyos b'aj kyktxu'n tu'n q'anpwaq, ex ikxju' q'olb'eb'l ati twitzju' Ja Xjanxi'x.", "23": "<pb/>Ex e'kub' kyb'incha'n kab'e' tilb'ilal kyerb'in, olib'o kytzeyil toju' Ja Xjanxi'x. Te kyajkyaj metr tk'i' nik'janchaq kywe',", "24": "ex te kakab' metr tk'i' ch'i'ntl (2.25) kywe'ju' kyxik'. Tu'ntzun kykab'ilju' kyxik', kyaje' metr tk'i' nik'janchaq kyqan junjun.", "25": "Junx echb'enkyeju' kab'e' kyilb'ilal kyerb'in; kyaje' metr tk'i' nik'janchaq kyqanju' kyxik', ex junelnichaq b'inchb'enkye.", "26": "Ex kyaje' metr tk'i' nik'janchaq kywe'.", "27": "E'kub' kyq'o'n taq'unal Salomon toju' ja xjanxi'x. Ex lik'u'n kyten kyxik'ju' tilb'ilal kyerb'in lu, pomni t-xik'u' jun twitz tapi ex ikx t-xik'u' juntl pomni twitzju' tapi jun plajtl, aye'tzunju' kab'e'tl kyxik' nmuje kytxa'n toj nky'ajchaqju' ja xjanxi'x.", "28": "B'jo'ktzun kyktxu'n q'anpwaq kyi'ju' tilb'ilal kyerb'in,", "29": "ex b'jo'k kyb'incha'n tilb'ilal kyerb'in, tut ex b'ech ti'jile ex tojile ttapiyilju' tja Dyos.", "30": "Ex kub'kyq'o'n q'anpwaq toju' tja Dyos ex ti'jxi'.", "31": "E'ok kyb'incha'n tjpelju' ja xjanxi'x olib'o ttzeylal, exqe' tnunb'ralil ex tqan kyb'incha jun tilb'ilal te jwe' ttx'u'k.", "32": "Aye'tzun kab'e' tjpel ja olib'o kytzeylal, ex e'ok kyb'incha'n tilb'ilal kyerb'in, tut ex b'ech kywitz; e'oktzun kyktxu'n tilb'ilaltz tu'n q'anpwaq.", "33": "Okkyb'incha'n tqulju' ttzi jatu'n qokx toju' nin ja tnky'ajchaqilju' tja Dyos, olib'o ttzeylal kyaje' ttx'u'k.", "34": "Tz'lantzaj kytzeyilju' kab'e' t-xaq tjpel ja, ex kykab'il t-xaq nche sutyan.", "35": "E'b'jo'k kyb'incha'n tilb'ilal kyerb'in, tut ex b'ech kyi'j, e'oktzun kyktxu'n tu'n q'anpwaq.", "36": "Ex jaw kyb'incha'n oxe' txol ab'j jso'n te tapi twi' pe'n ex jun txol ptzo'n k'ute.", "37": "<pb/>Ljo'ntoq tkyaji'n ab'q'i ntoq tkawin Salomon, toju' xjaw Sib', tej tku'x b'inchet tq'uqlilju' tja Dyos;", "38": "tojtzun tjunlaji'n ab'q'i nkawin Salomon, toju' t-xjawil jb'al, twajxaqi'n xjaw teju' ab'q'i, tb'aj b'entiju' tja Dyos tkyaqil, kse'nx tkyaqilju' aq'untl kub' ximit. Wuq ab'q'i b'enta' tkyaqil tu'n Salomon."}