{"1": "<pb/><t>Intma'n Qman Dyos:</t> <t>Kupe'kyxi'ye' kyoj tkyaqil b'e toju' tnam Jerusalen,</t> <t>kyka'yinxe' b'a'nxi'x, kyjyome' jamajx ate' xjal</t> <t>qa ati jun in anq'in toj tnik'alti'j,</t> <t>qa tajb'il tu'n tyolin ax.</t> <t>Qama tz'el yal kyu'ne', kb'el nnajsa'ne' til Jerusalen.</t>", "2": "<t>Ate' junjun najb'en nb'iye' ayine' Dyos Manb'aj kyu'n,</t> <t>extzun mya axju' kyol, chij.</t>", "3": "<pb/><t>Nman Dyos, aye'ta' nche tjyo'n, aye' xjal ax che yolin.</t> <t>Kub' ttz'e'ysa'na kywitz, ex min kyna'.</t> <t>Ekub'o'lj tu'na, ex min okkynab'l.</t> <t>Tx'yanqe', we'jqexi'x kyetwitz ab'j,</t> <t>min kyajb'il tu'n tanjtzkyi'j toju' b'a'n b'e.</t>", "4": "<t>Kub'tzun nxima'ne':</t> <t>O'qe'kx prowju' min nche ximan,</t> <t>qu'n min b'i'n tajb'ila kyu'n,</t> <t>aju' tchaq'b'ila Nman Dyos.</t>", "5": "<t>Kxe'l nma'ne' kyeju' xjal ati kyoklen.</t> <t>B'i'nte' tajb'ila kyu'n Nman Dyos,</t> <t>aju' ntchaq'u'na.</t> <t>Aye'tzunkye kykyaqil jawkyi'nkyib' ti'ja,</t> <t>kub' kypi'si'nkyib' twitza.</t>", "6": "<t>Qu'mtzun che kb'el b'yo'n kyu'n toj k'ul b'alun,</t> <t>che b'ajel ẍilu'n kyu'n toj chq'ajlaj xo'j;</t> <t>che okyel tzaqpaj twiẍ k'ul kyi'j kyk'etz nimaqkytanam,</t> <t>che b'ajel kytzaqu'n ajkyetz;</t> <t>qu'n nim il matxi' b'aj kyb'incha'n,</t> <t>nim txqan kysb'ub'l.</t>", "7": "<pb/><t>Chi Qman Dyos:</t> <t>¿Se'n taq'wi kb'el nnajsa'ne' tkyaqil ja'lu?</t> <t>Matxi' chin kyej kykolb'e'ne' tk'wala,</t> <t>ex nkytziya'n kyol kywitz witzleb' mya dyosqe'.</t> <t>Nim txqan kywa xinq'o'ne',</t> <t>aye'tzunkye min ẍe niman weye'</t> <t>kykyaqil xikyq'o'nkyib' toj ajpaji'n.</t>", "8": "<t>Ikyqe'ju' kse'nqe' tmanchej kyajb'il tu'n kyẍchan</t> <t>nche ok il kyi'j kyxu'jil kywnaqil.</t>", "9": "<t>¿Ma laytzun kub' ntz'e'ysa'ne' kywitz tu'n ja'lu?</t> <t>¿Ma laytzun tz'oknq'o'ne' tleq' jun tnam ikju'?</t>", "10": "<t>¡Kub'xwit b'o'lju' kyawal ub'a kyu'n kyajq'oj,</t> <t>maskye min xkub' kyxitu'n tkyaqil!</t> <t>¡B'ajxwit kyjachu'n kyq'ob'</t> <t>qu'n mya wawaltlwe' lu!</t>", "11": "<t>¡Mache jaw miltz'uju' aj Israel ex aj Juda wi'je'!</t> <t>Ayine' Dyos Manb'aj nchin q'mante. Chi Qman Dyos.</t>", "12": "<t>Makub' kyewa'n aj Israel ex aj Juda Qman Dyos;</t> <t>kyma: Mixalo'te Dyos.</t> <t>Mixti'te qo ik'ela',</t> <t>lay tzaj q'oj ex we'yaj qi'j, Chechij.</t>", "13": "<t>Ikyqe' sanjelalju' kse'n kyq'iq',</t> <t>mixnati' tyol Qman Dyos kyuk'i'l. <pb/>Qu'n lu saj tma'n Qman Dyos nimtipumal weye':</t> <t>A tzulju' kyib'aj tu'nju' xkyma lu:</t> <t>Kb'el nq'o'ne' nyole'</t> <t>naku'j q'aq' toj ttziya,</t> <t>atzu'n tnam lu k'okyel naku'j si,</t> <t>tu'ntzun tb'aj tu'n q'aq' lu. Chij.</t>", "14": "", "15": "<t>Chi Qman Dyos:</t> <t>Israel, ktzajel wiq'i'ne' jun tnam najchaq q'ojil ti'ja,</t> <t>jun ojtxi' tnam ex kuw.</t> <t>Min tojtzqi'na kyol</t> <t>ex min nkaneju' nkyma'n toj twitza.</t>", "16": "<t>Kykyaqil q'ojilqe' min nche xob',</t> <t>kamik qexi'xju' kyq'ojb'il.</t>", "17": "<t>Kxe'l kywanju' twitz tawala ex twaya,</t> <t>expe' che kb'el kyb'yo'n tk'wala ex tmyala.</t> <t>Che b'ajel kych'yo'n trita ex twakyixa,</t> <t>che b'ajel kylo'n tawala ub'a ex iw.</t> <t>Che kb'el kyxitu'n nimaqtnam kuwsa'nqe' q'uqlok tk'u'ja kyi'j</t> <t>kyu'n kyq'ojb'il. Chi Qman Dyos.</t>", "18": "<pb/>Chi Qman Dyos: Laytzun majx che kub' nnajsa'ne' toju' tq'ijlalil lu.", "19": "Ajttzaj qani'n teya ¿Titiqu'n xtb'incha Qman Dyos tkyaqil ja'lu qe? Qa chechi, tzaq'wenxa kye: Ikxna' kse'n kyej kykolb'i'ne' Qman Dyos ex e'aq'wiye' ajb'el kye junxi'tl dyos tojku' ttx'otx', ikxtzunkyeju'ye' che ajb'ele' kye junxi'tl xjal toj juntl tnam. Chi Qman Dyos.", "20": "<pb/><t>Kymanxe' toju' tkawb'il Israel,</t> <t>ex te Juda:</t>", "21": "<t>B'intzju'ya lu, xnak tnam ex mixti' tnab'la,</t> <t>ate' twitza extzun min nka'yina</t> <t>ate' t-ẍkyina ex min nb'ina.</t>", "22": "<t>Ayine' Dyos Manb'aj nchin yoline':</t> <t>¿Ma min nche xob'e' weye?</t> <t>¿Ma min nche lu'lune' nwitze'?</t> <t>Kub' nq'o'ne' tz'awun ttzi ninnjab' te nqach,</t> <t>jun nqach lay tz'exju' ninnjab' tib'aj.</t> <t>Mixti' kyipumalju' ttolob' aj kyukchi</t> <t>inche q'ajti ex lay b'ent kyex tib'aj.</t>", "23": "<t>Ch'uẍ kyanmiye' ex pi's;</t> <t>ma chin kyej kykolb'e'ne', exi'tzuntze'.</t>", "24": "<t>Mixti'x kub' kyxima'n ch'i'ne':</t> <t>qo'qe' niman te Qman Dyos,</t> <t>qu'n intzaj tq'o'n jb'al tojxi'x tq'ijlalil</t> <t>aj kyxulin tze ex ajkyb'aj ch'iy awal,</t> <t>ex majx ati tq'ijlalil tu'n, tu'n tjaw b'uyit twitz awal. Chechiwte'.</t>", "25": "<t>Atzu'n ja'lo mikxa'tlju' tu'n tpaju' kyile',</t> <t>ex lay kynik'b'e'tlju'ye' xtalb'il lu.</t>", "26": "<t>Qu'n ate' b'inchal myab'a'n toju' ntaname'</t> <t>inche xq'uqin kse'nqe' yol pich',</t> <t>inkub' kyq'o'n xpatxab' tu'n kytzyet xjal.</t>", "27": "<t>Inche b'ajnoj kyja tu'n kyelaq',</t> <t>kse'nqe' kyja pich' b'incha'nqe' nche noj kyu'n pich'.</t> <t>Ikytzu'n e'jawa' q'inumax ex ten nim kyipumal,</t>", "28": "<t>etzni kywitz ex k'a'cha'nkyib' b'a'nxi'x.</t> <t>Nim txqan kyil:</t> <t>min nkyb'incha'n tnik'alilti'j teju' meb'a</t> <t>ex min nxikynima'n toklenju' prow.</t>", "29": "<t>¿Ma laytzun kub' ntz'e'ysa'ne' kywitz tu'n tpaj ja'lu?</t> <t>¿Ma laytzun txinq'o'n kyleq'ju'ye' xjal ikju'?</t> <t>Ayine' Dyos Manb'aj nchin yolin.</t>", "30": "<pb/><t>Taq'wixi'xte' nb'aj</t> <t>toju' tx'otx' lu.</t>", "31": "<t>chajyolilte' nkypakb'a'n sanjelal;</t> <t>inche kawinju' pale kse'nx kyajb'il,</t> <t>¡Atzun b'a'n toj twitzju' ntaname'!</t> <t>¿Ti'tzu'n kb'ajel kyeye' ajtponju' mankb'il q'ij? chi Dyos.</t>"}