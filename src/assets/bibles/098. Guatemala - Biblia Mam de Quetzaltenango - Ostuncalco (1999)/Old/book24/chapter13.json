{"1": "<pb/>Chi Qman Dyos weye: Kutxi'ya lq'ol jun k'alb'il sed ex k'lonka tk'u'ja, ex lalun ku'x tak'sa'na toj a', chij.", "2": "Tzajtzun nlq'o'ne' k'alb'il, kse'nx tchaq' Qman Dyos weye' ex oknk'lo'ne' nk'u'je'.", "3": "Tzajtzun yolintl Qman Dyos weye' ex tma:", "4": "Q'intzju'ya k'alb'il tok tu'na, ju' tloq'a, kutxi'tzuntza ttziju' nin a' Ewprates, ewankjtzuna atzu' toj tk'atxab' jun pik. Chij.", "5": "Nxi'tzuntze' ttziju' nin a' Ewprates, xiwewa'ntzuntze', kse'nxju' tchaq' Qman Dyos weye'.", "6": "<pb/>Tb'ajlenxi'tzun b'a'npun q'ij, tzaj tma'n Qman Dyos weye': Kutxi'ya ttziju' nin a' Ewprates, ex q'intzju'ya k'alb'il xinma'ne' teya tu'n txi' tewa'na atzu', Chij.", "7": "Nxi'tzuntze' ttziju' nin a' Ewprates, xinjyo'ne' toju' tx'otx' ex jatzwiq'i'ne' k'alb'il jaxa' wewana'ye', matxi'toq b'aj q'ayj ex mixtoqti'tl tajb'en.", "8": "<pb/>Tzajtzun yolintl Qman Dyos weye',", "9": "ex tma: Ikytzu'n kb'ela' nxitu'ne' kyninb'ilkyib' aj Juda ex aj Jerusalen.", "10": "Min kyajb'ilju' ntaname' b'inchal myab'a'n lu tu'n t-xikynima'n nchaq'b'ile', xi'lepchqe'ka' ti'ju' tku'x toj kyanmi. Xi' nche ajb'ena'tl ex nche k'ulun kye txqantl dyos. Ikyqe' kse'n k'alb'il lu, mixti'tl tajb'en.", "11": "Kse'n nokjtz'et tk'u'j jun xjal tu'n k'alb'il, ikytoqtzun mujb'ab'lju' wuk'i'le' kyuk'i'lu' tnam Israel ex Juda, tu'n kyok te ntaname' ex tu'n t-xikyoli'nju' nb'iye', tu'ntzun kyok ninb'ilweye' ex ajwalilweye'. Aye'tzunkye min eb'in weye'. Ayine' Dyos Manb'aj nchin yolin, chi Dyos.", "12": "<pb/>Ex q'manxa kye: Chi Dyos Manb'aj kyib'aj aj Israel: Alkyexku' xar knojel tu'n b'in, chiku'ya kye. ¿Ma miẍtzunti' b'i'n qe'qu'n qa tkyaqil xar in noj tu'n b'in? chechilo aj Israel teya.", "13": "Atzunta tzaq'we'nxa kye: Chi Qman Dyos qa che b'el ttx'ujt-sa'n kykyaqilju' najlqe' toju' tx'otx' lu; e'nimaqkawil nche kub' qe toj tq'uqb'il Dab'i, e'pale, e'sanjelal ex kykyaqilju' najlqe' toj Jerusalen.", "14": "Che b'ajel tpa'ntzuntz kse'n xar, jun ti'j juntl, e'manb'aj ex k'walb'aj. Lay tzaj q'aq'an tk'u'j kyi'j, layx tzaj laqj tk'u'j kyi'j. Aku' Dyos Manb'aj inq'mante, chiku'ya kye. Chij.", "15": "<pb/><t>¡Israel, matxi' yolinte Qman Dyos!</t> <t>Lalun jawkynima'n kyib'e', kyb'inku'ye'.</t>", "16": "<t>Kynimanktze' Qman Dyos</t> <t>na'mxku' ttzaj tq'o'n qlolj</t> <t>tu'n kyjawtz'aqe' toj k'ul qxopin;</t> <t>na'mxku' tjaw b'entju' spik'un nche ayone' te</t> <t>te qlolj t-xlekumil kamik tu'n.</t>", "17": "<t>Qa min xxikyb'i'ne',</t> <t>chin oq'ile' toj ewaj tu'n tpaju' nimjtib'il ati kyoje;</t> <t>nim ta'l nwitze' k'elil,</t> <t>qu'n jtz'o'nqe'ju' trit Qman Dyos kyu'ne'.</t>", "18": "<t>Q'manxa te nimaqkawil ex teju' t-xu'jil:</t> <t>Kukyku'tze' tib'aj q'uqb'il te kawb'il, che qeku'ye' twitz tx'otx',</t> <t>matxina' ku'tz tz'aqju' kykorone' toj kywi'ye', chiku'ya kye, chi Dyos.</t>", "19": "<t>Txoli'n kyi'ju' nimaqtnam toj Nekeb'</t> <t>mix-a'lo' kb'entel tik'x.</t> <t>Kykyaqilju' aj Juda exni q'i'nqe'</t> <t>majx eb'je'xq'i'n toju' tx'otx'.</t>", "20": "<t>Kyka'yinxi'xpe'ye'</t> <t>luqe' ajq'oj che ul toj tb'a'nq'ob'kya'j</t> <t>¿Jata' jun ch'laj rit xinq'o'ne' tu'n txi' tka'yina,</t> <t>aju' jun ch'laj rit ntnima'n tib'a ti'j?</t>", "21": "<t>¿Ti'tzu'n ktma'ya Jerusalen aj tkawinjtza</t> <t>kyu'n xjal eb'aj t-xnaq'tza'na?</t> <t>Tzul k'ixk'oj ti'ja</t> <t>kse'n k'ixk'oj ti'j jun qya ajtitz'ji tal.</t>", "22": "<t>Tiqu'ntzun saja' lu wi'je' qa chija,</t> <t>ati tu'n tkane' toj twitza qa tu'nju' nim tila;</t> <t>¡Qu'mtzun makub' ẍb'iqb'a'na</t> <t>ex makub'yaju'na!</t>", "23": "<t>¿Ma jakutzun ch'exb'en ka'yin jun xjal q'eq twinqil?</t> <t>¿Ma jakutzun b'ent tel tiq'i'n jun leopa'rt tchinaq'il ti'j?</t> <t>Ikxtzunkyeju'ye' naq'liqe'tle' ti'ju' myab'a'n</t> <t>lay b'ent kyb'inchanteju'ye' b'a'n.</t>", "24": "<t>Qu'mtzun che elix nslamu'ne'</t> <t>kse'n tz'is njaw tiqa'n kyq'iq' toj chq'ajlaj.</t>", "25": "<t>Ax teju'ya lu Israel,</t> <t>atzun tajb'ilju'ya tu'n nb'inchanteye' teya</t> <t>Ayine' Dyos Manb'aj nchin yolin.</t> <t>Mana' tzik'nna'le' tu'na</t> <t>xi' soka' qetl tk'u'ja kyi'j witzileb' mixti' kyajb'en.</t>", "26": "<t>Ikxwe' majx kb'el nẍb'iqb'a'na</t> <t>tu'ntzun tel tch'ixawa.</t>", "27": "<t>Matxi' wile' inxi'x el b'aja ti'j, e' tajpaji'na,</t> <t>exju' tchwinqlala mijsoq'x toj ajpaji'n,</t> <t>exqe' tb'inchb'ena taq'wixqe'xi'x</t> <t>kywi' b'us ex kyoj kojb'il.</t> <t>¡Qab'anx twitza Jerusalen!</t> <t>¿Ma kukx kb'el tenju'ya toju' taq'wixil? Chi Qman Dyos.</t>"}