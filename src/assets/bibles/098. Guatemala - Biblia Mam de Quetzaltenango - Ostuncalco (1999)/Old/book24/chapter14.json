{"1": "<pb/>Tzaj yolin Qman Dyos te Jeremiy tu'n tpaju' k'waj, ex tma:", "2": "<pb/><t>In oq' Juda tu'n b'is,</t> <t>Inche b'isunju' nimaqtnam toj,</t> <t>woqo'j qe'ju' xjal twitz tx'otx'.</t> <t>Inxi'x ẍch'in Jerusalen tu'n k'ixk'oj.</t>", "3": "<t>Inche'x kychq'o'n q'inun kymajin iq'il a';</t> <t>inche'xju' majin kyoj xoch, ex mixti'te a',</t> <t>in anjtzkyi'j kyuk'i'l kẍoq' mixti' kyoj</t> <t>inel kych'ixaw ex nche kub' kyeqax,</t> <t>in jax kyktxu'n kywi'.</t>", "4": "<t>Naq nche kyej ka'yinju' aq'unal toj kojb'il</t> <t>njax kyktxu'n kywi' tu'n kych'ixaw,</t> <t>qu'n mixti'te' jb'al</t> <t>tzqijte tx'otx' b'a'nxi'x.</t>", "5": "<t>exqepena' kytxu msat toj kojb'il</t> <t>nche kyej kykolb'i'n kyal akxtoq kyitz'ji,</t> <t>qu'n mixti'te' k'ul tu'n kywante.</t>", "6": "<t>Inche kub' we' tojk'ul b'ur</t> <t>kywi' b'us toj chq'ajlaj,</t> <t>nche jk'un kyq'iq' kse'nkye xo'j;</t> <t>inkub' sjumjix kywitz</t> <t>qu'n mixti'te k'ul tu'n t-xikywan, chij Dyos.</t>", "7": "<t>¡Nman Dyos, maskye nqo poqonjtze' tu'nju' qile'</t> <t>qo tonima naqx tu'n tyolinjtzju' tb'iya b'a'n!</t> <t>B'a'npun maj min xjapunju' tyola qu'ne',</t> <t>matxi' qo b'inchan ile' twitza.</t>", "8": "<t>Aya q'uqb'ab'l tk'u'j Israel,</t> <t>klol qeye' toju' tq'ijlalil ch'uẍ,</t> <t>¿tiqu'ntzun naku'j najchaq xjala toju' tx'otx'</t> <t>naku'j jun ajb'etu'n xjal naq o'kx inkyejtenju' tu'n tex qonik'an tu'n?</t>", "9": "<t>¿Tiqu'ntzun ikju'ya kse'n jun xjal naq nka'yin,</t> <t>kse'n jun xjal te q'oj min nb'ent tonin?</t> <t>Nman Dyos, atina'ta qxole',</t> <t>kykyaqil b'ilte qa o'ttanamqo'ya</t> <t>¡Lalun qokyej tkolb'i'na!</t>", "10": "<pb/>Lu ntma'n Qman Dyos ti'ju' tnam Israel: Majx tjonku' tnam lu tu'n tb'et jaxjaku'. Qu'mtzun min nchin tzalaje' ti'j. Ktzajel nna'nju'ye' kyil ja'lo ex che okyel toj xjel wu'ne'. Chij.", "11": "<pb/>Chi Qman Dyos weye': Lalun kub'sana nwitze' te jun b'a'n teju' tnam lu.", "12": "B'a'nqa mache mewayin b'a'npun maj, lay che'x nb'i'ne' kykub'sb'il; b'a'nqa matzaj kyiq'i'n txqan chojb'il k'ok'sb'il ex oyaj twitz awal weye', lay chin tzalaje' ti'j. Kb'el nxitu'ne' tu'n q'oj, we'yaj ex tx'u'j yab'il, chi Dyos.", "13": "<pb/>Xi'tzun ntzaq'we'ne' te: Nman Dyos; ate'kna' t-sanjelal kub'salte kyk'u'ju' xjal qa lay tzaj q'oj ex we'yaj, exqa ktq'a'ya nak'b'il lay b'aj toju' najb'il lu, nchije'.", "14": "<pb/>Tzajtzun ttzaq'we'n Qman Dyos weye': Chalyol qekye' sanjelal tu'n ikynkyma'nju' toj nb'iye'. Mixti'we' ẍe'x nchq'o'n, ex mixti'xi'we' chaq'b'il txinq'o'n kye, b'ajxpena' chin yolina'we' kyuk'i'l. Naq nokkye' lu toj kywitz, naq njaw kyxima'n, naq sb'ub'l ate'kju' sanjelal q'malte kyeye'.", "15": "Ayine', Dyos Manb'aj, nchin yoline' kyi'ju' sanjelal nche yolin toj nb'iye' ex mya nchaq'ajqe'ye', inkyma'n qa lay tzaj q'oj ex we'yaj toju' tx'otx' lu: che kyimelkye' sanjel lu toj q'oj ex tu'n we'yaj.", "16": "Exqe'tzu'n xjalxi' ja nche b'ina' kye, che kyimel toj q'oj ex tu'n we'yaj, kyuk'i'lxi' kyxu'jil, kyk'wal ex kymyal. Che b'elsnuk'eju' kyxmilal kyoju' b'e toju' tnam Jerusalen, ex mix-a'lo'x jun kb'elix mqunkye. Ikytzun kychja'ya' kyilju'.", "17": "Q'manxju'ya lu kyeju' ntaname'. <pb/><t>Chin oq'tzuntze'</t> <t>q'ijtl ex qonik'an,</t> <t>tu'n tpaj kb'el b'o'lju' ntaname',</t> <t>tu'n tk'ixk'ojelju' tk'ixb'len</t>", "18": "<t>Aj wexe' toj kojb'il, che kxe'l nka'yine'</t> <t>woqo'j qe'tlju' e'kyim toj q'oj;</t> <t>ajtzun wultle' toju' nintnam</t> <t>inche kyim xjal tu'n we'yaj,</t> <t>Exqepena' sanjelal ex pale</t> <t>che kxe'l toj juntl tx'otx' min kyojtzqi'n, chiku'ya, chi Dyos.</t>", "19": "<t>Nman Dyos, ¿mamajx matxi' tz'el tik'u'na Juda?</t> <t>¿Ma matxi' siktiya ti'ju' nintnam Syon?</t> <t>¿Tiqu'n xqo' tk'ixb'saya tejumajx?</t> <t>Intoq qo' ayone' tu'n qtene' b'a'n,</t> <t>ex mixti'x xqk'ame'.</t> <t>Intoq qo' ayone' tu'n qq'ananjtze',</t> <t>ex naq xob'ajil ati qi'je'.</t>", "20": "<t>Nman Dyos, matxi' tz'el qnik'e' ti'ju' qile'</t> <t>ex kypaju' ojtxi' qyajilb'ene';</t> <t>matxi' qo b'inchan ile' twitza.</t>", "21": "<t>¡Lalun qo eltik'o'na, naq tu'n tnimanjtzju' tb'iya,</t> <t>lalun tz'el tik'u'na nintnam.</t> <t>jata' tq'uqb'ila te oklenj!</t> <t>¡Na'ntzju'ya tyola kyej b'entti'j quk'i'le',</t> <t>japunxwit tu'na!</t>", "22": "<t>¿Ma atitzun jun witzleb'</t> <t>jaku' tzaj jb'al tu'n?</t> <t>¿Ma tu'nxtib'ju' kya'j ntzaj tq'o'n jb'al?</t> <t>¡Minti' Taye, Nman Dyos!</t> <t>A na'ta ntzaj q'onte,</t> <t>a na'ta nb'inchankye tkyaqil ti'xti';</t> <t>¡Qu'mtzun q'uqli qk'u'je' ti'ja!</t>"}