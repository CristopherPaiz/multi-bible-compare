{"1": "<pb/><t>Nman Dyos, qama chin kutene' yolil tuk'i'la tu'n tpaj jun ti'xti';</t> <t>naq o'kxta ax tyola;</t> <t>wajb'iltzunwe' tu'n txinqani'ne' lu teya:</t> <t>¿Tiqu'ntzun b'a'n nnela' tkyaqilju' ntb'incha'n b'inchal myab'a'n?</t> <t>¿Titiqu'n toj nak'b'il ta'qe' njaw kyi'jkyib'?</t>", "2": "<t>Inche ku'x tawa'na,</t> <t>ex nche lok'an, nche ch'iy ex inche witzan.</t> <t>ajkyyolin naku'j nqaku' ta'qe' tk'etza,</t> <t>atzu'n toj kyanmi najchaq ta'qe'.</t>", "3": "<t>Atzunta Nman Dyos, tojtzqi'nqina;</t> <t>toktwitza wi'je'</t> <t>ex kanli twitza tkyaqilju' nxime' ti'ja.</t> <t>¡Iq'inqe'xju'ya xjal lu toj b'i'yb'il naku'j ritqe';</t> <t>q'onka kyechel tu'n kykub' b'yet ajtpon q'ij kye!</t>", "4": "<t>¿Ma kukxtzun ktenb'il tx'otx'ju' tzqij</t> <t>ex ch'u'ẍqe' itzaj toj kojb'il?</t> <t>Ljo'n kyb'aj kyimu' txkup ex pich'</t> <t>tu'n tpaj kyilju' xjal twitzju' tx'otx'</t> <t>toj kynab'l qa min ntka'yi'na nkyb'incha'n.</t>", "5": "<t>Qa ma'xi'x kub' siktiya tu'n tojqelb'ena kyuk'i'l xjal nche ojqelan tu'n kyqan,</t> <t>¿se'ntaq'wi tu'n tok tq'o'ntib'a ojqelal kyuk'i'l xjal nche ojqelan ti'j chej?</t> <t>Min nb'ajx tk'u'ja toj jun tx'otx' ati nak'b'ila toj,</t> <t>¿ti'tzu'n ktb'incha'ya toju' nin xaq ttzi Jordan?</t>", "6": "<t>Ma'pena' che jaw miltz'uju' titz'inku'xi'xa mo ttzika ti'ja,</t> <t>ex njaw toj kywi' nche ilin teya ttz'elti'jxi'ya.</t> <t>Lalun tz'okqe tk'u'j kyi'j,</t> <t>b'a'ntzun qa majx b'a'n che yolin tuk'i'la.</t>", "7": "<t>Matxi' kyej nkolb'i'ne' ntaname',</t> <t>matxi' tz'el wik'u'nju'ye' wetoqe',</t> <t>matxi' kub' nq'o'nju'ye' tnam inxi'xtoq nk'u'jla'ne',</t> <t>toj kyq'ob' tajq'oj.</t>", "8": "<t>Aju' tnam lu, etza'ntoq wu'ne',</t> <t>ja'lo naku'j b'alun toj k'ul weye';</t> <t>intzanunk wi'je', qu'mtzun nel wik'u'ne'.</t>", "9": "<t>Iky ntanamju'ye' kse'n jun pich' tb'anilxi'x t-xik',</t> <t>inche q'ojin txqantla pich' ti'j.</t> <t>¡Kukytzaje' kykyaqile' tojk'ul txkup;</t> <t>kyb'uyintz kyib'e' tu'n kyule' toju' ninwan!</t>", "10": "<t>Nim txqan nejenel ajq'ojqe' matxi' kub' kyxitu'n wawale' ub'a,</t> <t>matxi'xi'x b'aj kywab'e'n nkojb'ile',</t> <t>matxi' kub' kyxitu'nju' tx'otx' nchin laqje' ti'j</t> <t>matxi' kyej chq'ajlajix kyu'n.</t>", "11": "<t>Matxi' kub' kyxitu'n, matxi' kyej chq'ajlajtl kyu'n</t> <t>ja'lo nnul toj nk'u'je'.</t> <t>Tkyaqilju' tx'otx' chq'ajlajtl,</t> <t>ex mix-a'lo'xte nb'ajx tk'u'j ti'j.</t>", "12": "<t>Eb'ajtzaj xjal xitul</t> <t>kyib'aj kykyaqil b'us toj chq'ajlaj,</t> <t>qu'n ati jun nk'uẍtx'e'nb'ile', ayine' Dyos Manb'aj</t> <t>tkyaqilju' tx'otx' kb'el nxitune' tzajx toj jun ttxa'n ex kpomelx toj juntl,</t> <t>ex mix-a'lo'qex ktenb'ila' nak'b'il.</t>", "13": "<t>Triy xikyawa'n, atzun ch'i'x jaw kyb'u'yi'n;</t> <t>kub'o'lj tkyaqilju' kyaq'unb'en.</t> <t>Mixti'xte twitz kyawal jaw</t> <t>qu'n matzaj ntx'u'jile' kyi'j. Chi Qman Dyos.</t>", "14": "<pb/>Intma'n Qman Dyos kyi'ju' tnam b'inchal myab'a'n, nqaku' ta'qe' tk'etz Israel, aye' e'kub' xitunteju' tx'otx' xitq'o'n te tetzb'il Israel ttanam: Che jawil nxb'oqi'ne' toju' kytx'otx', ex k'elitz wiq'i'ne' Juda kyxol.", "15": "Kyb'jawlenxi'tzun nxb'oqi'ne', ktzajel q'aq'an nk'u'je' kyi'j, che anjetz wiq'i'n jumajtle' tojx kytx'otx' toj kytanam.", "16": "Axxi'x aye'nakye exi' yek'unte kye ntaname' tu'n kytziyante kyol toj tb'i B'aal, atzu'n ja'lo b'a'n kykub'ten kyxolju' ntaname', qama kyoksla kyokslab'lju' ntaname' exqa makytziya kyol toj nb'iye': Toj tb'i Qman Dyos, qa chechi.", "17": "Aye'tzu'n nimaqtnam min nchin tb'i'ne', kjawil nxb'oqi'ne' tuk'i'lxi' tlok', ex kb'el nxitu'ne'. Ayine' Dyos Manb'aj nchin yolin, Chij."}