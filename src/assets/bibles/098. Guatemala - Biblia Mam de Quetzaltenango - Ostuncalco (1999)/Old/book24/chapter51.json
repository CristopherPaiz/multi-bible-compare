{"1": "<pb/><t>Intma'n Qman Dyos kjalu:</t> <t>Ktzajel nq'o'ne' jun kyq'iq' xitul</t> <t>ti'j B'ab'ilon ex kyi'j kaldey.</t>", "2": "<t>Knb'incha'ye' tu'n kysenjtz aj B'ab'ilon kyu'n kyajq'oj</t> <t>kse'n nxq'iq'et triy toj kyq'iq',</t> <t>knb'incha'ye' tu'n tkyaju' kytx'otx' mixti'tl najalte.</t> <t>Ajtpon q'ij tu'n t-xitunjtz,</t> <t>k'okyel q'oj ti'j te tkyaqil plaj.</t>", "3": "<t>¡Kyb'inchanx kyten kysmaje' smajil!</t> <t>¡kyq'onke' kyktone' k'uxb'il!</t> <t>¡Lalun laqkyk'u'je' kyi'j ku'xun aj B'ab'ilon;</t> <t>majx che kyb'yonqeku'ye' kyxjal te q'oj tejumajx!</t>", "4": "<t>Che kjel woqonje xjal kyoju' b'e</t> <t>toj tkyaqil kytx'otx' kaldey,</t>", "5": "<t>b'a'nqa mache b'inchan il aj Israel ex aj Juda nwitze'</t> <t>ex machmet kyil toju' tx'otx',</t> <t>min ẍekyaj nkolb'e'nwe',</t> <t>ayine' Dyos Manb'aj xjan nimwipumale',</t> <t>nche ajb'en aj Israel weye' nim.</t>", "6": "<t>¡Kukyoqe' ti'jxi' B'ab'ilon! ¡Che kyklom kyib'ju' kb'antel kyoq!.</t> <t>¡Lalun che kyimkye' tu'n tpaj tilju' tnam!</t> <t>Matxi' pon kmuj tu'n tok tu'me'l t-xel wu'ne',</t> <t>ex oknq'a'ye' te tojx til.</t>", "7": "<t>Juntoq k'wab'l q'anpwaq te' B'ab'ilon toj nq'ob'e'</t> <t>intoq che tx'ojti kykyaqil xjal tu'n.</t> <t>Intoq che k'wan nimaqtnam ti'ju' b'in lu</t> <t>ex intoq naj kynab'l.</t>", "8": "<t>Naqtzun myanim xkutz'aq B'ab'ilon majx makub'uchj.</t> <t>¡Che oq'e' ti'j!</t> <t>Kyiq'intze' q'a'nb'ilte tk'ixb'len qama q'anet.</t>", "9": "<pb/><t>Matz'ok qq'ana'ne' B'ab'ilon,</t> <t>extzun mixti'x xq'anet.</t> <t>¡Le'ku'j! Qo'qe' anj</t> <t>tojilex ttanam junjun,</t> <t>mana' kub'tz'e'ysa'nte' twitz kuwxi'x,</t> <t>majx majaw sutq'i'n toj kyq'iq'.</t>", "10": "<pb/><t>Makanb'etju' qoklen tu'n Qman Dyos.</t> <t>Wiqe'xe', qo'qe'ye' q'malteju' xtb'incha Qman Dyos</t> <t>kyeju' te'qe' Syon.</t>", "11": "<t>Tajb'il Qman Dyos tu'n tkub' t-xitu'n B'ab'ilon,</t> <t>ex matxi' kub' tq'o'n xim lu</t> <t>toj kyanmi nimaqkawil aj Medya.</t> <t>A tu'me'l t-xel ja'lu tu'n Dyos</t> <t>tu'n tpaju' b'inchanjtz ti'ju' tja te k'u'lb'il.</t> <t>¡Kyb'inchanx kytene' talsmaj! ¡Kytzyunqeme' kolb'il!</t>", "12": "<t>¡Kyq'onxe' techlal tu'n tok q'oj kyi'ju' nimaqtapi ti'j B'ab'ilon!</t> <t>¡Kyq'onke' onilkyeju' xq'uqil!</t> <t>¡Kyq'onqe'ke' ka'yil!</t> <t>¡Kychq'onqe'xe' nenul ti'j! <pb/>Qu'n tb'incha Qman Dyos</t> <t>ttenju' t-xim ex matb'incha</t> <t>kyi'ju' najlqe' B'ab'ilon.</t>", "13": "<t>Aya B'ab'ilon, atiya kyxol nimaq a'</t> <t>ex nim tq'inumala ati,</t> <t>¡Matxi' q'naxa tu'n tb'aja,</t> <t>mixti'tl tu'n ttena ja'lo!</t>", "14": "<t>Matxi' ttziya Qman Dyos nimtipumal tchwinqlala:</t> <t>¡Kche nchma'ye' txqan tajq'oja, kse'n txqan ẍt'ikt'u'l,</t> <t>ex che tzalajel ajtkub'ti'ja kyu'n!.</t>", "15": "<t>Tb'incha Qman Dyos tx'otx' tu'n tipumal,</t> <t>kub' tkuwsa'n tx'otx' tu'n tnab'l,</t> <t>ximan tej t-xitlik'u'n kya'j.</t>", "16": "<t>Inxi'x tinun a' twitz kya'j tu'n,</t> <t>njawtz muj tu'n tzmax ttxa'nxi' tx'otx',</t> <t>nche qoptz'aj q'ankyaq tu'n toj jb'al</t> <t>ex netztiq'i'n kyq'iq' jak'u'na' tu'n.</t>", "17": "<t>Mixti'xkye xjal kynab'l kykyaqil ex xnakqe'.</t> <t>Nnel kych'ixawju' b'inchal witzleb':</t> <t>qu'n naq tilb'ilalqe' kyb'inchb'aj ex kyimniqe',</t>", "18": "<t>naq ti'xti'qe' mixti'x kyajb'en, ch'ixb'ilx,</t> <t>che b'elt-xitu'n Qman Dyos ajkyok toj xjel.</t>", "19": "<t>¡Kxa' kse'nte Qman Dyos ja ajb'ena' Jakob',</t> <t>b'inchalte tkyaqilju' ati!</t> <t>Ejaw t-sk'o'n aj Israel te teku'.</t> <t>A tb'iju' Qman Dyos nimtipumal.</t>", "20": "<t>¡B'ab'ilon, ikju'ya toj nq'ob'e' kse'n pojb'il,</t> <t>aya nq'ojb'ile'!</t> <t>Tu'nela nche b'aja' nb'uchi'ne' nimaqtnam</t> <t>ex nche b'ajnxitu'ne' kawb'il.</t>", "21": "<t>tu'nela nche b'aja' ntoqi'ne' chej ex chejil,</t> <t>e'karwaj exqe' q'elkye.</t>", "22": "<t>tu'nela nche b'aj ntoqi'ne' ichan ex qya,</t> <t>e'tijwnaq ex ku'xun,</t> <t>q'a ex txin</t>", "23": "<t>tu'nela nche b'aj ntoqi'ne' k'ik'lel ex rit,</t> <t>aq'unal ex wakx,</t> <t>kawil ex onil nim kyoklen.</t>", "24": "<t>Kywitzku'tzune' ja'lo</t> <t>knq'a'ye' tu'me'l t-xel te B'ab'ilon ex kye kaldey</t> <t>tojx kyil, tu'nju' myab'a'n kyb'incha ti'j Syon.</t> <t>Ayine' Dyos Manb'aj nchin yolin.</t>", "25": "<t>Nchin q'ojine' ti'ja, witz xitul,</t> <t>nt-xitu'na tkyaqilju' tx'otx'.</t> <t>Ayine' Dyos Manb'aj nchin yolin.</t> <t>K'aq'pomel nq'ob'e' tz'e'ysalte twitza,</t> <t>ktzajel ntoli'na kywitz pik</t> <t>ex k'okyela kse'n jun witz tz'e'ynitl.</t>", "26": "<t>Mixti'xtl jun ab'j kjel ajtkyaj xitja</t> <t>tu'nwt tajb'en tu'n kyjaw b'inchet ja.</t> <t>kjela jun chq'ajlaj tejumajx.</t> <t>Ayine' Dyos Manb'aj nchin yolin.</t>", "27": "<pb/><t>¡Kyq'onxe' techlal tu'n tok q'oj toju' tnam!</t> <t>¡Kyq'ajtzanxe' chun ex kyb'incham kytenju' nimaqtnam</t> <t>tu'n kyq'ojin ti'j B'ab'ilon!</t> <t>¡Kyiq'inqe'tze' nimaqtnam toj Ararat kyi'j,</t> <t>toj Mini ex toj Askyenas!</t> <t>¡Kyq'onke' jun nejenel tu'n kytzaj tiq'i'n xjal q'ojil!</t> <t>¡Kukytzaj lq'e txqan xjal te q'oj kyi'j kyu'ne' naku'j ẍt'ikt'u'l nche tx'u'jin!</t>", "28": "<t>Kyb'inchame' kyten nimaqtnam tu'n kyok tzaqpaj ti'j;</t> <t>kyb'inchame' kyten nimaqkawil aj Medya,</t> <t>exqe' kykawil ex nimaq kyoklen toj kawb'il</t> <t>ex toj tkyaqilju' tx'otx' tjaq' kykawb'il.</t>", "29": "<pb/><t>Majaw lu'lunju' tx'otx' ex nyokchi,</t> <t>qu'n ma japun t-xim Qman Dyos</t> <t>tu'n tkyaju' B'ab'ilon te jun chq'ajlaj xob'ajilx.</t>", "30": "<t>Min ẍe q'ojintlju' xjal aj B'ab'ilon te q'oj,</t> <t>mache kyejten kyoju' kyja kuwsa'n,</t> <t>mab'aj kyipumal,</t> <t>expe' mache ok naku'j qya.</t> <t>Macheb'aj kub'tzyu'n nimaqtnam</t> <t>ex macheb'aj tz'e'ysa'n kyja.</t>", "31": "<t>Inxi'x che ojqelan sanjelal</t> <t>q'malte tqanil te nimaqkawil aj B'ab'ilon</t> <t>qama kub'ti'ju' ttanam tejumajx.</t>", "32": "<t>Mache kub'ten ajq'oj kyoju' b'e nche ik'x toj nin a',</t> <t>macheb'aj kytz'e'ysa'n ja ta'qe' kolol</t> <t>ex matxi' tz'ok xob'el kyi'ju' xjal te q'oj.</t>", "33": "<t>Qu'n intma'n Qman Dyos nimtipumal,</t> <t>janche ajb'ena' aj Israel, ikjalu:</t> <t>¡Ikyte B'ab'ilonju' kse'n toj er</t> <t>nb'aj wab'e'n toj tq'ij triyi'n,</t> <t>ex lwiyxi'x kpomel q'ij tu'n tb'uyet twitz awal!, chi Dyos.</t>", "34": "<pb/><t>Intma'n Jerusalen, nintnam toj Syon, kjalu:</t> <t>Nnb'aj tq'uchi'ne' Nab'ukodonosor, nimaqkawil aj B'ab'ilon,</t> <t>ex nxitwane',</t> <t>inkyajtq'o'ne' kse'n pik'laq mixti'tl toj.</t> <t>Kse'n jun nin txkup toj ninnjab' nxitb'ilq'u'ne',</t> <t>noj tu'nju' kub' toj twitz wi'je',</t> <t>atzu'n kyejten ex t-xon.</t> <t>¡Tz'ok tu'me'lt-xeltz te B'ab'ilon tu'n q'oj tb'incha wi'je'!</t> <t>¡Tz'ok tu'me'l t-xeltz kye kaldey kyu'n xjal ekub' b'yon weye'!, chij.</t>", "35": "", "36": "<t>Intma'n Qman Dyos kjalu:</t> <t>Knb'incha'ye' tnik'alilti'j teya,</t> <t>k'okyel nq'o'ne' tu'me'l t-xel kyeju' tajq'oja.</t> <t>Majx che kxel ntzqijsa'ne' nin a'</t> <t>ex t-xiklil a' toj B'ab'ilon,</t>", "37": "<t>naq jun ch'uq ttx'anqa'ntl ja kjel,</t> <t>naq kyja xo'j k'okyela'tl,</t> <t>lay b'entl kynajan xjal toj</t> <t>kykyaqilx che xob'el toj ex taq'wixi'x.</t>", "38": "<t>Kykyaqil che ẍch'il kse'nqe' b'alun</t> <t>ex che tzanul kse'nqe' tal b'alun.</t>", "39": "<t>Ajkytz'e'y tu'n kyaq,</t> <t>kxe'l nq'o'ne' kyk'wa' tu'n kytx'ojti</t> <t>ex tu'n tnaj kynab'l.</t> <t>Che b'eltzuntz tu'n watl tejumajx</t> <t>layx tzaj kyna'nkyib' toj.</t> <t>Ayine' Dyos Manb'aj nchin yolin.</t>", "40": "<t>Che kxelwiq'i'ntzuntze' toj b'iyb'il, kse'n ajkyxiq'i'n qpoj tman rit, chib' ex rit, chi Dyos.</t>", "41": "<t>¡Matxi' kub'ti'ju' nintnam B'ab'ilon,</t> <t>ju' nim tyolinjtz toj tkyaqil twitz tx'otx'!</t> <t>¡Majx nche b'ajxob'ju' nimaqtnam ajkyka'yinte!</t>", "42": "<t>Matz'okxju' ninnjab' toj B'ab'ilon,</t> <t>makyej mulq'aj tjaq' a'.</t>", "43": "<t>Majx ẍekyaj chq'ajlajixju' nimaqtnam toj,</t> <t>tzqij tx'otx'tl kyejni leb'a'n,</t> <t>mix-a'lo'tl najli toj,</t> <t>mix-a'lo'tl nnik' toj.</t>", "44": "<pb/><t>Kb'el ntz'e'ysa'ne' twitzju' dyos B'el toj B'ab'ilon,</t> <t>knb'incha'ye' tu'n tjatz t-xa'nju' xini tb'elq'u'n,</t> <t>ex lay che kub'santl nimaqtnam te.</t> <t>¡Matx che kub' tz'aqju' nimaqtapi ti'j B'ab'ilon!</t>", "45": "<t>¡Kukyetze' na'tz, ntanam,</t> <t>ex teyile junjun kyklom kyib'e',</t> <t>teju' ntx'u'jile' kuw!.</t>", "46": "<t>Lan che xob'e', lan che b'isune'</t> <t>kyeju' tqanil nq'manjtz toju' tnam.</t> <t>Chukchaqte tqanil kq'manjtzel atl junjun ab'q'i,</t> <t>e'tqanil q'oj toju' tnam</t> <t>ex q'oj kyxol kawil.</t>", "47": "<t>Tzul tq'ijlalil</t> <t>kb'el ntz'e'ysa'ne' kywitz witzleb' toj B'ab'ilon.</t> <t>Tkyaqilju' tnam kb'el me'sset</t> <t>kb'el noj kyu'n kyimni.</t>", "48": "<t>Che tzalajelju' kya'j, tx'otx' ex tkyaqilju' ati</t> <t>aj tkub'ti'ju' B'ab'ilon,</t> <t>ajkyulju' xitulte te tb'a'nq'ob'kya'j.</t> <t>Ayine' Dyos Manb'aj nchin yolin.</t>", "49": "<t>Kb'el tz'aqte' B'ab'ilon</t> <t>kyu'n txqan aj Israel eb'aj kub' kyb'yo'n</t> <t>kyu'n txqan xjal b'ajkub' kyb'yo'n toj tkyaqil tnam, chi Dyos.</t>", "50": "<t>Aye'ye' ẍeklete' teju' b'yojxjal,</t> <t>kukyoqe' lan che kyajwe'ye',</t> <t>expe' qa te'qe'ye' najchaq, che ximanqe'ye' ti'j Qman Dyos</t> <t>ex kyna'ntze' Jerusalen.</t>", "51": "<t>Inkyma'ne': nqo ch'ixwiye'</t> <t>ajqb'inteye' nqo wulinjtze'.</t> <t>Nktxunjtz qwitze' tu'n ch'ixb'ajil,</t> <t>qu'n matxi' che b'jo'kxju' najchaq xjal</t> <t>tzmajx toju' najb'il xjan.</t>", "52": "<pb/><t>Atzunte Qman Dyos ntma'n:</t> <t>Tzul q'ij kb'el ntz'e'ysa'ne' kywitzju' witzleb' toj B'ab'ilon,</t> <t>ex che oq'elju' k'ixb'niqe' toj tkyaqil ttx'otx' B'ab'ilon.</t>", "53": "<t>B'a'nqa majaw kylaq'b'a'n kyib' aj B'ab'ilon twitz kya'j</t> <t>tu'n tkub' kyq'o'n kyja kuwsa'n tzmajx jawl,</t> <t>ex che kxel nchq'o'ne' kyajq'oj xitulkye tzmajx na'tz.</t> <t>Ayine' Dyos Manb'aj nchin yolin, chi Dyos.</t>", "54": "<t>Q'ojq'ojqe' xjal nche ẍch'in tu'n k'ixk'oj tzmajx B'ab'ilon,</t> <t>nul jun tq'ojq'ojil tzmajx toj kytx'otx' kaldey.</t>", "55": "<t>Ate Qman Dyos nxitunte B'ab'ilon</t> <t>ex ma npon b'aj kyẍch'in.</t> <t>Ikyqe' ajq'oju' kse'n ttolob' ninnjab' njumin,</t> <t>che ul ti'j kse'n jun q'ankyaq.</t>", "56": "<t>Mache ul xitulte B'ab'ilon;</t> <t>matxi' che tzyetju' kyxjal q'ojil kyu'n</t> <t>ex mache b'ajkytoqi'n kysmaj.</t> <t>Qu'n intq'o'nte Qman Dyos tz'e'ysb'il kywitz xjal kse'nxu' kyil.</t>", "57": "<t>Intma'n Nimaqkawil, ju' Qman Dyos nimtipumal, kjalu:</t> <t>Che b'elntx'ujsa'ne' kynejel aj B'ab'ilon,</t> <t>e' kyajnab'lil ex kykawil,</t> <t>exqe' nim kyoklen toj kykawb'il ex e'kyxjal te q'oj,</t> <t>che b'eltzuntz tu'n wal tejumajx</t> <t>layx tzaj kyna'nkyib'.</t>", "58": "<t>Nxinma'ne' ayine' Dyos Manb'aj:</t> <t>Majx che b'elxitu'n nimaqtapi ti'j B'ab'ilon tejumajx,</t> <t>ex che b'eltz'e'ysa'n tjpel nimaqqe',</t> <t>naq te twa q'aq' soka' eb'aj sikti nimaqtnam ti'j, chi Dyos.</t>", "59": "<pb/>Xitq'o'n Jeremiy t-sanjelal Dyos jun oqxenj ti'j Serayiy tk'wal Neriy ex tchman Maaseyiy, toj tkyaji'n ab'q'i nkawin Sedekyiy, nimaqkawil toj Juda. Xi' Serayiy tuk'i'l nimaqkawil Sedekyiy tej txi' B'ab'ilon, atoq b'inchalte tten tkuẍb'il nimaqkawil.", "60": "Tz'ib'a'ntltoq tqanil tu'n Jeremiy toj jun u'j ti'j tkyaqilju' xitb'il atitoq tu'n tul ti'j B'ab'ilon, tkyaqil ja'lu tz'ib'a'n toju' u'j,", "61": "ex xitma'n te Serayiy kjalu: Ajtpona B'ab'ilon, lan tzik'tna'l tu'na tu'n tjaw t-ẍch'i'na tkyaqilju' tqanil lu.", "62": "Kxel tma'ntzuntza: Nman Dyos, oje tmaya qa kb'el t-xitu'na najb'il lu, ex mix-a'lo'tl knajal tzalu, lay che najantl xjal ex alu'mj toj, qu'n kjel tq'o'na te jun chq'ajlaj tejumajx, chiku'ya.", "63": "Ex ajtb'aj t-ẍch'i'na u'j lu, xmonka ti'j jun ab'j ex xonxa toju' nin a' Ewprate,", "64": "ex q'manxa: Iktzu'n kxela' mulq'aju' B'ab'ilon, ex lay jawe'tl toju' xitb'il ktzajel tchq'o'n Qman Dyos tib'aj, chiku'ya, chi Jeremiy xitma'n. <pb/>Atzu' nche pon b'aja' tyol Jeremiy tzalu."}