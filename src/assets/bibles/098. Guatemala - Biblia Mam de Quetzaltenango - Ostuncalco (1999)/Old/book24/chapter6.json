{"1": "<pb/><t>¡Kukyoqe' tyajajil B'enjamin,</t> <t>¡che ewanqe'ye' ti'jxi' Jerusalen!</t> <t>Kyq'ajtzame' chun toj Tekoa,</t> <t>kywab'a'nktz jun techlale' toj B'et-akyerem,</t> <t>qu'n xi' ttzaj jun yajb'il, jun taq'wixil</t> <t>toj tb'a'nq'ob'kya'j.</t>", "2": "<t>Iky Syonju' kse'n jun tnej tx'otx' tb'anilxi'xte k'ik'leb'l kb'el xitu'n,</t>", "3": "<t>ja nche'xa' k'ik'lel kyuk'i'lju' kyrit;</t> <t>inkub' kyq'o'n kypach kyi'jile</t> <t>teyiletzun junjun tnej rit nche wan tojxju' plaj ja ta'qe'.</t>", "4": "<t>A nkyma'n kyajq'oju':</t> <t>¡Kyb'incham kyib'e' tu'n qq'ojin ti'j!</t> <t>¡Kuwqe'xe', qo'qe' oktzaqpaj q'ojil ti'j te wanq'ij!,</t> <t>Layqo'xwit, matxi' qo'qex, xi' qokyupj.</t>", "5": "<t>¡Qoqe' oktzaqpaj q'ojil kyi'j te qonik'an</t> <t>che qxitu'nku' kyja nimaq kywe'! Chechij.</t>", "6": "<pb/><t>Matxi' tchaq'te Qman Dyos nimtipumal kjalu: <pb/>¡Kyik'sam tzeye' ex kyb'incha'nktze' jun kyxwe'lile'</t> <t>tu'n kyok tzaqpaje' q'ojil ti'j Jerusalen!</t> <t>B'entnitlti'j tu'n tkub' tz'e'ysette' nintnam twitz,</t> <t>qu'n nim taq'wixil toj.</t>", "7": "<t>Iky taq'wixilju' npoq'chaj toj Jerusalen</t> <t>kse'n a' njatz poq'chaj toj xoch.</t> <t>Naqx taq'wixil ex xitb'il ati toj;</t> <t>naqx k'ixb'len ex k'ixk'oj in nka'yine' toj.</t>", "8": "<t>Tz'e'yx twitza, Jerusalen,</t> <t>qatzun min, kjel nleb'a'na tu'n ntx'u'jile',</t> <t>kyjel nq'o'ntzuntza naku'j chq'ajlaj,</t> <t>mix-a'lo'tl xjal knajal toja. Chi Qman Dyos.</t>", "9": "<t>Intma'n Qman Dyos nimtipumal kjalu:</t> <t>Che jyonjtzelu' aj Israel che kjelten b'a'nxi'x,</t> <t>kse'n ub'a nb'aj jyetl tkamaji'n kyxol tq'ob'</t> <t>tu'n min kyeja' jun. Chij.</t>", "10": "<pb/><t>Xi'tzun ntzaq'we'ne' te: ¿Alkye ktzajel b'inweye',</t> <t>qa matxinyoli'ne' exqa matxinma'ne' lu kye?</t> <t>Nman Dyos, jpu'n toj kyẍkyin,</t> <t>min nb'ent kyb'i'n;</t> <t>inche xmayin ti'ju' tyola,</t> <t>min nkub' toj kywitz.</t>", "11": "<t>Ayin junwe' nchin ttx'u'jin Nman Dyos;</t> <t>lay tzik'xtl wu'ne', nchije'. <pb/>Tzaj tma'n Qman Dyos weye':</t> <t>Tx'u'jina kyi'ju' ku'xun toj b'e,</t> <t>kyi'ju' ku'xun k'loji'nchaq kyb'aj.</t> <t>Che xe'lq'i'nkye' ichan kyuk'i'lxi' kyxu'jil toj kars</t> <t>exqe' tijwnaq matxi' tzaj kyab'q'i.</t>", "12": "<t>Che kjelju' kyja, kytx'otx' ex kyxu'jil kye txqantl.</t> <t>Qu'n k'okyel nq'ob'e' kyi'j</t> <t>tu'n ttz'e'yset kywitzju' najlqe' toju' tx'otx' lu.</t> <t>Ayine' Dyos Manb'aj nchin yolin.</t>", "13": "<pb/><t>Kykyaqilx, nimaq ex k'ok'e',</t> <t>o'kxtzu' toka' kyxim tu'n kykanb'ante txqan ti'xti' mya toj tu'me'l.</t> <t>Kykyaqilju' sanjelal ex pale</t> <t>inche sb'un.</t>", "14": "<t>Inkub' kyq'a'na'n ch'i'n tk'ixb'len ntaname';</t> <t>inkyma'n qa b'a'nile</t> <t>extzun mixti'xte b'a'n.</t>", "15": "<t>¡Inwtlo kub' kych'ixwe'n ti'xti' nkyb'incha'n lu,</t> <t>ju' inel wik'u'ne'!</t> <t>Mixpeti'x nkukych'ixwe'n jun ti'xti'!</t> <t>Qu'mtzun che k'ulb'al ex che kb'eltz'aq kse'nqe' txqantl,</t> <t>ajtkub' ntz'e'ysa'ne' kywitz.</t> <t>Ayine' Dyos Manb'aj nchin q'mante, chi Qman Dyos.</t>", "16": "<t>Intma'n Qman Dyos te ttanam:</t> <t>Che we'kupe'ye' kyoju' b'e ex kyka'yinxe'</t> <t>che xjelune' kyi'ju' b'e ojtxi',</t> <t>jata'ju' b'e tb'anil;</t> <t>che b'ete' toj, che ojlaltzuntze'. Chij.</t> <t>Aye'tzunkye kyma: Lay, min qajb'ile' tu'n qb'ete' toj. Chechij.</t>", "17": "<pb/>E'kub' tq'o'n Qman Dyos xq'uqil, ex tma kyeju' tnam: <pb/><t>Kyb'inxe' tq'ojq'ojel chun, chij.</t> <t>Atzunju' tnam tma: Lay txiqb'i'nqe'. Chechij.</t>", "18": "<pb/><t>Qu'mtzun chi Qman Dyos:</t> <t>Kyb'intze', nimaqtnam,</t> <t>kyb'imju'ye' k'ik'el ti'ju' ntaname'.</t>", "19": "<t>B'intza, tx'otx':</t> <t>Ktzajel nq'o'ne' jun taq'wixil tib'aju' tnam lu</t> <t>twitzlalilju' kyxim myab'a'n;</t> <t>qu'n min xikyb'i'n nyole',</t> <t>elpe' kysuchu'n nkawb'ile'.</t>", "20": "<t>¿Titi' k'ajb'ela' nkub' kyq'o'ne' sturak te Sab'a nwitze'</t> <t>exqe' awal nche puk'chaj te najchaq tx'otx'?</t> <t>Min nche kub' we' chojb'il k'ok'sb'il toj nwitz nche kub' kyq'o'ne'</t> <t>exqe' txqantl chojb'il nche kub' kyq'o'ne', chi Qman Dyos.</t>", "21": "<pb/><t>Qu'mtzun ntma'n Qman Dyos:</t> <t>Che k'ulb'alkye' tnam lu wu'ne' ex che kb'eltz'aq.</t> <t>manb'aj ex k'wa'lb'aj, b'sin kamiw, che kyimel junx, chij.</t>", "22": "<t>Chi Qman Dyos:</t> <t>Intb'incha'ntib' jun nintnam kuw tu'n ttzaj q'ojil</t> <t>tzmax toj najchaq tx'otx' toj tb'a'nq'ob'kya'j.</t>", "23": "<t>Iq'i'mile kysmaj ex kyk'uẍtx'e'nb'il;</t> <t>mya'lqe', mixti'x nlaqj kyk'u'j;</t> <t>ajkyjaw ẍch'in naku'j ninnjab' ntinun,</t> <t>ate'qe'kx ti'j chej.</t> <t>Naqx tu'n kyq'ojintl ti'j Syon, chij.</t>", "24": "<pb/><t>Chiqe'ju' xjal toj Jerusalen:</t> <t>Matxi' qb'iju'ye' tqanil,</t> <t>matxi' qokub'numje' tu'n xob'il;</t> <t>in qo b'isune' ex ati tk'ixk'ojil qi'je'</t> <t>kse'n jun qya ajtitz'ji tal.</t>", "25": "<t>¡Lalun che exe' toj kojb'il,</t> <t>lalun che'x b'ete' toj b'e!</t> <t>¡Luju' ajq'oj q'i'nqe' tq'ojb'il;</t> <t>xob'ajilx toj tkyaqil plaj! chechij.</t>", "26": "<pb/><t>¡Ntanam kyq'onk kyi'je' te b'is</t> <t>yek'b'ilte k'ixk'oj;</t> <t>xtolinku' tib'a toj tza'j,</t> <t>b'isuna ex tz'oq'a tu'n k'ixk'oj,</t> <t>kse'n makyim o'kxku' jun twitz k'wa'lb'aj;</t> <t>qu'n ntxoktxon tu'n tulju' xitulqe!</t>", "27": "<pb/>Chi Qman Dyos weye': Q'onku' ch'i'na ntaname' toj joyb'ilti'j. Ka'yima se'n tu'me'l nche anq'ina'. Chij.", "28": "<pb/><t>Nman Dyos, kykyaqilkye' pi'sqe';</t> <t>chalyolqe' ex mixti'x kynab'l;</t> <t>ikyqe' kse'n q'ank'uxb'il ex k'uxb'il.</t>", "29": "<t>Aj t-xupinju' xupb'il kyq'iq',</t> <t>inkub' b'u'nb'ixju' plom tu'n q'aq'.</t> <t>¿Titi' tajb'en tu'n kyẍtilset?</t> <t>Lay che najkye' b'inchal myab'a'n.</t>", "30": "<t>K'okyel q'et kyb'i toj tz'is saqpwaq,</t> <t>qu'n e'eltik'u'na Nman Dyos.</t>"}