{"1": "<pb/>Tzaj tma'n Qman Dyos tyol te Jeremiy ti'j tkyaqilju' tnam Juda toj tkyaji'n ab'q'i nkawin Joakyin tk'wal Josiy toj Juda. Atoq tnejel ab'q'iju' nkawin Nab'ukodonosor toj B'ab'ilon", "2": "Xitma'n Jeremiy, ju' t-sanjelal Dyos, tyol Dyos te tkyaqilju' tnam Juda ex kyeju' najlqe' toj Jerusalen. Tma:", "3": "Mab'ent junaq oxe' (23) ab'q'i ntzaj tma'n Qman Dyos tyol weye', tzajx toj oxlajoj (13) ab'q'i nkawin Josiy tk'wal Amon toj Juda ex tzmax ja'lo, ex matxi' txi' nyoli'ne' kyeye' kukxju', aye'tzunkye' min nchinx kyb'i'ne'.", "4": "Expe' b'a'npunxi' maj matxi' che tzaj tchq'o'n Qman Dyos tmajenju' sanjelal, mixti'x nche'x kyb'i'ne', expe' mixti'x kyajb'ile' tu'n tkub' kyb'i'ne' ex tu'n t-xikynima'ne'.", "5": "Matxi' b'ajx kyma'n kyeye' ikjalu: Kyq'onkje' kychwinqlale' myab'a'n ex kyb'inchb'aje' taq'wix, che anq'iltzuntze' kukxju' toju' tx'otx' tzaj tq'o'n Qman Dyos kyeye' ex kye ojtxi' kychmane'.", "6": "Lalun che'xe' kywitz txqantl Dyos, lalun che k'ulune' kye ex lan che jaw kynima'ne'. Lalun tz'ok kyq'o'ne' ttx'u'jil Qman Dyos tu'n witzleb'i'n b'incha'nqe' kyu'nxe', laytzun tzaj tq'o'n jun taq'wixtz kyib'aje', chechij.", "7": "Atzu'n ja'lo chi Qman Dyos kjalu: Mixti'x nchin tzajkyb'i'nkye', in okkyq'o'ne' ntx'u'jile' tu'n kyk'ulu'ne' kye kywitzleb'e' b'incha'n kyu'nxe', axtzunte ktzajel tz'aqju' kyib'aje', chij.", "8": "<pb/>Qu'mtzun ntma'n Qman Dyos nimtipumal ikjalu: Mixnati'x ntzaj kyb'i'ne' woqxenb'ile',", "9": "Che tzajel ntxko'ne' kykyaqilju' tnam toj tb'a'nq'ob'kya'j exju' nmajine' Nab'ukodonosor, nimaqkawil aj B'ab'ilon, tu'n kytzaj ex tu'n kyq'ojin ti'ju' tnam lu, kyi'j kykyaqilju' najlqe' toj ex kyi'j kykyaqilju' nimaqtnam ti'jile. Majx che b'ajel nxitu'ne'. Majx che kjel naq kyik'lentl ex xob'ajilx.", "10": "Knb'incha'ye' tu'n lalun b'itzanjtztl b'itz te ninq'ij ex tzalajb'il, ex b'itz te mjeb'le'n, ex lay b'injtztl kyq'ojq'ojel ab'j cheb'l, ex lay che k'antl kantil.", "11": "Kjel xitj tkyaqilju' tnam lu ex naq tik'lentl kjel. Che tenb'el oxnaq lajoj (70) ab'q'iju' nimaqtnam lu tjaq' tkawb'il nimaqkawil aj B'ab'ilon.", "12": "Ajtzun tjapu'n oxnaq lajoj (70) ab'q'i, kb'el ntz'e'ysa'ne' twitzju' nimaqkawil aj B'ab'ilon tuk'i'lxi' ttanam tu'n tpaju' kyil, ex majx kjel nxitu'ne' tejumajx. Ayine' Dyos Manb'aj nchin yolin.", "13": "Tkyaqilju' oje nmaye' ex tku'x toju' u'j lu, ktzajel nq'o'ne' tib'aju' tnam lu, tkyaqilju' matxi' tnam Jeremiy kyi'j kykyaqilju' nimaqtnam.", "14": "Ex ikxkye, nimaqtnam ex nimaqkawil nim kyipumal che kawilkye. Iktzu'n k'okyela' t-xel kye tu'n tpaju' kyb'inchb'aj, chi Dyos.", "15": "<pb/>A saj tma'n Qman Dyos weye': Ka'yintza k'wab'l lu nojni tu'n ta'lju' nq'oje. Q'inxa ex q'onxa te kyk'wa' kykyaqil nimaqtnam jaxa' nchq'o'na.", "16": "Ajt-xikyk'wa'n che okelten xab'el ex k'okyel toj kywi' tu'n tpaju' q'oj ktzajel nchq'o'ne' kyi'j.", "17": "<pb/>Elntzyu'ne' k'wab'l te Qman Dyos ex xinq'o'ne' te kyk'wa' kykyaqil nimaqtnam janxa' tchq'o'ne' Qman Dyos.", "18": "Xinq'o'ne' te kyk'wa' aj Jerusalen ex kye nimaqtnam toj Juda, ex kye nimaqkawil ex nejenel, tu'n tkub'kyi'j ex tu'n kykyaj xitjniqe'tl, xob'ajil qe'xtl te yek'b'ilteju' qanb'en myab'a'n kse'n ta'qe' ja'lo.", "19": "Ikx xinq'o'ne' te tk'wa' paraon, nimaqkawil toj Ejipt, ex kyeju' nche kawin tuk'i'l ex te tkyaqilju' ttanam,", "20": "ex kye chukchaq xjal ate' atzu', kye kykyaqil nimaqkawil toj tx'otx' Us ex toj kytx'otx' pilistey: aye' Askalon, Kasa, Ekron exju' kyajni te Asdod,", "21": "kye Edom, Moab' ex Amon,", "22": "kye kykyaqil nimaqkawil kyoju' tx'otx' toj ninnjab' Mediteraney,", "23": "kyeju' tnej tyajajil Dedan, Tema ex B'us, ex kyeju' tnam nche json kywi' ttx'u'k kyplaj,", "24": "kye kykyaqil nimaqkawil aj Arab'ya, kye kykyaqil kynimaqkawil chukchaq xjal najlqe' toj chq'ajlaj,", "25": "kye kkyaqil nimaqkawil kye Simri, Elam ex Medya:", "26": "kye kykyaqil nimaqkawil toj tb'a'nq'ob'kya'j, nqaku' mujqa najchaq kyxol. Aye' kykyaqil kawb'il twitz tx'otx'. Yajxi'tzuntl tu'n txitk'wa'n nimaqkawil aj B'ab'ilon.", "27": "<pb/>Tzajtzun tma'n Qman Dyos weye': Q'manxa kye qa ayine' Dyos Manb'aj nimwipumale', inchaq'u'ne' kye tu'n txi' kyk'wa'n tzmax ajxi'x kytx'ujti tu'n, ajkyxab' ex ajkykub' tz'aq tu'n lalun che jawe'tl tu'nju' q'oj ktzajel nq'o'ne' kyi'j.", "28": "Qatzun min kyajb'il tu'n txi' kytzyu'n ex tu'n kyk'wante, q'manxa kye: A xtma Qman Dyos nimtipumal kyjalu: Tililxti'j tu'n txi' kyk'wa'ne'.", "29": "Ktzyetelwe' ntz'e'ysante twitzju' nintnam xjansa'n weye'. ¿Ma laytzun tz'e'yset kywitze'? Ilti'j ktz'e'ysetelkye' kywitz, qu'n ktzajel nchq'one' q'oj kyi'j kykyaqilju' najlqe' twitzu' tx'otx'. Ayine' Dyos Manb'aj nimwipumale' nchin yolin.", "30": "<pb/>Jeremiy, q'manxa tqanil tkyaqilju' ti'xti' lu. Q'manxa kjalu: <pb/><t>Nxi'x tinun toj twi' Qman Dyos nyolintz</t> <t>tzmax jawl, toju' najb'il xjan janajla'.</t> <t>Inẍch'intz kyi'ju' trit</t> <t>kse'n nwulin kyi'ju' pch'ul ub'a,</t> <t>kyi'j kykyaqilju' najlqe' twitzu' tx'otx'.</t>", "31": "<t>In pon tq'ojq'ojel tzmax janpona' b'aju' tx'otx',</t> <t>qu'n ktzyetel ttxolil kawb'il tu'n Dyos kyi'ju' nimaqtnam,</t> <t>che ttxka' kykyaqilju' ch'i'ntoj kyq'ij tu'n kyok toj xjel,</t> <t>tu'n kyxitq'o'n b'inchal myab'a'n toj kamik.</t> <t>Aku' Qman Dyos nyolin, chiku'ya, chi Dyos.</t>", "32": "<pb/><t>Intma'n Qman Dyos nimtipumal kjalu:</t> <t>Tzulte' taq'wixil</t> <t>ti'j jun nintnam ex k'ik'el ti'j juntl nintnam,</t> <t>ktzajel jun q'ankyaq kuwxi'x</t> <t>tzmax ttxa'n tx'otx', chij.</t>", "33": "<t>Aye' che kyimel tu'n Qman Dyos toju' q'ij lu,</t> <t>che kjel woqonje tzajx jun ttxa'n tx'otx' ex ponx jun plajtl.</t> <t>Mix-a'lo'te k'oq'el kyi'j</t> <t>mix-a'lo'x kawil q'inkye tu'n kyku'x mqu'n,</t> <t>che kjel tolonje naku'j tz'is.</t>", "34": "<t>¡Che ẍch'inqe'ye' k'ik'lal, che ẍch'inqe'ye' tu'n k'ixk'oj!</t> <t>¡E'ẍaqlul rit, kyxtolim kyib'e' twitz tx'otx'!</t> <t>Matxi' tzulkanun tu'n kyb'yet xjal</t> <t>che kb'el b'yo'ne' kse'nqe' rit q'u'sqe'.</t>", "35": "<pb/><t>Lay b'ent kyoqu' k'ik'lel</t> <t>lay b'ent kyjolpaju' ẍaqlulkye rit.</t>", "36": "<t>Nche ẍch'inju' k'ik'lel,</t> <t>nche ẍch'inju' ẍaqlulkye rit,</t> <t>qu'n matxi' kub' t-xitu'n Qman Dyos kywab'lu' rit.</t>", "37": "<t>Tzaj ttx'u'jil Qman Dyos ex kub't-xitu'n tb'anil kykojb'il.</t>", "38": "<t>Etz kse'n jun b'alun toj tja</t> <t>ex kyej xitju' kytanam,</t> <t>tzaj ttx'u'jil Qman Dyos</t> <t>ex tzaj tq'o'n jun q'oj kuwxi'x.</t>"}