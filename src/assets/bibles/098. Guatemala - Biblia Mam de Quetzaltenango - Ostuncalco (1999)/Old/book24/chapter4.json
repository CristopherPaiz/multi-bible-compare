{"1": "<pb/><t>Intma'n Qman Dyos:</t> <t>Israel, qama tanjsa tib'a,</t> <t>nk'etze' tu'n tanjtza' ti'ja.</t> <t>qama che kyej tq'o'na twitzleb'a</t> <t>ex min sel tpa'ntltib'a wi'je',</t>", "2": "<t>b'a'ntzun ttzaj tna'ntza nb'iye' ajtmante jun tyola</t> <t>tib'aj ax, tnik'alilti'j ex ttxolilti'j.</t> <t>Te ky'i'wb'il ex ninb'il,</t> <t>k'okyela'we' nb'i kye nimaqtnam, chi Qman Dyos.</t>", "3": "<pb/>Intma'n Qman Dyos kye xjal aj Juda ex aj Jerusalen: <pb/><t>Che awanqe'ye' toju' tx'otx' mixti' tawal;</t> <t>lalun che awantle' kyxol ch'i'x.</t>", "4": "<t>E'aj Juda ex aj Jerusalen,</t> <t>kyq'onk kyechele' ex tz'elx kynik'e' qa ayine' Dyos Manb'aj,</t> <t>kyq'onku'ye' techal nyole' kyejni b'entti'j toj kyanmiye'; <pb/>qatzun min ktzajel ntx'u'jile' kse'n q'aq'</t> <t>tu'n tpaju' kyb'inchb'aje' myab'a'n,</t> <t>ex mix-a'lo'xte' kb'antel tyupinte, chi Dyos.</t>", "5": "<t>Kymanxju'ye' lu toj Jerusalen ex Juda,</t> <t>kyẍch'inxe' tuk'i'l tq'ojq'ojel chun toj tkyaqilju' tx'otx',</t> <t>kyẍch'inxe' kuw:</t> <t>¡Qo'qe'ye'! ¡Qb'uyim qib'!</t> <t>¡Kyoju' nimaqtnam kuwsa'nqe'! chechiku'ye'.</t>", "6": "<pb/><t>Kyiq'i'nktze' t-sut tnam tu'me'l Syon;</t> <t>¡kyjyom kyewb'ile', ojqelqe'xe'!</t> <t>qu'n ktzajel wiq'i'ne' jun ninyajb'il ex xitb'il</t> <t>tu'me'l tb'a'nq'ob'kya'j.</t>", "7": "<t>Matxi' tz'etzju' b'alun toj tjul,</t> <t>lu ljo'n ttzaju' xitulkye nimaqtnam;</t> <t>matxi' tz'etz toju' tx'otx' xitulteju' ttx'otx'a,</t> <t>tu'n kykyaj t-xitu'n ninttanama ex tu'n kykub'naj xjal toj.</t>", "8": "<t>Qu'mtzun kyq'onk kyi'je' te b'is,</t> <t>che oq'e' ex che jiq'chane' tu'n k'ixk'oj,</t> <t>qu'n atix nim ttx'u'jil Qman Dyos qi'j, chiku'ya kye. Chij.</t>", "9": "<pb/><t>Ayine' Dyos Manb'aj nchin qmante:</t> <t>Ajtponju' q'ij lu,</t> <t>che lu'lulju' nimaqkawil e'nejenel tu'n kyxob'il,</t> <t>ktzajel tchi kyi'ju' pale</t> <t>majx che kjel sak'puju' sanjelal, chi Qman Dyos.</t>", "10": "<t>Nmatzuntze': ¡Nman Dyos,</t> <t>ma'xi'x chanyola kyeju' xjal aj Jerusalen!</t> <t>Tzaj ttziya'na nak'b'il kye,</t> <t>atzu'n ja'lo tok kchil kyqul, nchije' te.</t>", "11": "<pb/><t>Ajtponju' kmuj lu,</t> <t>kxel q'met teju' tnam Jerusalen:</t> <t>Inul jumin jun kyq'iq' ntanton ti'ju' ntaname'</t> <t>intzaj toj chq'ajlaj.</t> <t>Mya kyq'iq'</t> <t>tu'n t-xq'iq'it triy;</t>", "12": "<t>kuwte' kyq'iq' ktzajel nq'o'ne'</t> <t>qu'n ktzajel nq'o'ne'</t> <t>tz'e'ysb'il kywitz ja'lo, chi Dyos.</t>", "13": "<t>Kyk'ayinxe', xi'kytzaj tenenen ajq'oj naku'j muj,</t> <t>naku'j kyq'iq' jb'alqe' kykarwaj te q'oj,</t> <t>ojqelxi'x kyelju' kychej kyekywitz q'anjel.</t> <t>¡Qab'anx qwitz, matxi' qob'o'lj!</t>", "14": "<t>Jerusalen, ẍtilsama tanmiya teju' taq'wixil</t> <t>tu'ntzun tkleta.</t> <t>¿Ma kukxtzun kximalju'ya ti'ju' taq'wix?</t>", "15": "<t>Tzmajx Dan ex kywi'witz te Eprayin</t> <t>nche tzaja' taq'wix tqanil;</t>", "16": "<t>Kymanxe' kyeju' nimaqtnam ex te Jerusalen</t> <t>ljo'n kytzaj ajq'oj, tzajniqe'x toj jun tx'otx' najchaq</t> <t>inxi'x che ẍch'in tu'n kyq'ojin</t> <t>kyi'ju' nimaqtnam toj Juda,</t>", "17": "<t>k'okyil kytxoli'n kyib' ti'j Juda, naku'j xq'uqil kojb'ilqe',</t> <t>qu'n jaw ti'ntb'i Juda wi'je'.</t> <t>Ayine' Dyos Manb'aj nchin q'mante.</t>", "18": "<pb/><t>Tu'n tpaju' tb'inchb'aja myab'a'n</t> <t>saja' lu tib'aja;</t> <t>atzun xtkanb'aya tu'n tila</t> <t>majx nku'x ẍb'o'nti'j tk'u'ja tu'n, Chi Dyos.</t>", "19": "<t>¡Inxi'x ku'x ẍb'o'n ti'nk'u'je'!</t> <t>¡Inxi'x tuk'jne wanmiye' tu'n k'ixk'oj!</t> <t>¡Inxi'x t'uẍjne wanmiye', lay njup ntziye'!</t> <t>Matxi' txinb'i'ne' tq'ojq'ojel chun,</t> <t>inxi'x che ẍch'in xjal tu'n kyq'ojin.</t>", "20": "<t>Ljo'nxi'x tul tqanil te xitb'il;</t> <t>tkyaqilju' tx'otx' naq tik'lenxtl.</t> <t>Naqx myanim xitu'nqe'tlju' nxmuje'</t> <t>ikxqe' npache' xb'alunqe'.</t>", "21": "<t>¿Ma kukx k'okyel nka'yi'n kb'ander ajq'oju'ye' yob'a'nktz jawl</t> <t>ex ma kukx kxe'l nb'i'ne' tq'ojq'ojel chun?</t>", "22": "<t>Xnakte' ntaname', min neltnik' weye'</t> <t>K'walqe' mixti'x kynab'l, min nche ximan.</t> <t>Majxpetzun b'a'nqe' tu'n kyb'inchan taq'wix,</t> <t>atzu'n tu'n kyb'inchante b'a'n mixti' b'a'n kyu'n. Chi Qman Dyos.</t>", "23": "<t>Wile' tx'otx', chq'ajlajtltoq ex mixti' ttx'o'lajil:</t> <t>xinka'yine' kya'j ex mixtoqti'te spik'un twitz.</t>", "24": "<t>Exi' nka'yi'ne' witz intoq che lu'lun;</t> <t>tkyaqilju' kywi'witz tzaj tchewal kyi'j.</t>", "25": "<t>Xinka'yine' mixti'tltoq jun xjal,</t> <t>ex matxitoq che'x oq kykyaqilju' pich'.</t>", "26": "<t>Eb'ajx nka'yi'ne' awal naq chq'ajlajtl,</t> <t>kykyaqilju' nimaqtnam naqtoq kyik'lentl.</t> <t>Tu'n ttx'u'jil Qman Dyos kuwxi'x</t> <t>xb'aja' tkyaqil ja'lu.</t>", "27": "<pb/><t>Tzaj tma'n Qman Dyos:</t> <t>Tkyaqilju' tx'otx' kb'ajel yajti,</t> <t>ex lay kub' nnajsa'ne' tejumajx.</t>", "28": "<t>Kb'el noju' tx'otx' tu'n b'is</t> <t>ex kb'el qloljixju' kya'j tu'n b'is.</t> <t>Matxi' chin yoline' ex lay tz'anjtz ti'jnk'u'je';</t> <t>matxi' kub' nxima'ne', ilti'j kjapumel wu'ne'.</t>", "29": "<t>Kykyaqil xjal ljo'n kyex oq;</t> <t>nche ewan kyxol nimaq k'ul</t> <t>ex xi' kyjax kywi' nimaq pik,</t> <t>tu'n tq'ojq'ojel kywi' xjal te q'oj ti'j chej exqe' smajil.</t> <t>Kykyaqilju' nimaqtnam matxi' che kyej kolb'i'n</t> <t>mix-a'lo' juntl xjal najli kyoj.</t>", "30": "<t>Atzunta nintnam, xitjnitla,</t> <t>¿titiqu'n noka' tq'o'n t-xb'aluna tb'anil?</t> <t>¿titiqu'n nche oka' tq'o'na q'anpwaq te tachb'ila?</t> <t>¿titiqu'n nche oka' tuk't-sa'na q'eq kyi'j twitza?</t> <t>Mixti'x tajb'en nb'aj tb'inchla'n tib'a tb'anilxi'x,</t> <t>matxina' tz'el ik'u'na kyu'n ichan nche laqj ti'ja</t> <t>ex kyajb'il tu'n tkub'yo'na kyu'n.</t>", "31": "<t>Inxinb'i'ne' tq'ojq'ojel wi'j toj k'ixk'oj,</t> <t>kse'n jun qya toktwitz k'ixk'oj tu'n tnejel tal;</t> <t>tq'ojq'ojel twi' Syon,</t> <t>in oq', nche'x tnuqpi'n tq'ob' ex intma'n:</t> <t>¡Layqinxwite'! ¡Chin b'el kyb'yo'ne' b'yolxjal!, chij.</t>"}