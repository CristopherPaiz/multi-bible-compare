{"1": "<pb/>Eb'jo'k lq'e kykyaqilju' kynejel xjal te q'oj tk'i'xi' Joanan tk'wal Karea, ex Asariy tk'wal Osayiy, ex kykyaqilju' xjal, ch'i'n kyoklen ex nimaq kyoklen,", "2": "tk'etz Jeremiy t-sanjelal Dyos, xikyma'n te: <pb/>—Kxel qqani'n jun xtalb'ile' teya, lan kub' t-xk'a'yu'na: Kub'sana twitz Qman Dyos, ju' nnajb'ena te, qi'je'. Nimtoqqe' qb'aj nejtl, atzu'n ja'lo naqtal jte'xtl qb'aje' kse'n ntka'yi'na lu.", "3": "Kub'sana te Qman Dyos ja nnajb'ena'ya tu'n ttzaj tyek'u'n alkye b'e kxel qiq'i'ne', ex titi' kqb'incha'ye', chechij.", "4": "<pb/>Xitzun ttzaq'we'n Jeremiy kye: <pb/>—B'a'n. Chin kub'sale' twitzju' Qman Dyos ati qib'aj, kse'nx saj kyqani'ne' weye', ex kxel nma'nwe' kyeye' tkyaqilju' matzaj ttzaq'we'n weye', mixti'te kb'el wewa'ne', chij.", "5": "Xikyma'ntzuntz te Jeremiy: <pb/>—Awtju' Qman Dyos nnajb'ena te tz'ok te jun tziyal axxi'x tu'n tok miltz'uj qi'je' qa min xxiqb'incha'ne' ktzajel toqxena'n qeye'.", "6": "Qama kub'ju' ttzaq'web'l toj qwitze' mujqa min, kxel qb'i'n qeye' Qman Dyos jaxxa' qma'ne' teya tu'n tkub'sana twitz, tu'n qxi'tzuntze' toj b'a'n, chechij.", "7": "<pb/>Yajxi'tzuntl toj lajoj q'ij, tzaj yolin Qman Dyos te Jeremiy,", "8": "e'tzajtzun ttxko'n Joanan tk'wal Karea, exqe' kynejel xjal te q'oj ate'toq tuk'i'l, ex kykyaqilju' xjal ch'i'n kyoklen ex nimaq kyoklen,", "9": "ex xitma'n kye: Lu xtma Qman Dyos, ju' kyqaniye' tu'n txinma'ne' kykub'sb'ile' twitz, ikjalu:", "10": "<pb/>Qama che kyajtene' toju' tx'otx' lu, knb'incha'ye' tu'n kytene' b'a'n, lay che kub' nxitu'ne', che b'el wawa'ne' ex lay che jaw nxb'oq'i'ne', qu'n ktzajel nb'ise' tu'n tpaj matxitoq tzaj nq'o'ne' xitb'il lu kyi'je'.", "11": "Lan che xob'e' teju' nimaqkawil aj B'ab'ilon, ju' inxi'x che xob'e' te. Lan che xob'e' te, qu'n intinwe' kyuk'i'le' klolkyeye' ex kotpil kyeye' toj tq'ob'. Ayine' Dyos Manb'aj nchin yolin.", "12": "Ktzajel q'aq'an nk'u'je', ex knb'incha'ye' tu'n ttzaj q'aq'an tk'u'j kyi'je' ex tu'n kykyaj q'o'ne' tu'n toj kytx'otx'e', chi Dyos.", "13": "<pb/>Qatzun min kyajb'ile' tu'n kykyaje' toju' tx'otx' lu, qa min xxikyb'i'ne' Qman Dyos,", "14": "exqa makub' kyxima'ne': Ate b'a'n qo xe'lqe' najal Ejipt, ja lay qila'tle' q'oj, ex lay qb'iye' chun, ex lay qokyime' tu'n we'yaj, qa chechije',", "15": "kyb'intz petzune' ju' ate'xe' toj Juda, a ntma'n Qman Dyos kyeye' ikjalu: Qa axi'x tok kyximju'ye' tu'n kyxi'ye' najal Ejipt,", "16": "kpomelte' q'oj ex we'yaj ju' nche xob'e' te na'tz, ex axtzu' che kyimela'ye' na'tz.", "17": "Kykyaqilju' nche ximan tu'n kyxi' najal toj Ejipt, che kyimel na'tz tu'n q'oj, we'yaj mo tu'n tx'u'j yab'il. Mix-a'lo'te kjel anq'in, mix-a'lo'te ktzaqpajel toju' xitb'il tzul nq'o'ne' kyi'je', chi Dyos.", "18": "<pb/>A ntma'n Qman Dyos nimtipumal, ikjalu: <pb/>Se'nxtzu'n saj txqan ntx'u'jile' kyi'ju' najlqe' toj Jerusalen, ikxtzu'n ktzajel ntx'u'jile' kyi'je' qama che'xe' Ejipt. Che okyele' te jun yek'b'il toj qanb'en taq'wix, ex lay kyiltlju'ye' najb'il lu, chi Dyos.", "19": "<pb/>A tchaq'b'il Qman Dyos kyeye' ate'xe' toj Juda tu'n lalun che'xe' Ejipt. Kyb'inku'ye' b'a'nxi'x ja'lo.", "20": "Mixyab'a'n nkyb'incha'ne', aye'xna'ye' ẍetzaj q'mante tu'n nkub'sane' te Qman Dyos, kymaye' ikjalu: Kub'sana qi'je' te Qman Dyos, ex q'mantza tkyaqilju' matchaq', tu'n qb'inchanteye', chechije'.", "21": "Matzun b'ajx nma'ne' ja'lo titi' saj tma'n Qman Dyos tu'n txinma'ne' kyeye', aye'tzunkye' min kyajb'ile' tu'n t-xikynima'ne'.", "22": "Tu'ntzun tpaju', kyb'inku'ye' b'a'nxi'x, che kyimele' toju' tnam jakyajb'ila'ye' tu'n kyxi'ye' najal, tu'n q'oj, we'yaj ex tx'u'j yab'il, chi Jeremiy."}