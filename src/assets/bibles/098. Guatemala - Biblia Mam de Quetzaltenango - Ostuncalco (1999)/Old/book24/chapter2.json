{"1": "<pb/>Tzaj yolin Qman Dyos weye' ex tma':", "2": "<pb/><t>Kutxi'ya ex q'manxa toju' nintnam Jerusalen;</t> <t>ẍch'inxa kye tu'n kyb'inte b'a'nxi'x kjalu:</t> <t>¡Lu ntma'n Qman Dyos!</t> <t>Na'n wu'ne' tej intoq nxmoxo'na, intoq nimana weye',</t> <t>tej tok nq'o'na te nxu'jile', intoq chin tk'u'jla'na</t> <t>tzaj lpeya wi'je' toj chq'ajlaj,</t> <t>toju' tx'otx' min njaw tawal.</t>", "3": "<pb/><t>Xjansa'nqe'toq aj Israel nwitze',</t> <t>atoqte tb'anilxi'x twitz wawalju'ye'. <pb/>Qa atitoq jun naq'pon tq'ob' ti'j, intoq kub' ntz'e'ysa'ne' twitz</t> <t>intoq tzaj nq'o'ne' yajb'il tib'aj.</t> <t>Ayine' Dyos Manb'aj nchin q'mante, chiku'ya kye, chi Dyos.</t>", "4": "<pb/>Kyb'intze' tyol Qman Dyos, tyajajil Jakob', kykyaqile' toj tja Israel.", "5": "Lu ntma'n Qman Dyos kyeye': <pb/><t>¿Titi' myab'a'n elyal wi'je' kyu'n ojtxi' kyyajilb'ene',</t> <t>tu'n elkypa'n kyib' wi'je'?</t> <t>Eb'ajx lpe kyi'j dyos mixti'x kyajb'en,</t> <t>ex aye'ku' e'ok mixti'x kyajb'en.</t>", "6": "<t>Min b'ajx kyk'u'j tu'n kjyon wi'je',</t> <t>extzun e'etzwiq'i'ne' toj Ejipt,</t> <t>exi' wiq'i'ne' toj chq'ajlaj</t> <t>toj tzqij tx'otx', nim xaq toj,</t> <t>mixti' a' toj, xob'ajilx</t> <t>mix-a'lo' najli ex mix-a'lo' nb'et toj.</t>", "7": "<pb/><t>E'tzaj wiq'i'ne' toju' tb'anil tx'otx' lu,</t> <t>tu'n kywan ti'ju' tawal njaw</t> <t>ti'ju' tb'anil twitz awal njaw twitz.</t> <t>Aye'tzunkye naqẍe ul tz'ilsalte ntx'otx'e',</t> <t>matz'el wik'u'ne' ntx'otx'e' lu tu'n kypa.</t>", "8": "<t>Min ejyonju' pale wi'je',</t> <t>mixti' elkynik'ju' xnaq'tzal toj ntaname' weye',</t> <t>jawkyi'nkyib'ju' nejenel wi'je',</t> <t>toj tb'i B'aal e'yolina' nsanjelale'</t> <t>ex ek'ulun kywitz witzileb' mixti' kyajb'en.</t>", "9": "<t>Qu'mtzun, ayine' Dyos Manb'aj:</t> <t>Ktzyetel jun q'oj wu'ne' kyi'je' ex kyi'j kychmane'.</t>", "10": "<t>Kupekyxi'ye' kyoju' swejtx'otx' toj ninnjab' tkub'exq'ij,</t> <t>kychq'onx junkye' tu'n tkyaj ka'yilte b'a'nxi'x,</t> <t>qa nb'inchet ikjalu:</t>", "11": "<t>Qa ati jun nintnam nimal kye junxi'tl dyos matxi' tch'exb'e tdyos.</t> <t>¡Extzun mya dyosqe'!</t> <t>Atzu'n ntaname' matxi' chin kyej tq'o'ne', ayine' kyajwalil, <pb/>naqx tu'n kypaj witzileb' mixti' kyajb'en.</t>", "12": "<t>¡Xob'xa kya'j te ja'lu!</t> <t>¡Tzajx tchi ti'ja!</t> <t>Ayine' Dyos Manb'aj nchin q'mante.</t>", "13": "<pb/><t>Kab'e' il matxi' tb'inchaju' ntaname':</t> <t>machin kyej kykolb'i'ne',</t> <t>ayine' t-xiklil a' itz',</t> <t>aye'x eku'x b'inchankye kyxoch</t> <t>min b'ent tk'u'yit a' kyoj qu'n inex a' kyxe, chi Qman Dyos.</t>", "14": "<t>Myana' lq'o'n majinte' Israel;</t> <t>myana' tk'wal lq'on majinte'</t> <t>¿Tiqu'ntzun xa'q'i'n tkyaqilju' ati te?</t>", "15": "<t>¿Titiqu'n nche oka' tzaqpaju' ajq'oj kyi'j,</t> <t>naku'j b'alunqe' nxi'x che tzanun?</t> <t>B'ajkub' kyxitu'n ttx'otx'</t> <t>b'jo'k q'o'n kyq'aq'alju' nimaqtnam</t> <t>ex mix-a'lo'te kyejten kyoj.</t>", "16": "<t>Kub' pa'n twi'ya,</t> <t>kyu'n xjal aj Menpis ex aj Tapnes.</t>", "17": "<t>Matzaju'lu ti'ja, tu'n tpaj ẍin kyej tkolb'e'na</t> <t>ayine' Dyos Manb'aj, tib'aja</t> <t>intoq nẍaqlu'na toj b'e.</t>", "18": "<t>Tzun ja'lu, ¿ti'tzu'n tkanb'a'ya tu'nju' kxe'la Ejipt</t> <t>k'wal ti'ju' nin a' Nilo?</t> <t>¿Titi' ktkanb'a'ya tu'n kxe'la Asirya</t> <t>k'wal ti'ju' nin a' Ewprates?</t>", "19": "<pb/><t>Kb'el tz'e'ysa'n twitza tu'nx tb'inchb'ena myab'a'n</t> <t>axju' tpi'sila kxe'l q'onteya toj q'aq'.</t> <t>Ximanku'pe'ya, k'elil tnik'a ti'ju' myab'a'n ex yajb'il,</t> <t>saj tu'nju' ẍinkyej tkolb'i'na</t> <t>ex tu'n min xnimana weye',</t> <t>ayine' Dyos Manb'aj tib'aja.</t> <t>Ayine' Dyos Manb'aj te tkyaqil ipumalj nchin q'mante, chi Qman Dyos.</t>", "20": "<t>Matxi' b'et q'ij jaw ti'ntib'a wi'je',</t> <t>min taja tu'n nxitb'i'na. <pb/>Tmaya: Lay chin ajb'enwe', chija.</t> <t>Matz'ajpajina nwitze'</t> <t>Kywi' nimaq witz</t> <t>ex kyjaq' tze pujin kyxaq.</t>", "21": "<pb/><t>Ku'x wawa'na kse'n junwi' tb'anil lob'j ub'a,</t> <t>kse'n tijajil lob'j ub'a tb'anilxi'x.</t> <t>¡Atzunta matxi'xi'x kub' ẍk'ostiya,</t> <t>min inetl nnik'e' teya!</t>", "22": "<t>B'a'npetzunqa mattx'ajtib'a toj ta'l tza'j</t> <t>exqa mache ajb'en chukchaq q'eq tu'na;</t> <t>kukx ttente ttz'ilil tilju'ya nwitze'.</t> <t>Ayine' Dyos Manb'aj nchin q'mante.</t>", "23": "<pb/><t>¿Se'n taq'wi tu'n tmanteya: Mya tz'ilqinwe'</t> <t>b'ajx chin k'uluna'we' kywitz mya dyos qe', chiwta?</t> <t>Na'ntzpe'ju'ya tu'me'l se'n anq'ina'ya toj b'ya',</t> <t>ximankupe'ya tkyaqilju' matxi' tb'inchaya</t> <t>aya kamey ojqel b'eta</t> <t>inel tpa'ntib'a ti'ju' tb'eya;</t>", "24": "<t>toj k'ul ttxu b'ur naq'li toj chq'ajlaj</t> <t>inxi'x xepjne naqwit ti' tu'n txitwan.</t> <t>Kse'n qa nxky'aqlin, mix-a'lo' kb'entel tjk'u'jte.</t> <t>Qama jyon jun b'ur ti'j, mixti' tu'n tel b'aj ti'j:</t> <t>qu'n toju' tq'ijlalil t-xky'aqli'n k'okyil yala' tu'n.</t>", "25": "<pb/><t>¡Israel, lalun tk'ixb'sa' tqana tu'n tojqelan mixti' t-xajab'a,</t> <t>lalun ku'x tzqij toj tqula!</t> <t>Atzunta tmaya: Lay, lay kyajte' wu'ne';</t> <t>inchin laqjwe' kyi'ju' min ojtzqi'n kwitz ex chin xe'le' kyuk'i'l, chija.</t>", "26": "<t>Ikse'n eleq' inel tch'ixaw ajtelyal,</t> <t>iktzu'n k'elila' tch'ixaw Israel,</t> <t>tkyaqilju' tnam, e'nimaqkawil, e'nejenel,</t> <t>e'pale exqe' sanjelal;</t>", "27": "<t>qu'n nxikyma'n te jun tze: Aya nmane', chechij,</t> <t>atzu'n te jun ab'j: Aya ntxuye', chechij.</t> <t>Atzu'n weye' nin nche tzaj ka'yin, naq kytze'lkyi'j ntzaj kyq'o'n.</t> <t>Qatzun xi' ttzaj xob'ajil kyi'j, ntzaj kyma'n weye':</t> <t>¡Kuttzaja klol weye'! chechij.</t>", "28": "<t>Aj Juda, ¿jatzun ta'qe' kydyose' e'kub' kyb'incha'ne'?</t> <t>¡Txqana' kydyose' kse'nx kyajlalju' nimaqtnam toj Juda!</t> <t>¡Kuna'tzun kytzaj qa che kletile' kyu'n</t> <t>aj tulju' taq'wixil kyi'je'!</t>", "29": "<t>¿Ti'tzu'n nkyq'ojine' wi'je',</t> <t>kykyaqilna'kye' majaw kyi'nkyib'e' wi'je'?</t> <t>Ayine' Dyos Manb'aj nchin q'mante.</t>", "30": "<pb/><t>Mixti'x oka' tz'e'ysb'il kwitz kyk'wale' kub' nq'o'ne',</t> <t>qu'n min sok kynab'le'.</t> <t>E'kub' kyb'yo'ne' sanjelal</t> <t>naku'j tx'u'j b'alunqe'ye'.</t>", "31": "<t>(Ex ikxqe'ye' najlqe'ye' toju' tq'ijlalil ja'lo,</t> <t>kyb'intze' tyol Qman Dyos.)</t> <t>Israel, ¿Ma ojetzun chin okxi'ye naku'j chq'ajlaj teya?,</t> <t>¿mujqa te jun tx'otx' qxopin?</t> <t>Ntanam ¿tiqu'n inkyma'ne':</t> <t>Tzaqpi'nqo'qe'; milo najchi'j tu'n tanjqi'je' tk'etz? chechije'.</t>", "32": "<t>¿Ma jakutzun tzik' kyna'l tachb'il jun qpoj qya tu'n?</t> <t>Atzunte' ntaname'</t> <t>matxi' b'et q'ij tik'len nna'le' tu'n.</t>", "33": "<pb/><t>¡Majxpe'tzun tojtzqi'na b'e</t> <t>ajt-xi'ya jyolkye ichan!</t> <t>¡Xnaq'tzala toju' xnaq'tzb'il taq'wix!</t>", "34": "<t>B'ajni txa'ju' ti'ja toj kychk'elju' prow ex mixti' kyil,</t> <t>toj kychk'elju' min ẍe' elyal toj kyil tu'na.</t>", "35": "<t>In petzun tma'ntla:</t> <t>Mixti'we' wil. Min nq'ojintl te Dyos wi'je', chija.</t> <t>Tu'ntzu'n ntma'na qa mixti' tila,</t> <t>k'okyel toj xjel wu'ne'.</t>", "36": "<t>¿Tiqu'n nxi'x oktilil tu'na tu'n tch'exb'enteya tuk'i'la?</t> <t>Ikx k'elel tch'ixawa tu'n Ejipt</t> <t>kse'n el tch'ixawa tu'n Asirya.</t>", "37": "<t>K'anjetz ti'ja Ejipt toj tch'ixawa b'a'nxi'x,</t> <t>qu'n matxi' che el wik'u'nwe' ja matxi' tz'oka' qe' tk'u'ja,</t> <t>ex mixti'te' ktkanb'a'ya kyuk'i'l, chi Dyos.</t>"}