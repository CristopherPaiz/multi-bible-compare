{"1": "<pb/>Tnam Israel, b'intzju'ya ntzaj tma'n Qman Dyos teya lu.", "2": "Chi Qman Dyos: <pb/><t>Lalun tz'el kykno'nju'ye' nkyb'incha'n txqantl nimaqtnam</t> <t>ex lalun che xob'e' kyeju' techlal twitz kya'j</t> <t>kse'n nkyb'incha'n nimaqtnam lu.</t>", "3": "<t>Mixti'te' tajb'en kyokslab'lju' tnam lu.</t> <t>Injaw kytx'emu'n jun xmil toj ku'j,</t> <t>juntzun b'inchal tilb'ilal nkub' b'inchante tu'n taq'unb'il,</t>", "4": "<t>nb'jo'k twiqo'ntzuntz tu'n saqpwaq ex q'anpwaq,</t> <t>inb'aj kyklawẍi'ntzu'ntz tu'n pojb'il</t> <t>tu'n lalun tzik' tz'aq.</t>", "5": "<t>Naku'j xob'tzb'il pich' qekye' witzleb'</t> <t>toj jun tnej awal melon;</t> <t>min nb'ent kyolin,</t> <t>inche'x iqa'n, qu'n min nche b'et.</t> <t>Lalun che xob'e' kye,</t> <t>mixna' a'loqi'j nkyb'incha'na' taq'wix mo b'a'n. Chi Qman Dyos.</t>", "6": "<pb/><t>Nman Dyos, mix-alo' jun kse'n aya:</t> <t>nimta toklen,</t> <t>nim toklen tb'iya ex nimtipumal.</t>", "7": "<t>¿Alxi'xwitlokye min xob' teya, nimaqkawil kyeju' nimaqtnam?</t> <t>Atita toklen tu'n kyxob' xjal teya.</t> <t>Kyxol kykyaqilju' ati kynab'l ex nimaqkawil twitz tx'otx',</t> <t>mix-a'lo' jun kse'n aya.</t>", "8": "<t>Kykyaqilx xnakqe',</t> <t>Mixti' kynab'l.</t> <t>¡Mixti'xte kynab'l k'elel ti'j jun piẍ tze!</t>", "9": "<t>Naq saqpwaqqe' kywitzleb' tzajni q'i'nqe' Tarsis,</t> <t>ex q'anpwaqqe' tzajni q'i'n Upas;</t> <t>naq b'incha'nqe' kyu'n b'inchal tilb'ilal ex aq'unal ti'j tb'anil k'uxb'il</t> <t>oksa'nk kyxb'alun morad ex kyeq,</t> <t>kykyaqilx b'incha'nqe' kyu'n xjal b'a'n kyxtokyinte.</t>", "10": "<t>Ate Qman Dyos axxi'x Dyos,</t> <t>aju' Dyos itz', nimaqkawil tejumajx.</t> <t>Majx nlu'lunju' tx'otx' ajttzaj ttx'u'jil;</t> <t>lay tzik'xju' ttx'u'jil kyu'n nimaqtnam.</t>", "11": "<pb/>(Kymanxe' aj Israel kyeju' nche niman kye txqantl dyos: Che najelkye' dyos twitz tx'otx'ju' myaye' eb'inchante kya'j ex tx'otx'; mixti'tl jun kjelten tjaq' kya'j, chechiku'ye').", "12": "<pb/><t>Kub' tb'incha'n Qman Dyos tx'otx' tu'n tipumal;</t> <t>tuk'i'l tnab'l kyaja' tkuwsa'n twitz tx'otx',</t> <t>ex ximan tej tkub' tb'incha'n kya'j.</t>", "13": "<t>Intinun twitz kya'j tu'n ajttzaj julin jb'al,</t> <t>inche jawtiq'i'n muj tzmax mankb'il ttxa'n tx'otx',</t> <t>inche ttilky'a'n q'ankyaq toj jb'al</t> <t>ex netztiq'i'n kyq'iq' jak'u'na' tu'n.</t>", "14": "<t>Kykyaqil xjal mixti'x b'a'n kyu'n ex mixti' kynab'l</t> <t>Kyu'nx witzleb' nela' kych'ixawju' eb'inchankye:</t> <t>naq tilb'ilalqe', sb'ub'lqe' ex mixti' kychwinqlal;</t>", "15": "<t>mixti'x kyajb'en, ch'ixb'ajilqe'x,</t> <t>che b'elt-xitu'n Qman Dyos ajkyok toj xjel.</t>", "16": "<t>¡Atzunte' Dyos ajb'en Jakob' te,</t> <t>ate b'inchante tkyaqilju' ati!</t> <t>Jaw t-sk'o'n tnam Israel te tetzb'il.</t> <t>A tb'iju': Dyos Manb'aj te tkyaqil ipumalj.</t>", "17": "<t>Nintnam, txoli'ntl ti'ja,</t> <t>b'uyimqe'ya tti'xti'ya.</t>", "18": "<t>Qu'n lu ntma'n Qman Dyos:</t> <t>Ja'lotzun che pomel nq'o'nju'ye'</t> <t>xjal najlqe' toju' tx'otx' lu najchaq.</t> <t>che kb'el nq'o'ne' toj yajb'il</t> <t>qla'tzuntz qama chin kyjoye'. Chij.</t>", "19": "<pb/><t>¡Qab'anx nwitze' toju' xitb'il weye'!</t> <t>¡Mixti' q'a'nb'ilkyeju' nk'ixb'lene'!</t> <t>¡Kub'tzun nximane' qa k'ik'exju' k'ixk'oj lu wu'ne'!</t>", "20": "<t>Matxi' kub' xitu'nju' nxmuje',</t> <t>matxi' che b'aj laqj kykyaqilju' aqwil.</t> <t>Matxi' chin kyej kykolb'ine' nk'wale';</t> <t>¡oje che b'aj!</t> <t>Mix-a'lo'tlte jun tu'n kyjaw tb'incha'n npache'</t> <t>tu'nwt kyxi' t-slik'u'n xb'alun kyib'aj.</t>", "21": "<pb/><t>Tx'yan qekye' nejenel teju' tnam lu:</t> <t>min nche jyon ti'j Qman Dyos.</t> <t>Qu'mtzun matxi' che k'ulb'an</t> <t>matxi' che b'ajx slamj kykyaqilju' kyrit.</t>", "22": "<pb/><t>¡Kyb'intzpe'ye'! ¡Lu jun tqanil!</t> <t>Ktzajel jun tq'ojq'ojel xitb'il toj jun tx'otx' toj tb'a'nq'ob'kya'j</t> <t>che kjel tq'o'n nimaqtnam toj Juda</t> <t>naq chq'ajlajtl, naq xo'j che najal kyoj.</t>", "23": "<pb/><t>Nman Dyos, b'i'n wu'ne' qa mya toj tq'ob'ju' xjal ta' tchwinqlal,</t> <t>qa mya toj tq'ob' ta' jatu'n tpon b'aja'.</t>", "24": "<t>Qo ttzaku'ma tojxi'x tnik'alilti'j,</t> <t>mya tuk'i'l ttx'u'jila, qu'n jaku' qokub' tnajsa'na.</t>", "25": "<t>B'ajsantzju'ya ttx'u'jila kyib'aju' nimaqtnam</t> <t>ju' min nelkynik' teya,</t> <t>kyib'aju' tnam min nxi' na'na kyu'n,</t> <t>qu'n matxi' b'ajx kyb'elq'un ttanam Jakob',</t> <t>majx makub' kyxitu'n</t> <t>naq tik'lenxtl toju' tx'otx' kyu'n.</t>"}