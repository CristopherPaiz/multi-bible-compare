{"1": "<pb/><t>Aj Juda, tz'ib'a'nte' kyile' tu'n k'uxb'il tz'ib'b'il,</t> <t>majx kyajni tz'ib'a'n nqoptz'aj</t> <t>twitzju' tab'jil kyanmiye',</t> <t>kyi'j tuk'a kyq'olb'eb'le'.</t>", "2": "<t>Inche tzaj kyna' kyk'walju'ye' q'olb'eb'l</t> <t>exqe' xmil xjansa'nqe'</t> <t>ja ta'qe' nimaq tze pujin kyxaq</t> <t>ex kywi'witz nimaq kywe'</t>", "3": "<t>ex kywi' b'us toj kojb'il.</t> <t>Knb'incha'ye' tu'n kyb'ajx alq'a'n tq'inumala ex tk'uwena</t> <t>tu'n kypaj txqan tila</t> <t>ex tu'n kyb'je'l xitu'n kyxjane' kywi' b'us</t> <t>toj tkyaqilju' kytx'otx'e'</t>", "4": "<t>kjel tq'o'na tx'otx'</t> <t>xinq'o'ne' te tetzb'ila,</t> <t>ex knb'incha'ye' tu'n toka te k'a'yi'nmajin kye tajq'oja</t> <t>toj jun tnam mi tojtzqi'na,</t> <t>qu'n matxi' tzaj ntx'u'jile'</t> <t>naku'j q'aq' tu'n tb'aja tu'n, chi Dyos.</t>", "5": "<t>Chi Qman Dyos:</t> <t>Txko'ntl tib'aju' xjal nnel tpa'ntib' wi'je',</t> <t>ju' xi'noka' qe tk'u'j kyi'j xjal</t> <t>ex kye xjal njyona' o'nb'il.</t>", "6": "<t>Ikyk'okyela' se'n ch'i'x toj chq'ajlaj,</t> <t>mixti'x nka'yinjtz</t> <t>nch'iy kyxol ab'j</t> <t>toj chq'ajlaj, ja mix-alo'x najli toj.</t>", "7": "<pb/><t>Atzunte' xjal q'uqlok tk'u'j wi'je' k'i'wla'n,</t> <t>xi' nnayona' wi'je'.</t>", "8": "<t>k'okyel kse'n jun tze awa'n ttzi a',</t> <t>toj ak'tx'otx' ta'ya' tlok' ttziyele a'</t> <t>ex mixti' b'is te ajtul q'ij,</t> <t>qu'n majx pujin t-xaq kukxju'.</t> <t>Min nkub' jilj t-xaq toj q'ijal</t> <t>ex majx ljo'n twitzan.</t>", "9": "<pb/><t>Mixti' juntl twi' sb'ul ex pi's</t> <t>kse'n toj tanmi xjal.</t> <t>¿Alkye k'elel tnik' ti'j?</t>", "10": "<t>In b'ajnka'yi'ne' toj kyanmi xjal, Ayine' Dyos Manb'aj</t> <t>ex wojtzqi'ne' na'n tu'n kyk'u'j,</t> <t>nxinq'o'ne' kyleq' teyile junjun</t> <t>kse'nxchaqju' kyb'inchb'aj.</t>", "11": "<pb/><t>Ikyte njaw q'inumajxju' tuk'i'l sb'ub'l</t> <t>kse'n jun tz'chin naq nche kub'tpaqb'e'n kyjos txqantl pich'.</t> <t>Tojxi'x tkuwal kjela' tleb'a'n tq'inumal,</t> <t>naqjuntl okni toj twitz k'okyela'tl.</t>", "12": "<pb/><t>Jun q'uqb'il tb'anilxi'xte' ja te k'u'lb'il,</t> <t>nim toklen atxi'x t-xetnejel.</t>", "13": "<pb/><t>Nman Dyos, ti'ja tu'n toka'qe kyk'u'j aj Israel.</t> <t>Kykyaqilkye' nche kyej kolb'enteya k'elel kych'ixaw.</t> <t>Che b'elnaj kykyaqilju' nche el lq'e ti'ja</t> <t>kse'n jun b'iyj tz'ib'a'n toj quq,</t> <t>tu'n tpaj nkyaj kolb'e'na kyu'n, aya t-xiklil a' nchulq'ij.</t>", "14": "<t>Chin tq'anama Nman Dyos, chin q'aneteltzuntze'.</t> <t>chin tkloma, tu'n nklete',</t> <t>o'kxna'ta njaw wajwali'ne'.</t>", "15": "<t>Intzaj kyma'n xjal weye':</t> <t>¿Ti'tzu'n nb'aj ti'ju' tyol Dyos?</t> <t>¡Tu'n kyjapun ja'luxi'x!</t>", "16": "<t>Extzun b'ajx chin oka'tene' qanilte</t> <t>tu'n ttzaj tq'o'na jun xitb'il kyib'aj,</t> <t>ex mya wajb'ilju'ye' tu'n ttzaj jun xitb'il kyi'j.</t> <t>B'i'nxi'x tu'na titi' xinma'ne',</t> <t>twitzna'ya xxa'nma'ne'.</t>", "17": "<t>Lalun tz'oka xob'ajilx weye',</t> <t>ana'ya kolb'ilweye' kse'n intine' toj b'is.</t>", "18": "<t>Chuksanqeku'ya ljolte toj nq'ije' ex myayine',</t> <t>aye'wt che kyajxob' ex myayine'.</t> <t>B'inchama tu'n ttzaj b'is kyi'j,</t> <t>majx toqinqeku'ya b'a'npun maj.</t>", "19": "<pb/>Tzaj tma'n Qman Dyos weye': Kutxi'ya ex we'ku'ya ttziju' tnam, janche okxa' ex nche etza' nimaqkawil te Juda, ex ikx kytziju' txqantl tjpel Jerusalen.", "20": "Q'manxa kye xjal: E' nimaqkawil ex aj Juda, kykyaqile' najlqe'ye' toj Jerusalen nche okxe' ex nche etze' kyoju' tjpel tnam lu, kyb'intze' tyol Qman Dyos.", "21": "A ntma'n Qman Dyos ja'lu: Tu'nelju' kychwinqlale', lalun jawkyiqa'n kyiqatze' toju' q'ij te ojlab'l ex lalun tz'okx kyiq'i'ne' toj Jerusalen.", "22": "Ex lalun tz'etz kyiq'i'n kyiqatze' ex lalun kyb'incha jun kyaq'une' toju' q'ij te ojlab'l. Kyxjansanku'ye' q'ij te ojlab'l weye', kse'nxju' nchaq'e' kyeju' ojtxi' kychmane'.", "23": "Aye'tzunkye min nxikyb'i'ne' ex min nkub' kyoksla'ne', kub' kypi'sa'n kyib' ex min xikyb'i'n ex min kyaq' tzak'u' kyib'.", "24": "<pb/>Ayine' Dyos Manb'aj nchin yolin. Chin kyb'inku'ye' axxi'x, lan tz'okx kyiq'i'n jun iqtze' kyoju' tjpel nintnam toju' q'ij te ojlab'l, kyxjansanku'ye' q'ij lu weye' ex lalun kyb'incha jun kyaq'une' toj.", "25": "Qama kyb'inchaye' ikju', che tenb'el nimaqkawil kukxju' toju' tq'uqb'il Dab'i ex kukx kyokxju' kyi'j txqan chej ex kyoj txqan karwaj ttzi nintnam, lepchqe'k nejenel exqe' xjal aj Juda ex aj Jerusalen ti'j. Ex che najal xjal kukxju' toj Jerusalen.", "26": "Ex che tzajel xjal kyoju' nimaqtnam toj Juda ti'jile Jerusalen, ex toj kytx'otx' tyajajil B'enjamin, kyoj plan tx'otx', toju' tnej tx'otx' ja ta'qe' witz ex toj Nekeb'. Kb'ajtzajelkyiq'i'n alu'mj te chojb'il k'ok'sb'il ex te txqantl chojb'il toju' ja te k'u'lb'il, e'oyaj twitz awal k'ok'e'kywitz ex sturak, ex oyaj te aq'b'il chjonte.", "27": "Qatzun min xkynimaye' nchaq'b'ile' tu'n kyxjansanteye' q'ij te ojlab'l weye' ex tu'n lan tz'okx kyiq'i'n kyiqatze' toj Jerusalen toju' q'ij lu, kb'eltzun nq'o'n q'aq'tze' kytzi tjpel nintnam, jun q'aq' majx che b'ajelju' ja te kawb'il tu'n ex mix-a'lo' kb'antel tipinte, chi Dyos."}