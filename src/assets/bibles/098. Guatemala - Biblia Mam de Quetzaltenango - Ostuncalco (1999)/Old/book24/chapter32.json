{"1": "<pb/>Tzaj yolin Qman Dyos te Jeremiy toj tlajoji'n ab'q'i nkawin Sedekyiy toj Juda, twajxaqlajoji'ntoq ab'q'i nkawin Nab'ukodonosor.", "2": "Intoq che q'ojin t-xjal nimaqkawil aj B'ab'ilon ti'j Jerusalen toju' tq'ijlalil lu, atzu'n Jeremiy t-sanjelal Dyos jpu'ntoq tpen xq'uqb'il ti'ju' ja te nimaqkawb'il.", "3": "Ojetoq tchaq' nimaqkawil Sedekyiy tu'n tjpet, qu'n ojetoq tma Jeremiy kjalu: Matma Qman Dyos kjalu: <pb/>Knb'incha'ye' tu'n tkub' tz'aqju' nintnam lu toj tq'ob' nimaqkawil aj B'ab'ilon,", "4": "ex lay jolpaju' nimaqkawil Sedekyiy toj kyq'ob' aj Kaldey, kb'eltz'aq toj tq'ob'ju' nimaqkawil aj B'ab'ilon ex ati tu'n tpon yek'ultib' twitz.", "5": "Kxe'l tiq'i'n Nab'ukodonosor Sedekyiy tzmax B'ab'ilon, kjel tentzuntz nimtoj tzmax ajnmanteye'. B'a'nqa mache q'ojine' kyi'j aj Kaldey, layx che kanb'ane'. Ayine' Dyos Manb'aj nchin yolin, chi Qman Dyos, chi Jeremiy.", "6": "<pb/>Ex tma Jeremiy ikjalu: Tzaj yolin Qman Dyos weye', tman ikjalu:", "7": "<pb/>Ape' tila, tzul Anamel twitze'la tk'etza, ju' tk'wal Salum kyitz'inkyib' tuk'i'l tmana, q'malte teya ktlq'a'ya ch'i'n ttx'otx' toj Anatot, atita toklen tu'n tlq'onteya qu'n aya twitze'l nqaku'xi'x ti'j, chi Dyos.", "8": "<pb/>Ikxi'xju' tma Qman Dyos, ulju' nwitze'le' Anamel nk'itze' tpenju' xq'uqb'il ex tzaj tma'n weye' tu'n nlq'onteye' ttx'otx' ati Anatot, toj kytx'otx' tnej tyajajil B'enjamin, qu'n ayine' ati woklene' ti'j tu'n ntzyunteye', tu'nju' ayine' atixi'x woklene' tuk'i'l kyxol qwitze'le'. Tej tel nnik'e' ti'j qa jun chaq'b'il ja'lu tu'n Qman Dyos,", "9": "nloq'e' tx'otx' te nwitze'le' Anamel. Xinq'o'ne' wuqlajoj saqpwaq te qu'n ikytzaja' tq'o'nju', ex kub' tu'jilju' loq'enj lu, ok sey ti'j ex sqitetti'j kyu'n tziyal.", "10": "", "11": "Etzwiq'i'ne' kab'e' tilb'ilalju' tu'jil, jpu'n ttziju' jun kse'nxju' nb'inchet ti'j jun tx'otx' malq'et, atzu'n juntl jqo'n,", "12": "xinq'o'ntzuntze' te B'aruk, tk'wal Neriy ex tchman Maaseyiy, kywitzku' nwitze'le' Anamel, e'tziyal e'kub' sqitunteti'j ex kywitz kykyaqilju' aj Juda q'uqlqe'toq tpenju' xq'uqb'il.", "13": "Kywitztzun xa' nma'ne' te B'aruk kjalu:", "14": "Matma Qman Dyos nimtipumal nkyk'lu'n aj Israel ikjalu: Q'inxa kab'e' tilb'ilalju' tu'jil tx'otx' xlq'et lu, ju' jpu'nxi'x exju' jqo'n, k'u'nqe'xa toj jun tx'otx' k'wil, tu'ntzun tk'u'yet nim tab'q'iyil.", "15": "Qu'n chi Qman Dyos nimtipumal nkyk'lu'n aj Israel ikjalu: Che lq'onjtzel jumajtl ja, awb'il e'tqan ub'a toju' tx'otx' lu, chij.", "16": "<pb/>T-xilenxi'tzun tq'o'n Jeremiy tu'jil tx'otx' te B'aruk tk'wal Neriy, xitma'n te Qman Dyos toj tna'j Dyos kjalu:", "17": "Nman Dyos, tb'inchaju'ya kya'j ex tx'otx' tu'n nimtipumala. Mixti' jun ti'xti' laywit b'ent tu'na.", "18": "Intyek'u'nta tk'ujlalil kye mutx' tnej xjal, ex nttz'e'ysa'na kywitz xjal tu'n tpaj kyil kyman. ¡Nman Dyos nimtipumala, a tb'iju'ya nimtipumal!", "19": "Majx tb'anilxi'xta t-xim ex nimtipumala toju' taq'una. Intka'yi'na tkyaqilju' nkyb'incha'n xjal ex ntq'o'na tu'me'l t-xel teyile junjun kse'nxju' kyb'inchb'aj.", "20": "E'tb'inchaya b'a'nq'ob'aj ex techlal toj Ejipt, expe' ljo'nx tb'inchanteya ja'lo toj Israel ex kyxol kykyaqil xjal, ikytzu'n matxi' b'ajb'injtzu' tb'iya.", "21": "Etztiq'i'na ttanama Israel tu'n tipumala toj Ejipt, e'tb'inchaya b'a'nq'ob'aj ex techlal ex kykyaqil eb'aj t-xob'tza'na.", "22": "Tzaj tq'o'nju'ya tb'anil tx'otx' lu kye aj Israel, kse'nx ojetoq ttziyaya kyeju' ojtxi' kyyajilb'en.", "23": "Tetzunj kyoktz toju' tx'otx' ex tb'ajtzyet kytx'otx', min e'nimantl teya ex min e'oklpe tiju' xnaq'tzb'il b'ajx tq'o'na kye, ex mixti'x xikyb'incha'n tchaq'a kye. Qu'mtzun tzaja' tqo'na k'ixk'oj lu kyib'aj.", "24": "<pb/>Atzu'n ja'lo matxi' b'aj kyb'incha'n kaldey kyxwe'lil tu'n kyq'ojin ti'ju' nintnam, ex kb'elti'j kyu'n tu'nju' q'oj, we'yaj ex tx'u'j yab'il. Ka'nxtzun lon, Nman Dyos, njapunju' tyola.", "25": "Atzuntlta Nman Dyos, tchaq'a tu'n nlq'onteye' tx'otx' ex tu'n nchjonteye' twi' kywitzku' tziyal, b'a'nqa makub' tz'aqu' nintnam toj kyq'ob' kaldey, chi Jeremiy toj tna'j Dyos.", "26": "<pb/>Tzajtzun ttzaq'we'n Qman Dyos te Jeremiy kjalu:", "27": "<pb/>Ayinweju'ye' Dyos Manb'aj kyib'aj kykyaqilju' itz'qe'. Mixti'x jun ti'xti' laywit b'ent wu'ne'.", "28": "Qu'mtzun nxinma'ne' teya: Knb'incha'ye' tu'n tkub' tz'aqju' nintnam lu toj tq'ob' Nab'ukodonosor, nimaqkawil aj B'ab'ilon, ex toj kyq'ob' kaldey.", "29": "Che okyexju' kaldey nchi q'ojin toju' nintnam ex k'okyel kyq'o'n tq'aq'al, kb'ajel kytz'e'ysa'n kyuk'i'lxi' ja, ja noka' q'o'n ntx'u'jile', nche kub' tz'e'ysa'n sturak twitz B'aal ex nche kub' q'o'n oyaj b'in kywitz txqantl dyos kyib'aj.", "30": "Ttzajlenx ojtxi', kukx kyb'inchante aj Israel ex aj Juda myab'a'n nwitze', kukx tok kyq'o'n ntx'u'jilju'ye' kyu'n kywitzleb' ju' aye'x nche kub' b'inchankye. Ayine' Dyos Manb'aj nchin yolin.", "31": "Exte' nintnam lu, ttzajlenx tej ttzyet tjaw b'inchet tzmax ja'lo, naqx q'ol ntx'u'jile' ta'ya'. Qu'mtzun knb'incha'ye' tu'n tkub'najsa'n,", "32": "tu'ntzunte' xb'jo'k kyq'o'n aj Israel ex aj Juda ntx'u'jile' tu'nju' kyb'inchb'aj myab'a'n, ikyqe'xju' kynimaqkawil ex kynejel, e'pale ex sanjelal kyxol ex kykyaqilju' najlqe' toj Juda ex toj Jerusalen.", "33": "Min nche tzaj ka'yin weye', naq kytze'lkyi'j ntzaj kymiltz'u'n weye', maskyetzun min nkyaj ntzaqpi'ne' tu'n kyxnaq'tzet, min nchin kyb'i'ne' ex min nkyq'a' tzak'u' kyib'.", "34": "Mape' kub' kytz'ilsa'n ja te k'u'lb'il xjansa'n weye', mache kub' kyq'o'n kywitzleb' mixyab'a'nqe' toj.", "35": "Ex eb'jaw kyb'incha'n q'olb'eb'l te B'aal toju' b'ya' B'en-inom, tz'e'ysb'ilkye kyk'wal ex kymyal te chojb'il twitz Molok, ikytzu'n ẍeb'inchana' il aj Juda, mab'aj kyb'incha'n ti'xti' mya ch'q'o'n wu'ne' expe' min xima'n wu'ne'.", "36": "<pb/>Ayine' Dyos Manb'aj, nche k'ulun aj Israel weye', nchin yoline' ti'ju' nintnam lu, ju' intma'na qa kb'eltz'aq toj tq'ob' nimaqkawil aj B'ab'ilon tu'nju' q'oj, we'yaj ex tu'n tx'u'j yab'il.", "37": "Che b'ajel nb'u'yi'ne' kywnaqile' kyoj kykyaqilju' tx'otx' jamache'xa' nsputi'ne' tu'n ntx'u'jile' ex txqan nq'oje, ex che tzajel wiq'i'n jumajtle' toju' najb'il lu tu'n kyanq'in b'a'n.", "38": "Che okyel te ntaname' ex che ajb'el weye'.", "39": "Knb'incha'ye' tu'ntzun o'kxtzu' k'okyela'ten kyk'u'j ex kkyma' tu'n kyajwalinte nb'iye' toj tkyaqilju' kychwinqlal, tu'n kyten b'a'n exqe' kyyajajil.", "40": "Kjel b'entti'j jun nyole' tejumajx kyuk'i'l: kntziya'ye' tu'n nb'inchanteye' b'a'n kye kukxju', ex kb'el nq'o'ne' toj kyanmi tu'n kyniman weye' tu'n tkyaqil kyk'u'j ex tu'n lan tz'el kypa'n kyib' wi'je'.", "41": "Chin tzalajele' ajnb'inchanteye' b'a'n kye, ex axxi'x che najal wu'ne' toju' tx'otx' lu tu'n tkyaqil nk'u'je', chi Qman Dyos.", "42": "<pb/>Ex tmatl Qman Dyos ikjalu: <pb/>Kse'nx tej saj nq'o'ne' jun xitb'il nimxi'x ti'ju' tnam lu, ex ktzajel nq'o'ne' tkyaqilju' b'a'n matxi' ntziyaye'.", "43": "Extzu'n nintnam lu xtmaya qa kjel chq'ajlajtl, mix-a'lo'tl xjal ex txkup knajal toj, ex kb'eltz'aq toj kyq'ob' kaldey, che lq'ol jumajtl kytx'otx'.", "44": "Che lq'etel jumajtl ex kb'el kyu'jil, k'okyel sey kyi'j ex ksqitetel kyi'j kyu'n tziyal. Kb'inchetel ja'lu toj kytx'otx' tyajajil B'enjamin, ti'jile Jerusalen ex kyoju' nimaqtnam toj Juda, jni'x kyoju' tx'otx' kywi' witz ex toj plan, ex kyoju' nimaqtnam toj Nekeb', qu'n knb'incha'ye' tu'n lalun che yajtitl. Ayine' Dyos Manb'aj nchin yolin."}