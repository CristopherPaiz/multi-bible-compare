{"1": "<pb/>Tetzunj tb'aj tma'n Jeremiy tkyaqilju' toqxena Qman Dyos tu'n txitma'n kye,", "2": "xikyma'n Asariy tk'wal Osayiy ex Joanan tk'wal Karea, kyuk'i'l txqantl ichan, te Jeremiy ikjalu: ¡Naqtak'a'nta'! Min saj toqxena'n te Qman Dyos teya tu'n ttzaj tma'na qeye' tu'n lanqo'xe' najal Ejipt.", "3": "Ate B'aruk tk'wal Neriy xq'mante qi'je', tu'n qtzyete' kyu'n kaldey ex tu'n qkub' kyb'yo'ne' mujqa tu'n qb'ajx kyiq'i'ne' tzmajx B'ab'ilon, chechij.", "4": "<pb/>Iktzu'n, mixti'x e'kyajten Joanan, e'nejenel kye xjal te q'oj exqe' xjal, toju' tx'otx' Juda, mixti'x xikyb'i'n tchaq'b'il Qman Dyos.", "5": "E'okpe'ten Joanan ex kykyaqilju' nejenel kye xjal te q'oj b'uyilkye jte'tl xjal ate'xtoq toj Juda ex anjtznikyi'j kyoj chukchaq tnam jab'ajxna'qe'toq slamj, ex e'kub' najan toj Juda.", "6": "E' ichan, qya, k'wal, e'tmyal nimaqkawil ex kykyaqilju' xjal e'kyaj tq'o'n Neb'usaradan chaq'ul kye xq'uqil, tu'n kyxitka'yi'n Kyedaliy, kyuk'i'lxi' Jeremiy ex B'aruk.", "7": "Mixti'x xikyb'i'n tchaq'b'il Qman Dyos, kykyaqil eb'ajx Ejipt ex e'pon tzmax toju' nintnam Tapnes.", "8": "<pb/>Tzaj yolin Qman Dyos te Jeremiy toj Tapnes ex tma:", "9": "Q'inqe'ktza jte' ab'j nimaq, mqunqeku'xa kywitzku' aj Juda, toju' kuw tx'otx' plansa'n twipe'n janche okxa' xjal toj tja nimaqkawb'il toju' nintnam.", "10": "Ex q'manxa kye: Lu xtma Qman Dyos nimtipumal: Knb'incha'ye' tu'n tulju' nmajine' Nab'ukodonosor, nimaqkawil aj B'ab'ilon, kb'el nq'o'ne' tq'uqb'il ex tja te kawb'il kyib'aju' ab'j ẍeku'x nmqu'ne' tzalu.", "11": "Tzul ex kb'el t-xitu'n nintnam Ejipt. Che kyimelju' ati tu'n kykyim, aye'ju' ati tu'n kyex toj juntl tnam, che kxelq'i'n toj juntl tnam, aye'tzu'n ati tu'n kykyim toju' q'oj, che kyimel toju' q'oj.", "12": "K'okyel tq'o'n kyq'aq'alju' kyja kydyos aj Ejipt ex che b'elttz'e'ysa'n kydyos, mujqa che kxe'ltiq'i'n naku'j jpu'nqe'. Kb'ajel t-ẍtilsa'n nintnam Ejipt, kse'n jun k'ik'lel ajtokten b'yolkye ky'aq kyi'ju' t-xb'alun, kxe'ltzuntz mix-a'lo'xte kmqolte.", "13": "Che b'ajel t-xitu'n tqan tilb'ilal ate' toj Elyopolis, tojx Ejipt, ex k'okyel tq'o'n kyq'aq'al kyja kydyos aj Ejipt, chiku'ya kye, chi Dyos te Jeremiy."}