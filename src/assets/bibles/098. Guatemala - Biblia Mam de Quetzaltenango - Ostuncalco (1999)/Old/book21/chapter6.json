{"1": "<pb/>Atix juntl ti'xti' matxi' tz'el nnik'e' ti'j nb'aj kyxol xjal twitzju' tx'otx' lu:", "2": "intzaj tq'o'n Qman Dyos txqan kyq'inumal ex ninb'ilkye junjun xjal, ex majx atiyileju' ti'xti' kye aju' npon kyk'u'j ti'j; extzun min q'o'n kye tu'n kynik'b'ente tkyaqil, junxi'qe'tlkye' nche nik'b'elte. ¡Ex mixti'x ttx'o'lajil ja'lu ex b'isb'ajilx!", "3": "Jaku' ten jo'naq tk'wal jun xjal ex jaku' tz'anq'in b'a'npun ab'q'i; naqtzun aju' maskye maten nimtoj, qa min xtzalaj toju' b'a'n, expe' qa min xku'x mqu'n; ape'te b'a'n jun k'wal noq e'la'n kyetwitzju' xjal lu.", "4": "Maskye naq xkub'naju' k'wal lu toj qxopin ja kjela' naja' tb'i,", "5": "b'a'ntzun qa min xtilju' q'ij ex mixti'xte sok tb'i'n, maspe' matz'ojlan twitzju' xjal lu,", "6": "b'a'npe'wtlo qa matz'anq'in jo'k'al (2,000) ab'q'i, qa min xtnik'b'eju' ati te. ¡Junxna' qo pomela'te' qkyaqil!", "7": "<pb/>Inxi'x oktilil tu'n taq'unanju' xjal tu'n twan, extzun mixti'x nqe tk'u'j.", "8": "¿Ti'xi'xtzu'n ati teju' xjal ati tnab'lju' mixti' teju' mixti' tnab'l, qa myaju' tojtzqib'l tu'n tb'ent tanq'in?", "9": "<pb/>Ate b'a'nju' nnok qka'yi'n kyetwitzju' naq nkub' qxima'n. Expe' ikx mixti'x ttx'o'lajil ja'lu, ikxju' kse'n qajb'il tu'n qxi' knolte kyq'iq'.", "10": "Aju' ati ja'lo, ojtxi'ku' toklen q'o'n tb'i, ex b'i'n alkye. Mix-a'lo' jun kb'entel tq'ojin tuk'i'lju' nimxi'x tipumal.", "11": "Qa jun xjal nim nyolin, nim txqan tyol mixti'x tajb'en; ex mixti'xte nkanb'et tu'n ja'lu.", "12": "Qu'mtzun mix-a'lo'xte b'ilte alkyexi'xju' b'a'n teju' xjal toju' jte' q'ij tchwinqlal naqx tal witzik' twitzju' tx'otx'. K'ik'elju' jte' q'ij tchwinqlal naku'j leku'n, ¿alxi'xkye kpomel q'malte te titi' kb'ajel twitzju' tx'otx' tkyimlenxi'?"}