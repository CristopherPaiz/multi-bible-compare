{"1": "<pb/>¿Alxi'xkye jun kpomel kse'n ati tnab'l? ¿Alkye ojtzqilte tnab'l junjun ti'xti'? Inspik'e' twitzju' xjal tu'n nab'l; ex ntch'exb'e'n twitzju' xjal tx'u'j.", "2": "<pb/>Japunx tchaq'b'il nimaqkawil tu'na, qu'n ikyxittziya'nju' twitz Qman Dyos.", "3": "Lalun tz'etza ojqel twitz. Lalun tz'okx tq'o'ntib'a kyoju' myab'a'n, qu'n jaku' tb'incha ti'xku' tajb'il ti'ja.", "4": "Ate nimaqkawilju' nchaq'un, ex mixti'x tu'n tchik'b'ante te juntl ti'ju' ntb'incha'n.", "5": "Alkyete njapun chaq'b'il tu'n, lay tzaj taq'wix ti'j, alkyetzunte ati tnab'l nkane toj twitz jtoj ex se'ntaq'wi tu'n tjapunju' chaq'b'il tu'n.", "6": "Axxi'x, ati jun kmuj ex jun tu'me'l tu'n kyb'inchet tkyaqilju' ati tu'n kyb'inchet, naqtzun a ch'uẍju' te xjal", "7": "mixti'x b'i'n tu'n titi' kb'ajel, ex mix-a'lo' jun tu'n tb'ant tmantepun te.", "8": "<pb/>Mix-a'lo'kye jun ati toklen tib'aju' chwinqlal, tu'nwt tten tu'n, ex mix-a'lo'kye ati toklen tib'aju' kamik. Mix-a'lo'te kb'entel toq teju' q'oj lu. Lay kletju' b'inchal myab'a'n tu'nju' til.", "9": "<pb/>El nniky'e' ti'j tkyaqil ja'lu tej toknxon nk'u'je' tu'n wojtzqinteju'ye' nb'inchet twitz tx'otx', exju' ntb'incha'n xjal myab'a'n ti'j twnaqil.", "10": "<pb/>Ex matxi' wile' inxi'x jaw nima'nju' xjal b'inchal myab'a'n ajt-xi muqb'aj; atzunju' xjal b'a'n tb'inchb'aj, miẍpeti'x ntzaj toju' ttnam. Mixti'xte' lu ttx'o'lajil,", "11": "qu'n qa mixti'x xkub' tz'e'yset twitz lwiy tu'nju' il xtb'incha, atzuntzu' nnokxa' ten toj twi' tu'n tb'inchante naqx taq'wix.", "12": "¡Ikytzu'n nimtoj nnanq'inju' xjal nb'inchan il ex ljo'n tb'inchan il! (Atoqwe' b'i'n wu'n qa b'a'n nche'xa'ju' nche niman te Qman Dyos ex nche k'ulun te;", "13": "aye'tzu'n b'inchal myab'a'n toj myab'a'n nche'xa' ex nche ik' kse'n leku'n qu'n min nche niman te Qman Dyos.)", "14": "Iktzun nb'ajiju' twitzu' tx'otx', mya tu'me'l nche yajtiju' b'a'n xjal naku'j b'inchal taq'wixqe', aye'tzu'n b'inchal myab'a'n inxi'x che achun ku'xi'xtej b'a'n xjalqe'. ¡Mixya tu'me'lte' ja'lu toj nwitze'!", "15": "<pb/>Qu'mtzun a b'a'nju' tzalajb'il toj nwitze'. Ex ate b'a'nju' tu'n tb'inchante xjal twitz tx'otx', aju' tu'n twan, tu'n tk'wan ex tu'n ttzalaj, qu'n o'kxte tu'n tnik'b'enteju' tu'n taq'un ntb'incha'n toju' tchwinqlal ntzaj tq'o'n Qman Dyos twitzju' tx'otx' lu.", "16": "<pb/>Tetzunj intoq oktililxi'x wu'ne' tu'n tkane ex tu'n tel nnik'e', ex tu'n nka'yinteye' tkyaqilju' nb'inchet twitzju' tx'otx'. In pon jun kmuj mixti'x nnok qwatl tu'n tpaj,", "17": "apete' el nnik'ju'ye' ti'j qa min nkaneju' ntb'incha'n Qman Dyos toj twitzju' xjal exju' nb'aj twitz tx'otx'. B'a'nqa matz'oktilil tu'n, tu'n tknetu' tzaq'web'l, layx knet tu'n; maskyepe' matmaju' ati tnab'l qa ojtzqi'n tu'n, axxi'x na'mx teltnik' ti'j."}