{"1": "<pb/>Tb'ajlenxi'tzun yolin Dab'i tuk'i'l Sawul, kamiwkyib' Jonatan tuk'i'l Dab'i, ex e'ok kyekyten, naku'j kyitz'inkyib'.", "2": "Atzunte Sawul, kyej tiq'i'n Dab'i texju' q'ij lu te ajb'el te, ex mixti' anj ttzaqpi'n tja.", "3": "Atzunte Jonatan tuk'i'l Dab'i kyma jun kyol tu'n kyok kyekyten tejumajx, qu'n ok Jonatan b'a'n xjal te Dab'i kse'nxju' in tk'u'jla'ntib'.", "4": "Expe' eltiq'i'n Jonatan tpinpa't exu' t-xb'alun oksa'nktoq, ex e'xitq'o'n te Dab'i, kyuk'i'lxi' tk'uẍtx'e'nb'il, t-smaj ex tk'alb'il.", "5": "<pb/>Tye'k'u Dab'i tojtzqib'l ex tnab'l tu'nju' taq'un in b'entile tkyaqilxu' intoq xitma'n Sawul te, qu'mtzun okq'o'n te nejenel kyeju' xjal te q'oj. Ex b'a'n ela' toj kywitz kykyaqilu' t-xjal Sawul te q'oj exqe' nejenel kyxol.", "6": "<pb/>Tetzunj tanjtzkyi'ju' xjal te q'oj, tkyimlenxi' Kolyat tu'n Dab'i, eb'je'tzju' qya kyojile nimaqkytanam aj Israel k'molte nimaqkawil Sawul, intoq che b'itzan ex nche b'ixin tuk'i'l tzalajb'il kyuk'i'l kychinab': chilchil ex txijtxij.", "7": "Tetzunj intoq che b'itzan ex intoq che b'ixin, intoq kyma'n: <pb/><t>Mache kyim kab'k'al lajnaq (1,000) tu'n Sawul,</t> <t>atzun junmutx' jo'k'al (10,000) tu'n Dab'i, chechij.</t>", "8": "<pb/>Tzaj toj twitz Sawul tu'n tpaj, jawtma'ntzuntz tuk'i'l ttx'u'jil: <pb/>—In q'umli qa junmutx' jo'k'al (10,000) xjal xkyim tu'n Dab'i, atzunwe' naq o'kx kab'k'al lajnaq. (1,000) ¡Naq tu'n tok kyq'o'ntl te nimaqkawil ja'lo!, chij.", "9": "<pb/>Atxi'xtzunj el ik'o'n Dab'i tu'n Sawul.", "10": "<pb/>Te junq'ijtl, ulju' myab'a'n xewb'aj tu'n Qman Dyos tib'aj Sawul, ex oktojtwitz toju' tja te kawb'il. Intoq tchinb'a'n Dab'i arpa kse'nxju' ntb'incha'n, atzunte Sawul iq'i'ntoq tch'ut.", "11": "Ex minab'en okmiltz'uj Sawul b'yolte Dab'i, kamajku' pon t-xyu'n twitz tapi tu'n tch'ut, naq ate' Dab'i tkoltib' te.", "12": "<pb/>Tzaj xob' Sawul te Dab'i, qu'n intoq oninjtz Dab'i tu'n Qman Dyos, atzunte matxitoq kyej tzaqpi'n.", "13": "Qu'mtzun el tlaq'b'a'n tk'etz, ex oktq'o'n te chaq'ul kye jun tnej xjal q'ojil, nejlitoq Dab'i kywitz ajkyex ex ajkyultl.", "14": "B'a'niletoq inela' taq'un Dab'i, qu'n o'ni'ntoq tu'n Qman Dyos.", "15": "Tzaj xob'xi'xtl Sawul te, tej tka'yinte b'anile tel Dab'i.", "16": "Kykyaqiltzunju' aj Israel ex aj Juda intoq che tzalajxi'x ti'j Dab'i, qu'n a Dab'i nk'ulkye ajkyex toj q'oj ex ajtanjtzkyi'j.", "17": "<pb/>Jun q'ij xitma'n Sawul te Dab'i: <pb/>—Kxe'l nq'o'ne' tnejel nmyale' Merab' te t-xu'jila, qama tz'oka nimaq q'ojil min xob' ex kq'ojila toju' q'oj te Qman Dyos, chij te. <pb/>Kub' t-xima'n Sawul qa myaku'te kb'el b'yonte Dab'i, xkyimku'witloj toj kyq'ob' pilistey.", "18": "<pb/>Atzunte Dab'i xittzaq'we'n: <pb/>—Mixti'we' woklen ex mixti' kyoklenju' toj njaye' kyxol aj Israel, tu'nwtlo woke' te tji nimaqkawil, chij.", "19": "<pb/>Tetzunj tpon tq'ijlalil tu'n txi' tq'o'n Sawul Merab' ju' tmyal te t-xu'jil Dab'i, mixti' xiq'o'ntl te, xi'xa'q'onatl te Adryel aj Meola.", "20": "Atzuntlte Mikal, juntl tmyal Sawul, intoq laqj ti'j Dab'i. Tetzunj txi' q'ma'n te Sawul, tzalaj tej tb'inte,", "21": "qu'n kub' t-xima'n tu'n txi' tq'o'n te t-xu'jil Dab'i, naqxwitlo tu'n tkub' tz'aq Dab'i tu'n Mikal toj kyq'ob' pilistey. Xitma'ntzuntz tkamaji'n te Dab'i: <pb/>—K'okyelta te njiye' ja'lo, chij.", "22": "<pb/>Tchaq'tzun Sawul kyeju' nche ajb'en te kjalu: <pb/>—Che yolinqeye' tuk'i'l Dab'i ex kymanxe' te qa ayine' nimaqkawil, nchin tzalajxi'xe' ti'j ex kykyaqilju' ajb'el weye' nche tzalaj ti'j, exqa ilti'j tu'n tok te njiye'.", "23": "<pb/>E'xi'tzu'n ajb'el te Sawul q'malte tkyaqil ja'lu te Dab'i, atzunte Dab'i xittzaq'we'n kye: <pb/>—¿Ma naqch'i'n toklen toj kywitze' tu'n tok jun xjal te tji nimaqkawil kse'n ayine' prowqine' ex mixti' woklene'?, chij.", "24": "<pb/>Exi'tzu'n ajb'el te Sawul q'malteju' tma Dab'i te.", "25": "Atzunte Sawul, atoqna' tajb'ilju' tu'n tkub' tz'aq Dab'i toj kyq'ob' pilistey, xitma'n kye: <pb/>—Kymanxe' te Dab'i qa min nojqelan tu'n ttzaj tq'o'n kse'nxju' nkyb'incha'n xjal te twi' t-xu'jil, awe' wajb'il, ayine' nimaqkawil, tu'n ttzaj tq'o'n jo'naq (100) ttxo'w kypich' pilistey, tu'ntzun tok tu'me'l t-xel kye wajq'oje, chij.", "26": "<pb/>Aye'tzunju' ajb'el te Sawul xikyma'nju' lu te Dab'i, ex b'a'n ela' toj twitz Dab'i noqxwitlo tu'n tok te tjiju' nimaqkawil. Na'mxtoqtzun tjapun tq'ijlalil kyejni b'entti'j,", "27": "exi' Dab'i kyuk'i'lju' t-xjal te q'oj, ex e'kub' tb'yo'n lajnaq (200) pilistey; ex exi' tiq'i'n kytz'umal twi' kytz'a'lb'il teju' nimaqkawil, tu'n tok te tji. Xi'tzun tq'o'n Sawul Milka ju' tmyal te t-xu'jil Dab'i.", "28": "<pb/>Tetzunj tka'yinte ex tej teltnik' Sawul qa intoq onin Qman Dyos tuk'i'l Dab'i exqa intoq k'u'jlanjtz tu'n Mikal ju' tmyal,", "29": "tzaj xob'xi'xtl te Dab'i twitzju' tnejel, ex ok te tajq'oj tejumajx.", "30": "Expe' tkyaqil maj ajkytzaju' kynejel pilistey toj q'oj, b'a'nxi'xtoq nela' tu'n Dab'i kyekywitz kykyaqil txqantl nejenel kye t-xjal Sawul te q'oj, qu'mtzun inxi'xtoq nimanjtz."}