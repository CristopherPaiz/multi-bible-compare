{"1": "<pb/>Aye'tzunju' xjal najlqe' Kyiryat-jearim, xikyiq'i'nju' tkax Qman Dyos, ex okxkyq'o'n toj tja Ab'inadab' ju' najlitoq twi' jun ttxa'nwitz; yajxi'tzuntel kub' kyxjansa'n Eleasar ju' tk'wal tu'n t-xq'uqinte.", "2": "<pb/>Iky' winqi'n ab'q'i tpomlen q'o'n tkax Qman Dyos toj Kyiryat-jearim, ex kykyaqil aj Israel intoq che jyon ti'j Qman Dyos.", "3": "Qu'mtzun xitma'n Samwel kye kykyaqil aj Israel: Qama tz'anjkyi'je' tu'n tkyaqil kyk'u'je' tuk'i'l Qman Dyos, ati tu'n tex kyxone' junxi'tl dyos, exqe' tilb'ilal Astarte, ex ati tu'n txi' kyq'o'n kyib'e' toj tq'ob' Qman Dyos, ex o'kxtzu' tu'n kyk'uluna'ye' te. Che tzaqpajeltzuntze' tu'n tjaq' kykawb'il pilistey, chij kye.", "4": "<pb/>B'je'xtzun kyxon aj Israel chukchaq kyilb'ilal B'aal ex Astarte, ex o'kxtzu' e'k'uluna' te Qman Dyos.", "5": "Tchaq'tzun Samweltz: che kyb'uyime' kykyaqil aj Israel toj Mispa, ex chin kub'sale' twitz Qman Dyos kyi'je', chij.", "6": "B'ajtzun kyb'u'yi'n kyib' aj Israel toj Mispa, jatzkyiq'i'n a' atzu' ex kub' kyqo'n te jun oyaj twitz Qman Dyos. E'mewayin toju' q'ij lu ex kyma qa matxi'toq che b'inchan il twitz Qman Dyos. Atzuntzu' Mispa oka' Samwel te nejenel kyxol aj Israel.", "7": "Tetzunj kyb'inte pilistey b'u'yi'ntoqkyib' aj Israel toj Mispa, e'tzaju' kynejel pilistey q'ojil kyi'j. Tetzunj kyb'inte aj Israel, tzaj xob'il kyi'j.", "8": "Xikyma'ntzuntz te Samwel: Lalun qjena tu'n tkub'sana qi'j twitz Qman Dyos tu'n qklet toj kyq'ob' pilistey, chechij.", "9": "<pb/>Tzaj tiq'i'n Samwel jun qpoj tman rit ex kub' tq'o'n tkyaqil te chojb'il k'ok'sb'il twitz Qman Dyos, kub'santzuntz twitz Qman Dyos kyi'ju' aj Israel, ex tzaj ttzaq'we'n Qman Dyos.", "10": "Tetzunj intoq kub' tq'o'n Samwel chojb'il k'ok'sb'il, e'tzaju' pilistey q'ojil kyi'j aj Israel; atzunte Qman Dyos tzaj jun nin q'ankyaq tu'n kyi'ju' pilistey ex majx eb'ajxob', iktzu'n kub'a' kyi'j kyu'n aj Israel.", "11": "Lwiyxi'xtzun eb'je'tzu' aj Israel Mispa ex eb'ajxlpe kyi'ju' pilistey, eb'ajx q'ojil kyi'j tzmax tjaq'ku'x B'et-kar.", "12": "Tzajtzun tiq'i'n Samwel jun ab'j, ex kub' tq'o'n kyxol Mispa tuk'i'l Sen, ex oktq'o'n tb'i Eb'en-eser, qu'n tma: Matxi' tz'onixi' Qman Dyos qi'j kukxju', chij.", "13": "<pb/>Kub'kyi'j pilistey kyu'n aj Israel ex mixti' kub' kytzyu'n jumajtlju' kytx'otx'; q'ojin Qman Dyos kyi'j pilistey tej itz'toq Samwel.", "14": "Aye' nimaqkytanam aj Israel matxi'toq kub' kytzyu'n pilistey, tzajx Ekron ex ponx Kat, e'eljumajtl kyu'n aj Israel. Ikytzu'n eljumajtlju' kytx'otx' aj Israel kye pilistey, ex ten nak'b'il kyxol aj Israel kyuk'i'l amorey.", "15": "<pb/>Ok Samwel te nejenel kyxol aj Israel toj tkyaqilju' tchwinqlal,", "16": "ex tkyaqil ab'q'i intoq xi' B'etel, Wilwal ex Mispa, tu'n tnik'et tkyaqilju' in nojqelan kyxol aj Israel kyoj kykyaqilju' tnam lu.", "17": "Ex intoq anjtzti'j Rama, janajla'toq, tzmaxtzuntzu' intoq kawina' kyib'aj aj Israel. Ex jawtb'incha'n jun q'olb'eb'l te Qman Dyos atzu'."}