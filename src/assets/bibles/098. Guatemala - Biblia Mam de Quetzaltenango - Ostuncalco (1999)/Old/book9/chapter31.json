{"1": "<pb/>Eq'ojin pilistey kyi'j aj Israel, aye'tzu'n aj Israel eb'aj kub' oq kywitz, nim eb'aj kyim twi' witz Kyilb'oa.", "2": "Eb'ajx lpe pilistey jyolkye Sawul kyuk'i'lju' tk'wal, ex e'kub' kyb'yo'n Jonatan, Ab'inadab' ex Malkyiswa.", "3": "Eb'ajx tiljtzuntz ti'j Sawul; ex aq'wi kyu'nju' xjal smajil, ex b'aj xob' Sawul b'a'nxi'x kye.", "4": "Qu'mtzun xitma'n teju' xq'uqilte: <pb/>—Iq'i'nktza tk'uẍtx'e'nb'ila ex chin t-xyuku'ya tu'n, tu'ntzun myaye' ma' xjal lu min nche niman te Dyos che b'el b'yonweye' ex tu'n lalun tz'el nch'ixawe' kyu'n, chij. <pb/>Atzunju' xq'uqilte mixti' taj, qu'n inxi'xtoq xob'. Tzajtzun Sawultz jaw tpich'b'a'nju' tk'uẍtx'e'nb'il, ex kub' t-xontib' tib'aj.", "5": "Tetzunj tlonteju' xq'uqilte qa matxi'toq kyim Sawul, ex ikxte kub' t-xyu'ntib' tu'nxju' tk'uẍtx'e'nb'il, ekyimtzuntz kykab'il.", "6": "Iktzu'n kyima' Sawul kyuk'i'lju' oxe' tk'wal, exju' xq'uqilte ex kykyaqilju' t-xjal toju' q'ij lu.", "7": "Tetzunj kylonte aj Israel najlqe'toq toj jun plajtl teju' b'ya' ex toj tjawetzq'ij te Jordan, matxi'toq che kub' oqu' aj Israel te q'oj ex matxi'toq che kyim Sawul kyuk'i'lju' tk'wal, b'aj kyej kyleb'a'n nimaqkytanam ex eb'ajx oq. Aye'tzu'n pilistey eb'aj pon ex eb'aj kyejten najal kyoju' nimaqtnam.", "8": "<pb/>Tetzunj kyb'ajxju' pilistey te juntl q'ij iq'imilkye ti'xti' kyi'ju' matxi'toq che b'ajkyim, knet Sawul kyuk'i'lju' tk'wal kyu'n woqlqe' twi'ju' witz Kyilb'oa.", "9": "El kyk'uẍpi'nju' twi' ex b'je'l kyiq'i'nju' tq'ojb'il, ex b'ajx kysma'n sanjelal q'malte toj kywi'yile kytanam pilistey ex toj tja kydyos.", "10": "Ex e'okx kyq'o'nju' tq'ojb'il Sawul toju' ja te k'u'lb'il teju' kydyos Astarte, atzunju' t-xmilal jaw kyyob'i'n ti'ju' nintapi te B'et-san.", "11": "<pb/>Tetzunj kyb'inteju' xjal najlqe' toj tnam Jab'es toj Kalaad ti'ju' matxi'toq kyb'incha pilistey ti'j Sawul,", "12": "eb'aj yolinju' ichan min nche xob', atzunj kyb'ajlen b'et toj qonik'an, ku'tz kyiq'i'n t-xmilal Sawul ex kyxmilalju' tk'wal tiju' nintapi te B'et-san, anjtzun kyi'jtz Jab'es, jaeb'aj kub'a' kytz'e'ysa'na'.", "13": "Atzunju' kytza'jil ku'x kymqu'n toj Jab'es, tjaq' junwi' tze. Tb'ajlenxi'tzunju' lu e mewayin wuq q'ij."}