{"1": "<pb/>Exi' junjun xjal aj Sip q'malte tqanil Dab'i te Sawul toj Kib'ea, xikyma'n te: Atzu' nnewana' te Dab'i twi' witz Akyila tu'me'lju' chq'ajlaj, chechij.", "2": "<pb/>Xi'tzun Sawultz kyuk'i'l wuqk'al lajnaq (3,000) xjal te q'oj kuwqe'xi'x kyxol aj Israel toju' chq'ajlaj Sip jyolte Dab'i.", "3": "Kub'ten twi' b'o's witz Akyila, ttx'u'ku' b'e nnik' ttzi chq'ajlaj. Tetzunj atitoq Dab'i toj chq'ajlaj, tb'i qa intoq jyon Sawul ti'j tzmaxtzu',", "4": "e'tzajtzun tchq'o'n nenul toj ewaj ex tb'inte qa ax matxitoq pon Sawul.", "5": "Yajxi'tzuntel xi' japona' Sawul ex b'aj tka'yi'n b'a'nxi'x ja nche wtana' Sawul tuk'i'l Ab'ner, tk'wal Ner, ju' nejenel kye xjal te q'oj. Ex til atoqtzu' nwtana' Sawul tojxi'ju' xmuj, txoli'nkyib'u' t-xjal ti'jile.", "6": "Yolintzun Dab'itz tuk'i'l Aymelek, ju' itit ex tuk'i'l Ab'isay, tk'wal Saruya ex titz'in mo ttzik Joab', xitqani'n kye: <pb/>—¿Alkye ktq'a'tib' tu'n tku'x wuk'i'le' toju' xmuj tzmax jata' Sawul kyuk'i'lju' t-xjal?, chij. <pb/>—Chin b'elexwe' tuk'i'la, chi Ab'isay xittzaq'we'n:", "7": "<pb/>Textzu'n qonik'an lu, exi' Dab'i tuk'i'l Ab'isay toju' t-xmuj Sawul. Intoq wtan Sawul toju' xmuj, txpo'nku'xju' tch'ut toj tx'otx' tk'etz twi'. Kuẍliqe'toq Ab'ner kyuk'i'lju' xjal te q'oj ti'jile Sawul.", "8": "Xi'tzun tma'n Ab'isay te Dab'i: <pb/>—Matxi' kub' tq'o'n Qman Dyos tajq'oja toj tq'ob'a. Q'ontza anb'il weye' tu'n tkub' nb'yo'ne' ja'lo, kb'el nxyu'ne' twitz tx'otx' tu'nxu' tch'ut. Naq tu'n junxte' ajtaq'pon, chij.", "9": "<pb/>Atzunte Dab'i xitma'n te: <pb/>—Lalun kub' tb'yo'na, qu'n alkyete matzaq'pon tq'ob' ti'ju' nimaqkawil sk'o'n tu'n Qman Dyos, tzul tz'e'ysb'il twitz.", "10": "Lu Qman Dyos nka'yin, ate kb'el b'yonte Sawul, qa ajtpon kmuj tu'n tkyim mujqa ajtex q'ojil.", "11": "Awt Qman Dyos myonweye' tu'n lalun kub' nxima'ne' tu'n tkub' nb'yo'ne' nimaqkawil sk'o'n tu'n. O'kxte' ch'ut q'intza exju' jun xar a' ati tk'etzu' tq'axwe, qo'tzuntza, chij te.", "12": "<pb/>Ikytzu'n ela' tiq'i'n Dab'i ch'ut exu' jun xar a' ate'toq tk'etz tq'axwe Sawul, exi'tzuntz. Mix-a'lote ka'yinkye ex b'inkye; mix-a'lo' tzaj tna'ntib'; kykyaqil ntoq che wtan, qu'n majx e'kyim tu'n watl tu'n Qman Dyos.", "13": "Tb'ajlenxi'tzun ja'lu ik'x Dab'i jlajxi' b'ya', twi' jun witz, najchaqinx kyxol.", "14": "Tzaj ẍch'intzuntz kuw te Ab'ner ex kyeju' xjal te q'oj: <pb/>—¡Na'ntztib'a Ab'ner!, chij. <pb/>Atzunte Ab'ner tzaj ttzaq'we'n: <pb/>¿Titi' toklena tu'nju' ntzaj ẍch'ina teju' nimaqkawil?, chij.", "15": "<pb/>Xi'tzun tma'n Dab'i te: <pb/>—¿Ma myatzunju'ya ichan q'uq'lixi'x tk'u'ju' nimaqkawil ti'ja toj Israel? ¿Se'ntzun taq'wi min ntxq'uqi'na nimaqkawil ju' tajawa? Matz'okx jun t-xjalilxa tu'n tkub' tb'yo'n.", "16": "Myab'a'n xtb'inchaya. Lu Qman Dyos nka'yin, b'a'n tu'nkykyime', qu'n na'mx kyxq'uqinteye' nimaqkawil jaw t-sk'o'n Qman Dyos. ¡Jyonxpe'ya tch'ut nimaqkawil exu' jun xar a' atitoq tk'etzu' tq'axwe, qama tz'el yal tu'na!, chij.", "17": "<pb/>Tetzunj teltnik' Sawul teju' yolin Dab'i, tma: <pb/>¡Ma aju'ya Dab'i, nky'ajul, nyolintza!, chij. <pb/>Atzunte Dab'i xittzaq'we'n: <pb/>—Ayinna'tzune', nimaqkawil.", "18": "¿Tiqu'ntzun ljo'na' toj nq'ije' tu'na nimaqkawil, ayine' ajb'el teya? ¿Ti'tzu'n myab'a'n xnb'inchaye'? ¿Titi' wile'?", "19": "B'inchama xtalb'il, nimaqkawil, chin tb'itza ayine' ajb'el teya: qama txitk'mo'n Qman Dyos jun oyaj, atzuntz xjaw iq'inteya nimaqkawil, tu'n tq'ojina wi'je'; qatzun tnab'l ichan ja'lu, tzajxwit taq'wixil kyib'aje' tu'n Qman Dyos. Qu'n machin etz kyxla'ja'ne' toju' tx'otx' te Qman Dyos, ex tu'nju' lu nchinx kychq'o'ne' tu'n wajb'ene' kye txqantl dyos.", "20": "Min wajb'ilwe' tu'n tkub' qojl nchk'ele' najchaq ti'j Qman Dyos, ¡atzunta nimaqkawil, matz'etza naku' jyol ky'aq, ex lepchoka wi'je' kywi'witz naku'j kse'n njyet jun xlak'uk'!, chij te.", "21": "<pb/>Atzunte Sawul tma: <pb/>—¡Dab'i, nky'ajul, ayinwe' matxi' chin b'inchan il! ¡Matxi' chin okye' mixti' nnab'le', matxi' chin nelyale' toj nchuksb'ene'! Kutanjtz ti'ja, lay nb'inchantlwe' teya, qu'n matyek'uya tk'u'jlalila toju' q'ij lu, chij te.", "22": "<pb/>Atzunte Dab'i xittzaq'we'n: <pb/>Luju' tch'uta lu nimaqkawil, kuttzaj junju' tmajina iq'ilte,", "23": "awttzun Qman Dyos q'onte tu'me'l t-xel teyile junjun kse'nxju' tb'inchb'aj. Mapena' kub' q'o'na nimaqkawil tu'n Qman Dyos toj nq'ob'e', min saq'ponwe' nq'ob' ti'ja, qu'n aku'te xjaw sk'o'nteya.", "24": "Ikxwittzu'n kse'nwe' xnb'incha teya ja'lo nimaqkawil, ikxwittzunwe' lalun taj Qman Dyos tu'n toktz'aq jun ti'xti' wi'je', chi Dab'i.", "25": "Jawtzuntma'n Sawultz: <pb/>¡K'iwla'nxwita Dab'i, nky'ajul! ¡Che b'entel ti'xti' nimaq kyoklen tu'na ex tkyaqilju' ktb'incha'ya k'elelb'a'n! chij. <pb/>Anjtzun Sawultz tja, atzunte Dab'i xitljo'n tb'e."}