{"1": "<pb/>Tetzunj atitltoqju' tkax Qman Dyos toj kyq'ob' pilistey, exkyiq'i'n Eb'en-eser tu'n tpon Asdod;", "2": "okx kyq'o'ntzuntz toj tja Dakon ju' kydyos, ex kub' kyq'o'n tk'etz.", "3": "Tetzunj kyponju' xjal aj Asdod te prim te juntl q'ij, xikyka'yi'n Dakon woqli twitz tx'otx' twitzju' tkax Qman Dyos. Jaw kyiq'i'nju' Dakon ex kub' kyq'o'n jumajtl jatoq tkub'a'.", "4": "Tetzu'n juntl prim, tej kypon xjal aj Asdod, xikyka'yi'n jumajtlju' Dakon woqli twitz tx'otx' twitzju' tkax Qman Dyos. Matxi'toq tz'el toqju' twi' exqe'ju' kab'e' tq'ob' ex woqlqe'toq ttzija. O'kxtoqju' t-xmilal b'a'nxtoq.", "5": "Qu'mtzun, ttzajlenxtzuntz, aj kyokxju' pale ajb'el te Dakon toju' ja te k'u'lb'il toj Asdod, min nche kub' we' tib'aju' ttzija.", "6": "<pb/>Tzajtzun tq'o'n Qman Dyos jun tz'e'ysb'il witzb'aj kuwxi'x ex tzaj tq'o'n jun nin xob'ajil kyib'aju' aj Asdod ex toj tkyaqilju' kytx'otx', eb'aj tk'ixb'sa'n tu'n tx'a'k kyeqk'u.", "7": "Tetzunj kylonte xjal aj Asdod ju' in b'aj, kyma: Myab'a'n tu'n ttenju' tkax Kydyos aj Israel qxol, qu'n tokju' Dyos lu tz'e'ysal qwitz kuwxi'x tuk'i'lxi' qdyos Dakon, chechij.", "8": "<pb/>Qu'mtzun xikyma'n tqanil kyeju' kynejel pilistey tu'n kyb'uyinte kyib' kyuk'i'l, ex xikyqani'n kye: <pb/>¿Titi' kqb'incha' ti'ju' tkax Kydyos aj Israel?, chechij. <pb/>—Aye'tzunkye xikytzaq'we'n: kyiq'inxe' toj nintnam Kat, chechij. <pb/>Xi'tzun kyiq'i'n pilistey kax atzu'.", "9": "Tpomlenxi'tzun kyq'o'n toj tnam Kat, kub' tq'o'n Qman Dyos xob'ajil toju' nintnam, eb'aj tk'ixb'sa'n kykyaqilu' xjal tu'n tx'a'k.", "10": "Aye'tzu'n pilistey xikyiq'i'nju' tkax Dyos toj Ekron; tetzuj tponju' tkax Dyos atzu', eb'jaw ẍch'inju' xjal toj Ekron: ¡Matzaj kyiq'ine' tkax Kydyos aj Israel tu'n qkyime' qkyaqile'!, chechij.", "11": "<pb/>Matxitoq tz'ok tchi kamik toj tkyaqilju' nintnam, tu'ntzun tpaju' tz'e'ysb'il kywitz kuwxi'x tzaj tq'o'n Dyos, e'tzaj kytxko'n kykyaqilju' kynejel pilistey ex xikyma'n kye: Kyiq'imixe' tkax Kydyos aj Israel tza'lu. Kyanjsanx ti'je' jasaja' kyiq'ine', tu'ntzun lalun qo' kub' tb'yo'n qkyaqil, chechij.", "12": "Majx japun tq'ojq'ojel toj kywi'ju' xjal twitz kya'j, qu'n nojnitoq kyi'ju' xjal na'mxtoq kykyim tu'n tx'a'k kyeqk'u."}