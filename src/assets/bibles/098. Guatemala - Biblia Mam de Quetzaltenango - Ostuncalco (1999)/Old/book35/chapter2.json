{"1": "<pb/><t>Naqx chin ayole' ex chin xq'uqile',</t> <t>kse'n xq'uqil toju' taq'un,</t> <t>tu'n wlonteye' titi' ktzajel tma'n Qman Dyos</t> <t>ex titi' tzaq'web'l tzultq'o'n kyeju' nxjele'.</t>", "2": "<t>Tzaj ttzaq'we'nte Qman Dyos kjalu:</t> <t>Tz'ib'anku'ya kywitz loq' naku'j tz'lanqe'</t> <t>aju' kxe'l nyek'u'ne' teya,</t> <t>tu'n tb'ent t-ẍch'et b'a'n ex ojqel.</t>", "3": "<t>Na'mx tpon kmuj tu'n tjapun ntma'nju' witzik' lu;</t> <t>extzun ilti'j tu'n tjapun.</t> <t>Naq tz'ayona, nakuj nimtoj,</t> <t>kpomel jun tq'ijlalil tu'n tjapun.</t>", "4": "<t>Tz'ib'a'nku'ya qa njaw kynima'nkyib'ju' b'inchal myab'a'n,</t> <t>aye'tzu'n tnik'alkyi'j kche anq'il tu'nju' nkyb'incha'n wajb'ile' ayine' Dyos, chij.</t>", "5": "<t>Kyajb'ilu' ichan nknima'n kyib' tu'n kpon toj oklenj,</t> <t>inxi'x kyjyo'n ex min nche qen ex kyajb'il txqantl,</t> <t>b'a'nqa myab'a'nju' oklenj.</t> <t>Inxi' kyjqo'n toj kytzi kse'n kyjulil kyimni;</t> <t>mixjun nche noj, kse'n kamik,</t> <t>qu'mtzun nche b'etenje jyolte txqantl tnam tu'n tkub'ti'j kyu'n.</t>", "6": "<t>Ex kykyaqilxju' tnam b'aj kub'ni kyi'j kyu'n</t> <t>kche xmayil kyi'ju' oje kub'kyi'j kyu'n, tuk'i'l b'itz kjalu:</t> <t>¡Layxwita, matxi' jaw q'inumaxa</t> <t>tu'nju' mya teya!</t> <t>¿Jtojtzun tu'n tq'jena tu'n</t> <t>tb'uyinteya tq'inumala, noq tzaj tmajena'na?</t>", "7": "<pb/><t>Mixti' tnab'ena ti'j,</t> <t>che pomelju' ati tk'asa kye,</t> <t>ktzajel kna'n kyib'ju' che okyelten yajulteya</t> <t>ex majx kjel ẍb'iqb'ana kyu'n.</t>", "8": "<t>Kb'ajel kb'uyi'n kyib'ju' nimaqtnam ti'ja</t> <t>ex k'elex kyelq'a'n ti'xti' teya kse'nxju' tb'inchaya kye.</t> <t>Kb'el tchjo'na tkyaqilju' xb'aj tb'incha'na,</t> <t>jni'xju' myab'a'n xb'aj tb'inchana toj tnam</t> <t>kyi'ju' nintnam exqe' xjal najlqe' kyoj.</t>", "9": "<pb/><t>¡Layxwita, tu'nju matxi' noj toj tjaya</t> <t>naqx tu'n teleq'a,</t> <t>tu'n tb'ant tklonte tib'a teju' xob'ajil tzul!</t>", "10": "<t>Iktzun sela' kych'ixawju' toj tjaya tu'na,</t> <t>ex matxi' tzaj tiq'inju'ya xitb'il tib'aja</t> <t>tu'n tpaju' nim txqan tnam matxi' kub' xitj tu'na.</t>", "11": "<t>Che ẍch'ilju' ab'j teju' tapi</t> <t>exqe'ju' ptzo'n te ja,</t> <t>ti'ja tu'nju' ẍe kub' t-xituna.</t>", "12": "<pb/><t>¡Layxwita, njaw tb'incha'na ninttanama</t> <t>naqx tu'n b'yojxjali'n ex mya tnik'alilti'j ntb'incha'na!</t>", "13": "<t>Ate Qman Dyos nimtipumal</t> <t>lay kub' tk'iwlanju' taq'unb'ena ex t-sikte'na,</t> <t>qu'n tkyaqilju' taq'unb'ena kb'ajel wan tu'n q'aq'.</t>", "14": "<t>Knojelju' tkyaqil twitz tx'otx'</t> <t>tu'nju' tojtzqib'l ex ninb'ilte Qman Dyos</t> <t>kse'nqe' a' nnoju' ninnjab' kyu'n.</t>", "15": "<t>¡Layxwita, toka tx'ujt-salkyeju' tqe' nqayin tk'etza</t> <t>nxi' tq'o'nju'ya q'e'n kye smo'n twitz tuk'i'l k'ul chuksal nab'l,</t> <t>tu'n tkub' xnakyix tu'ntzun tok tka'yi'n ẍb'iqli!</t>", "16": "<t>K'elel tch'ixawa, mya tu'nwit tjaw nimana,</t> <t>qu'n ate Qman Dyos kxe'l q'onte jun k'wab'l teya tu'n txi' tk'wana</t> <t>ex kb'el tyek'u'n qa mixti' techila ti'j tchib'jila</t> <t>ex kjawil miltz'uju' tninb'ila te tch'ixawa.</t>", "17": "<t>Tu'nju' taq'wixil xb'aj tb'incha'na ti'j witz Lib'ano</t> <t>axtzun che okyel miltz'uju' ti'ja,</t> <t>ex kjawil xob'a tu'nju' ẍe kub' tb'yo'na talu'n.</t> <t>Atzun tzulju' ti'ja tu'n tpaju' nimaq il xkub' tb'incha'na</t> <t>exju' txqan il xb'aj tb'incha'na toj tnam</t> <t>kyi'ju' nimaqtnam exqe' xjal najlqe' kyoj.</t>", "18": "<pb/><t>¿Titi' k'ajb'ela' jun</t> <t>tilb'ilal xb'aj b'incha'n?</t> <t>¿Titi' k'ajb'ela' jun tilb'ilal</t> <t>noq nqo'x tiq'in toj chajyolil?</t> <t>Min b'ent kyolinju' witzileb';</t> <t>¿se'ntzun taq'wi tu'n tokqe tk'u'j kyi'j</t> <t>aju' xjal nb'inchankye?</t>", "19": "<pb/><t>¡Layxwita, nxi' tma'na</t> <t>te jun witzileb' tze tu'n ttzaj tna'ntib',</t> <t>ex te jun ab'j min yolin tu'n tkub' we'!</t> <t>¿Ma atitzun tu'me'l tu'n ttzaj kma'n jun pakb'ab'l?</t> <t>¡Lay, qu'n mixti' kychwinqlal,</t> <t>b'a'nqa ktxu'nqe' tu'n q'anpwaq ex saqpwaq!</t>", "20": "<t>Atzunte Qman Dyos ati toj tja:</t> <t>¡che numeku' xjal twitz te tkyaqil twitz tx'otx'!</t>"}