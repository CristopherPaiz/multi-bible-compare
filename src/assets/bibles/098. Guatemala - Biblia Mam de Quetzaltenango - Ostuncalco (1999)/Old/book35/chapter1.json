{"1": "<pb/><t>A pakb'ab'l ja'lu tzaj tyek'u'n Qman Dyos te Ab'akuk ju' t-sanjelal.</t>", "2": "<pb/><t>Qman Dyos, ¿Jtojtzun chin q'jene' tu'n nqanin o'nb'ile' twitza</t> <t>ex min nchin tzaj tb'i'na?</t> <t>¿Jtojlo tu'n nq'jene' tu'n tpaju' b'yojxjali'n</t> <t>ex na'mxtula tzaqpilqeye'?</t>", "3": "<t>¿Tiqu'n ntjo'naya tu'n nka'yinteye'</t> <t>txqan mya tnik'alilti'j ex txqan il?</t> <t>Txqan myab'a'n txoli'nk wi'je' ex xitb'il;</t> <t>naqx q'oj nok toj tkyaqil najb'il.</t>", "4": "<t>Min nb'inchetju' ntma'n kawb'il,</t> <t>nb'aj wab'la'nju' toklen xjal,</t> <t>ljo'n toj tq'iju' b'a'n tu'nju' myab'a'n</t> <t>ex matxi' txalpuju' tnik'alilti'j.</t>", "5": "<t>Kyka'yinxpe'ye' nb'aj kyxolju' txqantl tnam najlqe' kyi'jileye';</t> <t>kyka'yinxpe'ye' ex che xob'xe'.</t> <t>Naqxi'x tu'n nb'inchantetle ti'xti'</t> <t>expe' jaku' layx txi' kyoksla'ne', qa ati jun matxi' q'mante kyeye'.</t>", "6": "<t>Che tzajel wi'ne' kaldey q'ojil kyi'je',</t> <t>aye'ju' txkup xjalqe', ex axi'x tb'is kyk'u'ju'</t> <t>tu'n kyxi' toj tkyaqil twitz tx'otx' toj jun plaj ex tojun plajtel</t> <t>tu'n tkub' ktzyu'nju' tx'otx' mya kye.</t>", "7": "<t>Xob'ajilqe'x, mixti' nxi' knima'n juntl kawb'il</t> <t>aye'ku' nche kub' q'onte kykawb'il.</t>", "8": "<t>Kuwxi'x che ojqelanju' kychej kyekywitz Leopa'rt,</t> <t>myalqexi'x kyekywitzju' xo'j toj chq'ajlaj.</t> <t>Txqanju' kyxjal aj chejil</t> <t>najchaq nche'x q'ojina' kyi'ju' kyajq'oj,</t> <t>kse'n t'iw najchaq ntzaj t-xona' tib' ti'j tchi'.</t>", "9": "<t>Nkyaj xitj tkyaqil kyu'n ja nche' ik'a';</t> <t>nkyaj kyawanxi'ju' xob'ajil nche b'etxi',</t> <t>nimxi'x txqan xjal nche'x kyk'lo'n</t> <t>kyetwitzju' tz'awun toj ninnjab'.</t>", "10": "<t>Nche' jaw xmayin kyi'ju' nimaqkawil</t> <t>ex kyi'ju' xjal nim kyoklen.</t> <t>Nche jaw tze'n kyi'ju' ja kuwsa'nqe',</t> <t>qu'n njaw kych'uqi'nju' tx'otx' twitzju' ja</t> <t>ex nche b'jo'kx lipan toj.</t>", "11": "<t>Nche' ik' kse'n jun kyq'iq' jb'al;</t> <t>axju' kyipumal nok kyq'o'n te kydyos.</t>", "12": "<t>Qman Dyos, atina'ta tejumajx,</t> <t>Nman Dyos milo b'ajela'ta ex xjana.</t> <t>A na'ta klol weye' Qman Dyos,</t> <t>matxi' txitq'o'na kyipumal kaldey</t> <t>tu'n kyb'inchanteju' tnik'alilti'j ntma'na.</t>", "13": "<t>Majx b'a'nxi'xta, min ntk'mo'nju'ya taq'wixil,</t> <t>tu'nju' ntka'yi'nju'ya taq'wixxi'x naku'j b'a'n toj twitza;</t> <t>¿Se'n taq'witzun naq nka'yina ex mixti'</t> <t>ntma'na kyeju' nimaq aj il,</t> <t>ex mixti'te' ntma'na kyeju' b'inchal myab'a'n</t> <t>nche kub' kb'yo'nju' b'a'nqe'xi'x kyetwitz?</t>", "14": "<t>¿Titiqu'n ntb'incha'na' lu kyeju' xjal</t> <t>naku'xwitloj kyiẍqe' toj ninnjab',</t> <t>kse'nkye txkup mixti' jun kawb'il kyxol?</t>", "15": "<t>Nkub' kyi'ju' junjuntl tnam kyu'nju' kaldey</t> <t>kse'n tzyul kyiẍ nkub'ti'ju' kyiẍ tu'n:</t> <t>ntzyet tu'n tuk'i'l jun k'uxb'il ẍok twi' ex tuk'i'l pa te tzuyb'il kyiẍ,</t> <t>ajtzun tka'yinte, matxi'toq che chmet tu'n junx, ntzalajxi'x kyi'j.</t>", "16": "<t>Qu'mtzun aju' tzyul kyiẍ inxi'x tzalaj kyi'ju' pa exju' k'uxb'il ẍok ti'j,</t> <t>inkub'tq'o'n chojb'il kye ex sturak te ninb'il kye,</t> <t>chjontexi'x kye qu'n ati twa nim ex tb'anilxi'x kyu'n.</t>", "17": "<t>¡Lalun taja tu'n kyoktenju' kaldey tzyulqeye' tu'n pa tzuyb'il kyiẍ!</t> <t>¡Lalun taja tu'n kyb'iyonju' xjal mixti'x tch'yon juntl kye!</t>"}