{"1": "<pb/>A tpakb'alil ja'lu tzaj tma'n Qman Dyos te Malakyiy ju' t-sanjelal tu'n txitma'n kye aj Israel.", "2": "<pb/>Chi Qma Dyos kjalu: K'u'jla'n qe'ye' wu'ne', chij. Aye'tzunkye' ntzaj kytzaq'we'ne' kjalu: ¿Se'n taq'wi tu'n telqnik'e' ti'j qa nqo tk'u'jla'na? chechije'. Atzunte Qman Dyos ntzaj ttzaq'we'n: Inche nk'u'jla'ne', kse'nx k'u'jlb'ente Jakob' wu'ne', extzun kyitz'inkyib' tuk'i'l Esawu", "3": "elwik'o'ne' Esawu. Nimaq k'ul toqu' ttx'otx' Esawu, jun chq'ajlajtl xkyaj wu'ne', ex xinq'o'ne' ttx'otx' kye tojk'ul txkup, chi Dyos.", "4": "<pb/>Qatzun makyma aj Edom tyajajil Esawu kjalu: Matxi' kub' xitu'n qtaname', oktzun jawil qb'incha'ntlqe' qtanam, qa chechi, ktzajel ttzaq'we'n Qman Dyos nimtipumal kye kjalu: kjawil kyb'incha'n jumajtl, ex kb'el nxitu'n jumajtle'. K'okyel tb'i kytx'otx' te Kytx'otx' b'inchal myab'a'n ex Nintnam tkub' ttx'u'jil Dyos tib'aj tejumajx.", "5": "Kyka'yi'ye' tu'nku' kywitze' ex kkyma'ye' kjalu: ¡Nimxi'xte Qman Dyos toklen, majx matz'ex tqanil kyi'jxi' tnaqach Israel!", "6": "<pb/>Chi Qman Dyos nimtipumal kye pale: Nche nimankye' k'wa'lb'aj kye kyman, exqe' lq'o'n majin nche niman kye kyajaw. Qatzun ayine' Manb'aj kyeye', ¿tiqu'ntzun min nchin kynima'ne'? Qa ayine' Kyajawe', ¿Tiqu'ntzun min nche okslane' weye'? Inchin elkyik'o'ne', extzun nkyma'ntle': ¿Alkye tu'me'l nela' qik'u'na? chechije'.", "7": "Intzaj kyiq'i'ne' wab'j taq'wix tib'aju' q'olb'eb'l weye', extzun ntzaj kyqani'ntle': ¿Titi'tzu'n taq'wix nqb'incha'ne' twitza? chechije'. Inkyb'incha'ne' taq'wix weye' ajtkub' kyxima'ne' qa b'a'n tu'n tel kysuchu'ne' q'olb'eb'l weye'", "8": "ex qa mya taq'wix tu'n kykub' kyq'o'ne' alu'mj moẍ, kox mo yab'qe' te chojb'il nwitze'. ¡Kux kyxi'tzune' ex kyiq'inxe' kyeju' nche kawin kyxole'! ¡Atzun kyile' qama txikyk'mo'n kyoyaje' lu tuk'i'l tzalajb'il! chi Qman Dyos.", "9": "Kyqaninxe' te Dyos tu'n ttzaj q'aq'an tk'u'j qi'j. Qatzun ikyqe' kyoyaju'ye' nche kub' kyq'o'ne' lu, lalun kymaye' qa che k'monjtzele' tu'n Dyos tuk'i'l tzalajb'il. Intma'n Qman Dyos nimtipumal kjalu:", "10": "¡Noqwit tzul jun kyxole' jpulkye tjpelju' ja te k'u'lb'il, tu'ntzun lalun che ultle' txqolte q'aq' mixti' tajb'en tib'aju' q'olb'eb'l weye'! Qu'n min nchin tzalaje' kyi'je' ex lay che nk'amtle' kyoyaje'.", "11": "Inchin nimanjtzwe' kyoj kykyaqil nimaqtnam; inkytz'e'ysa'n xjal sturak te ninb'ilweye' toj tkyaqil najb'il ex nkub' kyq'o'n kyoyaj tb'anilxi'x weye'.", "12": "Aye'tzunkye' myab'a'n nkyb'incha'ne' weye', qu'n in elkyik'o'ne' q'olb'eb'l weye' ex nkyxima'ne' qa i'k'b'ilxju' wab'j tkub' tib'aj.", "13": "Intzun kyma'ntle': ¡Matxi' qo siktiye' ti'j tkyaqil ja'lu! chechije'. Ex nchin elkyik'o'ne'. Expe' toj kynab'le' qa nchin tzalaje' ajkyule' q'ol jun alu'mj elq'a'n te chojb'il nwitze', mo jun wakx kox mujqa yab'.", "14": "¡Kb'el taq'wix tib'aju' xjal sb'ul ntzaj tma'n tu'n ttzaj tq'o'n jun alu'mj tb'anilxi'x weye' kyxolju' talu'n, extzun makub' tq'o'n jun alu'mj tzkaj nwitze'! Ayinweju'ye' Nimaqkawil nim toklen, ex ati nchiylale' kyoj nimaqtnam, chi Qman Dyos nimtipumal."}