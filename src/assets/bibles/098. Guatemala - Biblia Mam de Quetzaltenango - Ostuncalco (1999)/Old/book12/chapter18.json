{"1": "<pb/>Toj toxi'n ab'q'i ntoq kawin Osey tk'wal Ela, nimaqkawil toj Israel, tzyet tkawin Esekyiy tk'wal Ajas, nimaqkawil toj Juda.", "2": "Tetoq junaqjo' (25) ab'q'i tej ttzyet tkawin, ex kawin junaq b'eljoj ab'q'i toj Jerusalen. Ab'i tb'iju' ttxu, tmyaltoq Sakariy.", "3": "B'a'n tb'incha Esekyiy twitz Qman Dyos, kse'n tkyaqil tb'incha Dab'i ojtxi' tyajilb'en.", "4": "A b'je'l q'inkyeju' txqan witzileb'i'n, eb'ajkub' tb'uchi'nju' xjan ab'j, e' tilb'ilal Asera, ex b'ajkub' tb'uchi'nju' tilb'ilal kan q'ank'uxb'il kub'ni tb'incha'n Moyses, qu'n intoq kub' kytz'e'ysa'n aj Israel sturak twitz ex okkyq'o'n tb'i Newstan.", "5": "<pb/>Okqe tk'u'j Esekyiy ti'j Qman Dyos. Mix-a'lo' juntl b'inchante kse'nte kyxol kykyaqilju' nimaqkawil toj Juda nejtl twitz mujqa yajxi'tl.", "6": "Niman kukxju' te Qman Dyos ex mixti' eltpa'ntib' ti'j, eb'japun tchaq'b'il Qman Dyos tu'n, ju' tchaq' tu'nel Moyses.", "7": "Qu'mtzun tb'incha Qman Dyos tu'n telb'a'n tkyaqilju' nxi' tb'incha'n. <pb/>Jawtiq'i'ntib' Esekyiy ti'ju' nimaqkawil aj Asirya ex minti' taj tu'n tkyaj tjaq' tkawb'il.", "8": "Expe' kub'kyi'ju' pilistey tu'n tzmax toj Kasa kyuk'i'lxi' toj kynaqach, tzajx kyi'ju' ja nimaq kywe' te xq'uqb'il ex ponx tzmax kyi'ju' nimaqtnam kuwsanqe'.", "9": "<pb/>Toj tkyaji'n ab'q'i nkawin Esekyiy, ex twuqi'ntoq ab'q'i nkawin Osey, tk'wal Ela, nimaqkawil toj Israel, b'aj ttxoli'n Salmanasar, nimaqkawil aj Asirya, t-xjal ti'ju' nintnam Samarya ex oktzaqpaj q'ojil ti'j,", "10": "toj toxi'n ab'q'i kub'a'ti'j tu'n. Toj tqaqi'n tab'q'iyil intoq kawin Esekyiy ex tb'eljoji'n ab'q'i ntoq kawin Osey toj Israel, tej tkub'ti'j Samarya.", "11": "Eb'je'x ti'n nimaqkawil aj Asirya aj Israel toju' kytx'otx', e'kub' tq'o'n toj tnam Ala, ex toj tx'otx' Jab'or, ttzi nin a' Kosan, ex kyoj nimaqkytanam aj Medo.", "12": "B'aj ja'lu kyi'j qu'n mixti'x xikyb'i'n tyol Qman Dyos, kub' kyyaju'n tyol kyejni b'antti'j, mixti'x xikyb'i'n ex minti' xikyb'incha'n tkyaqilju' tma Moyses kye, ju' tmajin Qman Dyos.", "13": "<pb/>Tojtzu'n tkyajlajoji'n ab'q'i nkawin Esekyiy, q'ojin Senakyerib', nimaqkawil aj Asirya, kyi'j kykyaqilju' nimaqtnam kuwsa'nqe' toj Juda ex eb'aj kub' ttzyu'n.", "14": "Xi'tzun t-sma'n Esekyiy, nimaqkawil toj Juda, jun tqanil teju' nimaqkawil aj Asirya, atitoq Lakyis, kjalu: Myab'a'n ẍ'inelaye' twitza. Kutexa toju' ntx'otx'e', atzun nq'onxwe' chojb'il ktqani'ya, chij. <pb/>Xi'tzun tqani'n nimaqkawil aj Asirya tu'n tchjonte Esekyiy, nimaqkawil toj Juda, lajnaq wuqlajoj kyintal tk'i' kyajnaq lib'r (217.80) saqpwaq ex junaq jun kyintal tk'i oxnaq wajxaqlajoj lib'r (21.78) q'anpwaq.", "15": "Xi'tzun tq'o'n Esekyiy tkyaqilju' saqpwaq knet tu'n toju' tja Qman Dyos ex kyoju' k'uwenj toj tja nimaqkawb'il.", "16": "Tojxju' tq'ijlalil lu b'je'l tiq'i'n Esekyiy tjpel tja Qman Dyos exqe' k'anb'ilkye, ju' b'jo'kni tq'o'n q'anpwaq kyi'j, xitq'o'ntzuntz teju' nimaqkawil aj Asirya.", "17": "<pb/>Yajxi'tzuntel tzaj tchq'o'n nimaqkawil aj Asirya jun nejenel nim toklen, jun ajb'el nimxi'x toklen ex q'uq'lok tk'u'j ti'j, ex juntl nejenel nim toklen kye jun tnej xjal kuw q'ojilqe' ti'j Esekyiy, e'etztzuntz toj tnam Lakyis ex e'pon q'ojil ti'j Jerusalen, e'kub'ten tk'etzju' tb'e a' npon toju' k'anb'ilte jawl, ttziju' tb'eyil najb'il txjol xb'alun.", "18": "Exi' kytxko'nju' nimaqkawil, ex Elyakyim tk'wal Jilkyiy, ka'yil aq'untl toj tja kawb'il, ex Seb'na, tz'ib'al tqanil, ex Joa tk'wal Asap, t-ajttz'ib'al nimaqkawil, eb'je'tz k'lulkye.", "19": "Atzuntzu' tmaya' nejenel aj Asirya kye: <pb/>—Kymanxe' tqanil tu'n nimaqkawil nim toklen toj Asirya te Esekyiy ikjalu: ¿Titiqu'n q'uqla'xi'xa' tk'uja'?", "20": "¿Chiloya qa ikxqe'x tb'anil yolju' kse'n tipumal ex nuk'b'ente q'oj? ¿alqi'j q'uqloka' tk'u'ja tu'nju' njaw tiq'i'ntib'a wi'je'?", "21": "In nka'yi'ne' qa atzu' q'uqloka' tk'u'ja ti'ju' t-o'nb'il Ejipt. Naku'jna jun ajlaj te' Ejipt b'ajni potz'j, qama kub' qtzyu'n kuw, kxel xuyli ex majx nex jlajin toj qq'ob'. Iktzunte paraonju', nimaqkawil toj Ejipt, kye kykyaqilju' nokqe kyk'u'j ti'j.", "22": "Qatzun matzaj kyma'ne': ti'j Qman Dyos q'uqla'qe' qk'u'j, qa chechiye', ¿ma mixtzunti' ẍe b'je'l tiq'in Esekyiy janche b'jo'ka' k'u'lb'il exqe' q'olb'eb'l teju' Dyos lu, ex tchaq' qa okxtzu' tu'n kyk'uluna' xjal aj Juda ex aj Jerusalen twi'ju' q'olb'eb'l toj Jerusalen?", "23": "Kyb'inchankj jun kyole' tuk'i'lju' Wajawe' nimaqkawil toj Asirya: kxe'l nq'o'nwe' jo'k'al (2,000) chej teya qama che knet chejil tu'na kye.", "24": "Laypena' b'ent toqta kywitzju' nejenel kye xjal aj Asirya mixti'x che oka', ¿Ma oktzun che knetel chej ex chejil tu'na toj Ejipt?", "25": "¿Ma ikxpe' nt-xima'na qa mixti' tqanil te Qman Dyos tej ẍin tzaje' q'ojil ex xi'tulteju' tnam lu? ¡A pena' saj chq'onweye' tu'n nq'ojine' ex tu'n tkub' nxitu'ne'! chiju' nimaqkawil aj Asirya, chij.", "26": "<pb/>Xi'tzun kytzaq'we'n Elyakyim, Seb'na ex Joa teju' kynejel xjal aj Asirya: <pb/>—B'inchama xtalb'il, yolintza qeye' toj aramey, ina' qb'i'nqe' toj aramey. Lalun tzaj yolina qeye' toj eb'rey, qu'n kykyaqilu' xjal ate' twi' nintapi nche b'in, chechij.", "27": "<pb/>Atzunte' nejenel kye xjal aj Asirya tma: <pb/>—Myana' tete' tajawa ex mya kyeye' ẍin tzaja' smane' tu'n nimaqkawil aj Asirya q'malte; kyekye xjal ate'qe' twi' tapi, qu'n kna' kxe'l kywankye kytxa ex kxe'l kyk'wa'n kytz'a'l junx kyuk'i'le', chij.", "28": "<pb/>Kub'tzun we' nejenel kye q'ojil ex jawẍch'in kuw toj eb'rey: <pb/>—Kyb'inxe' ntma'n nimaqkawil nim toklen aj Asirya:", "29": "Lalun kyaq' sb'u'kyib'e te Esekyiy; layna' che kletkye' tu'n toj nq'ob'e'.", "30": "Qa nxitma'nte Esekyiy kyeye' tu'n tqe kyk'u'je' ti'j Dyos Qman, exqa intma'n: Axxi'x qotkla'te Qman Dyos; lay tajte' tu'n tkub' tz'aqu' ninqtanam lu toj tq'ob' nimaqkawil aj Asirya, qa chi,", "31": "lalun txikyb'i'ne'. Machin tzaj tchq'o'ne' nimaqkawil aj Asirya q'malte kyeye' tu'n kyb'inchante kyib'e' tuk'i'l, tu'ntzun teyile junjun knik'b'el ti'ju' twitz tawal iw ex tu'n tk'wan tiju' a' tojxu' t-xoch.", "32": "Yajxi'tzuntel che kxelq'i'ne' tu'n toj jun tx'otx' ikxu' kse'n kytx'otx'e', ntzaj triy toj ex ub'a, tu'n kyb'inchet wab'j triy ex b'in, ttx'otx'il aseyt olib'o ex ta'lkab'. B'a'ntzun che anq'ila'tze' ex lay che kyime'. Naq a lalun txikyb'i'ne' Esekyiy, qu'n naq nsb'unte' kyi'je' tu'nju' ntma'n qa a Dyos Manb'aj kklolkyeye'.", "33": "¿Ma'tzun che klet junjuntl tnam tu'nju' kydyos toj tq'ob'u' nimaqkawil aj Asirya?", "34": "¿Jatzun ta'qe' kydyos aj Amat ex aj Arpad? ¿Jatzun ta'qe' kydyos aj Separb'aym, aj Ena ex aj Ib'a? ¿Ma e'klettzu'n aj Samarya kyu'n toj kyq'ob'u' aj Asirya?", "35": "¿Alkyetzun jun kyxol kykyaqil kydyosu' tnam lu maklet ttanam tu'n toj tq'ob'u' nimaqkawil aj Asirya? ¿Tiqu'n tokxa' toj kywi'ye' qa kkletil Jerusalen tu'n Qman Dyos? chij.", "36": "<pb/>E'kyaj numeju' xjal ex majx jpet kytzi, qu'n ojetoq tchaq' nimaqkawil kye tu'n lalun txikytzaq'we'n.", "37": "E'jawtzun b'isun Elyakyim, nuk'ul toju' ja te kawb'il, ex seb'na, tz'ib'al tqanil, ex Joa, ttz'ib'al nimaqkawil, kub' kylaqu'n kyxb'alun, exi'tzuntz q'malteju' b'aj tma'n kynejel xjal aj Asirya nim toklen te Esekyiy."}