{"1": "<pb/>Xitzun ttzaq'we'n Elisey: <pb/>—B'intzchaqa ntma'n Qman Dyos kjalu: Kb'entel tlq'et wuq mlon triy mujqa o'lajoj mlon seb'ad naq tu'n jun medi saqpwaq najchi'j qloqx ja'lu ttziju' nintnam Samarya, chi Qman Dyos, chij te.", "2": "<pb/>Xitzun ttzaq'we'nju' ajb'el teku'xi'x nimaqkawil teju' t-sanjelal Dyos: <pb/>—Maskyepe' matjaq Qman Dyos ttzi kya'j, lay b'entte' kse'n ntma'na, chij. <pb/>Atzunte Elisey xi'ttzaq'we'ntl: <pb/>—K'okyel tka'yi'na tu'nku' twitza, ex laytzun wana ti'j, chij te.", "3": "Ate'toqtzun kyaje' xjal yab'qe' tu'n xlemtx'a'k q'uqlqe' ttziju' nintnam, kyma kyxolilex: <pb/>—¿Ma naqtzunlo kb'el qyo'n tu'n qkyim tza'lu?, chechij.", "4": "Qama qo' okx toju' nintnam, qokyimel, qu'n mixti'te wab'j atzu'; exqa axtzu' xqokyeja'qe, ex qokyimel. Ate b'a'n qo'qe'ye' kyxolju' xjal aj Sirya te q'oj; qa min xqo kub' kyb'yo'n, qoanq'il; extzun qama qokub' kyb'yo'n, atixna' tu'n qkyim, chechij.", "5": "<pb/>Ejawe'tzuntz tej qok yupj ex exi' toju' kyxmuj aj Sirya; atzunj kypon lq'e, elkynik' qa mix-a'loqe'tl.", "6": "Qu'n ojetoq tb'incha Qman Dyos tu'n t-xikyb'i'n aj Sirya kyq'ojq'ojel karwaj te q'oj, chej ex txqan xjal te q'oj; qu'mtzun kub' kyxima'n qa matxi'toq tchoj nimaqkawil aj Israel kye nimaqkawil itit ex kye nimaqkawil aj Ejipt, tu'n kyq'ojin kyi'j.", "7": "Qu'mtzun e'kub' oq tej qok yupj, b'aj kyej kyleb'a'nju' kypach, e' kychej ex kyb'ur, kyej kyleb'a'nju' kyxmuj kse'nxtoqu' tten naqxwitlo tu'n kyklet.", "8": "Tetzunj kyponju' yab' tu'n xlemtx'a'k tk'etzu' xmuj, eb'jo'kx toj jun pach ex e'kub'ten wal ex k'wal; ex b'je'tzkyiq'i'n saqpwaq, q'anpwaq ex xb'alun, exi'tzuntz ewalte. Yajxi'tzuntel e'okx toj juntl pach ex b'je'tzkyiq'i'n txqantl ti'xti' ex exi' ewalte.", "9": "O'kx kymante kyxolilex: <pb/>—Myab'a'nte' nqb'incha'n. Ma'wtnalo qo'xte' q'malte' b'a'n tqanil, ayo'tzuntlqe nkub' qewa'n. Qama kub' qyo'n tzmaxi'j ajqsqix, k'okyel q'o'n te qpaj. Masb'a'n qo'qeye' q'malte toju' ja te kawb'il, chechij.", "10": "<pb/>E'xi'tzuntz ex e'xikytxko'n xq'uqilte nintnam, ex xikyma'n kye: <pb/>—O'tx'anje' ja xjaw kyb'incha'na' aj Sirya kyxmuj, ex mix-a'lo'xte ati, mix-a'lo'xte nyolin. O'qe'kxtoqju' chej ex b'ur yob'a'nqe', exqe'ju' pach kse'nxju' kyten kyjaw b'incha'n, chechij.", "11": "<pb/>E'xi'tzu'n xq'uqil ttzi nintnam txkolkyeju' ate' toju' tja ninkawb'il.", "12": "Jawtzun we' nimaqkawil, maskyepe' qonik'antl, xitma'n kyeju' nejenel kye t-xjal te q'oj: <pb/>—Kxel nchik'b'a'ne' kyeye' titi' kyxim aj Sirya qi'j. Kanlina' kywitz qa nqo yajti tu'n we'yaj, matxi' kyej kyq'o'n kyxmuj ex matxi' che b'je'x ewil toj k'ul, ajtzun qex ti'jxi' nintnam, qotzyetel kyu'n, che okyeltzuntz toju' ninqtanam, chij.", "13": "<pb/>Tmatzun junju' nejenel kye t-xjal: <pb/>—Che qchq'onx jte' xjal kyuk'i'l jwe' chej kyi'ju' ate'x, atzun qiltz titi' mab'aj. Qama che kub' b'yo'n mujqa min, ikxte che okyela' kse'nxkye txqantl aj Israel ato'x tza'lu, chij.", "14": "<pb/>E'tzajtzun kyiq'i'n kab'e' karwaj kyuk'i'l chej, e'xi'tzun tchq'o'n nimaqkawil ka'yilkye aj Sirya toju' kyxmuj.", "15": "Eb'ajx lpetzuntz ti'j kyqanb'en aj Sirya tzmax ttzi nin a' Jordan, ex kyil b'ajkyajni chitj txqan xb'alun ex txqan ti'xti' b'aj kyej kyxon aj Sirya toj tkyaqilju' b'e naqxwitlo tu'n kyklet. Anjtzun kyi'ju' eb'ajx tchq'o'n nimaqkawil ex b'ajx kyma'n te tkyaqilju' matxi'toq kyil.", "16": "Eb'je'tztzun tilj xjaltz toju' nintnam ex b'aje'tz kyiq'i'n tkyaqilju' atitoq toj kyxmuj aj Sirya. Kse'nxtzu'n q'ma'ntltoq tu'n Qman Dyos, wuq malb'il ky'aj k'ayinjtz tu'n jun saqpwaq; atzun o'lajoj malb'il seb'ad tu'n jun saqpwaq.", "17": "<pb/>Tchaq'tzu'n nimaqkawil teju' onilku'xi'xte tu'n tkyaj xq'uqil ttzi nintnam, atzunj kyik'ju' xjal ttzi tnam, iky' kyb'lo'n ex majx kyim, kse'nxju' ojetoq tma t-sanjelal Qman Dyos tej tpon nimaqkawil tk'etz.", "18": "<pb/>Ikyxb'aju' kse'nx xitma'n t-sanjelal Dyos te nimaqkawil qatoq klq'etel wuq mlon ky'aj mo o'lajoj mlon seb'ad tu'n jun saqpwaq ttzi nintnam Samarya.", "19": "Ojetoq txi ttzaq'we'n nejenel kye xjal te q'oj te t-sanjelal Dyos qa laytoq b'aj ikyju', maskye matjaq Dyos ttzi kya'j. Ex majx xitma'n Elisey te qa oktoq tla' kyu'nku' twitz, ex laytoq wan ti'j.", "20": "Ikxi'xtzun b'aj ju', qu'n iky' kyb'lo'n xjal ttzi nintnam ex majx kyim."}