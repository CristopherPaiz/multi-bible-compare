{"1": "<pb/>Tzaj ttxko'n Elisey jun kyxolju' jun k'loj t-sanjelal Qman Dyos, ex xitma'n te: <pb/>—B'inchamtib'a ex kutxi'ya Ramot toj Kalaad. Iq'inxa jun mlon aseyt;", "2": "ajtzun tpona atzu', jyoma Jewu, tk'wal Josapat ex tchman Nimsi. Kutokxa ja tu'me'l ta', txkomitza kyxolju' tuk'i'l ex iq'inxa toj juntl ja;", "3": "qonkxtzuna aseyt toj twi', ex q'manxa: Lu xtma Qman Dyos: Knxjansa'ya tu'n toka nimaqkawil toj Israel, chi Dyos, chiku'ya. Lwixtzun tz'etza toju' ja ex kutoqa, lalun we'ya, chij te.", "4": "<pb/>Xi'tzu'n ku'xun t-sanjelal Qman Dyos Ramot toj Kalaad,", "5": "atzunj tpon atzu', b'u'yi'ntoq kyib'u' nejenel kye xjal te q'oj, xitma'ntzuntz kye: <pb/>—Ati jun nyole' teju' nejenel, chij. <pb/>—¿Alkyetzun qxole'? chi Jewu xittzaq'we'n. <pb/>—Aya, chiju' t-sanjelal Dyos.", "6": "<pb/>Jawtzun we' Jewu ex okx toju' ja. Jawxtzun tqo'n t-sanjelal Dyos aseyt toj twi', ex xitma'n te: <pb/>—Chi Qman Dyos xtma: <pb/>Knxjansa'ya tu'n toka nimaqkawil toj Israel, ju' ntaname'.", "7": "Aya kb'el b'ajsankye tyajajil Akab', ju' tajawa, tu'ntzun tok tu'me'l t-xel kychk'elju' nsanjelale' ex kychk'el kykyaqilju' nmajine' kub' qojli tu'n Jesab'el.", "8": "Che b'ajel kykyaqilju' tyajajil Akab'; che kb'el nb'yo'ne' ichan toj Israel, mix-a'lo'tl jun kjel anq'in.", "9": "Ax knb'incha'ju'ye' kye tyajajil Akab' kse'n nb'inchaye' kye tyajajil Jerob'oam, tk'wal Nab'at, ex kyuk'i'l tyajajil B'aasa, tk'wal Ayiy.", "10": "Atzunte Jesab'el, kb'ajel wan kyu'n tx'yan toju' kojb'il Jesreel, ex mix-a'lo'kye kb'elex mqunte, chi Qman Dyos, chij te. <pb/>Naqtzun inb'aj tma'n t-sanjelal Dyos ja'lu, etz ex kub' oq.", "11": "Tetzunj tpon jumajtl Jewu kyk'etzju' nejenel kye t-xjal nimaqkawil, xikyqani'n te: <pb/>—¿Ti'tzu'n nb'aj? ¿Tiqu'n sula' xjal nok toj twi' lu tk'etza?, chechij te. <pb/>Atzunte Jewu xitma'n kye: <pb/>—Kyojtzqi'na'kye', ex kyojtzqi'ne' kse'n yolin, chij.", "12": "<pb/>Aye'tzunkye xikytzaq'we'n: <pb/>—Lalun qokub' t-sb'u'na, wix q'mantza qeye' tkyaqil, chechij. <pb/>Xitzun ttzaq'we'n Jewu kye: <pb/>—Ana'te saj tma'nju' weye' qa chin xjansanjtzele' tu'n Qman Dyos te nimaqkawil toj Israel, chij.", "13": "<pb/>Textzu'n kmoj tzaj kyiq'i'n kypinpa't teyile junjun ex kub'kylik'u'n twitz, kyib'aju' peta'n. Xikyq'ajtza'ntzun tuk'a rittz ex e'jaw ẍch'in: ¡Ate Jewu nimaqkawil!, chechij.", "14": "<pb/>Jawtiq'i'ntib' Jewu, tk'wal Josapat, tchman Nimsi, ti'j Joram. Ojetoq ten Joram kyuk'i'l kykyaqilu' aj Israel toj q'oj ti'j Asael nimaqkawil toj Sirya, tu'n tklet Ramot toj Kalaad,", "15": "ex ojetoq tz'anjtzti'j Jesreel q'analtib' tu'nju' b'aj k'ixb'i kyu'n aj Sirya toju' q'oj ti'j Asael. Xi'tzun tma'n Jewu kyeju' tuk'i'l, qa ax kyajb'iltoq tu'n tok te kynimaqkawil, tu'n lalun kyej tu'n tex jun xjal toju' nintnam q'malte tqanil Jesreel.", "16": "Jaxtzuntz toju' tkarwaj te q'oj, ex xi' Jesreel, jatoq kuẍla' Joram. Ex pon Okosiy, nimaqkawil aj Juda, ka'yilte Joram.", "17": "Tetzunj txi' tka'yi'n xq'uqil atitoq twi' ja nimin twe' toj Jesreel, ljo'ntoq kypon lq'e jun tnej t-xjal Jewu, jawẍch'in: <pb/>—¡Luqe' xjal che ul!, chij. <pb/>Tchaq'tzun Joram: <pb/>—Kychq'onxe' jun ichan ti'j chej k'lulkye, qanilte kye qa mya q'ojil che ula', chij.", "18": "<pb/>Etztzunju' ichan ti'j chej k'lulte Jewu, ex xitma'n te: <pb/>—Machin tzaj tchq'o'ne' nimaqkawil qanilte qa mya q'ojil tzula'ya, chij te. <pb/>Atzunte Jewu xittzaq'we'n: <pb/>—Mixti'ta toklen ti'j. ¡Lpetzta wi'je'!, chij te. <pb/>Xi'tzun xq'uqiltz q'malte: <pb/>—Matxi' ponte' sanjelal xxi' chq'et kyk'etz, extzun min q'o'n tu'n tanjtzti'j, chij.", "19": "<pb/>Iwiyxi'xtzun tzaj tchq'o'n nimaqkawil juntl ichan ti'j chej, atzunj tpon kyk'etz, xitma'n: <pb/>—Ma chintzaj tchq'o'ne' nimaqkawil qanilte qa mya q'ojil tzula'ya, chij te. <pb/>Atzunte Jewu xittzaq'we'n: <pb/>—Mixti'ta toklen ti'j. ¡Lpetzta wi'je'!, chij te.", "20": "<pb/>Xi'jumajtlju' xq'uqil q'malte: <pb/>—Matxi' ponte' juntl sanjelal kyk'etz, ex min q'o'n tu'n tanjtzti'j. Ex naku'j a Jewu, tchman Nimsi iq'ilte karwaj, qu'n majx tx'u'j tk'i'jun b'et, kse'nx ntb'incha'n, chij.", "21": "<pb/>Tchaq'tzun Joramtz: <pb/>¡Kyxmonkju'ye' nkarwaje' te q'oj!, chij. <pb/>Oktzun xmo'n tkarwaj, eb'je'tztzuntz tuk'i'l Okosiy, nimaqkawil aj Juda, teyile junjun tojx tkarwaj te q'oj, k'lulte Jewu. Xi'kneta' kyu'n toj ttx'otx' Nab'ot aj Jesreel.", "22": "<pb/>Atzunj tpon Joram tk'etz Jewu, xitma'n te: <pb/>—¿Ma mya q'ojil saja'ya, Jewu?, chij te. <pb/>Atzunte Jewu xittzaq'we'n te: ¿Ma atitzun nak'b'il, extzun luju' ttxuya Jesab'el ljo'nx ajpajin ex nim txqan tajk'ayi'n?, chij.", "23": "<pb/>Anjtzun miltz'ujti'j Joram ex kub' oq, intoq xit-ẍch'in te Okosiy: <pb/>¡Matxi' jawkyi'nkyib' xjal qi'j, Okosiy!, chij.", "24": "<pb/>Atzunte Jewu xismajin ex yalokxi'x pon t-xopq'i'n ttze'lti'j Joram tu'n talt-smaj ex majx ex jlajin toj tanmi, kub' tz'aqtzun Joramtz tib'aju' tkarwaj kyimnitl.", "25": "Tchaq'tzun Jewu te B'idkar, ju' onilte: <pb/>—Iq'imitza ex xonkja toj ttx'otx' Nab'ot aj Jesreel, qu'n na'n wu'ne' tej iq'i'nqe'toqju' tkarwaj Akab' te q'oj qu'n, ju' tman Joram, tma Qman Dyos se'ntoq ktz'e'ysetela' twitz:", "26": "Ikx k'ik'ela'ju'ya wu'ne' tojxju' tx'otx' lu, kse'n b'aj kyi'j Nab'ot kyuk'i'lju' tk'wal tej tkub' qojl kych'k'el ewi. Ayine' Dyos Manb'aj nchin q'mante, chij. Qu'mtzun iq'i'nktza ex xonkja toj ttx'otx' Nab'ot, kse'nxu' oje tma Qman Dyos, chij.", "27": "<pb/>Tetzunj tka'yinte Okosiy, nimaqkawil aj Juda, nb'aji, xi' oq toj B'et-awan. Atzunte Jewu xilpe ti'j, ex tchaq': <pb/>—¡Ex kyb'yonku'ye' Okosiy!, chij. <pb/>Aq'pon kysmaji'n Okosiy ex tak'xi'x toju' tkarwaj, twitzju' witz Wur, tk'etz Ib'leam, tipaxtzun tu'n tpon tzmax Mewido. Atzuntzu' kyima'.", "28": "Xiq'i'ntzuntz toj jun karwaj kyu'n tmajen toj Jerusalen, ex ku'x kymqu'n toj kymuqb'ilju' toj tja toju' Ninttanam Dab'i.", "29": "<pb/>Tzyet tkawin Okosiy toj Juda toj tjunlajoji'n (11) ab'q'i intoq kawin Joram, tk'wal Akab'.", "30": "<pb/>Xi'tzun Jewu Jesreel. Atzunj tb'inte Jesab'el, b'aj tuk'tza'n ti'jele twitz ex b'aj tb'incha'n twi'; etzka'yintzuntz toj jun tokexspik'un.", "31": "Tetzunj tpon Jewu ttzi nintnam, etztma'n Jesab'el te: <pb/>—¿Se'n ta'ya, Simb'ri, b'yoltajaw?, chij.", "32": "<pb/>Xi'tzun ka'yin Jewu tu'me'lu' tokex spik'un, ex tma: <pb/>—¿Alkye mujli tnab'l wuk'i'le'?, chij. <pb/>Kab'e' mo oxe' kynejel xjal nche xq'uqin toju' kawb'il, eb'je'tz ka'yilte,", "33": "tchaq'tzun Jewu kye: <pb/>¡Kyxonku'tze' qya lu!, chij. <pb/>Ku'tz kyxontzuntz, ex majx pon witxju' tchk'el twitz tapi ex kyi'ju' chej eb'aj wab'inte Jesab'el.", "34": "<pb/>Xi'tzunte Jewu wal ex k'wal. <pb/>Yajxi'tzuntel, tchaq' Jewu: <pb/>—Kymqunku'xju'ye' tchi' k'utz qya lu; qu'n tmyalna' nimaqkawil, chij.", "35": "<pb/>Tetzunj kyxi' mqulte, o'qe'kxtlju' tb'aqil twi', tqan exqe' tq'ob' e'knet kyu'n.", "36": "Anjtzun kyi'jtz q'malte te Jewu, tmatzun Jewutz: <pb/>—Ojena' tmate Qman Dyos toj ttziju' tmajen Eliy, aj Tisb'e, qa kxe'l ch'yo'n Jesab'el kyu'n tx'yan toju' tx'otx' Jesreel,", "37": "exqa kb'ajel slamju' t-xmilal, kse'n tz'is toju' kykojb'il aj Jesreel, tu'n mitz'ela' tnik'tzil kyu'n xjal, chij kye."}