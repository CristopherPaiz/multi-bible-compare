{"1": "<pb/>Tetoq kab'lajoj (12) ab'q'i Manases tej ttzyet tkawin, ex kawin kab'naq o'lajoj (55) ab'q'i toj Jerusalen. Epsib'a tb'iju' ttxu.", "2": "Aye'tzu'n tb'inchb'aj taq'wix twitz Qman Dyos, qu'n ax tb'inchaju' kse'nqe' tnam taq'wixi'x kyb'inchb'aj eb'je'x t-xla'ja'n Qman Dyos kywitzu' aj Israel:", "3": "E'b'jaw tb'incha'ntlu' ja kye witzleb', ju' b'ajkub'nitoq t-xitu'n Esekyiy ju' tman; b'jaw tb'incha'n q'olb'eb'l te B'aal ex kub' tb'incha'n jun tilb'ilal Asera, kse'nx tb'incha Akab', nimaqkawil aj Israel; expe' k'ulun kye kykyaqilju' che'w twitz kya'j,", "4": "ex e'jaw tb'incha'n q'olb'eb'l toj tja Qman Dyos, ja ojetoq tmaya' Qman Dyos tu'n tna'njatza' tb'i toj Jerusalen.", "5": "B'jaw tb'incha'n txqantl q'olb'eb'l kyoju' kab'e' tpen tja Dyos, e'oktq'o'ntzuntz kye kykyaqilju' che'w twitz kya'j.", "6": "<pb/>Expe' eb'ajkub' ttz'e'ysa'n tk'wal te chojb'il, k'ulun kye xewb'aj ex toj ajpkab'in, ex kub' tq'o'nju' txkoj xewb'aj ex ajk'ayi'n. Taq'wixqe'xi'xju' tb'inchb'aj twitz Qman Dyos, naq ttx'u'jil Dyos oktq'o'n.", "7": "Ex kub' tq'o'n jun tilb'ilal Asera toju' tja Qman Dyos, ju' ojetoq tma Qman Dyos te Dab'i ex te Salomon ikjalu: <pb/>Kjeltenju' njaye' lu Jerusalen tu'n tna'njtzu' nb'iye' toj, qu'n oje jawnsk'o'ne' kyxol kykyaqilju' tnej kyyajajil aj Israel.", "8": "Lay che ex nxla'ja'ntle' aj Israel toju' tx'otx' xinq'o'ne' kyeju' ojtxi' kyyajilb'en, tu'n tjapun kyu'n ex tu'n kyb'inchante tkyaqilju' oje nchaq'e' kye, ex tkyaqilju' xnaq'tzb'il xitq'o'nju' nmajine' Moyses kye, chi Dyos.", "9": "<pb/>Aye'tzunkye mixti' xikyb'i'n. Xi'pe' exa' tiq'i'ntl Manases b'inchal txqan taq'wixi'xtl kyekywitzju' tnam ojetoq che mankun tu'n Qman Dyos kwitzku' aj Israel.", "10": "Qu'mtzun, yolinte' Qman Dyos toj kytzi tmajenju' t-sanjelal, ex tma:", "11": "<pb/>Tu'ntzunte' txqan il taq'wixi'x matxi' tb'incha Manases, expe' nimxi'x til xtb'incha kyetwitz kyil amorey e'ten nejtl twitz, mache'x tq'o'n aj Juda toj il tu'n tpaju' kywitzileb',", "12": "ayine' Dyos Manb'aj tib'aj Israel nchin q'mante: kxe'l nq'o'ne' taq'wix lu tib'aj Jerusalen ex Juda, expe' kch'ol kb'ilkye.", "13": "Ikx knse'ye' ti'j Jerusalen kse'nxju' nb'ichaye' ti'j Samarya ex kyi'ju' toj tja Akab'; kjel n·∫çtilsa'ne', kse'n ajtb'aj txjet jun laq nkyaj mutzb'et.", "14": "Aye'tzu'n jni'l ntaname', che kjel nleb'a'ne', ex che kxe'lnq'o'ne' toj kyq'ob'u' kyajq'oj, tu'ntzun tb'je'l elq'anju' ti'xti' kye.", "15": "Qu'n taq'wixqe'xi'xju' kyb'inchb'aj nwitze', ex naq ntx'u'jile' nokkyq'on ttzajlenx tej kyetzju' ojtxi' kyyajilb'en toj Ejipt ex ikx ja'lo, chi Dyos.", "16": "<pb/>Kyib'ajxi'pe'tlju' il tb'incha Manases tu'nju' eb'inchan ilu' aj Juda exqe' tb'inchb'aj taq'wix twitz Qman Dyos, nim txqan xjal mixti' kyil eb'aj Kub' tb'yo'n toj Jerusalen, b'je'lpunb'ajx tu'n.", "17": "Xi' tz'ib'a'na' jni'tl tqanil ti'j Manases ex tkyaqilju' tb'incha, exqe' il b'aj tb'incha'n, toju' tu'jil tqanil kyi'ju' nimaqkawil aj Juda.", "18": "Tej tkyim, ku'x mqu'n toju' tnej awal teju' tja kawb'il, toju' awal te Usa. Atl Amon ju' tk'wal kawin te t-xel.", "19": "<pb/>Tetoq junaq kab'e' (22) ab'q'i Amon tej ttzyet tkawin, naq kab'e' ab'q'i kawin toj Jerusalen. Mesulemet tb'iju' ttxu, ex tmyal Jarus, aj Jotb'a.", "20": "Aye'tzu'n tb'inchb'aj taq'wixqe'xi'x twitz Qman Dyos, ikxu' kse'nte tman Manases,", "21": "qu'n aye'x tb'inchaju' taq'wixqe'xi'x kse'nx tb'inchb'aju' tman, k'ulun kyexju' witzileb' ja k'uluna' tman.", "22": "Iktzu'n kyaja' ttzaqpi'n Qman Dyos, Kydyos ojtxi' tyajilb'en, ex mixti' tb'inchaju' tajb'il Dyos.", "23": "<pb/>Aye'xju' nejenel kye t-xjal Amon jawkyiq'i'nkyib' ti'j, ex kub' kyb'yo'n toju' tja te kawb'il.", "24": "Aye'tzu'n xjal te toj tnam e'kub' kyb'yo'nju' jawkyiq'i'kyib' ti'ju' nimaqkawil Amon, ex okkyq'o'n Josiy ju' tk'wal te nimaqkawil.", "25": "<pb/>Xi' tz'ib'a'na' jni'tl tqanil ti'j Amon exju' tb'incha, toju' tu'jil tqanil kyb'inchb'aju' nimaqkawil toj Juda.", "26": "Ku'x kymqu'n toju' tnej tawal Usa. Atl Josiy ju' tk'wal kawin te t-xel."}