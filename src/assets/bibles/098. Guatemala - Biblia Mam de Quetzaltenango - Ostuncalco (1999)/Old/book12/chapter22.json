{"1": "<pb/>Tetoq wajxaq ab'q'i Josiy tej ttzyet tkawin, ex junaq junlajoj (31) ab'q'i kawin toj Jerusalen. Jedida tb'iju' ttxu, tmyal Adayiy, ex aj B'oskat.", "2": "B'a'n tb'inchb'aj Josiy twitz Qman Dyos, qu'n ax tb'inchaju' kse'n tb'incha Dab'i ojtxi' tyajilb'en, mixti'x eltpa'n tib' ti'j.", "3": "<pb/>Tojtzun wajxaqlajoj (18) ab'q'i nkawin Josiy, xitchq'o'n nimaqkawilu' Sapan ttz'ib'al tqanil, tk'wal Asaliy ex tchman Mesulam, toju' tja Dyos. Xitma'n te:", "4": "<pb/>—Kutxi'ya tk'etz Ilkyiy, kynejel pale, ex q'manxa te tu'n tb'aj tb'uyi'n pwaq matxi' b'aj pon q'in toj tja Dyos exju' matxi' b'aj kyb'u'yi'n xq'uqil ttzija kyxol xjal,", "5": "ex tu'n txi' tq'o'n kyeju' ate'k twitzu' aq'untl ti'j tja Qman Dyos, tu'ntzun kyxi' kychjo'nju' nche aq'unan tu'n tb'inchet ch'i'ntlju' tja Dyos,", "6": "aye' nche aq'unan ti'j tze e'nejenel ti'ju' aq'untl exqe' b'inchal ja, ex tu'n kylq'onteju' tze ex ab'j tz'lan kywitz tu'n tb'aj b'inchet ch'i'ntlju' tja Dyos.", "7": "Ex q'manxa qa min nojqelan tu'n txi' tqani'n tajlalu' pwaq nxiq'et kye, qu'n tnik'alkye' kyi'j, chiju' nimaqkawil.", "8": "<pb/>Xitzun tma'n Ilkyiy kynejel pale te Sapan, tz'ib'al tqanil, qa matxitoq tz'okyalju' tu'jil Kawb'il toju' tja Dyos, ex xitq'o'nju' u'j te, jawtzun t-ẍch'i'n Sapan.", "9": "Xi'tzu'n Sapan q'malte teju' nimaqkawil, ikjalu: <pb/>—Matxi' kub' kyb'incha'n kye tmajina saqpwaq nimaqkawil, ju' atitoq toj tja Dyos, ex matxi' txikyq'o'n kyeju' ate'k twitzu' aq'untl tu'n tb'inchet ch'i'ntlju' tja Qman Dyos, chij.", "10": "<pb/>Ex ikx xitma'n Sapan te nimaqkawil qa matxitoq txi' tq'o'n pale Ilkyiy jun u'j te, ex jawt-ẍch'i'n Sapan teju' nimaqkawil.", "11": "Atzu'n tb'inte nimaqkawilju' ntma'n tu'jil Kawb'il, b'ajtlaqu'n t-xb'alun,", "12": "tchaq'tzu'n nimaqkawil te Ilkyiy, te Aykam tk'wal Sapan, te Akb'or tk'wal Mikayiy, te Sapan tz'ib'al tqanil, ex te Asayiy kynejel t-xjal nimaqkawil:", "13": "<pb/>—Kukyxi'ye' qanilte te Qman Dyos wi'je' ex ti'ju' tnam ex ti'j tkyaqilu' Juda, ti'ju' ntma'n u'j matxi' tz'el yal lu; qu'n matxilo tzaj ttx'u'jil Qman Dyos qi'j, qu'n mixti'x xikyb'i'n ojtxi' qchmanju' ntma'n u'j lu ex mixti' xikyb'incha'n tkyaqilju' tz'ib'a'n toj, chij.", "14": "<pb/>Exi'tzu'n Ilkyiy, Aykam, Akb'or, Sapan ex Asayiy, tk'etz Ulda, ju' qya t-sanjelal Dyos, t-xu'jil Salum tk'wal Tikb'a ex tchman Aras, ju' ka'yilte k'ub'l xb'alun toj tja Dyos. Najlitoq Ulda toju' tkab' najb'il toj Jerusalen, tetzunj kyxi' yolin te,", "15": "xittzaq'we'n Ulda kye: <pb/>—Ate tzaq'web'lu' tu'n Qman Dyos, ju' nkyk'u'n aj Israel ikjalu: <pb/>Kymanxe' teju' saj chq'onkyeye' xjelul weye',", "16": "qa ayine' Dyos Manb'aj nchin q'mante: ktzajel wiq'i'ne' jun yajb'il tib'aju' najb'il lu ex kyib'aju' najliqe' toj, kse'nxu' q'ma'n toju' u'j matxi' jawt-ẍch'i'n nimaqkawil toj Juda.", "17": "Qu'n matxi' chin kyej kyq'o'ne' ex matxi' kub' kytz'e'ysa'n k'ok'sb'il kywitz junxi'tl dyos, matxi' tzaj kyq'o'n ntx'u'jile' tu'n tkyaqilju' kyb'inchb'aj; qu'mtzun matxi' tzaj ntx'u'jile' ti'ju' najb'il lu ex lay tzik'tna'l wu'ne', chi Dyos.", "18": "<pb/>Kymanxtzune' te nimaqkawil toj Juda, saj chq'onkyeye' xjelul te Qman Dyos, qa ikx intma'n Qman Dyos nkyk'lu'n aj Israel, ikjalu: <pb/>tu'nju' sok tq'o'n twi'ya ti'ju' xtb'iya,", "19": "ex tu'nju' saj tb'isa ex ma chinx tb'i'na tej xtb'inteju'ya in nma'ne' ti'ju' najb'il lu ex kyi'ju' najliqe' toj, qa ati tu'n kyb'aj ex ati qanb'en kyib'aj, ex tu'nju' matxi' tlaqu'na t-xb'aluna ex matz'oq'a nwitze', ex ikxwe' matxi nb'i'na. Ayine' Dyos Manb'aj inchin q'mante teya.", "20": "Qu'mtzun, kxe'l nq'o'ne' anb'il teya tu'n tkyima toj nak'b'il ex tu'n ttena kyuk'i'lju' ojtxi' tchmana, ex lay tila taq'wixil tzul wu'ne' tib'aju' najb'il lu, chi Dyos, chij. <pb/>Anjkyi'ju' t-sanjelal nimaqkawil q'olteju' tzaq'web'l te."}