{"1": "<pb/>Atitoq jun ichan Naaman tb'i, nejenel kye t-xjalju' nimaqkawil toj Sirya, majxtoq b'a'n tilwi ex o'ni'n tu'nju' nimaqkawil, qu'n ojetoq kanb'an Sirya tu'n Qman Dyos tu'nel Naaman. Naqtzun aju' ichan lu yab'toq tu'n xlemtx'a'k.", "2": "<pb/>Tojtzu'n q'oj kyu'n aj Sirya kyi'j aj Israel, xiq'i'n jun txin kyu'n aj Sirya, ex kyejten te tmajin t-xu'jil Naaman.", "3": "Xitzun tma'n txin lu te t-xu'jilju' tajaw: <pb/>—Naqwit txi' wajawe' tk'etzju' t-sanjelal Qman Dyos toj Samarya, jaku' b'anixte' teju' xlemtx'a'k, chij.", "4": "<pb/>Xi'tzu'n Naaman q'malte tyolu' txin teju' nimaqkawil.", "5": "Atzunte' nimaqkawil toj Sirya xitzaq'we'n te: <pb/>—B'a'nte', kutxi'ya, atzun nsmanxe' jun u'j teju' nimaqkawil toj Israel, chij te. <pb/>Xi'tzun Naamantz. Xitiq'i'n oxemutx' o'lajk'al (30,000) saqpwaq, o'lajk'al (6,000) q'anpwaq ex lajoj ch'ix xb'alun,", "6": "ex xitiq'i'n u'j teju' nimaqkawil toj Israel, intma'n kjalu: Ajtk'monteya u'j lu, k'elel tnik'a qa ayine' ẍinx chq'onte Naaman, nejenel kye nxjale' te q'oj, tu'n tq'ananteya teju' xlemtx'a'k, chij.", "7": "<pb/>Tetzunj tjaw t-ẍch'i'n nimaqkawil toj Israel u'j lu, kub' tlaqu'n t-xb'alun te yek'b'il b'is ex tma: <pb/>—¿Ma Dyosqine', ma ayine' nchin q'onte chwinqlal ex ma ayine' nchin nel iq'inte, tu'nju' ntzaj chq'o'nju' xjal lu nk'etze' tu'n nq'ananteye' teju' xlemtx'a'k? Ape' kyile', naxqna' tak'a'nte' qu'n tajb'il tu'n tul q'ojil wi'je', chij.", "8": "<pb/>Tetzunj tb'inte Elisey qa kub' tlaqu'n nimaqkawil t-xb'alun tu'n tpaju' u'j lu, xit-sma'n tq'umli te: ¿Tiqu'n xkub'a' tlaqu'na' t-xb'aluna? Kuttzajte' ichan lu wuk'i'le', k'eleltzun tnik'tz qa ati jun t-sanjelal Qman Dyos toj Israel, chij.", "9": "<pb/>Xi'tzun Naamantz, tuk'i'lju' tkarwaj exqe' tchej, ex kub' we' ttzi tja Elisey.", "10": "Atzunte Elisey xitchq'o'n jun sanjelal q'malte te: Kuxtxi'ya toj nin a' Jordan ex ichin wuq maja, kb'anixeltzuntza teju' xlemtx'a'k, chij.", "11": "<pb/>Tzaj ttx'u'jil Naaman b'a'nxi'x, xi'tzuntz ex intoq tma'n: <pb/>—Nchiwe' qatoq k'eletz k'molweye', ex qa kb'el we' kub'sal wi'je' twitz Dyos Manb'aj jank'uluna', exqa kb'eltq'o'n tq'ob' tib'aju' tx'a'k wi'je' tu'n nb'anixe'.", "12": "<pb/>¿Ma myatzun tb'anilqe'xi'xju' nin a' Damask, Ab'ana ex Parpar, kyekywitz kykyaqilju' a' toj Israel? ¿Ma myatzun b'a'n machinxe' txjol wib'e' kyoj tu'n nb'anixe'?, chij. <pb/>Inxi'x tx'u'jin tej tik'b'et atzu'.", "13": "Exi'tzun lq'eju' tmajen tk'etz ex xikyma'n te: <pb/>—Taye, naqwittzun matzaj tma'n t-sanjelal Dyos tu'n tb'inchanteya jun ti'xti' ch'uẍxi'x, ¿Ma mixwittzunloti' xxitb'incha'na? A pena'te' lu naqx tu'n txi'ya txjol tib'a ex kb'anixela, chechij te.", "14": "<pb/>Xi'tzun Naaman ex ku'x wuq maj toju' nin a' Jordan, kse'nx xitma'n t-sanjelal Dyos te, o'kx tb'entju' tchib'jil kse'nte jun ku'xun, b'anixtzuntz.", "15": "Xi'tzuntz kyuk'i'l kykyaqilju' k'le'nqe'toq tu'n tk'etz Elisey. Tetzunj kypon tk'etz, xitma'n Naaman te: <pb/>—¡Matxi' tz'el nnik'e' ja'lo qa mixti' juntl Dyos toj tkyaqil twitz tx'otx' kse'n toj Israel! Qu'mtzun b'inchama xtalb'il, k'monxa jun oyaj tu'nju' ajb'el teya, chij te.", "16": "<pb/>Atzunte Elisey xittzaq'we'n te: <pb/>—Lu Qman Dyos in ka'yin weye', Lay tzaj ntzyu'ne' oyaj lu, chij. <pb/>Ok ilxi'x Naaman ti'j, ex mixti'x xittzyu'n Elisey.", "17": "Tmatzun Naamantz: <pb/>—Q'ontzna'ya anb'il tu'n t-xiwiq'i'ne' kab'e' chej tx'otx' toj Israel; qu'n teku' Qman Dyos che b'ela' nq'o'ntlwe' chojb'il, milo che b'ela' nq'o'ntlwe' kye junxi'tl dyos.", "18": "Naq o'kx inchin kub'sane' te Qman Dyos tu'n tkub' tnajsa'n wile', kse'n aj t-xi'ju' nimaqkawil k'ulul toju' ja te k'u'lb'il te Rimon, aj tex tq'o'n tq'ob' toj nxuke', ex ajnkub' mejeye' toju' ja te k'u'lb'il lu, chij.", "19": "<pb/>—Kutxi'ya toj b'anil, chi Elisey xittzaq'we'n te. <pb/>Anjtzun Naamantz. Matxitoqtzun txi' lq'e,", "20": "kub' t-xima'n Weasi ju' ajb'el te Elisey t-sanjelal Dyos kjalu: Mixti' xkyaj tk'mo'n wajawe' jun oyaj saj tiq'i'n Naaman aj Sirya. Lu Qman Dyos in ka'yin, machinxe' knolte ja'loxi'x tu'n tkyej tq'o'n jun ti'xti' weye', chij.", "21": "<pb/>Xi'tzun Weasitz knolte Naaman; tetzunj tanjtz tka'yin Naaman qa lepchix ti'j, ku'tz toju' tkarwaj k'molte, ex xitqani'n te: <pb/>—¿Titi'tzu'n inb'aj?, chij.", "22": "<pb/>Xitzun ttzaq'we'n Weasi te: <pb/>Mixti'te inb'aj, naq o'kx machin tzajchq'o'ne' tu'nju' wajawe' q'malte teya, tzmaxi'x ẍepon kab'e' t-sanjelal Dyos ku'xunqe', tzajniqe' kywi' witz te Eprayin, qu'mtzun inkub'san teya tu'n txi' tq'o'na wuqk'al lajnaq (3,000) saqpwaq kye ex kab'e' ch'ix xb'alun, chij te.", "23": "<pb/>Atzunte Naaman xittzaq'we'n: <pb/>—B'inchama xtalb'il, tzyunxa o'lajk'al (6,000) saqpwaq lu, chij. <pb/>Okxi'xtzun il Naaman tu'n txi' tk'mo'n, ku'x tq'o'n toj kab'e' tkb'el junx kyuk'i'lju' kab'e' ch'ix xb'alun, xitq'o'ntzuntz tkyaqil kye kab'e' tmajin tu'n txi' kyiqa'n ex tu'n kykub'nej twitz Weasi q'olte tja.", "24": "Tetzunj kykanun twi' ttxa'nwitz, xitk'u'nju' saqpwaq iq'i'ntoq kyu'n majin toj tja, e'anjtzunkye majentz.", "25": "Xi'tzuntz tk'etz Elisey, ex xiqani'n te: <pb/>—¿Ja tu'me'l tx'anja'ya Weasi?, chij te. <pb/>—Mixjalojax ntx'anja'we', chi weasi xittzaq'we'n.", "26": "<pb/>Xi'tzun tma'ntl Elisey: <pb/>—Tintoqna'we' tuk'i'la toj tnab'la tej xku'tzju' ichan toj tkarwaj k'molteya. Myate' kmoju' ja'lo tu'n qk'monte pwaq ex ch'ix xb'alun, mujqa tu'n qlq'on ttx'otx'al itzaj, qawal, alu'mj mujqa qmajen.", "27": "Tu'ntzun tpaju' lu, atla k'elel iqante xlemtx'a'k atitoq ti'j Naaman kyuk'i'lju' tyajajila tejumajx, chij te. <pb/>Tetzunj tel b'et Weasi tk'etz Elisey, kub' b'ent toj xlemtx'a'k saq ka'yin kse'n saqche'w."}