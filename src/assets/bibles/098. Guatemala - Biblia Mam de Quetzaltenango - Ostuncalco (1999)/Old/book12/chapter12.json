{"1": "<pb/>Matxitoqtzun b'aj wuq ab'q'i nkawin Jewu; ex kab'naq (40) ab'q'i kawin toj Jerusalen. Sib'ya tb'iju' ttxu, aj B'eerseb'a.", "2": "B'a'n ela' tb'inchb'aj Joas toj twitz Qman Dyos, qu'n aku' pale Joyada xnaq'tzante.", "3": "Tu'npetzunju', mixti' e'kub' xitu'n ja xjan kye txqantl dyos, ja inxtoq che b'ajxa'ju' tnam q'olkub' chojb'il ex xq'aq'il sturak.", "4": "<pb/>Jun q'ij xitma'n Joas kyeju' pale: <pb/>—Kyiq'inktze' tkyaqilju' pwaq inul kyiq'i'n xjal te koyaj toj tja Qman Dyos, exju' o'nb'il inkub' tq'o'n junjun, ex tkyaqilju' oyaj inul tu'n junjun xjal, kse'nxju' matzaj anq'in toj tanmi. Kyqaninxe' kyeju' ka'yil k'uwenj, tu'ntzun tb'aj b'inchetju' aq'untl in nojqelan toj tja Qman Dyos, chij.", "5": "", "6": "<pb/>Ljo'ntoq junaq oxe' (23) ab'q'i nkawin Joas, na'mxtoq txi' kyb'incha'n paleju' tja Qman Dyos.", "7": "Tzajtzun txko'n pale Joyada exqe' txqantl pale, tu'n nimaqkawil Joas ex xitma'n kye: <pb/>—¿Ti'tzun nb'a'jkyeye na'mx tb'aj kyb'inchan ch'i'ntle' tja Qman Dyos? Ja'lotzun lay kyk'amtl pwaqe' kyeju' ka'yil k'uwenj; atipe' tu'n ttzaj kyanjsa'ne' oje txiq'o'n kyeye' b'inchb'ilte tja Dyos, chij.", "8": "<pb/>B'a'n ela' toj kywitzju' pale tu'n lalun kyk'amtl pwaq kyeju' xjal, ex tu'n lalun kyajtl toj kyq'ob' tu'n tb'inchet ch'i'ntlju' tja Dyos.", "9": "Tzajtzun tiq'i'n pale Joyada jun kax, kub' tb'incha'n jun t-xopajilju' tjpel, kub' tq'o'ntzuntz toj tb'a'nq'ob'u' q'olb'eb'l ttzi tja Dyos; aye'tzu'n pale xq'uqil ttzi tja Qman Dyos, intoq ku'x kyq'o'n tkyaqilju' pwaq ntzaj kyiq'i'n xjal toju' kax toj tja Qman Dyos.", "10": "Ajtzun kyka'yinte qa matxi'toq chmetu' pwaq, in ponju' tz'ib'al tqanil tb'inchb'aj nimaqkawil exju' kynejel pale ajlalte pwaq toj tja Qman Dyos, intoq ku'x kyq'o'n kyoj ch'u'ẍ,", "11": "ajtzun tb'aj ajlet, inxi' kyq'o'n kyeju' ka'yilte aq'untl, tu'ntzun tb'ajx kychjo'n inche aq'unan ti'j tze, ex kyeju' kynejel b'inchal ja aye'ju' nchi aq'unan ti'ju' tja Qman Dyos,", "12": "ex kyeju' b'inchal ja, ex kyeju' pa'l ab'j, ex te loq'b'il tze ex ab'j tu'n tb'aj b'inchet ch'i'ntl tja Qman Dyos, ex junjuntl ti'xti'.", "13": "Atzunju' pwaq intoq pon iq'i'n lu toj tja Dyos mixtoqti' najb'en tu'n kyb'inchet b'itidor saqpwaq, kymechil kantil, nimaqlaq, chun, mujqa junjuntl ti'xti' q'anpwaq ex saqpwaq,", "14": "intoq xiq'o'n kyeju' ka'yil aq'untl tu'n tb'aj kyb'incha'nju' nnojqelan ti'ju' tja Qman Dyos.", "15": "Mixtoqtzunti' nxi' qani'n tajlalju' pwaq janb'ajxa', kyeju' inche chjonkye aq'unal, qu'n tnik'altoq kyi'j.", "16": "Atzunte' pwaq inkub' kyq'o'n xjal te kyoyaj tu'n tpaj kyil, mixti' npon iq'i'n toj tja Dyos, qu'n kye' pale nxaq'o'n.", "17": "<pb/>Tojtzu'n tq'ijlalil lu, xi' Asael, nimaqkawil toj Sirya, q'ojil ti'j Kat, ex kub'ti'j tu'n, yajxi'tzuntel xi' q'ojil ti'j Jerusalen.", "18": "Atzunte Joas, nimaqkawil aj Juda, b'aj tzaj tb'u'yi'n tkyaqilju' ti'xti' ojetoq che kub' kyxjansa'n nimaqkawil Josapat, Joram ex Okosiy toju' ja te k'u'lb'il, aye' ojtxi' tyajilb'en e'kawin toj Juda; ex eb'aj tb'u'yi'n tkyaqilju' b'ajkub' t-xjansa'n, tuk'i'lxi' tkyaqilju' q'anpwaq atitoq toju' ja te k'u'lb'il ex toju' ja te kawb'il, xit-sma'ntzuntz te Asael, mixtzunti' q'ojintl Asael ti'j Jerusalen.", "19": "<pb/>Xi' tz'ib'a'na' jni'tl tqanil ti'j Joas ex tkyaqilju' tb'incha, toju' tu'jil tqanil kyb'inchb'aju' nimaqkawil toj Juda.", "20": "Aye'xtzu'n nejenel kye t-xjal jawkyi'nkyib' ti'j, ex kub' kyb'yo'n toju' ja jawni b'incha'n toju' tkub'el toju' b'e nku'x Sila.", "21": "Kub' b'yo'n kyu'nju' nejenel Josakar, tk'wal Simat, ex Josab'ad, tk'wal Somer, atzunj tkyim, ku'x kymqu'n toju' Ninttanam Dab'i. Atl Amasiyas ju' tk'wal kawin te t-xel."}