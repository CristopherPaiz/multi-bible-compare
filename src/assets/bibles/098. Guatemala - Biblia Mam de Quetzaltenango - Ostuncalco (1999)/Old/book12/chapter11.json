{"1": "<pb/>Tej tb'inte Ataliy, ttxu Okosiy, qa matxi'toq kyimju' tal, okten b'yolkye tk'wal qtzan nimaqkawil Okosiy.", "2": "Atzunte Jseb'a, tmyalju' nimaqkawil Joram, ex tanab' Okosiy, eltpa'n Joas, tk'wal Okosiy kyi'ju' txqantl tk'wal nimaqkawil intoq che b'yonjtz, ex xi' ewalte tk'etzju' qya ka'yilte toj jun ja janche wtana' tu'n lay knet tu'n Ataliy. Qu'mtzun mixti' kub' b'yo'n,", "3": "wuq ab'q'i xi'ewa'n Joas tk'etzju' qya ka'yilte toju' ja te k'u'lb'il te Qman Dyos. Atzunte Ataliy intoq kawin toju' tnam.", "4": "<pb/>Tojtzun twuqi'n ab'q'i, eb'aj tzaj ttxko'n Joyada nejenel kye xjal te q'oj, exqe' xq'uqil, e'okxtiq'i'ntzuntz tk'etz toju' tja Qman Dyos. Atzuntzu' tb'inchaya' tu'n kytziyante twitz Qman Dyos qa lay txikyyoli'nju' kxe'l tma'n ex kxeltyek'u'n kye, xi'tzun tyek'u'n Joastz kye, tk'wal qtzan nimaqkawil Okosiy.", "5": "Tchaq'tzuntz kye: Kyaq'pum kyib'e' toj oxe' k'loj, jun k'loj kxq'uqilteju' ja te kawb'il toju' q'ij te ojlab'l;", "6": "atzu'n tkab' k'loj xq'uqil ttzija ẍur tb'i; atzu'n toxi'n k'loj ttziju' tja xq'uqb'il ttze'lxi'ti'j. Ikytzu'n kb'entela' kych'exb'ente kyib'e' tu'n kyxq'uqinteye' ja te kawb'il.", "7": "Aye'tzu'n kab'e' tnej xq'uqil che elil toju' q'ij te ojb'il, atzu' chexq'uqila' toj tja Qman Dyos tk'etzju' nimaqkawil.", "8": "K'okel kytxoli'n kyib'e' ti'jileju' nimaqkawil, teyile junjun tzyu'nile tq'ojb'il, alkyetzunte tajb'il tu'n tokx kyxole', kkyimel. Che kxe'le' tuk'i'lu' nimaqkawil jaxjaku' matxa', chij kye.", "9": "Ku, chechiju' nejenel kyb'incha tkyaqilju' xitma'n pale Joyada kye. Teyile junjun kub'nej kywitzju' t-xjal, kykyaqilju' nche ok xq'uqil toju' q'ij te ojb'il, exqe'ju' nche el, e'pon twitzju' pale Joyada.", "10": "Eb'ajxtzun tq'o'n pale Joyada tch'ut ex tkolb'iltoq nimaqkawil Dab'i, ate'toq toj tja Qman Dyos, kyeju' nejenel.", "11": "Kub'tzun kytxoli'n kyib'ju' xq'uqil, tzajx toj tb'a'nq'ob' tja Qman Dyos ex ponx toj tnayaj, ex ti'jileju' q'olb'eb'l, teyile junjun iq'i'n tq'ojb'il klolteju' nimaqkawil.", "12": "Etztzun tiq'i'n Joyada tk'walu' nimaqkawil, jaxtq'o'n koron toj twi' ex b'ajx tq'o'n techlal toklen nimaqkawil te, ex tjawxlen tqo'n aseyt toj twi', tma qa a nimaqkawilju'. B'ajtzun kypoq'cha'n xjal toj kyq'ob' kykyaqil ex intoq che ẍch'in kuw: ¡Nimanjtzxwita nimaqkawil!, chechij.", "13": "<pb/>Tetzunj t-xitb'i'n Ataliy nche ẍch'inju' xq'uqil exqe' xjal, xi' toj tja Qman Dyos, ja b'uyina'toq kyib' kykyaqil.", "14": "Xitka'yi'n wa'lu' nimaqkawil tk'etzju' tqan ja, kse'nxju' nb'inchet. Wa'lqe'ju' nejenel exqe' nche chinb'an ttx'u'k, aye'tzu'n xjal nkyq'ajtza'n chun qu'n inxi'xtoq che tzalaj. Tzajtzun Ataliy kub' tlaqu'nju' t-xb'alun, ex jawẍch'in: <pb/>—¡Matxi' che jawmiltz'uj xjal wi'je'!, chij.", "15": "<pb/>Tchaq'tzu'n pale Joyada kyeju' kynejel xjal te q'oj: <pb/>¡Kyiq'inmitze' kyxole', ex alkyete matzik'lpe ti'j kyb'yonku'ye'!, chij. <pb/>Ojetoqna' txitma'nju' pale tu'n lalun kub' kyb'yo'n toju' tja Dyos,", "16": "kub' kytzyu'n ex xikyiq'i'n janche okxa' chej ttzija te kawb'il, atzuntzu' kub'a' kyb'yo'n.", "17": "<pb/>Kyajtzun b'ent jun tyol Joyada twitz Qman Dyos tuk'i'lju' nimaqkawil exqe'ju' tnam, qa ttanam Qman Dyos qe'.", "18": "Exi'tzuntz kykyaqil toju' tja tk'u'lb'il B'aal ex kub' kyxitu'n, b'ajkub' kyb'uchi'nju' q'olb'eb'l exqe' witzileb'. Ex el kyk'uẍpi'n tqul Matan tpale B'aal kywitzju' q'olb'eb'l. E'kub'tzun tq'o'n Joyada xq'uqil toju' tja Dyos;", "19": "eb'aj tzajtzun tiq'i'nju' nejenel, kyeretey, e'xq'uqil ex kykyaqilju' xjal, kykyaqiltzuntz eb'ajx wab'alteju' nimaqkawil, tzajx toj tja Dyos tzmax tpon toju' tja kawb'il, xi' eb'jo'kxa' janche kub'a' tena'ju' xq'uqil. Kub'tzun qe Joas toju' tkawb'il.", "20": "Ex eb'aj tzalaj kykyaqilju' xjal ti'j. Kyejtentzunte nintnamtz toj nak'b'il qu'n matxi'toqna' kyim Ataliy tu'n k'uẍtx'e'nb'il toju' tja ninkawb'il.", "21": "<pb/>Tetoq wuq ab'q'i Joas tej ttzyet tkawin."}