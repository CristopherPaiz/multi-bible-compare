{"1": "<pb/>Toj junaq wuq (27) ab'q'i nkawin Jerob'oam toj Israel, tzyet tkawin Asariy, tk'wal Amasiy, nimaqkawil toj Juda.", "2": "Tetoq qaqlajoj ab'q'i tej ttzyet tkawin, ex kab'naq kab'lajoj (52) ab'q'i kawin toj Jerusalen. Jekoliyas tb'iju' ttxu ex atoqtzu' najla' Jerusalen.", "3": "<pb/>B'a'n tb'inchb'aj Asariy toj twitz Qman Dyos, kse'n tb'incha Amasiy ju' tman.", "4": "Tu'npetzu'n, mixti' eb'je'lju' kyja witzileb', ja inxtoq kub'a' kyq'o'n xjal chojb'il ex intoq kyxq'aq'i'n sturak.", "5": "Kub' ttz'e'ysa'n Qman Dyos twitzju' nimaqkawil tu'n xlemtx'a'k tzmaxi'j tkyim, qu'mtzun mixti' najantl toju' tja te kawb'il, atl Jotam ju' tk'wal xika'yinpunteju' aq'untl, ex kawin tib'aju' tnam.", "6": "<pb/>Xi' tz'ib'a'na' jni'tl tqanil ti'j Asariy ex tkyaqilju' tb'incha, toju' tu'jil tqanil kyb'inchb'aju' nimaqkawil aj Juda.", "7": "Atzunj tkyim Asariy, ku'x mqu'n kyk'etzu' ojtxi' tyajilb'en toj Ninttanam Dab'i. Atl Jotam ju' tk'wal kawin te t-xel.", "8": "<pb/>Toj junaq wajxaqlajoj (38) ab'q'i nkawin Asariy, nimaqkawil toj Juda, tzyet tkawin Sakariy, tk'wal Jerob'oam, toj Israel, ex waqaq xjaw kawin toj Samarya.", "9": "Myab'a'n tb'inchb'aj twitz Qman Dyos, kse'nxju' kyb'incha ojtxi' tyajilb'en, qu'n mixti' eltpa'ntib' kyi'ju' tb'inchb'aj Jerob'oam tk'wal Nab'at, ju' xiq'onkye aj Israel toj il.", "10": "<pb/>O'kx tjaw tiq'i'ntib' Salum tk'wal Jab'es ti'j, oktzaqpaj q'ojil ti'j toj Ib'leam ex kub' tb'yo'n, kyajtzun tq'o'n tib'tz kawil te t-xel.", "11": "<pb/>Xi' tz'ib'a'na' txqantl tqanil ti'j Sakariy toju' tu'jil tqanil kyi'ju' nimaqkawil te Israel.", "12": "Iktzu'n japuna'ju' tma Qman Dyos te Jewu, tej ttzaj tma'n te qa oktoq che okyex qeju' tk'wal toju' kawb'il toj Israel, kpomelx kyuk'i'lju' kychman tchman.", "13": "<pb/>Toj junaq b'eljlajoj (39) ab'q'i nkawin Osiy, nimaqkawil toj Juda, tzyet tkawin Salun tk'wal Jab'es. Naqjun xjaw kawin toj Samarya,", "14": "qu'n etz Manaem, tk'wal Kadi, Tirsa ex pon Samarya ex oktzaqpaj q'ojil ti'j Salum, tetzunj tkyim tu'n, kyej tq'o'ntib' kawil te t-xel.", "15": "<pb/>Xi' tz'ib'a'na' jni'tl tqanil ti'j Salum, ex tej tjaw tiq'i'ntib' ti'j Sakariy, toju' tu'jil tqanil kyb'inchb'aj nimaqkawil aj Israel.", "16": "<pb/>Kub'tzunti'ju' tnam Tipsa tu'n Manaem, ex eb'je'tz tiq'i'n tkyaqilju' atitoq toj ex toj tkyaqilju' tx'otx', tzyet-x Tirsa, ex b'aj tqesu'n kyk'u'ju' ch'onwi'. Tb'incha ja'lu tu'n tpaju' min jqonjtz ttzi nintnam te.", "17": "<pb/>Toj junaq b'eljlajoj (39) ab'q'i nkawin Asariy toj Juda, tej ttzyet tkawin Manaem, tk'wal Kadi, toj Israel, ex lajoj ab'q'i kawin toj Samarya.", "18": "Myab'a'n tb'inchb'aj twitz Qman Dyos, qu'n mixti' eltpa'ntib' kyi'ju' til Jerob'oam, tk'wal Nab'at, ju' xiq'onkye aj Israel toj il. <pb/>Toju' tq'ijlalil lu,", "19": "kub' ttzyu'nju' tx'otx' tu'n Pul, nimaqkawil toj Asirya, atzunte Manaem xitq'o'n junk'al qaqlajnaq qaq kyintal (726) saqpwaq te, tu'n tonin ti'j tu'n tten tipumal toju' tkawb'il.", "20": "Tchaq' Manaem kyeju' q'inun toj Israel tu'n kyq'onte jun chojb'il te ch'inxmi jun lib'r tk'i nik'jan saqpwaq, tu'ntzun tchjetju' pwaq lu teju' nimaqkawil aj Asirya. Iktzu'n anja'ti'ju' nimaqkawil aj Asirya toj ttanam, ex mixti' tentl toju' tx'otx'.", "21": "<pb/>Xi' tz'ib'a'na' jni'tl tqanil ti'j Manaem ex tkyaqilju' tb'incha, toju' tu'jil tqanil kyb'inchb'aju' nimaqkawil aj Israel.", "22": "Tkyimlenxi'tzun, atl Pekayiya ju' tk'wal kawin te t-xel.", "23": "<pb/>Toj kab'naqlajoj (50) ab'q'i nkawin Asariy toj Juda, tej ttzyet tkawin Pekayiya, tk'wal Manaem toj Israel, ex kab'e' ab'q'i kawin toj Samarya.", "24": "Myab'a'n tb'inchb'aj twitz Qman Dyos, qu'n min eltpa'ntib' kyi'ju' til Jerob'oam, tk'wal Nab'at, ju' xiq'onkye aj Israel toj il.", "25": "<pb/>O'kx ttzaj jun nejenel kye t-xjal, Peka tb'i, tk'wal Remaliya, jawtiq'i'ntib' ti'j kyuk'i'l kab'naqlajoj (50) ichan aj Kalaad, oktzaqpaj q'ojil ti'j ex kub' tb'yo'n, kyajtzun tq'o'n tib'tz kawil te t-xel.", "26": "<pb/>Xi' tz'ib'a'na' jni'tl tqanil ti'j Pekayiya ex tkyaqilju' tb'incha, toju' tu'jil tqanil kyb'inchb'aju' nimaqkawil aj Israel.", "27": "<pb/>Toj kab'naq kab'lajoj (52) ab'q'i nkawin Asariy toj Juda, ttzyet tkawin Peka, tk'wal Remaliya, toj Israel, ex winqi'n ab'q'i kawin toj Samarya.", "28": "Myab'a'n tb'incha twitz Qman Dyos, qu'n min eltpa'ntib' kyi'ju' til Jerob'oam, tk'wal Nab'at, ju' xiq'onkye aj Israel toj il.", "29": "<pb/>Tojtzu'n tq'ijlalil nkawin Peka, nimaqkawil toj Israel, pon Tiwlat-pileser, nimaqkawil toj Asirya, q'ojil ex kub'kyi'ju' tnam: Iyon, Ab'el-b'et-maaka, Janoa, Kyedes, Asor, Kalaad, Kaliley ex tkyaqilju' tx'otx' Neptali, tu'n, aye'tzu'n xjal najlqe'toq atzu' eb'ajx kytzyu'n ex exi' kyiq'i'n toj Sirya.", "30": "Jawtzun tiq'i'ntib' Osey tk'wal Ela, ti'ju' Peka tk'wal Remaliy, oktzaqpaj q'ojil ti'j ex kub' tb'yo'n. Iktzu'n oka' kawil te t-xel, toj junaq (20) ab'q'i ntoq kawin Jotam, tk'wal Osiy.", "31": "<pb/>Xi' tz'ib'a'na' jni'tl tqanil ti'j Peka ex tkyaqilju' tb'incha, toju' tu'jil tqanil kyb'inchb'aju' nimaqkawil aj Israel.", "32": "<pb/>Toj tkab' ab'q'i nkawin Peka, tk'wal Remaliy, tzyet tkawin Jotam, tk'wal Osiy, toj Juda.", "33": "Tetoq junaqjo' (25) ab'q'i tej ttzyet tkawin, ex qaqlajoj (16) ab'q'i kawin toj Jerusalen. Jerusa tb'iju' ttxu, tmyal Sadok.", "34": "<pb/>B'a'n tb'incha Jotam twitz Qman Dyos, kse'n tb'incha Osiy ju' tman,", "35": "qu'n oktb'incha'n tjpelju' tja Qman Dyos tojawtl. Tu'npetzu'n mixti' b'je'l tiq'i'nju' kyja witzileb', ja inxtoq che b'ajxa'ju' tnam q'olku' chojb'il ex tz'e'ysal sturak.", "36": "<pb/>Xi' tz'ib'a'na' jni'tl tqanil ti'j Jotam ex tkyaqilju' tb'incha, toju' kyu'jil tqanil kyb'inchb'aju' nimaqkawil aj Juda.", "37": "<pb/>E'tzajtzun tchq'o'n Qman Dyos Resin, nimaqkawil toj Sirya, ex Peka tk'wal Remaliy, q'ojil ti'j Juda toju' tq'ijlalil lu.", "38": "Tej tkyim Jotam, ku'x mqu'n kyk'etzju' ojtxi' tchman toj Ninttanam Dab'i ojtxi' tyajilb'en. Atl Ajas ju' tk'wal kawin te t-xel."}