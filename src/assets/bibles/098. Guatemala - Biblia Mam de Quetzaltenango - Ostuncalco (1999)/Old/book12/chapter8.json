{"1": "<pb/>Yolin Elisey tuk'i'lu' qya, ju' ojetoq jaw anq'in jumajtlu' tal, xitma'n te tu'n txi' najal kyuk'i'lu' toj tja toj juntl najb'il, qu'n ojetoq tzaj tma'n Qman Dyos qa tzultoq wuq ab'q'i nin we'yaj toju' tx'otx' lu.", "2": "Ku, chiju' qya b'aj tb'incha'ntib', ex tb'incha kse'nxu' xitma'n t-sanjelal Dyos te: exi' kyuk'i'lu' toj tja najal toj kytx'otx' pilistey, ex kyejten wuq ab'q'i najal atzu'.", "3": "Tik'lenxi'tzu'n wuq ab'q'i, anjtzti'ju' qya toj kytx'otx' pilistey, ex xi' q'malte teju' nimaqkawil tu'n ttzaj anjsa'nti'ju' tja exju' ttx'otx'.", "4": "Intoqtzun yolinju' nimaqkawil tuk'i'l Weasi, ju' ajb'el te Elisey, qu'n xitkub'sa'n te tu'n tb'ajx tchik'b'a'n te tkyaqilju' b'a'nq'ob'aj matxi'toq tb'incha Elisey.", "5": "Tojtzunju' kmuj toktoqu' Weasi chik'b'alte teju' nimaqkawil se'ntaq'wi jaw anq'in jumajtl talju' qya tu'n Elisey, ponju' qya qanilte teju' nimaqkawil tu'n txi' anjsa'n jumajtlju' tja exju' ttx'otx'. Xitma'ntzun Weasitz teju' nimaqkawil: <pb/>—Nimaqkawil, ana'tzun qyaju' lu, ex a tal ja'lu jaw anq'in jumajtl tu'n Elisey, chij te.", "6": "<pb/>Oktentzun nimaqkawiltz xjelulte teju' qya, oktzun tenju' qya chik'b'alte tkyaqil te. Yajxi'tzuntel tchaq' nimaqkawil te jun nejenel kye t-xjal q'uqlixi'x tk'u'j ti'j, tu'n txi' anjset jumajtlti'ju' ttx'otx'u' qya, ex tkyaqilju' ojetoq jaw toju' tx'otx' atxi'x texlen toju' tnam tzmax tul jumajtl.", "7": "<pb/>Xi'tzun Eliseytz Damask. Yab'toq B'en-adad nimaqkawil toj Sirya toju' tq'ijlalil lu, ex xiq'ma'n te qa matxi'toq ponju' t-sanjelal Dyos.", "8": "Xitzun tma'n nimaqkawiltz te Asael: <pb/>—Kutxi'ya tk'etzju' t-sanjelal Qman Dyos ex q'inxa jun oyaj te. Kub'sanxa te tu'n t-xjelun te Qman Dyos qa chin b'anixele' toju' yab'il lu, chij.", "9": "<pb/>Xi'tzun Asaeltz tk'etz t-sanjelal Dyos, ex xitiq'i'n oyaj te ti'ju' tb'anilxi'x twitz awal toj Damask, iqa'n kyu'n kab'naq (40) kamey. Tetzunj tpon twitz Elisey, xitma'n te: <pb/>—Machin tzajchq'o'ne' tu'n B'en-adad, nimaqkawil toj Sirya, qanilte teya qa kb'anixel toju' tyab'il, qu'n inela' te naku'j manb'aj, chij te.", "10": "<pb/>Xitzun ttzaq'we'n Elisey te: <pb/>—Q'manxa te qa kb'anixel, naqtzun aju' matxi' tzaj tma'n Dyos weye' qa ilti'j tu'n tkyim, chij te.", "11": "<pb/>Majxtzun oktx'ikye Elisey toj twitz Asael, atzunte Asael majx junxi'ku' tna' tu'n. O'kx tkub'ten t-sanjelal Qman Dyos oq'el,", "12": "xitzun tqani'n Asael te: <pb/>—¿Tiqu'ntzun in oq'aya, taye? chij. <pb/>Xitzun ttzaq'we'n Elisey te: <pb/>—B'i'n wu'ne' qa che yajtel aj Israel tu'na, qu'n k'okyel tq'o'na kyq'aq'alu' kyja kuwsa'n, che b'eltb'yo'na ku'xun tu'n k'uẍtx'e'nb'il, che b'eltb'yo'na tal k'wal ex che b'elt-xyu'na kytzon qya ch'onwi'qe', chij.", "13": "<pb/>Xitzun ttzaq'we'n Asael te: <pb/>—¿Se'n taq'wi knb'incha'ye' lu, extzun nakuj tal tx'yanqine' mixti' toklen?, chij te. <pb/>Xitzun ttzaq'we'n Elisey te: <pb/>—Matxi' tzaj tma'nte Qman Dyos weye' qa k'okyela te nimaqkawil toj Sirya, chij.", "14": "<pb/>Kyajtzun tq'olb'e'n Asael, Elisey, xi'tzuntz tk'etzju' tnimaqkawil, xitzun tqani'n nimaqkawil te: <pb/>—¿Titi' xtma Elisey teya?, chij. <pb/>Xitzun ttzaq'we'n Asael te: <pb/>—Matzaj tma'n weye' qa kb'anixela toju' yab'il, chij te.", "15": "<pb/>Tetzun juntl q'ij, xi' Asael iq'il jun xb'alun slik', ex ku'x tak'sa'n toj a', jax tq'o'ntzuntz tib'aj twitzju' nimaqkawil, ex kyimju' nimaqkawil. Kawintzun Asaeltz te t-xel.", "16": "<pb/>Toj tjwe'yi'n ab'q'i ttzyetlen tkawin Joram, tk'wal Akab', toj Israel, tej ttzyet tkawin Joram, tk'wal Josapat toj Juda.", "17": "Tetoq junaq kab'lajoj (32) ab'q'i tej ttzyet tkawin, ex kawin wajxaq ab'q'i toj Jerusalen.", "18": "Ex ax tb'inchaju' kse'n kyb'incha nimaqkawil toj Israel, ex kse'n kyb'incha tyajajil Akab', qu'n kyxol tyajajil Akab' tzajna' t-xu'jil; qu'mtzun myab'a'n ela' tb'inchb'aj toj twitz Qman Dyos.", "19": "Mixtzunti' kub' t-xitu'n Qman Dyos tnam Juda, naqx tu'n tk'u'jlalil ti'j Dab'i, ju' xittziya'n te qa ktenb'el jun tyajajil kukxju' toju' kawb'il.", "20": "<pb/>Jawkyiq'i'nkyib' Edom ti'ju' tkawb'il Juda toju' tq'ijlalil nkawin Joram, ex okkyq'o'n jun kynimaqkawil kyex.", "21": "Atzunte Joram xi' kyuk'i'l kykyaqilju' tkarwaj te q'oj toj Sayir, tetzun qonik'an jawe' kyuk'i'lju' nejenel kyeju' xjal kyoj karwaj te q'oj, e'oktzaqpajtzuntz q'ojil kyi'j aj Edom ju' matxi'toq tz'ok kytxoli'n kyib' kyi'j, ex e'kub' oq kywitz.", "22": "Kykanb'axtzu'n aj Edom ex majx e'kyajten tzaqpi'n. Ex ax tq'ijlalilu' tkanb'aju' nintnam Lib'na tu'n tkyejten tzaqpi'n.", "23": "<pb/>Xi' tz'ib'a'na' txqantl tqanil ti'j Joram ex tkyaqilju' tb'incha toju' tu'jil tqanil kyi'ju' nimaqkawil aj Juda.", "24": "Tej tkyim Joram, ku'x mqu'n kyk'etzju' qtzan tman toju' Ninttanam Dab'i. Yajxi'tzuntel atl Okosiy ju' tk'wal kawin te t-xel.", "25": "<pb/>Toj tkab'lajoji'n (12) ab'q'i nkawin Joram, tk'wal Akab', toj Israel, tzyeta' tkawin Okosiy, tk'wal Joram, toj Juda.", "26": "Tetoq junaq kab'e' (32) ab'q'i tej ttzyet tkawin, ex jun ab'q'i kawin toj Jerusalen. Ataliy tb'iju' ttxu, tzajni tyajil ti'j Omri, nimaqkawil toj Israel.", "27": "Ax tb'incha Okosiyju' kse'n tb'incha Akab' kyuk'i'lju' tyajajil, myab'a'n b'je'la'ju' tb'inchb'aj twitz Qman Dyos tu'n tpaju' tmujb'atib' kyuk'i'lu' toj tja Akab'.", "28": "<pb/>Oktmujb'a'ntib' Okosiy tuk'i'l Joram, tk'wal Akab', tu'n kyxi' q'ojil Ramot toj Kalaad, ti'j Asael, nimaqkawil toj Sirya. K'ixb'itzu'n Joram kyu'n aj Siryo,", "29": "anjtzun ti'jtz q'analtib' Jesreel teju' tk'ixb'len kyu'n aj Siryo toju' q'oj Ramot ti'j Asael, nimaqkawil toj Sirya. Xi'tzun Okosiy ka'yilte Joram toj Jesreel."}