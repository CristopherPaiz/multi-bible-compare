{"1": "<pb/>Tej tponju' kmoj tu'n t-xitiq'i'n Qman Dyos Eliy toj kya'j toj jun saqchanpach, e'etz Eliy tuk'i'l Elisey toj Wilwal.", "2": "Xi'tzun tma'n Eliy te Elisey: <pb/>—Kutkyaja tza'lu, qu'n matzaj tma'n Qman Dyos tu'n nxi'ye' B'etel, chij. <pb/>Atzunte Elisey xittzaq'we'n te: <pb/>Lu Qman Dyos in ka'yin, ex twitzku'ya kntziya'ye' qa lay kyej ntzaqpi'na tjunala, chij. <pb/>Exi'tzuntz kykab'il B'etel.", "3": "Aye'tzu'n t-sanjelal Qman Dyos ate'toq B'etel eb'je'tz k'lulte Elisey ex xikyma'n te: <pb/>—¿Ma b'i'n tu'na qa k'elel tiq'i'n Qman Dyosu' xnaq'tzalteya ja'lo?, chechij te. <pb/>Atzunte Elisey xittzaq'we'n: <pb/>—B'i'ntlte' wu'ne', naq a lalun txi' kyoli'ne', chij.", "4": "<pb/>Yajxi'tzuntel xitma'n Eliy te Elisey: <pb/>Kutkyaja tza'lu, qu'n matzaj tma'n Qman Dyos tu'n nxi'ye' Jeriko, chij. <pb/>Atzunte Elisey xittzaq'we'n te: <pb/>—Lu Qman Dyos in ka'yin, ex twitzku'ya kntziya'ye' qa lay kyej ntzaqpi'na tjunala, chij. <pb/>Exi'tzuntz kykab'il Jeriko.", "5": "Aye'tzu'n t-sanjelal Qman Dyos ate'toq Jeriko, eb'je'tz k'lulte Elisey ex xikyma'n te: <pb/>¿Ma b'i'n tu'na qa k'elel tiq'i'n Qman Dyos xnaq'tzalteya ja'lo?, chechij te. <pb/>Atzunte Elisey xittzaq'we'n kye: <pb/>—B'i'ntlte' wu'ne', naq a lalun txi' kyoli'ne', chij.", "6": "<pb/>Ex xitma'ntl Eliy te: <pb/>—Kutkyaja tza'lu, qu'n matzaj tma'n Qman Dyos tu'n nxi'ye' ttzi a' Jordan, chij. <pb/>Atzunte Elisey xittzaq'we'n te: <pb/>—Lu Qman Dyos in ka'yin, ex twitzku'ya kntziya'ye' qa lay kyej ntzaqpi'na tjunala, chij. <pb/>Exi'tzuntz kykab'il ttzi a' Jordan.", "7": "E'pontzun kab'naqlajoj (50) t-sanjelal Dyos ex e'kub' we' najchaq kywitz; aye'tzunkye Eliy ex Elisey e'kub' we' ttziju' a' Jordan.", "8": "Jawtzun ttzyu'n Eliy tpinpa't ex b'ajkub' tb'alq'i'n, ex kub' tjuma'nju' a' tu'n, xi'tzun tpa'ntib'u' a' toj kab'e' plaj, e ik'xtzuntz kykab'il toju' a' naku'j toj tzqij tx'otx'.", "9": "Tetzunj kyjlajin, xitma'n Eliy te Elisey: <pb/>—Q'mantza titi' tajb'ila tu'n nb'inchanteye' teya na'mxku' wel pa'ne' ti'ja, chij. <pb/>Atzunte Elisey xittzaq'we'n: <pb/>—Wajb'ile' tu'n nk'monteye' kab'e' kyinju' xewb'aj kse'n ati tuk'i'la tu'n woke' te t-xela, chij.", "10": "<pb/>Atzunte Eliy xitma'n te: <pb/>—Nimte' ntqani'na, qama chin tila aj wel pa'ne' ti'ja, kxe'l q'o'n teya. Qatzun min, lay txiq'o'n teya, chij.", "11": "<pb/>Tetzunj intoq che b'et ex nche yolin, naq myanim kub' tyek'u'ntib' jun q'aq' karwaj kyuk'i'l chej q'aq'qe'x pa'lkye, xiq'i'ntzun Eliy toj ex jawx toj kya'j toj jun saqchanpach.", "12": "Atzunj tka'yinte Elisey ja'lu, jawẍch'in ex tma: ¡Nman, nman, ikteju'ya kse'n jun tnej xjal te q'oj nim kyipumal kye aj Israel!, chij. <pb/>Atxi'xtzunj min oktka'yi'ntl Eliy. <pb/>Kub'tzun tlaqu'n Elisey t-xb'alun toj kab'e' tu'n b'is.", "13": "Ex jawtiq'i'n tpinpa't Eliy eltz'aq, anjti'j ex kub' we' ttzi nin a' Jordan.", "14": "<pb/>Yajxi'tzuntl, kub' tjuma'n a' tu'n pinpa't, ex jawẍch'in kuw: ¿Jata'ju' ipumalj taq'a Nman Dyos te Eliy?, chij. <pb/>Akxtoqtzun tkub' tjuma'nju' a', o'kx txi' tpa'ntib'u' a' toj kab'e', ex ik'x jumajtl Elisey jlajxi'.", "15": "Tetzunj kylonteju' t-sanjelal Dyos aj Jeriko, ju' ate'toq twitzxi', kyma: ¡Te Elisey xkyaja' tenju' xewb'aj atitoq tuk'i'l Eliy!, chechij. <pb/>Exi'tzuntz k'lulte, e'kub' tzipe twitz,", "16": "ex xikyma'n te: <pb/>—Qa b'a'n toj twitza, ate' kab'naqlajoj (50) qxole' min nche xob', b'a'n tu'n kyxi' jyolteju' xnaq'tzalteya, qu'n qaj tib'aj jun witz mujqa toj jun b'ya' xpon xona' tu'nju' t-xew Qman Dyos, chechij. <pb/>Atzunte Elisey xitma'n kye: <pb/>—Lay, mix-a'lo'te kxel kychq'o'ne', chij.", "17": "<pb/>Aye'tzunkye e'ok-il b'a'nxi'x, tajxtzu'n Elisey tu'n kyxi' kab'naqlajoj (50) ichan jyolte, oxe' q'ij b'aj kyu'n tu'n tjoyli Eliy ex mixti' knet kyu'n.", "18": "Anjtzun kyi'jtz Jeriko, jakyaja'ten Elisey, atzunte Elisey xitma'n kye: <pb/>—Xina' nma'ne' kyeye' tu'n lalun che'xe', chij.", "19": "<pb/>Xi'tzun kyma'n xjal najliqe' toju' nintnam te Elisey: <pb/>—Luju' ninqtaname' ntka'yi'na majx b'a'n ja tkub'a', atzu'n a' myab'a'n exu' tx'otx' mixti'x ntzaj tawal, chechij.", "20": "<pb/>Atzunte Elisey xittzaq'we'n kye: <pb/>—Kyiq'intz jun ninlaqe' ak'a'j tuk'i'l atz'an, chij. <pb/>Naqtzun npon q'i'nju' ninlaq te,", "21": "xi' Elisey ttziju' t-xiklil a', xitchto'n atz'an toj, ex tma: <pb/>—Chi Qman Dyos kjalu: <pb/>Matxi' b'aj nẍtilsa'nju'ye' a' lu, lay tzajtl kamik tu'n ex lay yajuntl teju' tx'otx', chi Qman Dyos, chij.", "22": "<pb/>Atxi'xtzunj kyej tenju' a' ẍtilun, kse'nxju' tma Elisey.", "23": "<pb/>Ik'tzun Eliseytz atzu' ex xi' B'etel. Tetzunj xi'toq tjax toju' b'e, e'etz jun tnej ku'xun toju' nintnam ex e'aq'wi xmayilte, intoq xikyẍch'i'n te kjalu: ¡Sle'j toj ta, wiku tjaxa! ¡Sle'j toj ta wikutxi'ya!, chechij.", "24": "<pb/>Atzunte Elisey xika'yin kyi'j ex xittxko'n toj kywi' toj tb'i Qman Dyos. O'kx kyetz kab'e' txkup oso toj k'ul ex e'okten tzaqulkye kab'naq kab'e' (42) kyxol.", "25": "Xi'tzunte Eliseytz twi' witz Karmel, anjtzun ti'jtz Samarya."}