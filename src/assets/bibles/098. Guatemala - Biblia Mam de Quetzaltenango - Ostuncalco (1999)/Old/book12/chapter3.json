{"1": "<pb/>Tojtzun twajxaqlajoji'n (18) ab'q'i ntoq kawin Josapat toj Juda, tzyet tkawin Joram tk'wal Akab' toj Israel, kab'lajoj (12) ab'q'i kawin toj Samarya.", "2": "Taq'wix b'je'la'ju' tb'inchb'en twitz Qman Dyos, naq o'kx mikxa'xi'xu' kse'n kyb'inchaju' tman ex ttxu, qu'n eltiq'inju' xjan ab'j twitz B'aal kub' tb'incha'n tman.", "3": "Tu'npetzunj, ax ilju' tb'incha kse'n tb'incha Jerob'oam, tk'wal Nab'at, qu'n tu'nju' lu exi' aj Israel toj il.", "4": "<pb/>Ate'toq trit Mesa, nimaqkawil toj Moab', ex atitoq tu'n tchjonte kab'lajmutx' lajk'al (100,000) qpoj tman rit ex kab'lajmutx' lajk'al (100,000) tman rit tuk'i'l kytzmal teju' nimaqkawil toj Israel.", "5": "Atzunj tkyim Akab', jaw tiq'i'ntib'ju' nimaqkawil toj Moab' ti'ju' nimaqkawil toj Israel.", "6": "Etztzunte Joramtz nimaqkawil toj Samarya ex jawtiq'i'n kyajlalju' xjal aj Israel te q'oj.", "7": "Ex xit-sma'n tq'umli teju' nimaqkawil toj Juda: Matxi' jaw tiq'i'ntib'ju' nimaqkawil toj Moab' wi'je'. ¿Ma jaku' tzaja onilweye' tu'n nq'ojine' ti'j?, chij. <pb/>Atzunju' nimaqkawil toj Juda xittzaq'we'n: Kchin xe'le' tuk'i'la kyuk'i'lju' nxjale' exqe'ju' ncheje', qu'n ato'qo'qe' tuk'i'la.", "8": "Naqtzun a, ¿Alkyeju' b'e qo'xe'la'ye' q'ojil?, chij. Atzunte Joram xittzaq'we'n: Toj tb'eyil chq'ajlaj te Edom, chij.", "9": "<pb/>Kub'tzun b'e kyu'n nimaqkawil toj Israel, toj Juda ex toj Edom. Naqtzun a, kub'aj kyk'wa' kyxjal te q'oj ex kyeju' kychej, qu'n eb'et wuq q'ij ti'jile.", "10": "Tmatzu'n nimaqkawil aj Israel: <pb/>¡Naku'j!, maqotzaj tiq'i'n Qman Dyos qoxilx tu'n qkub' tz'aq toj kyq'ob' aj Moab', chij.", "11": "<pb/>Atzunte Josapat tma: <pb/>—¿Ma mixti' jun t-sanjelal Dyos tzalu tu'n qxjelun te Qman Dyos?, chij. <pb/>O'kx ttzaj ttzaq'we'n jun nejenel kye t-xjal nimaqkawil aj Israel: <pb/>Ati Elisey, tk'wal Sapat, jun tonil Eliy, chij.", "12": "<pb/>—Ktzajel tma'nte' qe titi' ntma'n Qman Dyos, chi Josapat. <pb/>Textzu'n kmoj lu, exi' kynimaqkawil aj Israel, ex Josapat, exju' kynimaqkawil aj Edom tk'etz Elisey;", "13": "atzunte' Elisey xitma'n teju' kynimaqkawil aj Israel: <pb/>—¿Titi' woklene' tuk'i'la? kutxi'ta xjelul kyeju' t-sanjelal tmana, chij. <pb/>Ilxi'xtoqti'j tu'n kynimaqkawil aj Israel: <pb/>—Minti', qu'n maqotzaj tiq'i'ne' Qman Dyos qoxilxe' nimaqkawil qo'ye' tu'n qkub' tz'aqe' toj kyq'ob' aj Moab', chij.", "14": "<pb/>Xi'tzun tma'n Elisey te: <pb/>—Axxi'x lu Qman Dyos nimtipumal nka'yin, naqwit mya tu'n nchin nimane' te Josapat, nimaqkawil toj Juda, mixwitloti' ẍin yoline' tuk'i'la, mixpe'wtloti'x ẍinx ka'yine' teya.", "15": "¡Wixna' kyiq'intze' jun aj chnab'!, chij. <pb/>Tetzunj taq'wiju' aj chnab' chinb'al, ul t-xew Qman Dyos tuk'i'l Elisey;", "16": "tmatzun Eliseytz: <pb/>—Kyb'inchame' txqan chinb'il a' toju' b'ya' lu,", "17": "qu'n maskye min saj kyq'iq' ex min saj jb'al, kb'el noju' b'ya' lu tu'n a' ex che k'wale' kykyaqile' ti'j, exqe' kyalu'ne' ex kycheje'.", "18": "Naqpetzun jun yek'b'il ju'lu ti'ju' tipumal Qman Dyos, kpena' che kb'eltq'o'n aj Moab' toj kyq'ob'e',", "19": "ex che b'elkyxitu'ne' kykyaqilju' nimaqtnam tokyile nimaqtapi kyi'j exqe' nimaqkytanam nimaq kyoklen, ex che b'el kytx'emu'ne' tqan lob'j, che kb'elex kyjpu'ne' tkyaqil t-xiklil kya ex che b'elkytilu'ne' ab'j kyoju' tb'anil tx'otx' te kyawb'il.", "20": "<pb/>Iktzun b'aj ju' prim te juntl q'ij toju' kmuj ajtkub' q'et chojb'il, tzaj jb'al tu'me'l Edom ex majx b'aj ak'ju' tx'otx' tu'n.", "21": "Kyb'itzu'n aj Moab' qa ljo'ntoq kyponju' nimaqkawil q'ojil kyi'j, b'aj kyb'u'yi'n kykyaqilju' ku'xun ex tij ichan b'a'nqe' te q'oj, ex b'aj kynk'u'nkyib' toj tnaqachilu' kytanam.", "22": "Tetzunj kyjawe' te prim, intoq qoptz'aju' q'ij tib'aju' a', ex majx kyeqka'yin kse'n chik' tej txi' kyka'yi'n aj Moab'.", "23": "Kymatzuntz: Chik' te'lu. Matxi'lo b'aj kyb'yo'n kyib'ju' nimaqkawil kyxolilex. ¡Qo'qe'ye' aj Moab' iq'ilkye ti'xti' matxi' che b'ajkyej kyq'o'n!, chechij.", "24": "Tetzunj kyb'ajo'kx aj Moab' toj kyxmuj aj Israel, eb'je'tz tzaqpaju' aj Israel q'ojil kyi'j ex eb'aj oq kywitz. Exi'tzun lpe aj Israel kyi'j ex e'kub' kyb'yo'n.", "25": "Ex eb'ajkub' kyxitu'n nimaqtnam, eb'aj noju' awb'il kyu'n tu'n ab'j, eb'ajkub' kyjpu'nju' t-xiklil a', ex eb'ajkub' kytx'e'mu'nju' tqan lob'j. Noq o'kxtl nintnam Kyir-areset kyejten. Ex okkytxoli'n kyib'ju' nche xon toj pa ti'j ex kub'ti'j kyu'n.", "26": "<pb/>Tetzunj teltnik' nimaqkawil toj Moab' layxtoq xkye toju' q'oj, e'tzaj ttxko'n junk'al o'lajnaq (700) xjal te q'oj tu'n tex kylku'n jun jul tu'me'lju' nimaqkawil toj Edom. Ex mixti'te b'ent kyu'n.", "27": "Tzajtzun tiq'i'n tnejel tk'wal, ju' oktoq kjelten te t-xel, ex kub' tq'o'n te chojb'il k'ok'sb'il tib'aju' nintapi. Tzaj kytx'u'jil aj Israel b'a'nxi'x tu'n tpaj ja'lu, qu'mtzun jawkyiq'i'n kyxmuj, anjtzun kyi'jtz toj kytanam."}