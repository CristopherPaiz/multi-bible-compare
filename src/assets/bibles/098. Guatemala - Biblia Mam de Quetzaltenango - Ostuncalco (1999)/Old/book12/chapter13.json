{"1": "<pb/>Toj junaq oxe' (23) ab'q'i nkawin Joas, tk'wal Okosiy toj Juda, tzyet tkawin Joakas tk'wal Jewu toj Israel, ex wuqlajoj ab'q'i kawin toj Samarya.", "2": "Taq'wix b'aj tb'incha'n twitz Qman Dyos, qu'n ax ilju' tb'incha kse'n tb'incha Jerob'oam, tk'wal Nab'at, ju' xiq'onkye aj Israel toj il, ex mixti'x kyej ttzaqpi'n.", "3": "Qu'mtzun tzaj ttx'u'jil Qman Dyos kyi'ju' aj Israel, ex nimtoj exi' tq'o'n toj tq'ob' Asael, nimaqkawil toj Sirya, ex toj tq'ob' B'en-adad ju' tk'wal.", "4": "<pb/>Na'ntzun Dyos Joakas, ex tzaj tb'i'n Qman Dyos tkub'sb'il, qu'n matxi'toq tilju' yajb'ilkye aj Israel tu'nju' nimaqkawil toj Sirya.", "5": "Tzajtzun tchq'o'n Qman Dyos jun tzaqpilkye, e'tzaqpettzu'n aj Israel toj kyq'ob' aj Sirya, ex e'najan toj nak'b'il kyja, kse'nxju' tnejel.", "6": "Tu'npetzunju', mixti' kyej kytzaqpi'nju' il kyb'incha tyajajil Jerob'oam kyuk'i'l aj Israel, xi'pe' kyljo'ntl kb'inchan il ex axtzu' tena' tilb'ilal Asera toj Samarya.", "7": "<pb/>Naqtzun kab'naq lajojtl (50) t-xjal Joakas b'a'n che chejin kyejten, lajoj tkarwaj te q'oj, atzun lajoj junmutx' jo'k'al (10,000) t-xjal tu'n kyqan te q'oj, qu'n matxi'toq che b'aj tu'nju' nimaqkawil toj Sirya ex quqqe'tltoq.", "8": "<pb/>Xi' tz'ib'a'na' jni'tl tqanil ti'j Joakas ex ti'ju' tb'incha ex jni'ju' ti'xti' b'aj tnik'u'n tuk'i'l nab'l, kyoju' tu'jil tqanil kyi'ju' nimaqkawil toj Israel.", "9": "Tej tkyim, ku'x mqu'n toj Samarya. Atl Joas ju' tk'wal kawin te t-xel.", "10": "<pb/>Toju' ab'q'i junaq wuqlajoj (37) nkawin nimaqkawil Joas toj Juda, tzyetl tkawin Joas tk'wal Joakas toj Israel, ex qaqlajoj ab'q'i kawin toj Samarya.", "11": "Myab'a'n tb'inchb'aj toj twitz Qman Dyos, qu'n mixti' el tpa'n tib' kyi'ju' til Jerob'oam tk'wal Nab'ot kub' tb'inchan kywitz aj Israel, axte xitljo'nju'.", "12": "<pb/>Xi' tz'ib'a'na' jni'tl tqanil ti'j Joas exu' tb'incha, ex tkyaqilju' ti'xti' b'aj tnab'li'n, tej tq'ojin tuk'i'l Amasiyas, nimaqkawil toj Juda, toju' kyu'jil tqanil kyb'inchb'aju' nimaqkawil toj Israel.", "13": "<pb/>Tej tkyim Joas, ku'x mqu'n toj Samarya, kyk'etzju' nimaqkawil aj Israel. Atl Jerob'oam kawin te t-xel.", "14": "<pb/>Tej ichimnitoq Elisey, pon Joas, nimaqkawil aj Israel ka'yilte, jaw oq' ex xitma'n te: <pb/>—¡Nman, nman, matz'okta kse'n jun nin tnej xjal te q'oj tkuwalu' tnam Israel!, chij te.", "15": "<pb/>Xitzun tma'n Elisey te: <pb/>—Q'intza jun smaj kyuk'i'l tal, chij. <pb/>Ku, chi nimaqkawil tzaj tiq'i'n jun smaj kyuk'i'l tal.", "16": "Xi'tzun tma'n Elisey te: <pb/>—B'incham tten jun tal smaja tu'n t-xit-xona, chij. <pb/>Akxtoqtzun ntb'incha'n nimaqkawil ja'lu, e'kub' tq'o'n Elisey tq'ob' kyib'aj tq'ob'u' nimaqkawil", "17": "xitma'ntzuntz te: <pb/>—Jqo'nktza tokexspik'un tu'me'l Sirya, chij. <pb/>Ku, chi nimaqkawil oktz tjqo'n, xitzun tma'n Elisey te: <pb/>—¡Xonxa talsmaj!, chij. <pb/>Xi'tzun t-xon nimaqkawilju' tal smaj. Jawtzun ẍch'in Elisey: <pb/>—¡Talsmaj kolol tu'n Qman Dyos! ¡Talsmaj kolb'il tu'n tb'ujun ti'j Sirya! ¡Che b'elkye' aj Sirya tu'na toj Apek, majx che b'ajel!, chij.", "18": "<pb/>Xitma'ntzuntz te nimaqkawil: <pb/>—Tzyunqe'mju'ya talsmaj, chij. <pb/>Atzunj kyjaw ttzyu'nju' nimaqkawil, tchaq' Elisey te: <pb/>—Ja'lo jumanku'ya twitz tx'otx', chij te. <pb/>Ku, chiju' nimaqkawil, kub' tjuma'n oxmaj, qjentzuntz.", "19": "Tzajtzun ttx'u'jilju' t-sanjelal Dyos ti'j, ex xitma'n te: <pb/>—Noqwit jwe'maj mujqa qaqmaj xkub' tjuma'nju'ya tx'otx', okwitlo kb'elkyi'ju' aj Sirya tu'na tzmax ajkymankun; atzu'n ja'lo naq oxmaj kb'elkyi'j tu'na, chij te.", "20": "<pb/>Kyimtzun Elisey, ex ku'x mqu'n. Intoq che pon b'a'npun tnej eleq' aj Moab' elq'al toju' tnam tkyaqil ab'q'i,", "21": "tojtzun junmaj intoq ku'x kymuqu'n aj Israel jun ichan, o'kx txi' kyka'yi'n xi'toq kytzaju' jun tnej eleq' lu, naq ku'x kyxontlju' kyimni toj tmuqb'il Elisey, exi'tzuntz. Naqtzun tu'nju' tpon tiqli ti'j tb'aqil Elisey, jaw anq'in ex wakpun tjaw.", "22": "<pb/>E'ok aj Israel toj yajb'il tu'n Asael, nimaqkawil toj Sirya, toju' tq'ijlalil anq'in Joakas.", "23": "Atzunte Qman Dyos tzaj laqj tk'u'j kyi'j, minti' e'kub' t-xitu'n ex min eb'je'x t-xla'ja'n, tu'nelju' tyol kyejb'ent tuk'i'l Ab'raam, Isaak ex Jakob'. Iktzun e'kyaja' tenju'.", "24": "Tej tkyim Asael, nimaqkawil toj Sirya, atl B'en-adad ju' tk'wal kawin te t-xel.", "25": "E'kolpettzun jumajtlju' nimaqtnam tu'n Joas, tk'wal Joakas, te B'en-adad, ju' ojetoq che eltiq'i'n toj q'oj te Joakas, ju' tman. Oxmaj kub'ti'j B'en-adad tu'n Joas, ex e'tkanb'a jumajtlju' nimaqkytanam aj Israel."}