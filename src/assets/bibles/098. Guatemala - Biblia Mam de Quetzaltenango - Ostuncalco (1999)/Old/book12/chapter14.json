{"1": "<pb/>Tojtzun tkab' ab'q'i nkawin Joas, tk'wal Joakas, nimaqkawil toj Israel, tej ttzyet tkawin Amasiyas, tk'wal Joas toj Juda.", "2": "Tetoq junaqjo' (25) ab'q'i Amasiyas tej ttzyet tkawin, ex junaq b'eljoj (29) ab'q'i kawin toj Jerusalen. Joadan tb'iju' ttxu ex aj Jerusalen toq.", "3": "B'a'n tb'inchb'aj Amasiyas twitz Qman Dyos, naq a mikxa'xi'xju' kse'n tb'incha Dab'i ojtxi' tyajilb'en. Qu'n ikx tb'inchaju' kse'nte Joas ju' tman,", "4": "mixti' e'kub' t-xitu'n kyja witzileb', ja xikyljo'na' tnam tu'n tkub' kyq'o'n chojb'il ex tu'n tkub' kytz'e'ysa'n sturak toj.", "5": "<pb/>Tetzunj tkuwix Amasiyas toju' tkawb'il, e'kub' tb'yo'n kykyaqilju' nejenel ekub'yonte tman.", "6": "Aye'tzu'n kyk'wal mixti' e'kub' tb'yo'n, kse'nxju' tz'ib'a'n toju' tu'jil tkawb'il Moyses tej tmante Qman Dyos: Lay che kub' b'yetju' manb'aj tu'n tpaj kyilju' kyk'wal, ex lay che kub' b'yetju' k'wal tu'n tpaj kyilju' kyman, qu'n teyilex junjun kkyimel tu'nxju' til, chij.", "7": "<pb/>A Amasiyas kub' b'yonkye junmutx' jo'k'al (10,000) aj Edom toju' B'ya' Atz'an ex kub'ti'j Sela tu'n, oktzun tq'o'n tb'i Jokteel, kyajtenxtzun tb'itz ikju'.", "8": "<pb/>Tb'ajlenxi'tzu'n ja'lu, xit-sma'n Amasiyas jun tqanil te Joas, tk'wal Joakas ex tchman Jewu, nimaqkawil toj Israel, kjalu: Kutzaja tu'n tmoje qwitz, chij.", "9": "Atzunte Joas tzaj ttzaq'we'n: Xitma'n tq'umliju' ch'i'x teju' tze Lib'ano: Q'ontza tmyala te t-xu'jil nk'wale', chij. O'kx tik' jun txkup, majxkub' twab'e'nju' ch'i'x.", "10": "Kanli nwitze', makub' kyi'ju' aj Edom tu'na, ex matxi' jaw tnima'n tib'a tu'nju' lu. B'a'nlote', nima'nktz tib'a; k'otzeku'tzuntza tjaya. Â¿Tiqu'ntzun kb'ela' tb'o'lsa'n tib'a tuk'i'lxi' tnam Juda?, chij.", "11": "<pb/>Atzunte Amasiyas mixti'x xi' toj twinqil. Tzajtzun Joastz q'ojil ti'j Amasiyas B'et-semes, toju' tx'otx' Juda.", "12": "Kub'tzun kyi'j aj Juda kyu'n aj Israel, ex teyile junjun anj oq tja.", "13": "Tzyettzu'n Amasiyas, nimaqkawil aj Juda, tu'n Joas toj B'et-semes, xi'tzuntz Jerusalen, extb'incha'n jun tal b'e toj ttapiyilju' tnam, te b'eljnaq (180) metr tqan, tzajx tk'etzju' Tjpeltapi Eprayin ex tponx tk'etzju' Tjpeltapi Ttx'u'k.", "14": "Expe' kub' ttzyu'n tkyaqilju' q'anpwaq ex saqpwaq, ex tkyaqilju' ti'xti' ati toj tja Qman Dyos ex kyoju' k'uwenj toju' ja te nimaqkawil. Kytzyetlenxi'tzun junjun xjal tu'n, anjti'j Samarya.", "15": "<pb/>Xi' tz'ib'a'na' jni'tl tqanil ti'j Joas exju' tb'incha, ex tkyaqilu' nab'lit tu'n ex tej tq'ojin tuk'i'l Amasiyas, nimaqkawil toj Juda, toju' kyu'jil tqanil kyb'inchb'aj nimaqkawil aj Israel.", "16": "Tej tkyim, ku'x mqu'n toj Samarya kyk'etzju' nimaqkawil toj Israel. Atl Jerob'oam ju' tk'wal kawin te t-xel.", "17": "<pb/>Anq'in o'lajoj (15) ab'q'itl Amasiyas tk'wal Joas, nimaqkawil toj Juda, tkyimlenxi' Joas tk'wal Joakas, nimaqkawil toj Israel.", "18": "Xi' tz'ib'a'na' jni'tl tqanil ti'j Amasiyas, toju' kyu'jil tqanil kyb'inchb'aj nimaqkawil aj Juda.", "19": "Jawkyiq'i'nkyib' xjal ti'j Amasiy toj Jerusalen, xi' oq Lakyis, ex xi'knob'ajti'j toju' nintnam lu, ex kub' b'yo'n atzu'.", "20": "Xiq'i'ntzuntz tib'aj jun chej ex ku'x mqu'n toj Jerusalen kyk'etzju' tyajilb'en, toj Ninttanam Dab'i.", "21": "Atltzu'n Asariy okq'o'n te ninaqkawil kyu'n tnam aj Juda te t-xel Amasiy ju' tman. Tetoq qaqlajoj ab'q'i Asariy tej tokq'o'n,", "22": "ex a kolpintetlju' nintnam Elat tu'n tok te Juda tkyimlenxi' tman ex jawtb'incha'n jumajtl.", "23": "<pb/>Toj o'lajoj (15) ab'q'i nkawin Amasiy tk'wal Joas toj Juda, tzyet tkawin Jerob'oam tk'wal Joas, nimaqkawil toj Israel, ex kab'naq jun (41) ab'q'i kawin toj Samarya.", "24": "Myab'a'n tb'inchb'aj twitz Qman Dyos, qu'n min eltpa'ntib' kyi'ju' til Jerob'oam tk'wal Nab'at, ju' xiq'onkye aj Israel toj il.", "25": "<pb/>Eb'ajkub' tq'o'n jumajtl Jerob'oam tnaqachil Israel, txi'x ttziju' tnam Amat ex ponx tk'etzju' ninnjab' Arab'a, kse'nxju' ojetoq tma Qman Dyos, toj ttziju' tmajin Jonas, tk'wal Amitay, sanjelal te Kat-eper.", "26": "Qu'n tzaj tka'yi'n Qman Dyos nimxi'xju' tx'i'wb'il ik'xkyu'n aj Israel, mix-alo' xi'toqjun tzaqpaj, ex mix-alo' jun onilkye.", "27": "E'tkoltzuntz tu'nel Jerob'oam, tk'wal Joas, qu'n na'mxtoq tkub' t-xima'n tu'n tkub' naju' tb'i Israel twitzju' tx'otx'.", "28": "<pb/>Atzu'n jni'tl tqanil ti'j Jerob'oam ex tkyaqilju' tb'incha, jni'xju' b'aj tnab'li'n, ex jachaqja q'ojina', ex se'n kolpeta'tl Damask ex Amat tu'n, xi' tz'ib'a'na' toju' tu'jil tqanil kyb'inchb'aj nimaqkawil aj Israel.", "29": "Tetzunj tkyim Jerob'oam, ku'x mqu'n kyk'etzju' nimaqkawil aj Israel. Atl Sakariy ju' tk'wal kawin te t-xel."}