{"1": "<pb/>Tkyimlenxi'tzu'n Akab', jawtiq'i'ntib' Moab' ti'j Israel.", "2": "Atzuntlte Okosiy, etz tz'aq toj jun tokexspik'un twi'ju' mankb'il kol te tja te kawb'il toj Samarya, ex majx kyej k'ixb'i. Exi'tzun tchq'o'n t-sanjelaltz qanilte te B'aal-seb'ub', kydyos aj Ekron, qa oktoq b'anixel,", "3": "atzu'n tanjl Qman Dyos tzaj tma'n te Eliy aj Tisb'e: <pb/>Kutxi'ya k'lulkye t-sanjelalju' nimaqkawil te Samarya, ex xjelunxa kye: ma mixtzunti' Dyos toj Israel tu'nju' mache'xe' xjelul te B'aal-seb'ub', kydyos aj Ekron, chiku'ya.", "4": "Ex q'manxa kye qa ayine' Dyos Manb'aj nchin q'mante, layx jawe'tlte Okosiy twi' kuẍb'il ex kkyimel, chi Dyos. <pb/>Ku, chi Eliy, xi' b'inchalte.", "5": "Tetzunj tanjtzkyi'ju' sanjelal, xitqani'n nimaqkawil kye: <pb/>—¿Tiqu'ntzun sanjtza' kyi'je'? chij.", "6": "<pb/>Xitzun kytzaq'we'n te: <pb/>—Makub' qk'lu'ne' jun ichan ex matzaj tma'n tu'n tanjtz qi'je' tk'etza nimaqkawil, ju' xxichq'onqeye', ex tu'n txiqma'ne' xtma Qman Dyos teya: <pb/>¿Ma mixtzunti' Dyos toj Israel tu'nju' ẍe'x tchq'o'na sanjelal qanilte te B'aal-seb'ub', kydyos aj Ekron? Kkyimela ex lay jawe'tla toj kuẍb'il tu'nju' xtb'inchaya lu, chi Qman Dyos, chechij te.", "7": "<pb/>Xi'tzun tqani'n nimaqkawil kye: <pb/>—¿Se'ntzun ka'yinju' ichan setz k'lulkyeye' ex matzaj tma'n lu kyeye'? chij.", "8": "<pb/>Aye'tzunkye xikytzaq'we'n: <pb/>—Jun ichante', tok tpinpa't ati t-smal, ex tz'u'n k'alb'il tk'u'j tok, chechij. <pb/>—¡Ate Eliy aj Tisb'eju'! chi nimaqkawil.", "9": "Lwiyxi'xtzun e'xitchq'o'n kab'naqlajoj (50) xjal te q'oj tuk'i'l jun nejenel knolteti'j. Q'uqlitoqtzu'n Eliy twi' jun witz tej kypon. Xi'tzun tma'nju' nejenel te: <pb/>—¡T-sanjelal Dyos, kutku'tza chi nimaqkawil! chij.", "10": "<pb/>Atzunte Eliy xittzaq'we'n: <pb/>—Qa t-sanjelal Dyos qine', kuna'tzun ttzaj q'aq' toj kya'j tu'n tb'aja kyuk'i'lxi' kab'naqlajoj (50) t-xjala te q'oj, chij. <pb/>Textzu'n kmoj lu, ku'tz q'aq' toj kya'j ex majx eb'aj tu'n.", "11": "<pb/>Xi'tzun tchq'o'n nimaqkawil juntl nejenel kyuk'i'l kab'naq lajojtl (50) xjal te q'oj, xi'tzun tma'n nejenel te Eliy: <pb/>¡T-sanjelal Dyos, lwix ku'tza ja'loxi'x chiju' nimaqkawil!, chij te.", "12": "<pb/>Atzunte Eliy xittzaq'we'n te: <pb/>—Qa t-sanjelal Dyos qine', kuna'tzun ttzaj q'aq' toj kya'j tu'n tb'aja kyuk'ilxi' kab'naqlajoj (50) t-xjala te q'oj, chij. <pb/>Textzu'n kmoj lu tzaj q'aq' toj kya'j ex majx eb'aj tu'n.", "13": "<pb/>Yajxi'tzuntel xitchq'o'n nimaqkawil juntl nejenel kyuk'i'l kab'naq lajojtl (50) xjal te q'oj toj toxmaji'n. Atzunte' nejenel lu, jax tk'etzxi'x Eliy, kub' meje twitz ex xitkub'sa'n te: <pb/>—B'inchama xtalb'il, t-sanjelal Dyos, q'aq'antz tk'u'ja ti'ju' nchwinqlale' ex kychwinqlalju' kab'naqlajoj (50) ajb'el lu teya;", "14": "qu'n matxi' che b'aju' kab'e' nejenel e'tzaj chq'o'n nejtl kyuk'i'lu' kyxjal tu'n q'aq' ku'tz toj kya'j. Ayintzunwe' nchin kub'sane' teya tu'n ttzaj laqj tk'u'ja wi'je', chij.", "15": "<pb/>Tzajtzun tma'n tanjl Qman Dyos te Eliy: <pb/>—Kuxtxi'ya tuk'i'l ex lalun xob'a te, chij. <pb/>Ku'tztzun Eliy ex xi' tuk'i'lju' nejenel tk'etzu' nimaqkawil,", "16": "xitma'ntzuntz te: <pb/>—Lu xtma Qman Dyos: <pb/>Kkyimela ex lay jawe'tla toj tkuẍb'ila, qu'n mache'x tchq'o'na t-sanjelala xjelul te B'aal-seb'ub', kydyos aj Ekron, naku'tej mixti' Dyos toj Israel jatu'n t-xjeluna'ya, chi Dyos, chij te.", "17": "<pb/>Kyimtzun Okosiy, kse'nxju' tma Qman Dyos toj ttzi Eliy. Ex atl Joram ju' titz'in kawin te t-xel, qu'n mixti' tente Okosiy tk'wal. B'aji ja'lu toj tkab' ab'q'i ttzyetlen tkawin Joram, tk'wal Josapat, toj Juda.", "18": "<pb/>Xi' tz'ib'a'na' txqantl tqanil ti'j Okosiy exju' tb'incha, toju' tu'jil tqanil kyi'j nimaqkawil toj Israel."}