{"1": "<pb/>Lalun che kub' kyb'incha'ne' witzleb' ex tilb'ilal; lalun che jaw kyb'incha'ne' ab'j toj kytx'otx'e' xjanqe'wt ex ab'j tz'ib'a'n twitz; lalun che nimane' kywitz, qu'n ayinwe' Dyos Manb'aj.", "2": "Kynimanku'ye' q'ij te ojlab'l; che nimanqe'ye' teju' njaye' xjan: ayinwe' Dyos Manb'aj.", "3": "<pb/>Qama che'x lpeye' kyi'ju' nkawb'ile' exqa mache japun nchaq'b'ile' kyu'ne', ex nche kyb'incha'ne',", "4": "ktzajel nq'o'ne' jb'al tojxi'x tq'ijlalil, atzunju' tx'otx' exqe'ju' tze kkyq'a' kywitz;", "5": "atitzun kytriytze' tzmaxi'j ajtul tq'ij lob'j ub'a, ex ati ub'a tzmaxi'j ajtul tq'ij awaj awal; kche wal wab'je' tzmaxi'j aj kynoje', ex kqeb'el kyk'u'je' toju' tx'otx'.", "6": "B'a'n kche najala'ye' toju' tx'otx', ex lay che jaw sak'puje' ajkywtane', knkla'ju'ye' tx'otx' kye txkup xob'ajilqe'x ex te q'oj.", "7": "Kche oqelju' kyajq'oje' kyeye', ex kche b'ajel kyu'ne' tu'n k'uẍtx'e'nb'il;", "8": "Naqpe' kye jwe'kye' kche oqela' jo'naq, ex naq kye jo'naqkye' kche oqela' junmutx' lajk'al (10,000); che b'elkyb'yo'ne' kyajq'oje' tu'n k'uẍtx'e'nb'il.", "9": "Kche ktzajel nka'yi'ne' tuk'i'l tzalajb'il, kchmetel kyb'aje' wu'ne', ex ktenb'elju' nyole' kyejni b'entti'j kyuk'i'le'.", "10": "Kche wale' ti'ju' triy k'u'n te jnab'txi', expe' k'eletz kyiq'i'ne' lay b'aj tu'ntzun tokx kyk'u'nju'ye' ak'a'j triy.", "11": "<pb/>Kchin najalwe' kyxole', ex lay che elwik'o'ne';", "12": "chin b'etele' kukxju' kyxole', ayine' chin okyel te Kydyose', aye'tzunkye' che okyel te ntaname'.", "13": "Ayine' Dyos Manb'aj, inetz q'inkyeye' Ejipt tu'ntzun lalun che oktle' te majin k'a'yi'n kye aj Ejipt, ayine' ẍin toqinteju' yajb'il altoq kyib'aje', ex nche b'etle' mixti'tl kyxob'ele' wu'ne', chi Dyos.", "14": "<pb/>Qatzun min ẍinx kyb'i'ne' exqa min xxikyb'incha'ne' tkyaqilju' nchaq'b'ile',", "15": "qama che el kyik'o'ne' nkawb'ile' ex nnuk'b'ile', qa min ẍe kyk'ame', ex min xjapun junju' nchaq'b'ile' kyu'ne', mache el txalpujtzuntze' ti'ju' nyole' kyej b'entti'j kyuk'i'le',", "16": "ex ikxwe' a knb'incha'ju'ye' kyi'je': ktzajel nq'o'ne' nxob'ele' kyib'aje' ex yab'il te kamik, kyaq, tyab' kywitze', ex che kb'el numje'; ex naqxgan kche awale' qu'n aye' kyajq'oje' kche walteju' twitz kyawale'.", "17": "Kchin okyel miltz'uje' kyi'je', ex kb'elkyi'je' kyu'nju' kyajq'oje'; kb'elkyi'je' kyu'nju' inche ik'unkyeye', ex kche oqele' maskye mix a'lo' xla'jalkyeye'.", "18": "<pb/>Qatzun mixti'x xkyb'iye' tu'nju' lu, kb'el ntz'e'ysa'n wuq majtl kywitze', tu'n tpaju' kyile'.", "19": "Kb'el nxitu'nju'ye' kypi'sale' toju' nimjtib'il, lay tzaj nq'o'ntle' jb'al kyib'aje' ex lay taq'tl tawalju' kytx'otx'e'.", "20": "Naqxgan kche aq'unale', qu'n layx tzajte tx'otx' tawal, exqe'ju' tze lay kyaq'tl kywitz.", "21": "<pb/>Qatzun kukxju' kyu'ne' ex mixti'x inche b'ine' weye', kb'el ntz'e'ysa'n wuq majtl kywitze', kse'nxju' kyile'.", "22": "Kche tzajel nq'o'ne' tojk'ul txkup xob'ajilqe'x kyib'aje' ex kche b'ajelju' kyk'wale' kyu'n, kche b'ajel kytzaqu'nju' kyalu'ne' ex kjel ko'pju' kyb'aje' ex lay che b'etl xjal toj kyb'eye'.", "23": "<pb/>Qatzun mixti'x inok toj kywi'ye' tu'nju' lu, qa kukx kyq'ojinju'ye' wi'je',", "24": "ex ikxwe' chin q'ojile' kyi'je' ex kb'el ntz'e'ysa'n wuq majtl kywitze' tu'n tpaju' kyile'.", "25": "Ktzajel nq'o'n jun q'oje' kyib'aje' tu'n tpaju' yol kyejni b'entti'j kyuky'i'le'; che xe'l oqe' ewal kyoj nimaqkytaname', ayintzunwe' che kxe'lnsma'ne' yab'il kyi'je' ex kb'elkyi'je' kyu'n kyajq'oje'.", "26": "<pb/>Ajtkub' nxitu'ne' kywaye' k'u'n kyu'ne', lajoj qya ktzq'ajsalte kywaye' toj jun chuj, kxel kysipa'n kyxole' ex lay che noje'.", "27": "<pb/>Qatzun min ẍin kyb'iye' tu'n ja'lu ex kukx kyq'ojine' wi'je',", "28": "ikxwe' kchin q'ojile' kyi'je', kb'el ntz'e'ysa'n wuq majtl kywitze' tuk'i'l ntx'u'jile' tu'n tpaju' kyile'.", "29": "Oktzun che kxel kych'yo'n kyk'waltze' ex kymyale'.", "30": "Che kb'el nxitu'ne' kyja kywitzleb'e' ex che kb'el npa'ne' kyq'olb'eb'le' te sturak; che kb'el nch'uqb'a'ne' kyimniqe'tle' kyib'aju' kydyose' kyimniqe', kche elel wik'o'ne';", "31": "che kb'el nxitu'ne' nimaqkytaname' ex che b'ajel nxitu'ne' kyja kywitzleb'e', lay chin tzalajtle' ti'ju' tk'ok'jal kyoyaje'.", "32": "<pb/>Kb'el nxitu'nju'ye' tx'otx', aye'tzu'n kyajq'oje' che ulel najal toj, kche lab'tel tu'n.", "33": "Aye'tzunkye' che kxel nsputi'ne' kyxol nimaqtnam ex chin okyel lpeye' b'yolkyeye' tu'n k'uẍtx'e'nb'il; kjel chq'ajlajixu' kytx'otx'e', ex che kjel xitju' nimaqkytaname'.", "34": "Kyjeltentzun tx'otx'tz toj nak'b'il tkyaqilju' tq'ijlalil kjel kytzaqpi'ne' ex ajkytene' toj kytx'otx' kyajq'o'je'; iktzun k'ojlala'ju' tu'n tokt-xelju' min sojlan kyu'ne'.", "35": "K'ojlalju' tx'otx' toj tkyaqilju' tq'ijlalil makyej ten, te t-xelju' min sojlan kyu'ne' najli qe'toqe' twitz.", "36": "<pb/>Aye'tzunju' kywnaqile' mache kyej anq'in toj kytx'otx' kyajq'oje', k'okyel nq'o'ne' nin xob'el kyi'j, che kb'el oq naq tu'n tq'ojq'ojel jun t-xaq tze ajtkub' tz'aqi; che kb'el oq naku'xwitloj xla'ja'nqe' tu'n kyajq'oj tuk'i'l k'uẍtx'e'nb'il, kyjunalx che b'eltz'aqi ex mix a'lo'te xla'jalkye;", "37": "kche jawil takpuj jun ti'j juntl naku'j inche oq toj q'oj, maskye mix a'lo' xla'jalkye; ¡mix-a'lo'x junkye' kweb'el kywitzju' kyajq'oje'!", "38": "Che kb'el nb'yo'ne' kyxolu' nimaqtnam, ex che b'elb'ajsa'ne' kyu'n kyajq'oje' tojx kytx'otx'e';", "39": "Aye'tzu'n mache kyej anq'in toj kytx'otx'u' kyajq'oje', che kyimel tu'ntpaj kyil; ¡che kyimel junx kyuky'i'lju' kyman tu'n tpajxju' kyil!", "40": "<pb/>Maskyetzun matz'el kynik'e' ti'ju' kyile' ex kyilju' kymane', tu'n min njapun nyole' kyu'ne' ex inche q'ojine' wi'je',", "41": "ikxwe' kchin q'ojile' kyi'je' ex che kxel wiq'i'ne' toj kytx'otx'ju' kyajq'oje'; atzuntzu' kb'ela' me'sa'n kynab'le' tok kyi'j witzleb', kb'el kychjo'ntzun kyiltze'.", "42": "Oktzun ktzajel nna'n nyoltze' kyej b'entti'j tuk'i'l Jakob', tuk'i'l Isaak, ex tuk'i'l Ab'raam, ex ktzajel nna'ne' tx'otx',", "43": "ju' kjel kytzaqpi'ne' ex k'ojlal toju' tq'ijlalil lay che najane' twitz; kb'el kychjo'ntzun kyiltze', qu'n mache el kyik'o'ne' nnuk'b'ile' exqe' nkawb'ile'.", "44": "<pb/>Tu'npetzunju', maskye ate'qe'ye' toj kytx'otx'ju' kyajq'oje', lay che elwik'o'ne' ex lay che el wi'jla'ne'; lay che kub' nb'yo'ne' ex kjapumelu' nyole' kyej b'entti'j wu'ne' kyuk'i'lju' ojtxi' kyyajilb'ene', qu'n ayinwe' Dyos Manb'aj.", "45": "Kpena' tzajel nna'ne' nyole' kyej b'entti'j kyuk'i'l tej kyetzwiq'i'ne' Ejipt kywitzju' nimaqtnam tu'n kyajb'ene' weye'. Ayine' Dyos Manb'aj, chi Dyos.", "46": "<pb/>Aye'tzun kawb'il ja'lu, e'nuk'b'il ex xnaq'tzb'il tzaj tq'o'n Qman Dyos te Moyses twi' witz Sinayi tu'n t-xitma'n kye aj Israel."}