{"1": "<pb/>Tzaj tma'n Qman Dyos te Moyses twi' witz Sinayi tu'n t-xitma'n kye aj Israel kjalu: <pb/>Ajkyokxe' toju' tx'otx' kxe'l nq'o'ne' kyeye', ati tu'n tojlanju' tx'otx' te ninb'ilweye'.", "2": "", "3": "B'a'n tu'n kyawan waqaq ab'q'iye' twitzju' kytx'otx'e'. Ikx waqaq ab'q'i tu'n kypodarinteju'ye' tqan kylob'aje' ub'a ex tu'n kyb'u'yinteye' twitz,", "4": "atzu'n twuqi'n ab'q'i ati tu'n tojlanju' tx'otx' te ninb'ilweye'; lalun che awane' twitzju' kytx'otx'e' toju' ab'q'i lu ex lalun kypodari kylob'aje' ub'a.", "5": "Ex lalun jaw kych'umi'ne' triy intzaj ch'iy tu'nxtib' tjawlenxi'ju' b'ajsb'il kyawale', ex lalun jaw kyb'u'yi'ne' twitz lob'j ub'a mya podari'n kyu'ne'; ati tu'n tojlanju' tx'otx' b'a'nxi'x.", "6": "Kkanunelte' tawalju' tx'otx' ktzajel ch'iy tu'nxtib' toju' tojlab'l te kywaye', kywaju' kymajine' ichan ex qya, kywa aq'unal ex kywaju' te najchaq xjal najliqe' kyuk'i'le',", "7": "kywaju' kyalu'ne' ex kywaju' tojk'ul txkup toju' tx'otx'. Tkyaqil tawalju' tx'otx' matzaj ch'iy k'ajb'el te kywaye'.", "8": "<pb/>Ati tu'n t-xi' kyajla'ne' wuq sman ab'q'i, mujqa wuq maj wuq ab'q'i, oktzun kjapumel tajlaltz toj kab'naq b'eljoj (49) ab'q'i,", "9": "Tojtzun tlajoji'n q'ij teju' twuqi'n xjaw, ju' Tq'ij Najsb'il, kxel kyq'ajtza'ne' tuk'a rit toj tkyaqilju' tx'otx'.", "10": "Atzunju' Tkab'naqlajoji'n (50) ab'q'i k'okyel kyu'ne' te xjan: k'okyel te ab'q'i te tzaqpib'l, ex ati tu'n tex kyma'ne' tqanilju' tzaqpib'l kye kykyaqilju' xjal najliqe' toju' tx'otx' toju' ab'q'i lu. Kykyaqilju' xjal k'anjelkyi'j kyk'etzju' kywitze'l ex che okyel jumajtl tajawju' kytx'otx'.", "11": "K'okyelju' tkab'naqlajoji'n (50) ab'q'i kyu'ne' te ab'q'i te tzaqpib'l, ex lay che awane' toju' ab'q'i lu ex lalun jaw kychmo'ne' triy intzaj ch'iy tu'nxtib' ex lalun kypodariye' tqan ky-ub'aye' ex mixti' tu'n kychmonteju'ye' twitz,", "12": "Qu'n xjante' ab'q'i lu ex te tzaqpib'l kyeye'. O'kx kxel kywanju'ye' o'kxju' ktq'a'ju' tx'otx' tu'nxtib'.", "13": "<pb/>Tojtzunju' ab'q'i te tzaqpib'l lu kykyaqilxe' kb'el kytzyu'n jumajtlju'ye' kytx'otx'e'.", "14": "Qa ati jun mak'ayin mujqa malq'on ttx'otx' te juntl xjal, lalun kyb'incha jun sb'ujtib'il ti'j;", "15": "ati tu'n tchjonteju' kloq'ol kse'nxju' tab'q'iyil matxitoq tzik' tik'lenxi'ju' ab'q'i te tzaqpib'l, exju' kk'ayil ati tu'n tqaninte kse'nxju' jte'tl ab'q'i tu'n tjaw awal:", "16": "qa atix b'a'npun ab'q'itl tu'n tjaw twitz awal, wi'yilx ch'i'ntl twi'; qatzun naqjte'x ab'q'itl, ex naqjni'x ch'i'ntl twi', qu'n ate in k'ayetju' aju' jte' ab'q'i tu'n tjaw twitz awal twitz.", "17": "<pb/>Lalun kub' kysb'u'n kyib'e' jun te juntl, kyyek'ume' ninb'il nwitze', qu'n ayine' Dyos Manb'aj.", "18": "Che japunxju' nkawb'ile' kyu'ne', kyb'inchamqe'ye' nnuk'b'ile'. Che japunx kyu'ne', che anq'iltzuntze' toj nak'b'il toju' tx'otx';", "19": "ktq'a' te tx'otx' tawal, kche anq'ile' toj nak'b'il twitz ex che wale' ti'ju' tawal tzmaxi'j aj kynoje'.", "20": "<pb/>Qajlo in kyxima'ne': Â¿Ti'tzu'n kxel qwan toju' twuqi'n ab'q'i, qa lay qo awan ex lay qo b'uyin twitz qawal? qa chechiye'.", "21": "Ktzajel nq'o'nwe' nb'anq'ob'e' toju' twaqaqi'n ab'q'i, exju' twitz kyawale' kjawil kab'alx te oxe' ab'q'i;", "22": "kche waltzuntze' ti'ju' twitz awal k'u'n akx inche awan jumajtle' toj twajxaqi'n ab'q'i, expe' kche wale' ti'j toju' tb'eljoji'n ab'q'i, akx inpon tq'ijlalil tu'n tjaw kyb'uyi'ne' twitz kyawale'.", "23": "<pb/>Lay b'ent tk'ayetju' tx'otx' tejumajx: wewe' tx'otx', aye'tzunkye' naq ajb'etu'nqe'ye' twitz, naq ulaqe'ye' weye'.", "24": "Tu'ntzunju', alkyexku' kytx'otx'e', ati tu'n kyq'onteye' anb'il kyeju' tnejel tajaw tu'n kylq'onte jumajtl.", "25": "<pb/>Qa ati jun kywnaqile' makyej toj prowil ex makyej tk'a'yi'n ttx'otx' kyeye', aju' twitze'l atixi'x kylontekyib' tuk'i'l b'a'n tu'n tkolpilteju' ojetoq tk'ayiju' twitze'l.", "26": "<pb/>Qatzun ati jun mixti' jun twitze'l tu'n tkolpinteju' ttx'otx' exqa mab'ent tu'nx tu'n tel tkolpi'n,", "27": "kxel ximetju' tq'ijlalil matxi' tzik'xi' t-xilen tk'a'yi'n, k'anjel tanjsa'n ti'ju' twi' tx'otx' teju' lq'onte jte' kpomila' tajlal jte' ab'q'itl tu'n tulju' ab'q'i te tzaqpib'l, ex ktzyetel jumajtlju' ttx'otx'.", "28": "Qatzun min xb'uyetju' medi tu'n, tu'n tkotpetju' ttx'otx', kjel tentzun tx'otx'tz teju' loq'ol tzmaxi'j ajtul kanunju' ab'q'i te tzaqpib'l, tzmaxitzun ktzaqpetel te tx'otx'tz, atzunju' k'ayinte kttzyu' jumajtlju' ttx'otx'.", "29": "<pb/>Qa ati jun matk'ayi jun ja toj nintnam tok tapi ti'j, ati toklen tu'n tlq'onte jumajtl toj jun ab'q'i t-xilenxi' tk'a'yi'n.", "30": "Qatzun min xb'ent tkolpetju' ja toj jun ab'q'i, kjeltzuntz tejumajx teju' lq'onte ex kye tk'wal. Lay b'ant ttzaqpet toju' ab'q'i te tzaqpib'l.", "31": "Aye'tzu'n ja toj tnam min tok tapi kyi'j ikx che okyela' kse'n tx'otx' toj kojb'il; b'a'n tu'n kykolpet ex tu'n kytzyet jumajtl toju' ab'q'i te tzaqpib'l.", "32": "<pb/>Ati kyoklen aj Leb'i kukxju' tu'n kylq'onte jumajtlu' ja ate' kyoju' nimaqkytanam.", "33": "Qa jun aj Leb'i kkolpilte, kjel ttzaqpi'n loq'olu' ja toju' ab'q'i te tzaqpib'l ex tu'n tpon aj Leb'i toju' tetzb'il toj nintnam, qu'n o'kxte kyetzb'il aj Leb'iju' kyxol aj Israel o'kxju' kyja ati toj ninkytanam.", "34": "Mixti' tu'n kyk'ayetju' tx'otx' kyi'jile ninkytanam aj Leb'i, qu'n kyetzb'ilqe' tejumajx.", "35": "<pb/>Qa ati jun kywnaqile' makyej toj prowil ex mapon kyuk'i'le', ati tu'n kyonine' ti'j kse'n jun te najchaq xjal toj b'e ex tu'n t-xi' kyiq'i'ne' kyjaye'.", "36": "Lalun tz'el kyqani'n ti'xti'ye' te ex lalun kyqaniye' tub'chilju' tch'ex qama t-xi' kyq'o'ne'; che xob'pekye' nwitze' ex kyk'mome' kywnaqile' tu'n tten kyjaye'.", "37": "Lalun kyqani tub'chilju'ye' ch'ex medi qama txi' kyq'o'ne', ex lalun jax kych'isa'ne' twi'ju' twa kxel kyq'o'ne'.", "38": "Qu'n ayinwe' Dyos Manb'aj, inetz q'inkyeye' Ejipt tu'n t-xinq'o'ne' tx'otx' kanaan kyeye' ex tu'n kyk'ulune' weye'.", "39": "<pb/>Qa ati jun kywnaqile' makyej toj prowil ex kyk'etze' ta', ex matk'ayitib' kyeye', lalun tz'aq'unan kyu'ne' te jun majin lq'o'n;", "40": "kyq'onke' kse'n jun aq'unal mujqa jun ula. K'aq'unal kyuk'i'le' tzmaxi'j ajtul kanunju' ab'q'i te tzaqpib'l,", "41": "k'ik'el b'ettzuntz kyjaye' ex kxe'l kyuk'i'lxi'ju' tk'wal tu'n tpon jumajtl kyuk'i'lju' twitze'l toju' ttx'otx';", "42": "qu'n nmajin qewe'; ayine' netz q'inkye Ejipt ex mixti' tu'n kyk'ayet te majin.", "43": "Lalun che oktene' yajulkye; che xob'x pekye' nwitze'.", "44": "<pb/>Qa kyajb'ile' tu'n kyten kymajine' ichan mujqa qya lq'o'nqe', kylq'onqe'tze' kyoju' txqantl nimaqtnam ate' kyi'jileye'.", "45": "Ex b'a'n tu'n kylq'onteye' te najchaq xjal najliqe' kyxole', exqe'ju' kyk'wal mache itz'ji akx ate'qe' toj kytx'otx'e'; aye'tzun b'a'n tu'n kylq'onteju'ye'", "46": "ex tu'n kykyaj kyq'o'ne' te kyetzb'il kyk'wale' aj kykyime'; kche ajb'el kye kukxju'. Atzunkye' aj Israel, mixti' junkye' tu'n tkawin ex tu'n tkub' kyyaju'n kytzike' mujqa kyitz'ine' kyyajajilxe'.", "47": "<pb/>Qa ati jun najchaq xjal najli toj kytx'otx'e' majaw q'inumax, atzun jun kywnaqile' tb'esinju' najchaq xjal makub' prowix ex matxi tk'a'yi'ntib' teju' najchaq xjal lu, mujqa te juntl najchaq xjal,", "48": "ati toklen tu'n tlq'etju' tzaqpib'l te maskye t-xilenxi' tk'a'yi'ntib'. Kb'antel tkolpetl tu'n jun ttzik,", "49": "tu'n jun ttiy, tu'n jun tk'wal ttiy mujqa tu'n alkyexku' juntl twitze'l nqaku' ta'; ex ikx kb'antel tkolpintetib' tu'nxtib', qa ati tu'me'l tu'n,", "50": "kxel t-xima'n junx tuk'i'lju' lq'onte, tzajx toju' ab'q'i tk'a'yintetib' kpomelx toju' ab'q'i te tzaqpib'l: ax twi'ju' kse'nxju' kyajlal ab'q'i, ex jte'xi' ab'q'i matxi tz'aq'unanxi' kxel ximet kse'nxju' twikyk'u'j aq'unal.", "51": "Qa atix b'a'npun ab'q'itl tu'n tjapun, axtzun kxel ximetju' jni' kxe'l tq'o'n te kotpib'lte ti'ju' pwaq tk'am tej t-xi' tk'a'yi'ntib';", "52": "qatzun naq jni'xtl tu'n tul kanunju' ab'q'i te tzaqpib'l, a kxel tq'o'nju' te kolpib'lte o'kxju' te jte'tl tq'ijlalil tu'n tjapun.", "53": "Ik k'okela'ju' kse'n jun aq'unal in b'entti'j tu'n taq'unan te jun ab'q'i; lalun kyaje' tu'n tyajunjtz.", "54": "<pb/>Qatzun min xb'ent tkolpet toju' tq'ijlalil lu, ktzaqpetel toju' ab'q'i te tzaqpib'l junx kyuk'i'lju' tk'wal,", "55": "qu'n nmajin qewe' aj Israel, nmajin qeku'xi'xe'; ayine' inetz q'inkyeye' Ejipt. Ayine' Dyos Manb'aj."}