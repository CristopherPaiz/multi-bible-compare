{"1": "<pb/>Qa ati jun makub' tq'o'n chojb'il te mujb'ab'ltib'il nwitze', tman wakx mujqa ttxu wakx kyi'ju' talu'n, a kb'el tq'o'nju' mixti' ttzakajil.", "2": "Aju' kb'el q'onteju' oyaj kb'eltq'o'n tq'ob' tib'aj twi'ju' alu'mj, kb'el tb'yo'ntzuntz ttziju' Ja te Mujb'ab'ltib'il. Aye'tzuntlju' pale kxel kywitxk'a'nju' chik' tib'aj ex ti'jile q'olb'eb'l.", "3": "<pb/>Alkyete makub' tq'o'n toyaj alu'mj te jun chojb'il te mujb'ab'ltib'il, kb'el tq'o'nju' unt tok ti'j t-xqintxaju' alu'mj te jun oyaj tz'e'ysa'n nwitze',", "4": "exqe'ju' tchinaq', exju' unt twittze'lti'j, exju' unt tok kyi'ju' twab'l, ju' k'elel tiq'i'n junx kyuk'i'lju' tchinaq'.", "5": "Kb'el kytz'e'ysa'n pale tkyaqil ja'lu tib'aj q'olb'eb'l, junx tuk'i'lju' alu'mj ju' kb'el tz'e'yset tib'aju' si in k'ent te jun oyaj tz'e'ysa'n tb'anil tk'ok'jal weye'.", "6": "<pb/>Qa ati jun makub' tq'o'n jun talu'n kyi'ju' trit te jun chojb'il te mujb'ab'ltib'il nwitze', jun tman mujqa jun ttxu mixti' ttzakajil kb'eltq'o'n.", "7": "Qama kub' tq'o'n jun qpoj tman rit, ajtkub' tq'o'n nwitze'", "8": "kb'eltq'o'n tq'ob' tib'aju' twi', kb'el tb'yo'ntzuntz ttziju' Ja te Mujb'ab'ltib'il. Aye'tzunju' pale kb'el kywitxk'a'nju' chik' tib'aj ex ti'jileju' q'olb'eb'l.", "9": "<pb/>Alkye makub' tq'o'n alu'mj te jun chojb'il te mujb'ab'ltib'il, kb'eltq'o'n unt exju' tje elni joyet twitzxi'x tb'aqil, exju' unt tok kyi'ju' t-xqintxa te jun oyaj tz'e'ysa'n nwitze',", "10": "kyuk'i'lju' kab'e' tchinaq' exju' unt tok kyi'j exju' unt twittze'lti'j, exju' unt tok kyi'ju' twab'l, ju' k'elel tiq'i'n junx kyuk'ilju' tchinaq'.", "11": "Kb'el ttz'e'ysa'ntzun paletz tkyaqil ja'lu tib'aj q'olb'eb'l te jun oyaj k'a'chb'il tz'e'ysa'n te ninb'ilweye'.", "12": "<pb/>Qatzun ttxu chib' kb'eltq'o'n nwitze',", "13": "kb'eltq'o'n tq'ob' toj twi', kb'el tb'yo'ntzuntz ttziju' Ja te Mujb'ab'ltib'il, aye'tzuntlju' pale kb'el kywitxk'a'nju' chik' tib'aj ex ti'jileju' q'olb'eb'l.", "14": "<pb/>Aju' kb'el q'onte alu'mj, ate kb'el tq'o'nju' ti'ju' oyaj tz'e'ysa'n te ninb'ilweye' aju' unt tok kyi'ju' t-xqintxa,", "15": "exju' kab'e' tchinaq', exju' unt tok kyi'j, exju' unt twittze'lti'j, exju' unt tok ti'ju' twab'l, ju' k'elel tiq'i'n junx tuk'i'lju' tchinaq'.", "16": "Tkyaqiltzun ja'lu kb'el ttz'e'ysa'nju' pale tib'aju' q'olb'eb'l te jun oyaj k'a'chb'il tz'e'ysa'n, tb'anil tk'ok'jal. Tkyaqilju' unt weye' ayine' Dyos Manb'aj.", "17": "<pb/>Jun kawb'ilte' lu kjelten tejumajx kyeye' ex kye kyk'wale' jaxjaku' mache'xa'ye': mixti' tu'n t-xi' kych'yo'ne' unt exju' chik', chiku'ya kye, chi Qman Dyos."}