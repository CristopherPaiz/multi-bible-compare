{"1": "<pb/>Txkonjtz Moyses tu'n Qman Dyos toju' Ja te Mujb'ab'ltib'il ex tzaj tma'n te:", "2": "<pb/>Yolina kyuk'i'l aj Israel, q'manxa kye qa ati jun matzaj tiq'i'n toyaj kyi'ju' alu'mj weye', ati tu'n ttzaj tiq'i'n kyi'ju' twakyix mujqa kyi'ju' trit.", "3": "<pb/>Qa kyi'ju' twakyix sela'ju' alu'mj kb'eltq'o'n te chojb'il k'ok'sb'il, jun tman wakx mixti' ttzakajil. Tu'ntzun tk'met te, ati tu'n tkub' tq'o'n nwitze' ttziju' Ja te Mujb'ab'ltib'il,", "4": "kb'el tq'o'nju' tq'ob' tib'aj twi'ju' alu'mj, iktzun kk'metela' alu'mju' tu'n tnajsetju' til.", "5": "Kb'el tb'yo'nju' tman wakx nwitze', aye'tzuntlju' pale tk'wal Aaron ajtkub' kyq'o'nju' chik' nwitze', kb'el kywitxk'a'n tib'aj ex ti'jileju' q'olb'eb'l ati ttziju' Ja te Mujb'ab'ltib'il.", "6": "Aju' kb'el q'onte alu'mj te chojb'il k'ok'sb'il, k'elel tiq'i'nju' ttz'umal, kb'ajel tpẍu'ntzuntz,", "7": "aye'tzunju' pale kb'el kynk'u'nju' si tib'aju' q'olb'eb'l ex k'okyil kyq'o'n tq'aq'al,", "8": "tu'ntzun tkub' kyq'o'nju' alu'mj pẍu'nl exju' twi' tib'aj, exju' unt kyi'ju' t-xqintxa.", "9": "Aju' kb'el q'onte chojb'il k'ok'sb'il, kche ttxja'ju' t-xqintxa exju' tkux alu'mj, atzunju' pale kb'el tz'e'ysante tkyaqil tib'aj q'olb'eb'l te jun oyaj tz'e'ysa'n tb'anil tk'ok'jal weye'.", "10": "<pb/>Qatzun kyi'ju' trit mujqa kyi'ju' tchib' sela'ju' alu'mj kb'eltq'o'n te chojb'il k'ok'sb'il, tmanju' ktzajel tiq'i'n mixti' ttzakajil,", "11": "ex kb'el tb'yo'n toj tnayajkya'j teju' q'olb'eb'l nwitze'. Aye'tzunju' pale tk'wal Aaron kb'el kywitxk'a'n tchk'elju' alu'mj tib'aj ex ti'jeleju' q'olb'eb'l;", "12": "ex kb'el tpẍu'nju' alu'mj toj tx'naji'n, atzunju' pale kb'el nk'unteju' alu'mj pẍu'nl tib'aju' si ink'ant tib'aj q'olb'eb'l junx tuk'i'lju' twi' exju' unt kyi'ju' t-xqintxa.", "13": "Yajxi'tzuntel aju' kb'el q'onte chojb'il k'ok'sb'il kb'ajel ttxjo'nju' t-xqintxaju' alu'mj exqe'ju' tkux, atzunju' pale kb'el tz'e'ysante tkyaqil tib'aj q'olb'eb'l te jun oyaj k'ok'j weye'.", "14": "<pb/>Qatzun pich'ju' alu'mj kb'eltq'o'n te chojb'il k'ok'sb'il te ninb'ilweye', jun palomste' ktzajel tiq'i'n mujqa xlak'uk'.", "15": "Kb'eltq'o'n paleju' pich' tib'aju' q'olb'eb'l: k'elel tiq'i'nju' twi' ex k'elel tiq'i'nju' tchk'el toj jun plaj teju' q'olb'eb'l, yajxi'tzuntel kb'el ttz'e'ysa'n t-xmilalju' pich' tib'aj.", "16": "K'elel tiq'i'nju' twab'l exju' ati toj ex kb'eltq'o'n toju' plaj tjawetzq'ij teju' q'olb'eb'l ja inkub'a' q'eta'ju' tza'j;", "17": "kb'elex taq'pu'n ttzitk'u'ju' pich' tu'n t-xi' aq'puj toj kab'e', kb'el ttz'e'ysa'ntzuntz tib'aju' si tib'aj q'olb'eb'l te chojb'il k'ok'sb'il, te jun oyaj tz'e'ysa'n tb'anil tk'ok'jal weye', chiku'ya kye, chi Qman Dyos te Moyses."}