{"1": "<pb/>Tzaj tma'n Qman Dyos te Moyses kjalu:", "2": "<pb/>Aye' chik'b'ab'l ja'lu tu'n t-ẍtilset jun yab' tu'n xlemtx'a'k: ati tu'n t-xi' iq'et twitz pale,", "3": "k'elexju' pale ti'jxi'ju' najb'il tu'n tok tka'yi'n. Qa matxitoq b'anixju' xlemtx'a'k ti'ju' yab',", "4": "kxe'l tma'n tu'n kytzaj iq'i'n kab'e' tal pich' ẍtilun ex itz'qe', tze k'ute, xb'alun kyeqka'yin ex k'ak'ul, teju' ati tu'n t-ẍtilset.", "5": "Kxe'l tma'n tu'n tkub' b'yet junju' tal pich' tib'aj jun tx'otx' k'wil atku'x a' toj tzajnix toj t-xiklil,", "6": "ex ktzajel tiq'i'n tal pich' itz', exju' tze k'ute, xb'alun kyeqka'yin exju' k'ak'ul, kche kb'el tak'sa'nju' ti'xti' lu exju' tal pich' itz' tu'n tchk'elju' pich' kyimnitl tib'aju' a' tzajni toj t-xiklil.", "7": "K'okeltzun twitxk'a'n wuq maju' chik' ti'ju' kẍtilsetel teju' xlemtx'a'k, ktma'tzuntz qa ẍtilun. Atzunju' tal pich' itz' kxel ttzaqpi'n.", "8": "<pb/>Ati tu'n ttxjonte t-xb'alunju' maẍtilset, ex kb'ajel ttxjo'ntib', k'elel tjso'n tkyaqilju' t-smal, tu'ntzun tkyejten ẍtilun. Yajxi'tzuntel b'a'n tu'n tokx toju' najb'il, ex ati tu'n tkyej ten wuq q'ijtl najal twipe'n.", "9": "Tojtzun twuqi'n q'ij k'elel t-sk'o'ji'nju' twi', kb'je'lel tjso'n t-xmatzi ex kyib'aj twitz, ex tkyaqilju' t-smal, kttx'ja' t-xb'alun ex ktxja'tib', kjeltzuntz ẍtilun.", "10": "Ktzajel tiq'i'n kab'e' qpoj tman rit mixti' kytzakajil toj twajxaqi'n q'ij, ex jun qpoj ttxu rit te jun ab'q'i mixti' ttzakajil; ex masch'i'n kyajlajoj (14.3) lib'r tb'anil arin te jun oyaj xyuq'i'n tuk'i'l aseyt, ex nik'jan litr aseyt.", "11": "Kb'el q'o'nju' xjal kẍtilsetel exqe'ju' ti'xti', ttziju' Ja Te Mujb'ab'ltib'il nwitzku'ye' ayine' Dyos Manb'aj, tu'nju' pale kb'inchalteju' ẍtilsab'l.", "12": "Ktzajeltzun tiq'i'n junju' qpoj tman rit ex kb'eltq'o'n junx tuk'i'lju' nik'jan litr aseyt, te jun chojb'il tu'n tten b'a'n wuk'i'le', kxel t-se'nju' tu'me'l tu'n tkub' q'etju' chojb'il nwitze'.", "13": "Kb'el b'yetju' qpoj tman rit ja tu'me'l xjansa'n tu'n kykub' b'yetju' alu'mj te chojb'il tu'n tpaj il ex chojb'il k'oksb'il. Aju' chojb'il tu'n tten xjal b'a'n wuk'i'le' kxe'l teju' pale, ex ikxju' chojb'il tu'n tpaj il, qu'n xjanxi'xte'.", "14": "<pb/>Kjawiltzun tiq'i'n pale ch'i'n tchk'elju' chojb'il tu'n tten xjal b'a'n wuk'i'le', ex k'okyel t-sun ti'j t-ẍkyinju' xjal in ẍtilset toj tb'a'nq'ob', ti'j tman tq'ob' te tb'a'nq'ob' ex ti'j tman twitqan te tb'a'nq'ob'.", "15": "Ktzajeltzun tiq'i'n ch'i'n aseyt ex kb'eltq'o'n toju' tq'ob' te tnayaj;", "16": "kb'elex tak'sa'ntzun twitq'ob'tz te tb'anq'ob' toju' aseyt tkub' toj tq'ob' ex kxel twitxk'a'n wuq maju' aseyt tu'n twitq'ob' nwitze'.", "17": "Kjawiltzun tiq'i'n pale ch'i'n aseyt ti'ju' atix toj tq'ob' tu'n tokt-sun ti'j t-ẍkyinju' xjal in ẍtilset te tb'anq'ob', ti'ju' tman tq'ob' te tb'anq'ob' ex ti'ju' tman twitqan te tb'anq'ob', jaxju' b'jo'ka' t-suna' tchk'elju' chojb'il tu'n tten b'a'n wuk'i'le',", "18": "atzunju' aseyt min xb'aj kjawix t-sun toj twi'ju' in t-ẍtilsa'ntib'. Iktzu'n kknetela' najsb'il tilju' xjal lu nwitze' tu'n pale.", "19": "Kb'eltzun tq'o'n paleju' chojb'il tu'n tpaj il, iktzu'n ktb'incha'ya' ẍtilsab'l teju' mya ẍtilun; yajxi'tzuntel kb'el tq'o'nju' alu'mj te chojb'il k'ok'sb'il,", "20": "kb'eltq'o'n tib'aj q'olb'eb'l junx tuk'i'lju' oyaj twitz awal k'ok'e'kwitz. Iktzu'n kknetela' najsb'il tilju' xjal lu tu'n pale, kyjeltzuntz ẍtilun.", "21": "<pb/>Qatzun prowju' xjal yab' ex mixti'xi'x tu'me'l tu'n, ktzajel tiq'i'n jun qpoj tman rit te chojb'il tu'n tten b'a'n wuk'i'le', kb'el tq'o'ntzuntz te jun oyaj tb'anilxi'x tu'n kynajsetju' til, tuk'i'l kyaje' lib'r tk'i' nik'jan arin tb'anilxi'x xyuq'i'n tuk'i'l aseyt, te jun oyaj ti'j twitz awal k'ok'e'kwitz, ex ch'intlmi nik'jan litr aseyt,", "22": "ex kab'e' tal xlak'uk' mujqa kab'e' tal paloms kse'nxju' tipumal, jun tu'n t-xi' q'et te chojb'il tu'n tpaj il, atzu'n juntl te jun chojb'il k'ok'sb'il.", "23": "Kxe'l tiq'i'n tkyaqilju' lu toj twajxaqi'n q'ij teju' pale, te ẍtilsb'ilte; ktzajel tq'o'n nwitze', ttziju' Ja te Mujb'ab'ltib'il.", "24": "Ktzajel tiq'i'n paleju' qpoj tman rit te chojb'il tu'n tten b'a'n wuk'i'le' exu' ch'intlmi nik'jan litr aseyt, kb'el tq'o'ntzuntz nwitze' te jun oyaj tb'anilxi'x;", "25": "kb'el tb'yo'nju' qpoj tman rit te chojb'il tu'n ten b'a'n wuk'i'le' ex kjawil tiq'i'n ch'i'n tchk'elu' qpoj tman rit, k'okyel tb'aku'n ti'j t-ẍkyinju' nt-ẍtilsa'ntib' te tb'anq'ob', ti'j tman tq'ob' te tb'anq'ob' ex ti'ju' tman twitqan te tb'anq'ob';", "26": "ex kb'eltq'o'n ch'i'n aseyt toj tq'ob' te tnayaj,", "27": "kxeltzun twitxk'a'n wuq maj ch'i'n aseyt nwitze' tu'n twitq'ob' te tb'anq'ob' ti'ju' aseyt ati toj tq'ob'.", "28": "Ex ikx k'okyel tb'aku'n ch'i'n aseyt ti'j t-ẍkyinju' xjal in t-ẍtilsa'n te tb'anq'ob', ti'ju' tman tq'ob' te tb'anq'ob' ex ti'ju' tman twitqan te tb'anq'ob', jaxu' soka' tb'aku'n tchk'elju' chojb'il tu'n tten b'a'n wuk'i'le'.", "29": "Atzunju' ch'i'ntl aseyt xkyaj kjawix tb'aku'n pale toj twi'ju' xjal in t-ẍtilsa'ntib', tu'ntzun tkub' nnajsa'ne' til, ayine' Dyos Manb'aj.", "30": "Kb'eltzun tq'o'n pale jun tal xlak'uk' mujqa jun tal paloms, se'nxju' kb'entel tq'onteju' nt-ẍtilsa'ntib'.", "31": "Junju' tal pich' kb'el te chojb'il tu'n tpaj il, atzu'n juntl te chojb'il k'ok'sb'il, tib'ajxi'tlju' oyaj twitz awal k'ok'e'kwitz. Iktzu'n ktk'ma'ya' pale najsb'ilte tilju' xjal nt-ẍtilsa'ntib' nwitze', chi Qman Dyos te Moyses.", "32": "<pb/>Aye'tzun xnaq'tzb'ilju' kyeju' yab' tu'n xlemtx'a'k, ju' mixti' tu'me'l tu'n kyq'onte jun oyaj nim tu'n kyẍtilsante kyib'.", "33": "<pb/>Tzaj tma'n Qman Dyos kye Moyses ex Aaron kjalu:", "34": "<pb/>Qama tzaj nq'o'ne' nim txqan sb'ak toj jun ja toj kytaname', kse'n ate'qe'tle' toju' tx'otx' Kanaan, ju' kxe'l nq'o'ne' kyeye' te kyetzb'ile',", "35": "kxe'lju' tajaw ja nelteju' pale ex kxe'l tma'n te: Naku'j matxi' sb'akyixju' njaye', chiku'.", "36": "<pb/>Nejl kxel tma'nju' pale tu'n kyb'je'tz iq'i'nju' ati toj, tu'ntzun lalun che b'ajtz'ilix tkyaqilju' ati toj. K'okyextzuntz ka'yilteju' sb'ak.", "37": "<pb/>Ajtzun tok tka'yi'n paleju' sb'ak, qa atiyile twitzju' ttapiyil ja cha'xinin mujqa kyeqinin ka'yin, exqa in che'x yeq'li toju' tapi,", "38": "k'eletz toju' ja ex ktma' tu'n tkyaj jpet wuq q'iju' ja.", "39": "Tojtzun twuqi'n q'ij k'okel tka'yi'n jumajtlju' pale, qatzun matxi mlenju' sb'ak ti'ju' ttapiyil ja,", "40": "kxel tma'ntzuntz tu'n kyel iq'etju' ab'j ati sb'ak kyi'j ex tu'n kyxi' xoyit jata' txqan tz'il ti'jxi' nintnam;", "41": "Ex kxe'l tma'n tu'n tb'aj jset tkyaqilu' tojxi' ja ex tu'n tex xoyet ti'jxi' nintnam tkyaqilju' quq mab'je'l jset, jata' txqan tz'il.", "42": "Kche tzajel iq'ettzun txqantl ab'jtz tu'n tok kyxelju' ẍe el iq'et, ex ak'a'j b'a'ntx'otx' tu'n tktxetl toju' ja.", "43": "<pb/>Qatzun masb'akyix jumajtlju' ja tb'je'lenxi' iq'etju' ab'j ex tb'ajlen jset twitz ttapiyilju' ja ex tb'ajlenxi' ktxet jumajtl,", "44": "k'okyex jumajtlju' pale ka'yilte. Qama txi' mlenju' sb'ak toju' ja, taq'wixi'x sb'aktzuntz ex tz'iltlju' ja.", "45": "Qu'mtzun ati tu'n tkub' xitetju' ja, ex tkyaqilx kxel xoyit jata' txqan tz'il ti'jxi' nintnam.", "46": "Alkyexku' matz'okx toju' ja toju' tq'ijlalil kyejtma'n pale tu'n tjpet, kjelten tz'il tzmaxi'j ajqok yupj.", "47": "Alkyexku' mawan mujqa mawtan toju' ja, ati tu'n ttxjonte t-xb'alun tu'n t-ẍtilset.", "48": "<pb/>Qatzun ajtokxju' pale ka'yilteju' ja, qama til min xxi' mlentlju' sb'ak tb'ajlenxi' ktxet jumajtl toj, ktma'tzuntz qa ẍtiluntlju' ja, qu'n matxi' kub' naju' sb'ak.", "49": "Tu'ntzun t-ẍtilsetju' ja, ktzajel tiq'i'n kab'e' tal pich', tze k'ute, xb'alun kyeqka'yin ex k'ak'ul.", "50": "Kb'el tb'yo'n junju' tal pich' tib'aj jun tx'otx' k'wil nojni tu'n a' tzajnix toj t-xiklil.", "51": "Ktzajel tiq'i'ntzun k'utetz, k'ak'ul, xb'alun kyeq, exju' tal pich' itz', che kb'elex tak'sa'ntzuntz toj tchk'elju' tal pich' kyimnitl ex toju' a' tzajni toj t-xiklil, kxel twitxk'a'ntzun wuq majtz ti'ju' ja.", "52": "Iktzu'n kẍtilsetela'ju' jatu'n tchk'elju' tal pich' tuk'i'lju' a' tzajnix toj t-xiklil, ex tal pich' itz', ex k'ute, ex k'ak'ul exju' xb'alun kyeq.", "53": "Yajxi'tzuntl kxel ttzaqpi'n tal pich' itz' ti'jxi' nintnam, ikytzun ktb'incha'ju' tu'n t-ẍtilsetju' ja, chi Dyos.", "54": "<pb/>Aye'tzun xnaq'tzb'ilju' ti'j alkyexku' yab'il tu'n xlemtx'a'k, ẍal, tx'a'k,", "55": "psuq' ti'j xb'alun ex sb'ak ti'j ja,", "56": "malni ex b'je'tzni poq'li, ex tz'il majx inkyajten,", "57": "tu'ntzun tel kynik'tzilju' ẍtilun exju' mya ẍtilun. Iktzun xnaq'tzb'ilju' tib'aju' xlemtx'a'k."}