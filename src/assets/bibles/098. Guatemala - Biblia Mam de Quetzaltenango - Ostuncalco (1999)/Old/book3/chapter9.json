{"1": "<pb/>Tojtzu'n twajxaqi'n q'ij e'tzaj ttxko'n Moyses Aaron kyuk'i'lju' tk'wal, exqe' tijwnaq kyxol aj Israel.", "2": "Ex xitma'n te Aaron: Q'intza jun qpoj tman wakx te chojb'il tu'n tpaj il, ex jun tman rit mixti' ttzakajil tu'n tkub' q'et te chojb'il k'ok'sb'il ex q'onku'ya twitz Qman Dyos.", "3": "Atzu'n kye' aj Israel q'manxa tu'n ttzaj kyiq'i'n jun tman chib' te chojb'il tu'n tpaj il, jun qpoj tman wakx ex jun qpoj tman rit te jun ab'q'i qe' ex mixti' kytzakajil, tu'n kykub' q'et te chojb'il k'ok'sb'il.", "4": "Ex jun tman wakx ex jun tman rit tu'n kykub' b'yet twitz Qman Dyos te jun chojb'il te mujb'ab'ltib'il. Ex tu'n ttzaj kyiq'i'n jun oyaj triy xyuq'i'n tuk'i'l aseyt, qu'n ktyek'u'tib' Qman Dyos kywitz ja'lo, chij te.", "5": "<pb/>Xi'tzun kyiq'i'n aj Israel tkyaqilju' tchaq' Moyses kyetwitzju' Ja te Mujb'ab'ltib'il, kykyaqiltzunju' tnam e'pon ex e'kub' we' twitz Qman Dyos.", "6": "Tmatzun Moysestz: a matxi' tchaq' Qman Dyos kyeye'. Kyb'inchame', atzunte Qman Dyos kb'el tyek'u'ntib' kywitze' toj nim tajwalil, chij kye.", "7": "<pb/>Ex xitma'ntl Moyses te Aaron: lq'exa tk'etz q'olb'eb'l, ex q'onku'ya chojb'il saj tiq'i'na tu'n tpaj tila exju' alu'mj kb'el tq'o'na te chojb'il k'ok'sb'il tu'n tnajset tila ex tu'n tnajset kyil aj Israel. Ex q'onku'ya kyoyaj aj Israel tu'n najset kyil, kse'nxju' oje tchaq' Qman Dyos, chij te.", "8": "<pb/>Xi'tzun lq'e Aaron tk'etz q'olb'eb'l ex kub' tb'yo'nju' tman wakx tu'n tkub' tq'o'n tu'n tpaj til.", "9": "Xi'tzun kylaq'b'a'n tk'wal Aaron ju' chik' tk'etz, atzunte Aaron, ku'x tak'sa'n twitq'ob' toj ex oktb'aku'n kyi'j tuk'a q'olb'eb'l, atzunju' jni'l kub' tqo'n t-xe tqan q'olb'eb'l.", "10": "Ex kub' ttz'e'ysa'n unt tib'aj q'olb'eb'l exqe'ju' tchinaq' exju' unt tok ti'j twab'lju' alu'mj kb'el q'et te chojb'il tu'n tpaj il kse'nxju' ojetoq tchaq' Qman Dyos te Moyses.", "11": "Atzu'n tchib'jil exju' ttz'umal e'kub' ttz'e'ysa'n ti'jxi'ju' kynajb'il.", "12": "<pb/>Ex kub' tb'yo'n Aaron ju' alu'mj inkub' q'et te chojb'il k'ok'sb'il, aye'tzu'n tk'wal xi' kylaq'b'a'nju' chik' te, atzunte Aaron kub' tqo'n tib'aj ex ti'jileju' q'olb'eb'l.", "13": "Ex xikyiq'i'n twi' ex tchib'jilju' alu'mj toj tx'naji'n ju' inkub' q'et te chojb'il k'ok'sb'il, atzunte Aaron kub' ttz'e'ysa'n tib'aj q'olb'eb'l;", "14": "ex b'aj ttxjo'nju' t-xqintxa exqe' tkux, e'kub' ttz'e'ysa'ntzuntz tib'aj q'olb'eb'l, ex tkyaqil t-xmilalju' alu'mj.", "15": "<pb/>Ex kub' tq'o'n Aaron oyaj tu'nkypaj aj Israel. Tzaj tiq'i'n tman chib' te chojb'il tu'ntpaj kyilju' tnam ex kub' tb'yo'n, kub' tq'o'n tu'n tpaju' il kse'nxju' ojetoq tb'incha nejl.", "16": "Tej tkub' tq'o'nju' alu'mj ju' inkub' q'et te chojb'il k'ok'sb'il, tb'incha kse'nxju' q'ma'ntl.", "17": "Ex kub' tq'o'ntlju' oyaj twitz awal k'ok'e'kywitz, ex kub' ttz'e'ysa'n tib'aj q'olb'eb'l, kyib'ajxi'tlu' chojb'il k'ok'sb'il inche kub' q'et te prim.", "18": "<pb/>Ex e'kub' tb'yo'n Aaron tman wakx ex tman rit inxi' kyq'o'n aj Israel te b'inchjtib'il. Xilaq'b'a'n chik' te kyu'n tk'wal, atzunte kub' tqo'n tib'aj ex ti'jileju' q'olb'eb'l.", "19": "Ex xikyq'o'n ky-untilju' tman wakx ex tman rit te, exju' kyje ex ky-untilju' kyxqintxa exqe'ju' kychinaq', ex ky-untilju' kywab'l,", "20": "ex kub' kyq'o'nju' unt junx kyuk'i'lju' ttzikyk'u'j. E kub'tzun ttz'e'ysa'n Aaron ju' unt tib'aj q'olb'eb'l,", "21": "aye'tzu'n ttzikyk'u'j exju' kykux te kyb'anq'ob', naq tb'incha tu'me'l tu'n tq'onte twitz Qman Dyos, kse'nxju' tchaq' Qman Dyos te Moyses.", "22": "<pb/>Jawtiq'i'n Aaron tq'ob' ex e'kub' tky'i'wla'n aj Israel, tetzunj kyb'ajkub' tq'o'nju' chojb'il tu'n tpaj il, chojb'il k'ok'sb'il ex chojb'il te mujb'ab'ltib'il, el lq'e tk'etzju' q'olb'eb'l.", "23": "E'okxtzun Moysestz tuk'i'l Aaron toju' Ja te Mujb'ab'ltib'il, atzunj kyetz e'kub' kyky'i'wla'n aj Israel. Kub'tzun tyek'u'ntib' Qman Dyostz nxi'x qoptz'aj kywitz kykyaqilju' tnam Israel:", "24": "etz q'aq' twitz Qman Dyos ex b'aj patju' alu'mj tu'n, ju' atitoq tu'n tkub' tz'e'y exqe'ju' unt atitoq tib'aj q'olb'eb'l. Tetzunj kyka'yinte aj Israel ja'lu e'jaw ·∫çch'in kykyaqil tu'n kytzalajb'il ex e'kub' meje majx ku'pun kyplaj twitz tx'otx'."}