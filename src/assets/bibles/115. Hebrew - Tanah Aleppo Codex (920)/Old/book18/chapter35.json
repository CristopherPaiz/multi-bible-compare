{"1": "א                  ויען אליהו ויאמר", "2": "ב  הזאת חשבת למשפט    אמרת צדקי מאל", "3": "ג  כי-תאמר מה-יסכן-לך    מה-אעיל מחטאתי", "4": "ד  אני אשיבך מלין--    ואת-רעיך עמך", "5": "ה  הבט שמים וראה    ושור שחקים גבהו ממך", "6": "ו  אם-חטאת מה-תפעל-בו    ורבו פשעיך מה-תעשה-לו", "7": "ז  אם-צדקת מה-תתן-לו    או מה-מידך יקח", "8": "ח  לאיש-כמוך רשעך    ולבן-אדם צדקתך", "9": "ט  מרב עשוקים יזעיקו    ישועו מזרוע רבים", "10": "י  ולא-אמר--איה אלוה עשי    נתן זמרות בלילה", "11": "יא  מלפנו מבהמות ארץ    ומעוף השמים יחכמנו", "12": "יב  שם יצעקו ולא יענה--    מפני גאון רעים", "13": "יג  אך-שוא לא-ישמע אל    ושדי לא ישורנה", "14": "יד  אף כי-תאמר לא תשורנו    דין לפניו ותחולל לו", "15": "טו  ועתה--כי-אין פקד אפו    ולא-ידע בפש מאד", "16": "טז  ואיוב הבל יפצה-פיהו    בבלי-דעת מלין יכבר"}