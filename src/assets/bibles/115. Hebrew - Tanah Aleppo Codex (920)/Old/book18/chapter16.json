{"1": "א                  ויען איוב ויאמר", "2": "ב  שמעתי כאלה רבות    מנחמי עמל כלכם", "3": "ג  הקץ לדברי-רוח    או מה-ימריצך כי תענה", "4": "ד  גם אנכי--    ככם אדברה לו יש נפשכם תחת נפשי--    אחבירה עליכם במלים ואניעה עליכם    במו ראשי", "5": "ה  אאמצכם במו-פי    וניד שפתי יחשך", "6": "ו  אם-אדברה לא-יחשך כאבי    ואחדלה מה-מני יהלך", "7": "ז  אך-עתה הלאני    השמות כל-עדתי", "8": "ח  ותקמטני לעד היה    ויקם בי כחשי בפני יענה", "9": "ט  אפו טרף וישטמני--חרק עלי בשניו    צרי ילטש עיניו לי", "10": "י  פערו עלי בפיהם--בחרפה הכו לחיי    יחד עלי יתמלאון", "11": "יא  יסגירני אל אל עויל    ועל-ידי רשעים ירטני", "12": "יב  שלו הייתי ויפרפרני--    ואחז בערפי ויפצפצני ויקימני לו    למטרה", "13": "יג  יסבו עלי רביו--    יפלח כליותי ולא יחמל ישפך לארץ    מררתי", "14": "יד  יפרצני פרץ על-פני-פרץ    ירץ עלי כגבור", "15": "טו  שק תפרתי עלי גלדי    ועללתי בעפר קרני", "16": "טז  פני חמרמרה (חמרמרו) מני-בכי    ועל עפעפי צלמות", "17": "יז  על לא-חמס בכפי    ותפלתי זכה", "18": "יח  ארץ אל-תכסי דמי    ואל-יהי מקום לזעקתי", "19": "יט  גם-עתה הנה-בשמים עדי    ושהדי במרמים", "20": "כ  מליצי רעי    אל-אלוה דלפה עיני", "21": "כא  ויוכח לגבר עם-אלוה    ובן-אדם לרעהו", "22": "כב  כי-שנות מספר יאתיו    וארח לא-אשוב אהלך"}