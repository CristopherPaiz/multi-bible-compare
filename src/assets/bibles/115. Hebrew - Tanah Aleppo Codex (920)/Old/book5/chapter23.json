{"1": "א לא יקח איש את אשת אביו ולא יגלה כנף אביו  {ס}", "2": "ב לא יבא פצוע דכא וכרות שפכה בקהל יהוה  {ס}", "3": "ג לא יבא ממזר בקהל יהוה  גם דור עשירי לא יבא לו בקהל יהוה  {ס}", "4": "ד לא יבא עמוני ומואבי בקהל יהוה  גם דור עשירי לא יבא להם בקהל יהוה עד עולם", "5": "ה על דבר אשר לא קדמו אתכם בלחם ובמים בדרך בצאתכם ממצרים ואשר שכר עליך את בלעם בן בעור מפתור ארם נהרים--לקללך", "6": "ו ולא אבה יהוה אלהיך לשמע אל בלעם ויהפך יהוה אלהיך לך את הקללה לברכה  כי אהבך יהוה אלהיך", "7": "ז לא תדרש שלמם וטבתם כל ימיך לעולם  {ס}", "8": "ח לא תתעב אדמי כי אחיך הוא לא תתעב מצרי כי גר היית בארצו", "9": "ט בנים אשר יולדו להם דור שלישי--יבא להם בקהל יהוה  {ס}", "10": "י כי תצא מחנה על איביך  ונשמרת--מכל דבר רע", "11": "יא כי יהיה בך איש אשר לא יהיה טהור מקרה לילה--ויצא אל מחוץ למחנה לא יבא אל תוך המחנה", "12": "יב והיה לפנות ערב ירחץ במים וכבא השמש יבא אל תוך המחנה", "13": "יג ויד תהיה לך מחוץ למחנה ויצאת שמה חוץ", "14": "יד ויתד תהיה לך על אזנך והיה בשבתך חוץ וחפרתה בה ושבת וכסית את צאתך", "15": "טו כי יהוה אלהיך מתהלך בקרב מחנך להצילך ולתת איביך לפניך והיה מחניך קדוש  ולא יראה בך ערות דבר ושב מאחריך  {ס}", "16": "טז לא תסגיר עבד אל אדניו אשר ינצל אליך מעם אדניו", "17": "יז עמך ישב בקרבך במקום אשר יבחר באחד שעריך--בטוב לו לא תוננו  {ס}", "18": "יח לא תהיה קדשה מבנות ישראל ולא יהיה קדש מבני ישראל", "19": "יט לא תביא אתנן זונה ומחיר כלב בית יהוה אלהיך--לכל נדר  כי תועבת יהוה אלהיך גם שניהם  {ס}", "20": "כ לא תשיך לאחיך נשך כסף נשך אכל  נשך כל דבר אשר ישך", "21": "כא לנכרי תשיך ולאחיך לא תשיך--למען יברכך יהוה אלהיך בכל משלח ידך על הארץ אשר אתה בא שמה לרשתה  {ס}", "22": "כב כי תדר נדר ליהוה אלהיך לא תאחר לשלמו  כי דרש ידרשנו יהוה אלהיך מעמך והיה בך חטא", "23": "כג וכי תחדל לנדר--לא יהיה בך חטא", "24": "כד מוצא שפתיך תשמר ועשית  כאשר נדרת ליהוה אלהיך נדבה אשר דברת בפיך  {ס}", "25": "כה כי תבא בכרם רעך ואכלת ענבים כנפשך שבעך ואל כליך לא תתן  {ס} [ (Deuteronomy 23:26) כו כי תבא בקמת רעך וקטפת מלילת בידך וחרמש לא תניף על קמת רעך  {ס} ]"}