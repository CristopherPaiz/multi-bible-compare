{"1": "א כל המצוה אשר אנכי מצוך היום--תשמרון לעשות  למען תחיון ורביתם ובאתם וירשתם את הארץ אשר נשבע יהוה לאבתיכם", "2": "ב וזכרת את כל הדרך אשר הוליכך יהוה אלהיך זה ארבעים שנה--במדבר  למען ענתך לנסתך לדעת את אשר בלבבך התשמר מצותו--אם לא", "3": "ג ויענך וירעבך ויאכלך את המן אשר לא ידעת ולא ידעון אבתיך  למען הודיעך כי לא על הלחם לבדו יחיה האדם--כי על כל מוצא פי יהוה יחיה האדם", "4": "ד שמלתך לא בלתה מעליך ורגלך לא בצקה--זה ארבעים שנה", "5": "ה וידעת עם לבבך  כי כאשר ייסר איש את בנו יהוה אלהיך מיסרך", "6": "ו ושמרת את מצות יהוה אלהיך ללכת בדרכיו וליראה אתו", "7": "ז כי יהוה אלהיך מביאך אל ארץ טובה  ארץ נחלי מים--עינת ותהמת יצאים בבקעה ובהר", "8": "ח ארץ חטה ושערה וגפן ותאנה ורמון ארץ זית שמן ודבש", "9": "ט ארץ אשר לא במסכנת תאכל בה לחם--לא תחסר כל בה ארץ אשר אבניה ברזל ומהרריה תחצב נחשת", "10": "י ואכלת ושבעת--וברכת את יהוה אלהיך על הארץ הטבה אשר נתן לך", "11": "יא השמר לך פן תשכח את יהוה אלהיך לבלתי שמר מצותיו ומשפטיו וחקתיו אשר אנכי מצוך היום", "12": "יב פן תאכל ושבעת ובתים טבים תבנה וישבת", "13": "יג ובקרך וצאנך ירבין וכסף וזהב ירבה לך וכל אשר לך ירבה", "14": "יד ורם לבבך ושכחת את יהוה אלהיך המוציאך מארץ מצרים מבית עבדים", "15": "טו המוליכך במדבר הגדל והנורא נחש שרף ועקרב וצמאון אשר אין מים המוציא לך מים מצור החלמיש", "16": "טז המאכלך מן במדבר אשר לא ידעון אבתיך  למען ענתך ולמען נסתך--להיטבך באחריתך", "17": "יז ואמרת בלבבך  כחי ועצם ידי עשה לי את החיל הזה", "18": "יח וזכרת את יהוה אלהיך--כי הוא הנתן לך כח לעשות חיל  למען הקים את בריתו אשר נשבע לאבתיך כיום הזה  {פ}", "19": "יט והיה אם שכח תשכח את יהוה אלהיך והלכת אחרי אלהים אחרים ועבדתם והשתחוית להם--העדתי בכם היום כי אבד תאבדון", "20": "כ כגוים אשר יהוה מאביד מפניכם--כן תאבדון  עקב לא תשמעון בקול יהוה אלהיכם  {פ}"}