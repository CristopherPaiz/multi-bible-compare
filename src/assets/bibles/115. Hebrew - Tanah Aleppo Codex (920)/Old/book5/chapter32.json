{"1": "א האזינו השמים ואדברה  {ס}  ותשמע הארץ אמרי פי  {ר}", "2": "ב יערף כמטר לקחי  {ס}  תזל כטל אמרתי  {ר} כשעירם עלי דשא  {ס}  וכרביבים עלי עשב  {ר}", "3": "ג כי שם יהוה אקרא  {ס}  הבו גדל לאלהינו  {ר}", "4": "ד הצור תמים פעלו  {ס}  כי כל דרכיו משפט  {ר} אל אמונה ואין עול  {ס}  צדיק וישר הוא  {ר}", "5": "ה שחת לו לא בניו מומם  {ס}  דור עקש ופתלתל  {ר}", "6": "ו ה ליהוה תגמלו זאת--  {ס}  עם נבל ולא חכם  {ר} הלוא הוא אביך קנך  {ס}  הוא עשך ויכננך  {ר}", "7": "ז זכר ימות עולם בינו שנות דר ודר  {ס}  שאל אביך ויגדך זקניך ויאמרו לך  {ר}", "8": "ח בהנחל עליון גוים  {ס}  בהפרידו בני אדם  {ר} יצב גבלת עמים  {ס}  למספר בני ישראל  {ר}", "9": "ט כי חלק יהוה עמו  {ס}  יעקב חבל נחלתו  {ר}", "10": "י ימצאהו בארץ מדבר  {ס}  ובתהו ילל ישמן  {ר} יסבבנהו יבוננהו--  {ס}  יצרנהו כאישון עינו  {ר}", "11": "יא כנשר יעיר קנו על גוזליו ירחף  {ס}  יפרש כנפיו יקחהו ישאהו על אברתו  {ר}", "12": "יב יהוה בדד ינחנו  {ס}  ואין עמו אל נכר  {ר}", "13": "יג ירכבהו על במותי (במתי) ארץ  {ס}  ויאכל תנובת שדי  {ר} וינקהו דבש מסלע  {ס}  ושמן מחלמיש צור  {ר}", "14": "יד חמאת בקר וחלב צאן  {ס}  עם חלב כרים ואילים  {ר} בני בשן ועתודים  {ס}  עם חלב כליות חטה  {ר} ודם ענב תשתה חמר  {ס}", "15": "טו וישמן ישרון ויבעט  {ר} שמנת עבית כשית  {ס}  ויטש אלוה עשהו  {ר} וינבל צור ישעתו  {ס}", "16": "טז יקנאהו בזרים  {ר} בתועבת יכעיסהו  {ס}", "17": "יז יזבחו לשדים לא אלה--  {ר} אלהים לא ידעום  {ס}  חדשים מקרב באו  {ר} לא שערום אבתיכם  {ס}", "18": "יח צור ילדך תשי  {ר} ותשכח אל מחללך  {ס}", "19": "יט וירא יהוה וינאץ  {ר} מכעס בניו ובנתיו  {ס}", "20": "כ ויאמר אסתירה פני מהם--  {ר} אראה מה אחריתם  {ס}  כי דור תהפכת המה  {ר} בנים לא אמן בם  {ס}", "21": "כא הם קנאוני בלא אל  {ר} כעסוני בהבליהם  {ס}  ואני אקניאם בלא עם  {ר} בגוי נבל אכעיסם  {ס}", "22": "כב כי אש קדחה באפי  {ר} ותיקד עד שאול תחתית  {ס}  ותאכל ארץ ויבלה  {ר} ותלהט מוסדי הרים  {ס}", "23": "כג אספה עלימו רעות  {ר} חצי אכלה בם  {ס}", "24": "כד מזי רעב ולחמי רשף  {ר} וקטב מרירי  {ס}  ושן בהמת אשלח בם  {ר} עם חמת זחלי עפר  {ס}", "25": "כה מחוץ תשכל חרב ומחדרים אימה גם בחור  {ר} גם בתולה--יונק עם איש שיבה  {ס}", "26": "כו אמרתי אפאיהם  {ר} אשביתה מאנוש זכרם  {ס}", "27": "כז לולי כעס אויב אגור--  {ר} פן ינכרו צרימו  {ס}  פן יאמרו ידנו רמה  {ר} ולא יהוה פעל כל זאת  {ס}", "28": "כח כי גוי אבד עצות המה  {ר} ואין בהם תבונה  {ס}", "29": "כט לו חכמו ישכילו זאת  {ר} יבינו לאחריתם  {ס}", "30": "ל איכה ירדף אחד אלף  {ר} ושנים יניסו רבבה  {ס}  אם לא כי צורם מכרם  {ר} ויהוה הסגירם  {ס}", "31": "לא כי לא כצורנו צורם  {ר} ואיבינו פלילים  {ס}", "32": "לב כי מגפן סדם גפנם  {ר} ומשדמת עמרה  {ס}  ענבמו ענבי רוש--  {ר} אשכלת מררת למו  {ס}", "33": "לג חמת תנינם יינם  {ר} וראש פתנים אכזר  {ס}", "34": "לד הלא הוא כמס עמדי  {ר} חתום באוצרתי  {ס}", "35": "לה לי נקם ושלם  {ר} לעת תמוט רגלם  {ס}  כי קרוב יום אידם  {ר} וחש עתדת למו  {ס}", "36": "לו כי ידין יהוה עמו  {ר} ועל עבדיו יתנחם  {ס}  כי יראה כי אזלת יד  {ר} ואפס עצור ועזוב  {ס}", "37": "לז ואמר אי אלהימו--  {ר} צור חסיו בו  {ס}", "38": "לח אשר חלב זבחימו יאכלו  {ר} ישתו יין נסיכם  {ס}  יקומו ויעזרכם--  {ר} יהי עליכם סתרה  {ס}", "39": "לט ראו עתה כי אני אני הוא  {ר} ואין אלהים עמדי  {ס}  אני אמית ואחיה  {ר} מחצתי ואני ארפא  {ס}  ואין מידי מציל  {ר}", "40": "מ כי אשא אל שמים ידי  {ס}  ואמרתי חי אנכי לעלם  {ר}", "41": "מא אם שנותי ברק חרבי  {ס}  ותאחז במשפט ידי  {ר} אשיב נקם לצרי  {ס}  ולמשנאי אשלם  {ר}", "42": "מב אשכיר חצי מדם  {ס}  וחרבי תאכל בשר  {ר} מדם חלל ושביה  {ס}  מראש פרעות אויב  {ר}", "43": "מג הרנינו גוים עמו  {ס}  כי דם עבדיו יקום  {ר} ונקם ישיב לצריו  {ס}  וכפר אדמתו עמו  {ר} {ש}", "44": "מד ויבא משה וידבר את כל דברי השירה הזאת--באזני העם  הוא והושע בן נון", "45": "מה ויכל משה לדבר את כל הדברים האלה--אל כל ישראל", "46": "מו ויאמר אלהם שימו לבבכם לכל הדברים אשר אנכי מעיד בכם היום  אשר תצום את בניכם לשמר לעשות את כל דברי התורה הזאת", "47": "מז כי לא דבר רק הוא מכם--כי הוא חייכם ובדבר הזה תאריכו ימים על האדמה אשר אתם עברים את הירדן שמה לרשתה  {פ}", "48": "מח וידבר יהוה אל משה בעצם היום הזה לאמר", "49": "מט עלה אל הר העברים הזה הר נבו אשר בארץ מואב אשר על פני ירחו וראה את ארץ כנען אשר אני נתן לבני ישראל לאחזה", "50": "נ ומת בהר אשר אתה עלה שמה והאסף אל עמיך  כאשר מת אהרן אחיך בהר ההר ויאסף אל עמיו", "51": "נא על אשר מעלתם בי בתוך בני ישראל במי מריבת קדש מדבר צן--על אשר לא קדשתם אותי בתוך בני ישראל", "52": "נב כי מנגד תראה את הארץ ושמה לא תבוא--אל הארץ אשר אני נתן לבני ישראל  {פ}"}