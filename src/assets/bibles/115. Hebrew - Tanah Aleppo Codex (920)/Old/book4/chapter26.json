{"1": "א ויהי אחרי המגפה  {פ} ויאמר יהוה אל משה ואל אלעזר בן אהרן הכהן לאמר", "2": "ב שאו את ראש כל עדת בני ישראל מבן עשרים שנה ומעלה--לבית אבתם  כל יצא צבא בישראל", "3": "ג וידבר משה ואלעזר הכהן אתם--בערבת מואב  על ירדן ירחו לאמר", "4": "ד מבן עשרים שנה ומעלה כאשר צוה יהוה את משה ובני ישראל היצאים מארץ מצרים", "5": "ה ראובן בכור ישראל בני ראובן חנוך משפחת החנכי לפלוא משפחת הפלאי", "6": "ו לחצרן משפחת החצרוני לכרמי משפחת הכרמי", "7": "ז אלה משפחת הראובני ויהיו פקדיהם שלשה וארבעים אלף ושבע מאות ושלשים", "8": "ח ובני פלוא אליאב", "9": "ט ובני אליאב נמואל ודתן ואבירם  הוא דתן ואבירם קרואי (קריאי) העדה אשר הצו על משה ועל אהרן בעדת קרח בהצתם על יהוה", "10": "י ותפתח הארץ את פיה ותבלע אתם ואת קרח--במות העדה  באכל האש את חמשים ומאתים איש ויהיו לנס", "11": "יא ובני קרח לא מתו  {ס}", "12": "יב בני שמעון למשפחתם--לנמואל משפחת הנמואלי לימין משפחת הימיני ליכין משפחת היכיני", "13": "יג לזרח משפחת הזרחי לשאול משפחת השאולי", "14": "יד אלה משפחת השמעני--שנים ועשרים אלף ומאתים  {ס}", "15": "טו בני גד למשפחתם--לצפון משפחת הצפוני לחגי משפחת החגי לשוני משפחת השוני", "16": "טז לאזני משפחת האזני לערי משפחת הערי", "17": "יז לארוד משפחת הארודי לאראלי--משפחת האראלי", "18": "יח אלה משפחת בני גד לפקדיהם--ארבעים אלף וחמש מאות  {ס}", "19": "יט בני יהודה ער ואונן וימת ער ואונן בארץ כנען", "20": "כ ויהיו בני יהודה למשפחתם--לשלה משפחת השלני לפרץ משפחת הפרצי לזרח משפחת הזרחי", "21": "כא ויהיו בני פרץ--לחצרן משפחת החצרני לחמול משפחת החמולי", "22": "כב אלה משפחת יהודה לפקדיהם--ששה ושבעים אלף וחמש מאות  {ס}", "23": "כג בני יששכר למשפחתם--תולע משפחת התולעי לפוה משפחת הפוני", "24": "כד לישוב משפחת הישבי לשמרן משפחת השמרני", "25": "כה אלה משפחת יששכר לפקדיהם--ארבעה וששים אלף ושלש מאות  {ס}", "26": "כו בני זבולן למשפחתם--לסרד משפחת הסרדי לאלון משפחת האלני ליחלאל--משפחת היחלאלי", "27": "כז אלה משפחת הזבולני לפקדיהם--ששים אלף וחמש מאות  {ס}", "28": "כח בני יוסף למשפחתם--מנשה ואפרים", "29": "כט בני מנשה למכיר משפחת המכירי ומכיר הוליד את גלעד לגלעד משפחת הגלעדי", "30": "ל אלה בני גלעד--איעזר משפחת האיעזרי לחלק משפחת החלקי", "31": "לא ואשריאל--משפחת האשראלי ושכם משפחת השכמי", "32": "לב ושמידע משפחת השמידעי וחפר משפחת החפרי", "33": "לג וצלפחד בן חפר לא היו לו בנים--כי אם בנות  ושם בנות צלפחד--מחלה ונעה חגלה מלכה ותרצה", "34": "לד אלה משפחת מנשה ופקדיהם שנים וחמשים אלף ושבע מאות  {ס}", "35": "לה אלה בני אפרים למשפחתם--לשותלח משפחת השתלחי לבכר משפחת הבכרי לתחן משפחת התחני", "36": "לו ואלה בני שותלח--לערן משפחת הערני", "37": "לז אלה משפחת בני אפרים לפקדיהם שנים ושלשים אלף וחמש מאות אלה בני יוסף למשפחתם  {ס}", "38": "לח בני בנימן למשפחתם--לבלע משפחת הבלעי לאשבל משפחת האשבלי לאחירם משפחת האחירמי", "39": "לט לשפופם משפחת השופמי לחופם משפחת החופמי", "40": "מ ויהיו בני בלע ארד ונעמן--משפחת הארדי לנעמן משפחת הנעמי", "41": "מא אלה בני בנימן למשפחתם ופקדיהם חמשה וארבעים אלף ושש מאות  {ס}", "42": "מב אלה בני דן למשפחתם--לשוחם משפחת השוחמי אלה משפחת דן למשפחתם", "43": "מג כל משפחת השוחמי לפקדיהם--ארבעה וששים אלף וארבע מאות  {ס}", "44": "מד בני אשר למשפחתם--לימנה משפחת הימנה לישוי משפחת הישוי לבריעה משפחת הבריעי", "45": "מה לבני בריעה--לחבר משפחת החברי למלכיאל--משפחת המלכיאלי", "46": "מו ושם בת אשר שרח", "47": "מז אלה משפחת בני אשר לפקדיהם--שלשה וחמשים אלף וארבע מאות  {ס}", "48": "מח בני נפתלי למשפחתם--ליחצאל משפחת היחצאלי לגוני משפחת הגוני", "49": "מט ליצר משפחת היצרי לשלם משפחת השלמי", "50": "נ אלה משפחת נפתלי למשפחתם ופקדיהם חמשה וארבעים אלף וארבע מאות", "51": "נא אלה פקודי בני ישראל--שש מאות אלף ואלף שבע מאות ושלשים  {פ}", "52": "נב וידבר יהוה אל משה לאמר", "53": "נג לאלה תחלק הארץ בנחלה--במספר שמות", "54": "נד לרב תרבה נחלתו ולמעט תמעיט נחלתו  איש לפי פקדיו יתן נחלתו", "55": "נה אך בגורל יחלק את הארץ  לשמות מטות אבתם ינחלו", "56": "נו על פי הגורל תחלק נחלתו--בין רב למעט  {ס}", "57": "נז ואלה פקודי הלוי למשפחתם--לגרשון משפחת הגרשני לקהת משפחת הקהתי למררי משפחת המררי", "58": "נח אלה משפחת לוי משפחת הלבני משפחת החברני משפחת המחלי משפחת המושי משפחת הקרחי וקהת הולד את עמרם", "59": "נט ושם אשת עמרם יוכבד בת לוי אשר ילדה אתה ללוי במצרים ותלד לעמרם את אהרן ואת משה ואת מרים אחתם", "60": "ס ויולד לאהרן את נדב ואת אביהוא את אלעזר ואת איתמר", "61": "סא וימת נדב ואביהוא בהקריבם אש זרה לפני יהוה", "62": "סב ויהיו פקדיהם שלשה ועשרים אלף--כל זכר מבן חדש ומעלה  כי לא התפקדו בתוך בני ישראל כי לא נתן להם נחלה בתוך בני ישראל", "63": "סג אלה פקודי משה ואלעזר הכהן--אשר פקדו את בני ישראל בערבת מואב על ירדן ירחו", "64": "סד ובאלה לא היה איש מפקודי משה ואהרן הכהן--אשר פקדו את בני ישראל במדבר סיני", "65": "סה כי אמר יהוה להם מות ימתו במדבר ולא נותר מהם איש--כי אם כלב בן יפנה ויהושע בן נון  {ס}"}