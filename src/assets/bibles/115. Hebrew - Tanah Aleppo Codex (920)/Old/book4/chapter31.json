{"1": "א וידבר יהוה אל משה לאמר", "2": "ב נקם נקמת בני ישראל מאת המדינים אחר תאסף אל עמיך", "3": "ג וידבר משה אל העם לאמר החלצו מאתכם אנשים לצבא ויהיו על מדין לתת נקמת יהוה במדין", "4": "ד אלף למטה אלף למטה--לכל מטות ישראל תשלחו לצבא", "5": "ה וימסרו מאלפי ישראל אלף למטה--שנים עשר אלף חלוצי צבא", "6": "ו וישלח אתם משה אלף למטה לצבא  אתם ואת פינחס בן אלעזר הכהן לצבא וכלי הקדש וחצצרות התרועה בידו", "7": "ז ויצבאו על מדין כאשר צוה יהוה את משה ויהרגו כל זכר", "8": "ח ואת מלכי מדין הרגו על חלליהם את אוי ואת רקם ואת צור ואת חור ואת רבע--חמשת מלכי מדין ואת בלעם בן בעור הרגו בחרב", "9": "ט וישבו בני ישראל את נשי מדין ואת טפם ואת כל בהמתם ואת כל מקנהם ואת כל חילם בזזו", "10": "י ואת כל עריהם במושבתם ואת כל טירתם--שרפו באש", "11": "יא ויקחו את כל השלל ואת כל המלקוח--באדם ובבהמה", "12": "יב ויבאו אל משה ואל אלעזר הכהן ואל עדת בני ישראל את השבי ואת המלקוח ואת השלל--אל המחנה  אל ערבת מואב אשר על ירדן ירחו  {ס}", "13": "יג ויצאו משה ואלעזר הכהן וכל נשיאי העדה--לקראתם  אל מחוץ למחנה", "14": "יד ויקצף משה על פקודי החיל שרי האלפים ושרי המאות הבאים מצבא המלחמה", "15": "טו ויאמר אליהם משה  החייתם כל נקבה", "16": "טז הן הנה היו לבני ישראל בדבר בלעם למסר מעל ביהוה על דבר פעור ותהי המגפה בעדת יהוה", "17": "יז ועתה הרגו כל זכר בטף וכל אשה ידעת איש למשכב זכר--הרגו", "18": "יח וכל הטף בנשים אשר לא ידעו משכב זכר--החיו לכם", "19": "יט ואתם חנו מחוץ למחנה--שבעת ימים  כל הרג נפש וכל נגע בחלל תתחטאו ביום השלישי וביום השביעי--אתם ושביכם", "20": "כ וכל בגד וכל כלי עור וכל מעשה עזים וכל כלי עץ--תתחטאו  {ס}", "21": "כא ויאמר אלעזר הכהן אל אנשי הצבא הבאים למלחמה  זאת חקת התורה אשר צוה יהוה את משה", "22": "כב אך את הזהב ואת הכסף את הנחשת את הברזל את הבדיל ואת העפרת", "23": "כג כל דבר אשר יבא באש תעבירו באש וטהר--אך במי נדה יתחטא וכל אשר לא יבא באש תעבירו במים", "24": "כד וכבסתם בגדיכם ביום השביעי וטהרתם ואחר תבאו אל המחנה  {ס}", "25": "כה ויאמר יהוה אל משה לאמר", "26": "כו שא את ראש מלקוח השבי באדם ובבהמה--אתה ואלעזר הכהן וראשי אבות העדה", "27": "כז וחצית את המלקוח בין תפשי המלחמה היצאים לצבא--ובין כל העדה", "28": "כח והרמת מכס ליהוה מאת אנשי המלחמה היצאים לצבא--אחד נפש מחמש המאות  מן האדם ומן הבקר ומן החמרים ומן הצאן", "29": "כט ממחציתם תקחו ונתתה לאלעזר הכהן תרומת יהוה", "30": "ל וממחצת בני ישראל תקח אחד אחז מן החמשים מן האדם מן הבקר מן החמרים ומן הצאן--מכל הבהמה ונתתה אתם ללוים שמרי משמרת משכן יהוה", "31": "לא ויעש משה ואלעזר הכהן כאשר צוה יהוה את משה", "32": "לב ויהי המלקוח--יתר הבז אשר בזזו עם הצבא  צאן שש מאות אלף ושבעים אלף--וחמשת אלפים", "33": "לג ובקר שנים ושבעים אלף", "34": "לד וחמרים אחד וששים אלף", "35": "לה ונפש אדם--מן הנשים אשר לא ידעו משכב זכר  כל נפש שנים ושלשים אלף", "36": "לו ותהי המחצה--חלק היצאים בצבא  מספר הצאן שלש מאות אלף ושלשים אלף ושבעת אלפים וחמש מאות", "37": "לז ויהי המכס ליהוה מן הצאן--שש מאות חמש ושבעים", "38": "לח והבקר--ששה ושלשים אלף ומכסם ליהוה שנים ושבעים", "39": "לט וחמרים שלשים אלף וחמש מאות ומכסם ליהוה אחד וששים", "40": "מ ונפש אדם ששה עשר אלף ומכסם ליהוה--שנים ושלשים נפש", "41": "מא ויתן משה את מכס תרומת יהוה לאלעזר הכהן--כאשר צוה יהוה את משה", "42": "מב וממחצית בני ישראל אשר חצה משה מן האנשים הצבאים", "43": "מג ותהי מחצת העדה מן הצאן--שלש מאות אלף ושלשים אלף שבעת אלפים וחמש מאות", "44": "מד ובקר ששה ושלשים אלף", "45": "מה וחמרים שלשים אלף וחמש מאות", "46": "מו ונפש אדם ששה עשר אלף", "47": "מז ויקח משה ממחצת בני ישראל את האחז אחד מן החמשים--מן האדם ומן הבהמה ויתן אתם ללוים שמרי משמרת משכן יהוה כאשר צוה יהוה את משה", "48": "מח ויקרבו אל משה הפקדים אשר לאלפי הצבא--שרי האלפים ושרי המאות", "49": "מט ויאמרו אל משה עבדיך נשאו את ראש אנשי המלחמה אשר בידנו ולא נפקד ממנו איש", "50": "נ ונקרב את קרבן יהוה איש אשר מצא כלי זהב אצעדה וצמיד טבעת עגיל וכומז--לכפר על נפשתינו לפני יהוה", "51": "נא ויקח משה ואלעזר הכהן את הזהב--מאתם  כל כלי מעשה", "52": "נב ויהי כל זהב התרומה אשר הרימו ליהוה--ששה עשר אלף שבע מאות וחמשים שקל  מאת שרי האלפים ומאת שרי המאות", "53": "נג אנשי הצבא בזזו איש לו", "54": "נד ויקח משה ואלעזר הכהן את הזהב מאת שרי האלפים והמאות ויבאו אתו אל אהל מועד זכרון לבני ישראל לפני יהוה  {פ}"}