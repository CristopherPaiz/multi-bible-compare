{"1": "א ויסעו בני ישראל ויחנו בערבות מואב מעבר לירדן ירחו  {ס}", "2": "ב וירא בלק בן צפור את כל אשר עשה ישראל לאמרי", "3": "ג ויגר מואב מפני העם מאד--כי רב הוא ויקץ מואב מפני בני ישראל", "4": "ד ויאמר מואב אל זקני מדין עתה ילחכו הקהל את כל סביבתינו כלחך השור את ירק השדה ובלק בן צפור מלך למואב בעת ההוא", "5": "ה וישלח מלאכים אל בלעם בן בער פתורה אשר על הנהר ארץ בני עמו--לקרא לו  לאמר הנה עם יצא ממצרים הנה כסה את עין הארץ והוא ישב ממלי", "6": "ו ועתה לכה נא ארה לי את העם הזה כי עצום הוא ממני--אולי אוכל נכה בו ואגרשנו מן הארץ  כי ידעתי את אשר תברך מברך ואשר תאר יואר", "7": "ז וילכו זקני מואב וזקני מדין וקסמים בידם ויבאו אל בלעם וידברו אליו דברי בלק", "8": "ח ויאמר אליהם לינו פה הלילה והשבתי אתכם דבר כאשר ידבר יהוה אלי וישבו שרי מואב עם בלעם", "9": "ט ויבא אלהים אל בלעם ויאמר מי האנשים האלה עמך", "10": "י ויאמר בלעם אל האלהים  בלק בן צפר מלך מואב שלח אלי", "11": "יא הנה העם היצא ממצרים ויכס את עין הארץ עתה לכה קבה לי אתו--אולי אוכל להלחם בו וגרשתיו", "12": "יב ויאמר אלהים אל בלעם לא תלך עמהם לא תאר את העם כי ברוך הוא", "13": "יג ויקם בלעם בבקר ויאמר אל שרי בלק לכו אל ארצכם  כי מאן יהוה לתתי להלך עמכם", "14": "יד ויקומו שרי מואב ויבאו אל בלק ויאמרו מאן בלעם הלך עמנו", "15": "טו ויסף עוד בלק שלח שרים רבים ונכבדים מאלה", "16": "טז ויבאו אל בלעם ויאמרו לו כה אמר בלק בן צפור אל נא תמנע מהלך אלי", "17": "יז כי כבד אכבדך מאד וכל אשר תאמר אלי אעשה ולכה נא קבה לי את העם הזה", "18": "יח ויען בלעם ויאמר אל עבדי בלק אם יתן לי בלק מלא ביתו כסף וזהב--לא אוכל לעבר את פי יהוה אלהי לעשות קטנה או גדולה", "19": "יט ועתה שבו נא בזה גם אתם--הלילה ואדעה מה יסף יהוה דבר עמי", "20": "כ ויבא אלהים אל בלעם לילה ויאמר לו אם לקרא לך באו האנשים קום לך אתם ואך את הדבר אשר אדבר אליך--אתו תעשה", "21": "כא ויקם בלעם בבקר ויחבש את אתנו וילך עם שרי מואב", "22": "כב ויחר אף אלהים כי הולך הוא ויתיצב מלאך יהוה בדרך לשטן לו והוא רכב על אתנו ושני נעריו עמו", "23": "כג ותרא האתון את מלאך יהוה נצב בדרך וחרבו שלופה בידו ותט האתון מן הדרך ותלך בשדה ויך בלעם את האתון להטתה הדרך", "24": "כד ויעמד מלאך יהוה במשעול הכרמים--גדר מזה וגדר מזה", "25": "כה ותרא האתון את מלאך יהוה ותלחץ אל הקיר ותלחץ את רגל בלעם אל הקיר ויסף להכתה", "26": "כו ויוסף מלאך יהוה עבור ויעמד במקום צר אשר אין דרך לנטות ימין ושמאול", "27": "כז ותרא האתון את מלאך יהוה ותרבץ תחת בלעם ויחר אף בלעם ויך את האתון במקל", "28": "כח ויפתח יהוה את פי האתון ותאמר לבלעם מה עשיתי לך כי הכיתני זה שלש רגלים", "29": "כט ויאמר בלעם לאתון כי התעללת בי לו יש חרב בידי כי עתה הרגתיך", "30": "ל ותאמר האתון אל בלעם הלוא אנכי אתנך אשר רכבת עלי מעודך עד היום הזה--ההסכן הסכנתי לעשות לך כה ויאמר לא", "31": "לא ויגל יהוה את עיני בלעם וירא את מלאך יהוה נצב בדרך וחרבו שלפה בידו ויקד וישתחו לאפיו", "32": "לב ויאמר אליו מלאך יהוה על מה הכית את אתנך זה שלוש רגלים הנה אנכי יצאתי לשטן כי ירט הדרך לנגדי", "33": "לג ותראני האתון ותט לפני זה שלש רגלים אולי נטתה מפני כי עתה גם אתכה הרגתי ואותה החייתי", "34": "לד ויאמר בלעם אל מלאך יהוה חטאתי--כי לא ידעתי כי אתה נצב לקראתי בדרך ועתה אם רע בעיניך אשובה לי", "35": "לה ויאמר מלאך יהוה אל בלעם לך עם האנשים ואפס את הדבר אשר אדבר אליך אתו תדבר וילך בלעם עם שרי בלק", "36": "לו וישמע בלק כי בא בלעם ויצא לקראתו אל עיר מואב אשר על גבול ארנן אשר בקצה הגבול", "37": "לז ויאמר בלק אל בלעם הלא שלח שלחתי אליך לקרא לך--למה לא הלכת אלי האמנם לא אוכל כבדך", "38": "לח ויאמר בלעם אל בלק הנה באתי אליך--עתה היכל אוכל דבר מאומה  הדבר אשר ישים אלהים בפי--אתו אדבר", "39": "לט וילך בלעם עם בלק ויבאו קרית חצות", "40": "מ ויזבח בלק בקר וצאן וישלח לבלעם ולשרים אשר אתו", "41": "מא ויהי בבקר--ויקח בלק את בלעם ויעלהו במות בעל וירא משם קצה העם"}