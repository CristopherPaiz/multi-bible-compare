{"1": "א  לץ היין המה שכר    וכל-שגה בו לא יחכם", "2": "ב  נהם ככפיר אימת מלך    מתעברו חוטא נפשו", "3": "ג  כבוד לאיש שבת מריב    וכל-אויל יתגלע", "4": "ד  מחרף עצל לא-יחרש    ישאל (ושאל) בקציר ואין", "5": "ה  מים עמקים עצה בלב-איש    ואיש תבונה ידלנה", "6": "ו  רב-אדם--יקרא איש חסדו    ואיש אמונים מי ימצא", "7": "ז  מתהלך בתמו צדיק    אשרי בניו אחריו", "8": "ח  מלך יושב על-כסא-דין--    מזרה בעיניו כל-רע", "9": "ט  מי-יאמר זכיתי לבי    טהרתי מחטאתי", "10": "י  אבן ואבן איפה ואיפה--    תועבת יהוה גם-שניהם", "11": "יא  גם במעלליו יתנכר-נער--    אם-זך ואם-ישר פעלו", "12": "יב  אזן שמעת ועין ראה--    יהוה עשה גם-שניהם", "13": "יג  אל-תאהב שנה פן-תורש    פקח עיניך שבע-לחם", "14": "יד  רע רע יאמר הקונה    ואזל לו אז יתהלל", "15": "טו  יש זהב ורב-פנינים    וכלי יקר שפתי-דעת", "16": "טז  לקח-בגדו כי-ערב זר    ובעד נכרים (נכריה) חבלהו", "17": "יז  ערב לאיש לחם שקר    ואחר ימלא-פיהו חצץ", "18": "יח  מחשבות בעצה תכון    ובתחבלות עשה מלחמה", "19": "יט  גולה-סוד הולך רכיל    ולפתה שפתיו לא תתערב", "20": "כ  מקלל אביו ואמו--    ידעך נרו באישון (באשון) חשך", "21": "כא  נחלה מבחלת (מבהלת) בראשונה    ואחריתה לא תברך", "22": "כב  אל-תאמר אשלמה-רע    קוה ליהוה וישע לך", "23": "כג  תועבת יהוה אבן ואבן    ומאזני מרמה לא-טוב", "24": "כד  מיהוה מצעדי-גבר    ואדם מה-יבין דרכו", "25": "כה  מוקש אדם ילע קדש    ואחר נדרים לבקר", "26": "כו  מזרה רשעים מלך חכם    וישב עליהם אופן", "27": "כז  נר יהוה נשמת אדם    חפש כל-חדרי-בטן", "28": "כח  חסד ואמת יצרו-מלך    וסעד בחסד כסאו", "29": "כט  תפארת בחורים כחם    והדר זקנים שיבה", "30": "ל  חברות פצע תמריק (תמרוק) ברע    ומכות חדרי-בטן"}