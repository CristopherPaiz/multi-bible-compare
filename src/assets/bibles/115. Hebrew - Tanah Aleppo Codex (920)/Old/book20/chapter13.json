{"1": "א  בן חכם מוסר אב    ולץ לא-שמע גערה", "2": "ב  מפרי פי-איש יאכל טוב    ונפש בגדים חמס", "3": "ג  נצר פיו שמר נפשו    פשק שפתיו מחתה-לו", "4": "ד  מתאוה ואין נפשו עצל    ונפש חרצים תדשן", "5": "ה  דבר-שקר ישנא צדיק    ורשע יבאיש ויחפיר", "6": "ו  צדקה תצר תם-דרך    ורשעה תסלף חטאת", "7": "ז  יש מתעשר ואין כל    מתרושש והון רב", "8": "ח  כפר נפש-איש עשרו    ורש לא-שמע גערה", "9": "ט  אור-צדיקים ישמח    ונר רשעים ידעך", "10": "י  רק-בזדון יתן מצה    ואת-נועצים חכמה", "11": "יא  הון מהבל ימעט    וקבץ על-יד ירבה", "12": "יב  תוחלת ממשכה מחלה-לב    ועץ חיים תאוה באה", "13": "יג  בז לדבר יחבל לו    וירא מצוה הוא ישלם", "14": "יד  תורת חכם מקור חיים--    לסור ממקשי מות", "15": "טו  שכל-טוב יתן-חן    ודרך בגדים איתן", "16": "טז  כל-ערום יעשה בדעת    וכסיל יפרש אולת", "17": "יז  מלאך רשע יפל ברע    וציר אמונים מרפא", "18": "יח  ריש וקלון פורע מוסר    ושמר תוכחת יכבד", "19": "יט  תאוה נהיה תערב לנפש    ותועבת כסילים סור מרע", "20": "כ  הלוך (הולך) את-חכמים וחכם (יחכם)    ורעה כסילים ירוע", "21": "כא  חטאים תרדף רעה    ואת-צדיקים ישלם-טוב", "22": "כב  טוב--ינחיל בני-בנים    וצפון לצדיק חיל חוטא", "23": "כג  רב-אכל ניר ראשים    ויש נספה בלא משפט", "24": "כד  חושך שבטו שונא בנו    ואהבו שחרו מוסר", "25": "כה  צדיק--אכל לשבע נפשו    ובטן רשעים תחסר"}