{"1": "א  שמעו בנים מוסר אב    והקשיבו לדעת בינה", "2": "ב  כי לקח טוב נתתי לכם    תורתי אל-תעזבו", "3": "ג  כי-בן הייתי לאבי    רך ויחיד לפני אמי", "4": "ד  וירני--ויאמר לי יתמך-דברי לבך    שמר מצותי וחיה", "5": "ה  קנה חכמה קנה בינה    אל-תשכח ואל-תט מאמרי-פי", "6": "ו  אל-תעזבה ותשמרך    אהבה ותצרך", "7": "ז  ראשית חכמה קנה חכמה    ובכל-קנינך קנה בינה", "8": "ח  סלסלה ותרוממך    תכבדך כי תחבקנה", "9": "ט  תתן לראשך לוית-חן    עטרת תפארת תמגנך", "10": "י  שמע בני וקח אמרי    וירבו לך שנות חיים", "11": "יא  בדרך חכמה הריתיך    הדרכתיך במעגלי-ישר", "12": "יב  בלכתך לא-יצר צעדך    ואם-תרוץ לא תכשל", "13": "יג  החזק במוסר אל-תרף    נצרה כי-היא חייך", "14": "יד  בארח רשעים אל-תבא    ואל-תאשר בדרך רעים", "15": "טו  פרעהו אל-תעבר-בו    שטה מעליו ועבר", "16": "טז  כי לא ישנו אם-לא ירעו    ונגזלה שנתם אם-לא יכשולו (יכשילו)", "17": "יז  כי לחמו לחם רשע    ויין חמסים ישתו", "18": "יח  וארח צדיקים כאור נגה    הולך ואור עד-נכון היום", "19": "יט  דרך רשעים כאפלה    לא ידעו במה יכשלו", "20": "כ  בני לדברי הקשיבה    לאמרי הט-אזנך", "21": "כא  אל-יליזו מעיניך    שמרם בתוך לבבך", "22": "כב  כי-חיים הם למצאיהם    ולכל-בשרו מרפא", "23": "כג  מכל-משמר נצר לבך    כי-ממנו תוצאות חיים", "24": "כד  הסר ממך עקשות פה    ולזות שפתים הרחק ממך", "25": "כה  עיניך לנכח יביטו    ועפעפיך יישרו נגדך", "26": "כו  פלס מעגל רגלך    וכל-דרכיך יכנו", "27": "כז  אל-תט-ימין ושמאול    הסר רגלך מרע"}