{"1": "א  כי-תשב ללחום את-מושל--    בין תבין את-אשר לפניך", "2": "ב  ושמת שכין בלעך--    אם-בעל נפש אתה", "3": "ג  אל-תתאו למטעמותיו    והוא לחם כזבים", "4": "ד  אל-תיגע להעשיר    מבינתך חדל", "5": "ה  התעוף (התעיף) עיניך בו    ואיננו כי עשה יעשה-לו כנפים    כנשר ועיף (יעוף) השמים", "6": "ו  אל-תלחם--את-לחם רע עין    ואל-תתאו למטעמתיו", "7": "ז  כי כמו שער בנפשו--    כן-הוא אכול ושתה יאמר לך    ולבו בל-עמך", "8": "ח  פתך-אכלת תקיאנה    ושחת דבריך הנעימים", "9": "ט  באזני כסיל אל-תדבר    כי-יבוז לשכל מליך", "10": "י  אל-תסג גבול עולם    ובשדי יתומים אל-תבא", "11": "יא  כי-גאלם חזק    הוא-יריב את-ריבם אתך", "12": "יב  הביאה למוסר לבך    ואזנך לאמרי-דעת", "13": "יג  אל-תמנע מנער מוסר    כי-תכנו בשבט לא ימות", "14": "יד  אתה בשבט תכנו    ונפשו משאול תציל", "15": "טו  בני אם-חכם לבך--    ישמח לבי גם-אני", "16": "טז  ותעלזנה כליותי--    בדבר שפתיך מישרים", "17": "יז  אל-יקנא לבך בחטאים    כי אם-ביראת-יהוה כל-היום", "18": "יח  כי אם-יש אחרית    ותקותך לא תכרת", "19": "יט  שמע-אתה בני וחכם    ואשר בדרך לבך", "20": "כ  אל-תהי בסבאי-יין--    בזללי בשר למו", "21": "כא  כי-סבא וזולל יורש    וקרעים תלביש נומה", "22": "כב  שמע לאביך זה ילדך    ואל-תבוז כי-זקנה אמך", "23": "כג  אמת קנה ואל-תמכר    חכמה ומוסר ובינה", "24": "כד  גול (גיל) יגיל אבי צדיק    יולד (ויולד) חכם וישמח- (ישמח-) בו", "25": "כה  ישמח-אביך ואמך    ותגל יולדתך", "26": "כו  תנה-בני לבך לי    ועיניך דרכי תרצנה (תצרנה)", "27": "כז  כי-שוחה עמקה זונה    ובאר צרה נכריה", "28": "כח  אף-היא כחתף תארב    ובוגדים באדם תוסף", "29": "כט  למי אוי למי אבוי למי מדונים (מדינים) למי שיח--    למי פצעים חנם למי    חכללות עינים", "30": "ל  למאחרים על-היין--    לבאים לחקר ממסך", "31": "לא  אל-תרא יין כי יתאדם    כי-יתן בכיס (בכוס) עינו יתהלך במישרים", "32": "לב  אחריתו כנחש ישך    וכצפעני יפרש", "33": "לג  עיניך יראו זרות    ולבך ידבר תהפכות", "34": "לד  והיית כשכב בלב-ים    וכשכב בראש חבל", "35": "לה  הכוני בל-חליתי--    הלמוני בל-ידעתי מתי אקיץ    אוסיף אבקשנו עוד"}