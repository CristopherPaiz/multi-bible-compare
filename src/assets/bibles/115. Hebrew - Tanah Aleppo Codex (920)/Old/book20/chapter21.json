{"1": "א  פלגי-מים לב-מלך ביד-יהוה    על-כל-אשר יחפץ יטנו", "2": "ב  כל-דרך-איש ישר בעיניו    ותכן לבות יהוה", "3": "ג  עשה צדקה ומשפט--    נבחר ליהוה מזבח", "4": "ד  רום-עינים ורחב-לב--    נר רשעים חטאת", "5": "ה  מחשבות חרוץ אך-למותר    וכל-אץ אך-למחסור", "6": "ו  פעל אצרות בלשון שקר--    הבל נדף מבקשי-מות", "7": "ז  שד-רשעים יגורם    כי מאנו לעשות משפט", "8": "ח  הפכפך דרך איש וזר    וזך ישר פעלו", "9": "ט  טוב לשבת על-פנת-גג--    מאשת מדינים ובית חבר", "10": "י  נפש רשע אותה-רע    לא-יחן בעיניו רעהו", "11": "יא  בענש-לץ יחכם-פתי    ובהשכיל לחכם יקח-דעת", "12": "יב  משכיל צדיק לבית רשע    מסלף רשעים לרע", "13": "יג  אטם אזנו מזעקת-דל--    גם-הוא יקרא ולא יענה", "14": "יד  מתן בסתר יכפה-אף    ושחד בחק חמה עזה", "15": "טו  שמחה לצדיק עשות משפט    ומחתה לפעלי און", "16": "טז  אדם--תועה מדרך השכל    בקהל רפאים ינוח", "17": "יז  איש מחסור אהב שמחה    אהב יין-ושמן לא יעשיר", "18": "יח  כפר לצדיק רשע    ותחת ישרים בוגד", "19": "יט  טוב שבת בארץ-מדבר--    מאשת מדונים (מדינים) וכעס", "20": "כ  אוצר נחמד ושמן--בנוה חכם    וכסיל אדם יבלענו", "21": "כא  רדף צדקה וחסד--    ימצא חיים צדקה וכבוד", "22": "כב  עיר גברים עלה חכם    וירד עז מבטחה", "23": "כג  שמר פיו ולשונו--    שמר מצרות נפשו", "24": "כד  זד יהיר לץ שמו--    עושה בעברת זדון", "25": "כה  תאות עצל תמיתנו    כי-מאנו ידיו לעשות", "26": "כו  כל-היום התאוה תאוה    וצדיק יתן ולא יחשך", "27": "כז  זבח רשעים תועבה    אף כי-בזמה יביאנו", "28": "כח  עד-כזבים יאבד    ואיש שומע לנצח ידבר", "29": "כט  העז איש רשע בפניו    וישר הוא יכין דרכיו (יבין דרכו)", "30": "ל  אין חכמה ואין תבונה--    ואין עצה לנגד יהוה", "31": "לא  סוס--מוכן ליום מלחמה    וליהוה התשועה"}