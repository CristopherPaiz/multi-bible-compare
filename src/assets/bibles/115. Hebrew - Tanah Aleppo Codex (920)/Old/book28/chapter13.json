{"1": "א כדבר אפרים רתת נשא הוא בישראל ויאשם בבעל וימת", "2": "ב ועתה יוספו לחטא ויעשו להם מסכה מכספם כתבונם עצבים מעשה חרשים כלה להם הם אמרים זבחי אדם עגלים ישקון", "3": "ג לכן יהיו כענן בקר וכטל משכים הלך כמץ יסער מגרן וכעשן מארבה", "4": "ד ואנכי יהוה אלהיך מארץ מצרים ואלהים זולתי לא תדע ומושיע אין בלתי", "5": "ה אני ידעתיך במדבר--בארץ תלאבות", "6": "ו כמרעיתם וישבעו--שבעו וירם לבם על כן שכחוני", "7": "ז ואהי להם כמו שחל--כנמר על דרך אשור", "8": "ח אפגשם כדב שכול ואקרע סגור לבם ואכלם שם כלביא חית השדה תבקעם", "9": "ט שחתך ישראל כי בי בעזרך", "10": "י אהי מלכך אפוא ויושיעך בכל עריך ושפטיך--אשר אמרת תנה לי מלך ושרים", "11": "יא אתן לך מלך באפי ואקח בעברתי  {פ}", "12": "יב צרור עון אפרים צפונה חטאתו", "13": "יג חבלי יולדה יבאו לו הוא בן לא חכם כי עת לא יעמד במשבר בנים", "14": "יד מיד שאול אפדם ממות אגאלם אהי דבריך מות אהי קטבך שאול--נחם יסתר מעיני", "15": "טו כי הוא בין אחים יפריא יבוא קדים רוח יהוה ממדבר עלה ויבוש מקורו ויחרב מעינו--הוא ישסה אוצר כל כלי חמדה"}