{"1": "א לכו ונשובה אל יהוה כי הוא טרף וירפאנו יך ויחבשנו", "2": "ב יחינו מימים ביום השלישי יקמנו ונחיה לפניו", "3": "ג ונדעה נרדפה לדעת את יהוה כשחר נכון מצאו ויבוא כגשם לנו כמלקוש יורה ארץ", "4": "ד מה אעשה לך אפרים מה אעשה לך יהודה וחסדכם כענן בקר וכטל משכים הלך", "5": "ה על כן חצבתי בנביאים--הרגתים באמרי פי ומשפטיך אור יצא", "6": "ו כי חסד חפצתי ולא זבח ודעת אלהים מעלות", "7": "ז והמה כאדם עברו ברית שם בגדו בי", "8": "ח גלעד קרית פעלי און--עקבה מדם", "9": "ט וכחכי איש גדודים חבר כהנים דרך ירצחו שכמה  כי זמה עשו", "10": "י בבית ישראל ראיתי שעריריה (שערוריה) שם זנות לאפרים נטמא ישראל", "11": "יא גם יהודה שת קציר לך בשובי שבות עמי  {פ}"}