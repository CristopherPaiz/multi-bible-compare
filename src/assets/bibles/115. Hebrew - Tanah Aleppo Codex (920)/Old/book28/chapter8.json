{"1": "א אל חכך שפר כנשר על בית יהוה--יען עברו בריתי ועל תורתי פשעו", "2": "ב לי יזעקו אלהי ידענוך ישראל", "3": "ג זנח ישראל טוב אויב ירדפו", "4": "ד הם המליכו ולא ממני השירו ולא ידעתי כספם וזהבם עשו להם עצבים למען יכרת", "5": "ה זנח עגלך שמרון חרה אפי בם עד מתי לא יוכלו נקין", "6": "ו כי מישראל והוא--חרש עשהו ולא אלהים הוא  כי שבבים יהיה עגל שמרון", "7": "ז כי רוח יזרעו וסופתה יקצרו קמה אין לו צמח בלי יעשה קמח--אולי יעשה זרים יבלעהו", "8": "ח נבלע ישראל עתה היו בגוים ככלי אין חפץ בו", "9": "ט כי המה עלו אשור פרא בודד לו אפרים התנו אהבים", "10": "י גם כי יתנו בגוים עתה אקבצם ויחלו מעט ממשא מלך שרים", "11": "יא כי הרבה אפרים מזבחות לחטא  היו לו מזבחות לחטא", "12": "יב אכתוב (אכתב) לו--רבו (רבי) תורתי  כמו זר נחשבו", "13": "יג זבחי הבהבי יזבחו בשר ויאכלו--יהוה לא רצם עתה יזכר עונם ויפקד חטאותם--המה מצרים ישובו", "14": "יד וישכח ישראל את עשהו ויבן היכלות ויהודה הרבה ערים בצרות ושלחתי אש בעריו ואכלה ארמנתיה  {פ}"}