{"1": "א שמעו זאת הכהנים והקשיבו בית ישראל ובית המלך האזינו--כי לכם המשפט  כי פח הייתם למצפה ורשת פרושה על תבור", "2": "ב ושחטה שטים העמיקו ואני מוסר לכלם", "3": "ג אני ידעתי אפרים וישראל לא נכחד ממני  כי עתה הזנית אפרים נטמא ישראל", "4": "ד לא יתנו מעלליהם לשוב אל אלהיהם  כי רוח זנונים בקרבם ואת יהוה לא ידעו", "5": "ה וענה גאון ישראל בפניו וישראל ואפרים יכשלו בעונם--כשל גם יהודה עמם", "6": "ו בצאנם ובבקרם ילכו לבקש את יהוה--ולא ימצאו  חלץ מהם", "7": "ז ביהוה בגדו כי בנים זרים ילדו עתה יאכלם חדש את חלקיהם  {ס}", "8": "ח תקעו שופר בגבעה חצצרה ברמה הריעו בית און אחריך בנימין", "9": "ט אפרים לשמה תהיה ביום תוכחה בשבטי ישראל הודעתי נאמנה", "10": "י היו שרי יהודה כמסיגי גבול עליהם אשפוך כמים עברתי", "11": "יא עשוק אפרים רצוץ משפט  כי הואיל הלך אחרי צו", "12": "יב ואני כעש לאפרים וכרקב לבית יהודה", "13": "יג וירא אפרים את חליו ויהודה את מזרו וילך אפרים אל אשור וישלח אל מלך ירב והוא לא יוכל לרפא לכם ולא יגהה מכם מזור", "14": "יד כי אנכי כשחל לאפרים וככפיר לבית יהודה אני אני אטרף ואלך אשא ואין מציל", "15": "טו אלך אשובה אל מקומי עד אשר יאשמו ובקשו פני  בצר להם ישחרנני"}