{"1": "א ויקרא יעקב אל בניו ויאמר האספו ואגידה לכם את אשר יקרא אתכם באחרית הימים", "2": "ב הקבצו ושמעו בני יעקב ושמעו אל ישראל אביכם", "3": "ג ראובן בכרי אתה כחי וראשית אוני--יתר שאת ויתר עז", "4": "ד פחז כמים אל תותר כי עלית משכבי אביך אז חללת יצועי עלה  {פ}", "5": "ה שמעון ולוי אחים--כלי חמס מכרתיהם", "6": "ו בסדם אל תבא נפשי בקהלם אל תחד כבדי  כי באפם הרגו איש וברצנם עקרו שור", "7": "ז ארור אפם כי עז ועברתם כי קשתה אחלקם ביעקב ואפיצם בישראל  {פ}", "8": "ח יהודה אתה יודוך אחיך--ידך בערף איביך ישתחוו לך בני אביך", "9": "ט גור אריה יהודה מטרף בני עלית כרע רבץ כאריה וכלביא מי יקימנו", "10": "י לא יסור שבט מיהודה ומחקק מבין רגליו עד כי יבא שילה ולו יקהת עמים", "11": "יא אסרי לגפן עירה ולשרקה בני אתנו כבס ביין לבשו ובדם ענבים סותה", "12": "יב חכלילי עינים מיין ולבן שנים מחלב  {פ}", "13": "יג זבולן לחוף ימים ישכן והוא לחוף אנית וירכתו על צידן  {פ}", "14": "יד יששכר חמר גרם--רבץ בין המשפתים", "15": "טו וירא מנחה כי טוב ואת הארץ כי נעמה ויט שכמו לסבל ויהי למס עבד  {ס}", "16": "טז דן ידין עמו--כאחד שבטי ישראל", "17": "יז יהי דן נחש עלי דרך שפיפן עלי ארח--הנשך עקבי סוס ויפל רכבו אחור", "18": "יח לישועתך קויתי יהוה  {ס}", "19": "יט גד גדוד יגודנו והוא יגד עקב  {ס}", "20": "כ מאשר שמנה לחמו והוא יתן מעדני מלך  {ס}", "21": "כא נפתלי אילה שלחה--הנתן אמרי שפר  {ס}", "22": "כב בן פרת יוסף בן פרת עלי עין בנות צעדה עלי שור", "23": "כג וימררהו ורבו וישטמהו בעלי חצים", "24": "כד ותשב באיתן קשתו ויפזו זרעי ידיו מידי אביר יעקב משם רעה אבן ישראל", "25": "כה מאל אביך ויעזרך ואת שדי ויברכך ברכת שמים מעל ברכת תהום רבצת תחת ברכת שדים ורחם", "26": "כו ברכת אביך גברו על ברכת הורי עד תאות גבעת עולם תהיין לראש יוסף ולקדקד נזיר אחיו  {פ}", "27": "כז בנימין זאב יטרף בבקר יאכל עד ולערב יחלק שלל", "28": "כח כל אלה שבטי ישראל שנים עשר וזאת אשר דבר להם אביהם ויברך אותם--איש אשר כברכתו ברך אתם", "29": "כט ויצו אותם ויאמר אלהם אני נאסף אל עמי--קברו אתי אל אבתי  אל המערה--אשר בשדה עפרון החתי", "30": "ל במערה אשר בשדה המכפלה אשר על פני ממרא--בארץ כנען  אשר קנה אברהם את השדה מאת עפרן החתי--לאחזת קבר", "31": "לא שמה קברו את אברהם ואת שרה אשתו שמה קברו את יצחק ואת רבקה אשתו ושמה קברתי את לאה", "32": "לב מקנה השדה והמערה אשר בו מאת בני חת", "33": "לג ויכל יעקב לצות את בניו ויאסף רגליו אל המטה ויגוע ויאסף אל עמיו"}