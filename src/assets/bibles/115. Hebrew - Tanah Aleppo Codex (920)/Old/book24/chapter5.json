{"1": "א שוטטו בחוצות ירושלם וראו נא ודעו ובקשו ברחובותיה אם תמצאו איש אם יש עשה משפט מבקש אמונה--ואסלח לה", "2": "ב ואם חי יהוה יאמרו לכן לשקר ישבעו", "3": "ג יהוה עיניך הלוא לאמונה--הכיתה אתם ולא חלו כליתם מאנו קחת מוסר חזקו פניהם מסלע מאנו לשוב", "4": "ד ואני אמרתי אך דלים הם נואלו--כי לא ידעו דרך יהוה משפט אלהיהם", "5": "ה אלכה לי אל הגדלים ואדברה אותם--כי המה ידעו דרך יהוה משפט אלהיהם אך המה יחדו שברו על נתקו מוסרות", "6": "ו על כן הכם אריה מיער זאב ערבות ישדדם--נמר שקד על עריהם כל היוצא מהנה יטרף  כי רבו פשעיהם עצמו משבותיהם", "7": "ז אי לזאת אסלוח (אסלח) לך--בניך עזבוני וישבעו בלא אלהים ואשבע אותם וינאפו ובית זונה יתגודדו", "8": "ח סוסים מיזנים משכים היו איש אל אשת רעהו יצהלו", "9": "ט העל אלה לוא אפקד נאם יהוה ואם בגוי אשר כזה לא תתנקם נפשי  {ס}", "10": "י עלו בשרותיה ושחתו וכלה אל תעשו הסירו נטישותיה כי לוא ליהוה המה", "11": "יא כי בגוד בגדו בי בית ישראל ובית יהודה--נאם יהוה", "12": "יב כחשו ביהוה ויאמרו לוא הוא ולא תבוא עלינו רעה וחרב ורעב לוא נראה", "13": "יג והנביאים יהיו לרוח והדבר אין בהם כה יעשה להם  {ס}", "14": "יד לכן כה אמר יהוה אלהי צבאות יען דברכם את הדבר הזה  הנני נתן דברי בפיך לאש והעם הזה עצים--ואכלתם", "15": "טו הנני מביא עליכם גוי ממרחק בית ישראל נאם יהוה  גוי איתן הוא גוי מעולם הוא--גוי לא תדע לשנו ולא תשמע מה ידבר", "16": "טז אשפתו כקבר פתוח כלם גבורים", "17": "יז ואכל קצירך ולחמך יאכלו בניך ובנותיך--יאכל צאנך ובקרך יאכל גפנך ותאנתך ירשש ערי מבצריך אשר אתה בטח בהנה--בחרב", "18": "יח וגם בימים ההמה נאם יהוה לא אעשה אתכם כלה", "19": "יט והיה כי תאמרו תחת מה עשה יהוה אלהינו לנו את כל אלה ואמרת אליהם כאשר עזבתם אותי ותעבדו אלהי נכר בארצכם--כן תעבדו זרים בארץ לא לכם  {פ}", "20": "כ הגידו זאת בבית יעקב והשמיעוה ביהודה לאמר", "21": "כא שמעו נא זאת עם סכל ואין לב  עינים להם ולא יראו אזנים להם ולא ישמעו", "22": "כב האותי לא תיראו נאם יהוה אם מפני לא תחילו אשר שמתי חול גבול לים חק עולם ולא יעברנהו ויתגעשו ולא יוכלו והמו גליו ולא יעברנהו", "23": "כג ולעם הזה היה לב סורר ומורה  סרו וילכו", "24": "כד ולוא אמרו בלבבם נירא נא את יהוה אלהינו הנתן גשם וירה (יורה) ומלקוש בעתו שבעת חקות קציר ישמר לנו", "25": "כה עונותיכם הטו אלה וחטאותיכם מנעו הטוב מכם", "26": "כו כי נמצאו בעמי רשעים  ישור כשך יקושים הציבו משחית אנשים ילכדו", "27": "כז ככלוב מלא עוף כן בתיהם מלאים מרמה על כן גדלו ויעשירו", "28": "כח שמנו עשתו גם עברו דברי רע--דין לא דנו דין יתום ויצליחו ומשפט אביונים לא שפטו", "29": "כט העל אלה לא אפקד נאם יהוה אם בגוי אשר כזה לא תתנקם נפשי  {ס}", "30": "ל שמה ושערורה נהיתה בארץ", "31": "לא הנבאים נבאו בשקר והכהנים ירדו על ידיהם ועמי אהבו כן ומה תעשו לאחריתה"}