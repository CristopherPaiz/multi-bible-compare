{"1": "א למואב כה אמר יהוה צבאות אלהי ישראל הוי אל נבו כי שדדה הבישה נלכדה קריתים הבישה המשגב וחתה", "2": "ב אין עוד תהלת מואב--בחשבון חשבו עליה רעה לכו ונכריתנה מגוי גם מדמן תדמי אחריך תלך חרב", "3": "ג קול צעקה מחרונים--שד ושבר גדול", "4": "ד נשברה מואב השמיעו זעקה צעוריה (צעיריה)", "5": "ה כי מעלה הלחות (הלחית) בבכי יעלה בכי  כי במורד חורנים צרי צעקת שבר שמעו", "6": "ו נסו מלטו נפשכם ותהיינה כערוער במדבר", "7": "ז כי יען בטחך במעשיך ובאוצרותיך גם את תלכדי ויצא כמיש (כמוש) בגולה כהניו ושריו יחד (יחדו)", "8": "ח ויבא שדד אל כל עיר ועיר לא תמלט ואבד העמק ונשמד המישר--אשר אמר יהוה", "9": "ט תנו ציץ למואב כי נצא תצא ועריה לשמה תהיינה מאין יושב בהן", "10": "י ארור עשה מלאכת יהוה--רמיה וארור מנע חרבו מדם", "11": "יא שאנן מואב מנעוריו ושקט הוא אל שמריו ולא הורק מכלי אל כלי ובגולה לא הלך על כן עמד טעמו בו וריחו לא נמר  {ס}", "12": "יב לכן הנה ימים באים נאם יהוה ושלחתי לו צעים וצעהו וכליו יריקו ונבליהם ינפצו", "13": "יג ובש מואב מכמוש כאשר בשו בית ישראל מבית אל מבטחם", "14": "יד איך תאמרו גבורים אנחנו ואנשי חיל למלחמה", "15": "טו שדד מואב ועריה עלה ומבחר בחוריו ירדו לטבח  נאם המלך--יהוה צבאות שמו", "16": "טז קרוב איד מואב לבוא ורעתו מהרה מאד", "17": "יז נדו לו כל סביביו וכל ידעי שמו אמרו איכה נשבר מטה עז--מקל תפארה", "18": "יח רדי מכבוד ישבי (ושבי) בצמא ישבת בת דיבון  כי שדד מואב עלה בך שחת מבצריך", "19": "יט אל דרך עמדי וצפי יושבת ערוער שאלי נס ונמלטה אמרי מה נהיתה", "20": "כ הביש מואב כי חתה הילילי (הילילו) וזעקי (וזעקו) הגידו בארנון כי שדד מואב", "21": "כא ומשפט בא אל ארץ המישר--אל חלון ואל יהצה ועל מופעת (מיפעת)", "22": "כב ועל דיבון ועל נבו ועל בית דבלתים", "23": "כג ועל קריתים ועל בית גמול ועל בית מעון", "24": "כד ועל קריות ועל בצרה ועל כל ערי ארץ מואב--הרחקות והקרבות", "25": "כה נגדעה קרן מואב וזרעו נשברה--נאם יהוה", "26": "כו השכירהו כי על יהוה הגדיל וספק מואב בקיאו והיה לשחק גם הוא", "27": "כז ואם לוא השחק היה לך ישראל אם בגנבים נמצאה (נמצא)  כי מדי דבריך בו תתנודד", "28": "כח עזבו ערים ושכנו בסלע ישבי מואב והיו כיונה תקנן בעברי פי פחת", "29": "כט שמענו גאון מואב גאה מאד  גבהו וגאונו וגאותו ורם לבו", "30": "ל אני ידעתי נאם יהוה עברתו ולא כן בדיו לא כן עשו", "31": "לא על כן על מואב איליל ולמואב כלה אזעק  אל אנשי קיר חרש יהגה", "32": "לב מבכי יעזר אבכה לך הגפן שבמה נטישתיך עברו ים עד ים יעזר נגעו--על קיצך ועל בצירך שדד נפל", "33": "לג ונאספה שמחה וגיל מכרמל ומארץ מואב ויין מיקבים השבתי--לא ידרך הידד הידד לא הידד", "34": "לד מזעקת חשבון עד אלעלה עד יהץ נתנו קולם--מצער עד חרנים עגלת שלשיה  כי גם מי נמרים למשמות יהיו", "35": "לה והשבתי למואב נאם יהוה מעלה במה ומקטיר לאלהיו", "36": "לו על כן לבי למואב כחללים יהמה ולבי אל אנשי קיר חרש כחלילים יהמה על כן יתרת עשה אבדו", "37": "לז כי כל ראש קרחה וכל זקן גרעה על כל ידים גדדת ועל מתנים שק", "38": "לח על כל גגות מואב וברחבתיה כלה מספד  כי שברתי את מואב ככלי אין חפץ בו--נאם יהוה", "39": "לט איך חתה הילילו איך הפנה ערף מואב בוש והיה מואב לשחק ולמחתה לכל סביביו  {ס}", "40": "מ כי כה אמר יהוה הנה כנשר ידאה ופרש כנפיו אל מואב", "41": "מא נלכדה הקריות והמצדות נתפשה והיה לב גבורי מואב ביום ההוא כלב אשה מצרה", "42": "מב ונשמד מואב מעם  כי על יהוה הגדיל", "43": "מג פחד ופחת ופח--עליך יושב מואב נאם יהוה", "44": "מד הניס (הנס) מפני הפחד יפל אל הפחת והעלה מן הפחת ילכד בפח  כי אביא אליה אל מואב שנת פקדתם נאם יהוה", "45": "מה בצל חשבון עמדו מכח נסים  כי אש יצא מחשבון ולהבה מבין סיחון ותאכל פאת מואב וקדקד בני שאון", "46": "מו אוי לך מואב אבד עם כמוש  כי לקחו בניך בשבי ובנתיך בשביה", "47": "מז ושבתי שבות מואב באחרית הימים נאם יהוה עד הנה משפט מואב  {ס}"}