{"1": "א העזו בני בנימן מקרב ירושלם ובתקוע תקעו שופר ועל בית הכרם שאו משאת  כי רעה נשקפה מצפון ושבר גדול", "2": "ב הנוה והמענגה דמיתי בת ציון", "3": "ג אליה יבאו רעים ועדריהם תקעו עליה אהלים סביב רעו איש את ידו", "4": "ד קדשו עליה מלחמה קומו ונעלה בצהרים אוי לנו כי פנה היום כי ינטו צללי ערב", "5": "ה קומו ונעלה בלילה ונשחיתה ארמנותיה  {פ}", "6": "ו כי כה אמר יהוה צבאות כרתו עצה ושפכו על ירושלם סללה היא העיר הפקד כלה עשק בקרבה", "7": "ז כהקיר בור (ביר) מימיה כן הקרה רעתה חמס ושד ישמע בה על פני תמיד--חלי ומכה", "8": "ח הוסרי ירושלם--פן תקע נפשי ממך  פן אשימך שממה ארץ לוא נושבה  {פ}", "9": "ט כה אמר יהוה צבאות עולל יעוללו כגפן שארית ישראל השב ידך כבוצר על סלסלות", "10": "י על מי אדברה ואעידה וישמעו--הנה ערלה אזנם ולא יוכלו להקשיב הנה דבר יהוה היה להם לחרפה--לא יחפצו בו", "11": "יא ואת חמת יהוה מלאתי נלאיתי הכיל--שפך על עולל בחוץ ועל סוד בחורים יחדו  כי גם איש עם אשה ילכדו זקן עם מלא ימים", "12": "יב ונסבו בתיהם לאחרים שדות ונשים יחדו  כי אטה את ידי על ישבי הארץ נאם יהוה", "13": "יג כי מקטנם ועד גדולם כלו בוצע בצע ומנביא ועד כהן--כלו עשה שקר", "14": "יד וירפאו את שבר עמי על נקלה--לאמר שלום שלום ואין שלום", "15": "טו הבישו כי תועבה עשו גם בוש לא יבושו גם הכלים לא ידעו--לכן יפלו בנפלים בעת פקדתים יכשלו אמר יהוה  {ס}", "16": "טז כה אמר יהוה עמדו על דרכים וראו ושאלו לנתבות עולם אי זה דרך הטוב ולכו בה ומצאו מרגוע לנפשכם ויאמרו לא נלך", "17": "יז והקמתי עליכם צפים הקשיבו לקול שופר ויאמרו לא נקשיב", "18": "יח לכן שמעו הגוים ודעי עדה את אשר בם", "19": "יט שמעי הארץ--הנה אנכי מביא רעה אל העם הזה פרי מחשבותם  כי על דברי לא הקשיבו ותורתי וימאסו בה", "20": "כ למה זה לי לבונה משבא תבוא וקנה הטוב מארץ מרחק עלותיכם לא לרצון וזבחיכם לא ערבו לי", "21": "כא לכן כה אמר יהוה הנני נתן אל העם הזה מכשלים וכשלו בם אבות ובנים יחדו שכן ורעו--יאבדו (ואבדו)  {פ}", "22": "כב כה אמר יהוה הנה עם בא מארץ צפון וגוי גדול יעור מירכתי ארץ", "23": "כג קשת וכידון יחזיקו אכזרי הוא ולא ירחמו קולם כים יהמה ועל סוסים ירכבו ערוך כאיש למלחמה עליך בת ציון", "24": "כד שמענו את שמעו רפו ידינו צרה החזקתנו--חיל כיולדה", "25": "כה אל תצאי (תצאו) השדה ובדרך אל תלכי (תלכו)  כי חרב לאיב מגור מסביב", "26": "כו בת עמי חגרי שק והתפלשי באפר--אבל יחיד עשי לך מספד תמרורים  כי פתאם יבא השדד עלינו", "27": "כז בחון נתתיך בעמי מבצר ותדע ובחנת את דרכם", "28": "כח כלם סרי סוררים הלכי רכיל נחשת וברזל כלם משחיתים המה", "29": "כט נחר מפח מאשתם (מאש תם) עפרת--לשוא צרף צרוף ורעים לא נתקו", "30": "ל כסף נמאס קראו להם  כי מאס יהוה בהם  {פ}"}