{"1": "א  למנצח מזמור לדוד", "2": "ב  השמים מספרים כבוד-אל    ומעשה ידיו מגיד הרקיע", "3": "ג  יום ליום יביע אמר    ולילה ללילה יחוה-דעת", "4": "ד  אין-אמר ואין דברים    בלי נשמע קולם", "5": "ה  בכל-הארץ יצא קום    ובקצה תבל מליהם לשמש    שם-אהל בהם", "6": "ו  והוא--כחתן יצא מחפתו    ישיש כגבור לרוץ ארח", "7": "ז  מקצה השמים מוצאו--ותקופתו על-קצותם    ואין נסתר מחמתו", "8": "ח  תורת יהוה תמימה משיבת נפש    עדות יהוה נאמנה מחכימת פתי", "9": "ט  פקודי יהוה ישרים משמחי-לב    מצות יהוה ברה מאירת עינים", "10": "י  יראת יהוה טהורה--עומדת לעד    משפטי-יהוה אמת צדקו יחדו", "11": "יא  הנחמדים--מזהב ומפז רב    ומתוקים מדבש ונפת צופים", "12": "יב  גם-עבדך נזהר בהם    בשמרם עקב רב", "13": "יג  שגיאות מי-יבין    מנסתרות נקני", "14": "יד  גם מזדים חשך עבדך--    אל-ימשלו-בי אז איתם ונקיתי    מפשע רב [ (Psalms 19:15) טו  יהיו לרצון אמרי-פי והגיון לבי    לפניך יהוה    צורי וגאלי ]"}