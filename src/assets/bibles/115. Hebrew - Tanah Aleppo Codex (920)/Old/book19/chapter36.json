{"1": "א  למנצח לעבד-יהוה לדוד", "2": "ב  נאם-פשע לרשע בקרב לבי    אין-פחד אלהים לנגד עיניו", "3": "ג  כי-החליק אליו בעיניו    למצא עונו לשנא", "4": "ד  דברי-פיו און ומרמה    חדל להשכיל להיטיב", "5": "ה  און יחשב--על-משכבו    יתיצב על-דרך לא-טוב רע לא ימאס", "6": "ו  יהוה בהשמים חסדך    אמונתך עד-שחקים", "7": "ז  צדקתך כהררי-אל--משפטיך תהום רבה    אדם ובהמה תושיע יהוה", "8": "ח  מה-יקר חסדך אלהים    ובני אדם--בצל כנפיך יחסיון", "9": "ט  ירוין מדשן ביתך    ונחל עדניך תשקם", "10": "י  כי-עמך מקור חיים    באורך נראה-אור", "11": "יא  משך חסדך לידעיך    וצדקתך לישרי-לב", "12": "יב  אל-תבואני רגל גאוה    ויד-רשעים אל-תנדני [ (Psalms 36:13) יג  שם נפלו פעלי און    דחו ולא-יכלו קום ]"}