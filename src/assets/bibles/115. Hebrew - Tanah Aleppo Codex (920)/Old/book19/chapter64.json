{"1": "א  למנצח מזמור לדוד", "2": "ב  שמע-אלהים קולי בשיחי    מפחד אויב תצר חיי", "3": "ג  תסתירני מסוד מרעים    מרגשת פעלי און", "4": "ד  אשר שננו כחרב לשונם    דרכו חצם דבר מר", "5": "ה  לירת במסתרים תם    פתאם ירהו ולא ייראו", "6": "ו  יחזקו-למו דבר רע--    יספרו לטמון מוקשים אמרו    מי יראה-למו", "7": "ז  יחפשו עולת--    תמנו חפש מחפש וקרב איש    ולב עמק", "8": "ח  וירם אלהים    חץ פתאום--היו מכותם", "9": "ט  ויכשילוהו עלימו לשונם    יתנדדו כל-ראה בם", "10": "י  וייראו כל-אדם    ויגידו פעל אלהים ומעשהו השכילו [ (Psalms 64:11) יא  ישמח צדיק ביהוה וחסה בו    ויתהללו כל-ישרי-לב ]"}