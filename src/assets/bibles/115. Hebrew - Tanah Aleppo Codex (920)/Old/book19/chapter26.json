{"1": "א  לדוד  שפטני יהוה--    כי-אני בתמי הלכתי וביהוה בטחתי    לא אמעד", "2": "ב  בחנני יהוה ונסני    צרופה (צרפה) כליותי ולבי", "3": "ג  כי-חסדך לנגד עיני    והתהלכתי באמתך", "4": "ד  לא-ישבתי עם-מתי-שוא    ועם נעלמים לא אבוא", "5": "ה  שנאתי קהל מרעים    ועם-רשעים לא אשב", "6": "ו  ארחץ בנקיון כפי    ואסבבה את-מזבחך יהוה", "7": "ז  לשמע בקול תודה    ולספר כל-נפלאותיך", "8": "ח  יהוה--אהבתי מעון ביתך    ומקום משכן כבודך", "9": "ט  אל-תאסף עם-חטאים נפשי    ועם-אנשי דמים חיי", "10": "י  אשר-בידיהם זמה    וימינם מלאה שחד", "11": "יא  ואני בתמי אלך    פדני וחנני", "12": "יב  רגלי עמדה במישור    במקהלים אברך יהוה"}