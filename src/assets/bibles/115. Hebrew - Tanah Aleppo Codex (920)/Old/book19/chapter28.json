{"1": "א  לדוד אליך יהוה אקרא--    צורי אל-תחרש ממני פן-תחשה ממני    ונמשלתי עם-יורדי בור", "2": "ב  שמע קול תחנוני    בשועי אליך בנשאי ידי    אל-דביר קדשך", "3": "ג  אל-תמשכני עם-רשעים    ועם-פעלי-און דברי שלום עם-רעיהם    ורעה בלבבם", "4": "ד  תן-להם כפעלם    וכרע מעלליהם כמעשה ידיהם תן להם    השב גמולם להם", "5": "ה  כי לא יבינו אל-פעלת יהוה--    ואל-מעשה ידיו יהרסם    ולא יבנם", "6": "ו  ברוך יהוה    כי-שמע קול תחנוני", "7": "ז  יהוה עזי ומגני--    בו בטח לבי ונעזרתי ויעלז לבי    ומשירי אהודנו", "8": "ח  יהוה עז-למו    ומעוז ישועות משיחו הוא", "9": "ט  הושיעה את-עמך--    וברך את-נחלתך ורעם ונשאם    עד-העולם"}