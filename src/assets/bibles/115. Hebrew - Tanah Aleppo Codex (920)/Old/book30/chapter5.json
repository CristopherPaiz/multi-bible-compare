{"1": "א שמעו את הדבר הזה אשר אנכי נשא עליכם קינה--בית ישראל", "2": "ב נפלה לא תוסיף קום בתולת ישראל נטשה על אדמתה אין מקימה", "3": "ג כי כה אמר אדני יהוה העיר היצאת אלף תשאיר מאה והיוצאת מאה תשאיר עשרה לבית ישראל", "4": "ד כי כה אמר יהוה לבית ישראל  דרשוני וחיו", "5": "ה ואל תדרשו בית אל והגלגל לא תבאו ובאר שבע לא תעברו  כי הגלגל גלה יגלה ובית אל יהיה לאון", "6": "ו דרשו את יהוה וחיו  פן יצלח כאש בית יוסף ואכלה ואין מכבה לבית אל", "7": "ז ההפכים ללענה משפט וצדקה לארץ הניחו", "8": "ח עשה כימה וכסיל והפך לבקר צלמות ויום לילה החשיך הקורא למי הים וישפכם על פני הארץ--יהוה שמו", "9": "ט המבליג שד על עז ושד על מבצר יבוא", "10": "י שנאו בשער מוכיח ודבר תמים יתעבו", "11": "יא לכן יען בושסכם על דל ומשאת בר תקחו ממנו--בתי גזית בניתם ולא תשבו בם כרמי חמד נטעתם ולא תשתו את יינם", "12": "יב כי ידעתי רבים פשעיכם ועצמים חטאתיכם צררי צדיק לקחי כפר ואביונים בשער הטו", "13": "יג לכן המשכיל בעת ההיא--ידם  כי עת רעה היא", "14": "יד דרשו טוב ואל רע למען תחיו ויהי כן יהוה אלהי צבאות אתכם--כאשר אמרתם", "15": "טו שנאו רע ואהבו טוב והציגו בשער משפט אולי יחנן יהוה אלהי צבאות--שארית יוסף  {ס}", "16": "טז לכן כה אמר יהוה אלהי צבאות אדני בכל רחבות מספד ובכל חוצות יאמרו הו הו וקראו אכר אל אבל ומספד אל יודעי נהי", "17": "יז ובכל כרמים מספד  כי אעבר בקרבך אמר יהוה  {פ}", "18": "יח הוי המתאוים את יום יהוה  למה זה לכם יום יהוה הוא חשך ולא אור", "19": "יט כאשר ינוס איש מפני הארי ופגעו הדב ובא הבית--וסמך ידו על הקיר ונשכו הנחש", "20": "כ הלא חשך יום יהוה ולא אור ואפל ולא נגה לו", "21": "כא שנאתי מאסתי חגיכם ולא אריח בעצרתיכם", "22": "כב כי אם תעלו לי עלות ומנחתיכם לא ארצה ושלם מריאיכם לא אביט", "23": "כג הסר מעלי המון שריך וזמרת נבליך לא אשמע", "24": "כד ויגל כמים משפט וצדקה כנחל איתן", "25": "כה הזבחים ומנחה הגשתם לי במדבר ארבעים שנה--בית ישראל", "26": "כו ונשאתם את סכות מלככם ואת כיון צלמיכם--כוכב אלהיכם אשר עשיתם לכם", "27": "כז והגליתי אתכם מהלאה לדמשק  אמר יהוה אלהי צבאות שמו  {פ}"}