{"1": "א ואלה המשפטים אשר תשים לפניהם", "2": "ב כי תקנה עבד עברי שש שנים יעבד ובשבעת--יצא לחפשי חנם", "3": "ג אם בגפו יבא בגפו יצא אם בעל אשה הוא ויצאה אשתו עמו", "4": "ד אם אדניו יתן לו אשה וילדה לו בנים או בנות--האשה וילדיה תהיה לאדניה והוא יצא בגפו", "5": "ה ואם אמר יאמר העבד אהבתי את אדני את אשתי ואת בני לא אצא חפשי", "6": "ו והגישו אדניו אל האלהים והגישו אל הדלת או אל המזוזה ורצע אדניו את אזנו במרצע ועבדו לעלם  {ס}", "7": "ז וכי ימכר איש את בתו לאמה--לא תצא כצאת העבדים", "8": "ח אם רעה בעיני אדניה אשר לא (לו) יעדה--והפדה  לעם נכרי לא ימשל למכרה בבגדו בה", "9": "ט ואם לבנו ייעדנה--כמשפט הבנות יעשה לה", "10": "י אם אחרת יקח לו--שארה כסותה וענתה לא יגרע", "11": "יא ואם שלש אלה--לא יעשה לה  ויצאה חנם אין כסף  {ס}", "12": "יב מכה איש ומת מות יומת", "13": "יג ואשר לא צדה והאלהים אנה לידו--ושמתי לך מקום אשר ינוס שמה  {ס}", "14": "יד וכי יזד איש על רעהו להרגו בערמה--מעם מזבחי תקחנו למות  {ס}", "15": "טו ומכה אביו ואמו מות יומת  {ס}", "16": "טז וגנב איש ומכרו ונמצא בידו מות יומת  {ס}", "17": "יז ומקלל אביו ואמו מות יומת  {ס}", "18": "יח וכי יריבן אנשים--והכה איש את רעהו באבן או באגרף ולא ימות ונפל למשכב", "19": "יט אם יקום והתהלך בחוץ על משענתו--ונקה המכה  רק שבתו יתן ורפא ירפא  {ס}", "20": "כ וכי יכה איש את עבדו או את אמתו בשבט ומת תחת ידו--נקם ינקם", "21": "כא אך אם יום או יומים יעמד--לא יקם כי כספו הוא  {ס}", "22": "כב וכי ינצו אנשים ונגפו אשה הרה ויצאו ילדיה ולא יהיה אסון--ענוש יענש כאשר ישית עליו בעל האשה ונתן בפללים", "23": "כג ואם אסון יהיה--ונתתה נפש תחת נפש", "24": "כד עין תחת עין שן תחת שן יד תחת יד רגל תחת רגל", "25": "כה כויה תחת כויה פצע תחת פצע חבורה תחת חבורה  {ס}", "26": "כו וכי יכה איש את עין עבדו או את עין אמתו--ושחתה  לחפשי ישלחנו תחת עינו", "27": "כז ואם שן עבדו או שן אמתו יפיל--לחפשי ישלחנו תחת שנו  {פ}", "28": "כח וכי יגח שור את איש או את אשה ומת--סקול יסקל השור ולא יאכל את בשרו ובעל השור נקי", "29": "כט ואם שור נגח הוא מתמל שלשם והועד בבעליו ולא ישמרנו והמית איש או אשה--השור יסקל וגם בעליו יומת", "30": "ל אם כפר יושת עליו--ונתן פדין נפשו ככל אשר יושת עליו", "31": "לא או בן יגח או בת יגח--כמשפט הזה יעשה לו", "32": "לב אם עבד יגח השור או אמה--כסף שלשים שקלים יתן לאדניו והשור יסקל  {ס}", "33": "לג וכי יפתח איש בור או כי יכרה איש בר--ולא יכסנו ונפל שמה שור או חמור", "34": "לד בעל הבור ישלם כסף ישיב לבעליו והמת יהיה לו  {ס}", "35": "לה וכי יגף שור איש את שור רעהו ומת--ומכרו את השור החי וחצו את כספו וגם את המת יחצון", "36": "לו או נודע כי שור נגח הוא מתמול שלשם ולא ישמרנו בעליו--שלם ישלם שור תחת השור והמת יהיה לו  {ס} [ (Exodus 21:37) לז כי יגנב איש שור או שה וטבחו או מכרו--חמשה בקר ישלם תחת השור וארבע צאן תחת השה ]"}