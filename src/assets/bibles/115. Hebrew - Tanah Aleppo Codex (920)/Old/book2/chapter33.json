{"1": "א וידבר יהוה אל משה לך עלה מזה--אתה והעם אשר העלית מארץ מצרים  אל הארץ אשר נשבעתי לאברהם ליצחק וליעקב לאמר לזרעך אתננה", "2": "ב ושלחתי לפניך מלאך וגרשתי את הכנעני האמרי והחתי והפרזי החוי והיבוסי", "3": "ג אל ארץ זבת חלב ודבש  כי לא אעלה בקרבך כי עם קשה ערף אתה--פן אכלך בדרך", "4": "ד וישמע העם את הדבר הרע הזה--ויתאבלו ולא שתו איש עדיו עליו", "5": "ה ויאמר יהוה אל משה אמר אל בני ישראל אתם עם קשה ערף--רגע אחד אעלה בקרבך וכליתיך ועתה הורד עדיך מעליך ואדעה מה אעשה לך", "6": "ו ויתנצלו בני ישראל את עדים מהר חורב", "7": "ז ומשה יקח את האהל ונטה לו מחוץ למחנה הרחק מן המחנה וקרא לו אהל מועד והיה כל מבקש יהוה יצא אל אהל מועד אשר מחוץ למחנה", "8": "ח והיה כצאת משה אל האהל יקומו כל העם ונצבו איש פתח אהלו והביטו אחרי משה עד באו האהלה", "9": "ט והיה כבא משה האהלה ירד עמוד הענן ועמד פתח האהל ודבר עם משה", "10": "י וראה כל העם את עמוד הענן עמד פתח האהל וקם כל העם והשתחוו איש פתח אהלו", "11": "יא ודבר יהוה אל משה פנים אל פנים כאשר ידבר איש אל רעהו ושב אל המחנה ומשרתו יהושע בן נון נער לא ימיש מתוך האהל  {פ}", "12": "יב ויאמר משה אל יהוה ראה אתה אמר אלי העל את העם הזה ואתה לא הודעתני את אשר תשלח עמי ואתה אמרת ידעתיך בשם וגם מצאת חן בעיני", "13": "יג ועתה אם נא מצאתי חן בעיניך הודעני נא את דרכך ואדעך למען אמצא חן בעיניך וראה כי עמך הגוי הזה", "14": "יד ויאמר  פני ילכו והנחתי לך", "15": "טו ויאמר אליו  אם אין פניך הלכים אל תעלנו מזה", "16": "טז ובמה יודע אפוא כי מצאתי חן בעיניך אני ועמך--הלוא בלכתך עמנו ונפלינו אני ועמך מכל העם אשר על פני האדמה  {פ}", "17": "יז ויאמר יהוה אל משה גם את הדבר הזה אשר דברת אעשה  כי מצאת חן בעיני ואדעך בשם", "18": "יח ויאמר  הראני נא את כבדך", "19": "יט ויאמר אני אעביר כל טובי על פניך וקראתי בשם יהוה לפניך וחנתי את אשר אחן ורחמתי את אשר ארחם", "20": "כ ויאמר לא תוכל לראת את פני  כי לא יראני האדם וחי", "21": "כא ויאמר יהוה הנה מקום אתי ונצבת על הצור", "22": "כב והיה בעבר כבדי ושמתיך בנקרת הצור ושכתי כפי עליך עד עברי", "23": "כג והסרתי את כפי וראית את אחרי ופני לא יראו  {פ}"}