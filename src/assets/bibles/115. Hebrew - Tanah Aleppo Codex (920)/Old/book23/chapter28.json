{"1": "א הוי עטרת גאות שכרי אפרים וציץ נבל צבי תפארתו--אשר על ראש גיא שמנים הלומי יין", "2": "ב הנה חזק ואמץ לאדני כזרם ברד שער קטב כזרם מים כבירים שטפים הניח לארץ--ביד", "3": "ג ברגלים תרמסנה עטרת גאות שכורי אפרים", "4": "ד והיתה ציצת נבל צבי תפארתו אשר על ראש גיא שמנים--כבכורה בטרם קיץ אשר יראה הראה אותה בעודה בכפו יבלענה  {ס}", "5": "ה ביום ההוא יהיה יהוה צבאות לעטרת צבי ולצפירת תפארה--לשאר עמו", "6": "ו ולרוח משפט--ליושב על המשפט ולגבורה משיבי מלחמה שערה  {ס}", "7": "ז וגם אלה ביין שגו ובשכר תעו  כהן ונביא שגו בשכר נבלעו מן היין תעו מן השכר שגו בראה פקו פליליה", "8": "ח כי כל שלחנות מלאו קיא צאה בלי מקום  {פ}", "9": "ט את מי יורה דעה ואת מי יבין שמועה--גמולי מחלב עתיקי משדים", "10": "י כי צו לצו צו לצו קו לקו קו לקו--זעיר שם זעיר שם", "11": "יא כי בלעגי שפה ובלשון אחרת ידבר אל העם הזה", "12": "יב אשר אמר אליהם זאת המנוחה הניחו לעיף וזאת המרגעה ולא אבוא שמוע", "13": "יג והיה להם דבר יהוה צו לצו צו לצו קו לקו קו לקו זעיר שם זעיר שם--למען ילכו וכשלו אחור ונשברו ונוקשו ונלכדו  {פ}", "14": "יד לכן שמעו דבר יהוה אנשי לצון--משלי העם הזה אשר בירושלם", "15": "טו כי אמרתם כרתנו ברית את מות ועם שאול עשינו חזה שיט (שוט) שוטף כי עבר (יעבר) לא יבואנו כי שמנו כזב מחסנו ובשקר נסתרנו  {פ}", "16": "טז לכן כה אמר אדני יהוה הנני יסד בציון אבן אבן בחן פנת יקרת מוסד מוסד--המאמין לא יחיש", "17": "יז ושמתי משפט לקו וצדקה למשקלת ויעה ברד מחסה כזב וסתר מים ישטפו  {ס}", "18": "יח וכפר בריתכם את מות וחזותכם את שאול לא תקום שוט שוטף כי יעבר והייתם לו למרמס", "19": "יט מדי עברו יקח אתכם כי בבקר בבקר יעבר ביום ובלילה והיה רק זועה הבין שמועה", "20": "כ כי קצר המצע מהשתרע והמסכה צרה כהתכנס", "21": "כא כי כהר פרצים יקום יהוה כעמק בגבעון ירגז--לעשות מעשהו זר מעשהו ולעבד עבדתו נכריה עבדתו", "22": "כב ועתה אל תתלוצצו פן יחזקו מוסריכם  כי כלה ונחרצה שמעתי מאת אדני יהוה צבאות--על כל הארץ  {פ}", "23": "כג האזינו ושמעו קולי הקשיבו ושמעו אמרתי", "24": "כד הכל היום יחרש החרש לזרע יפתח וישדד אדמתו", "25": "כה הלוא אם שוה פניה והפיץ קצח וכמן יזרק ושם חטה שורה ושערה נסמן וכסמת גבלתו", "26": "כו ויסרו למשפט אלהיו יורנו", "27": "כז כי לא בחרוץ יודש קצח ואופן עגלה על כמן יוסב  כי במטה יחבט קצח וכמן בשבט", "28": "כח לחם יודק כי לא לנצח אדוש ידושנו והמם גלגל עגלתו ופרשיו לא ידקנו", "29": "כט גם זאת מעם יהוה צבאות יצאה  הפלא עצה הגדיל תושיה  {פ}"}