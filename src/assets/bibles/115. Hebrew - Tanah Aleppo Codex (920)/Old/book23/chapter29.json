{"1": "א הוי אריאל אריאל קרית חנה דוד ספו שנה על שנה חגים ינקפו", "2": "ב והציקותי לאריאל והיתה תאניה ואניה והיתה לי כאריאל", "3": "ג וחניתי כדור עליך וצרתי עליך מצב והקימתי עליך מצרת", "4": "ד ושפלת מארץ תדברי ומעפר תשח אמרתך והיה כאוב מארץ קולך ומעפר אמרתך תצפצף", "5": "ה והיה כאבק דק המון זריך וכמץ עבר המון עריצים והיה לפתע פתאם", "6": "ו מעם יהוה צבאות תפקד ברעם וברעש וקול גדול סופה וסערה ולהב אש אוכלה", "7": "ז והיה כחלום חזון לילה המון כל הגוים הצבאים על אריאל וכל צביה ומצדתה והמציקים לה", "8": "ח והיה כאשר יחלם הרעב והנה אוכל והקיץ וריקה נפשו וכאשר יחלם הצמא והנה שתה והקיץ והנה עיף ונפשו שוקקה--כן יהיה המון כל הגוים הצבאים על הר ציון  {פ}", "9": "ט התמהמהו ותמהו השתעשעו ושעו שכרו ולא יין נעו ולא שכר", "10": "י כי נסך עליכם יהוה רוח תרדמה ויעצם את עיניכם  את הנביאים ואת ראשיכם החזים כסה", "11": "יא ותהי לכם חזות הכל כדברי הספר החתום אשר יתנו אתו אל יודע הספר (ספר) לאמר קרא נא זה ואמר לא אוכל כי חתום הוא", "12": "יב ונתן הספר על אשר לא ידע ספר לאמר--קרא נא זה ואמר לא ידעתי ספר  {ס}", "13": "יג ויאמר אדני יען כי נגש העם הזה בפיו ובשפתיו כבדוני ולבו רחק ממני--ותהי יראתם אתי מצות אנשים מלמדה", "14": "יד לכן הנני יוסף להפליא את העם הזה--הפלא ופלא ואבדה חכמת חכמיו ובינת נבניו תסתתר  {ס}", "15": "טו הוי המעמיקים מיהוה לסתר עצה והיה במחשך מעשיהם ויאמרו מי ראנו ומי ידענו", "16": "טז הפככם--אם כחמר היצר יחשב  כי יאמר מעשה לעשהו לא עשני ויצר אמר ליצרו לא הבין", "17": "יז הלוא עוד מעט מזער ושב לבנון לכרמל והכרמל ליער יחשב", "18": "יח ושמעו ביום ההוא החרשים דברי ספר ומאפל ומחשך עיני עורים תראינה", "19": "יט ויספו ענוים ביהוה שמחה ואביוני אדם בקדוש ישראל יגילו", "20": "כ כי אפס עריץ וכלה לץ ונכרתו כל שקדי און", "21": "כא מחטיאי אדם בדבר ולמוכיח בשער יקשון ויטו בתהו צדיק  {פ}", "22": "כב לכן כה אמר יהוה אל בית יעקב אשר פדה את אברהם  לא עתה יבוש יעקב ולא עתה פניו יחורו", "23": "כג כי בראתו ילדיו מעשה ידי בקרבו--יקדישו שמי והקדישו את קדוש יעקב ואת אלהי ישראל יעריצו", "24": "כד וידעו תעי רוח בינה ורוגנים ילמדו לקח  {ס}"}