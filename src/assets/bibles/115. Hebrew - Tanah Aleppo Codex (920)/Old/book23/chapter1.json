{"1": "א חזון ישעיהו בן אמוץ אשר חזה על יהודה וירושלם--בימי עזיהו יותם אחז יחזקיהו מלכי יהודה", "2": "ב שמעו שמים והאזיני ארץ כי יהוה דבר  בנים גדלתי ורוממתי והם פשעו בי", "3": "ג ידע שור קנהו וחמור אבוס בעליו ישראל לא ידע עמי לא התבונן", "4": "ד הוי גוי חטא עם כבד עון--זרע מרעים בנים משחיתים עזבו את יהוה נאצו את קדוש ישראל--נזרו אחור", "5": "ה על מה תכו עוד תוסיפו סרה כל ראש לחלי וכל לבב דוי", "6": "ו מכף רגל ועד ראש אין בו מתם פצע וחבורה ומכה טריה לא זרו ולא חבשו ולא רככה בשמן", "7": "ז ארצכם שממה עריכם שרפות אש אדמתכם לנגדכם זרים אכלים אתה ושממה כמהפכת זרים", "8": "ח ונותרה בת ציון כסכה בכרם כמלונה במקשה כעיר נצורה", "9": "ט לולי יהוה צבאות הותיר לנו שריד כמעט--כסדם היינו לעמרה דמינו  {פ}", "10": "י שמעו דבר יהוה קציני סדם האזינו תורת אלהינו עם עמרה", "11": "יא למה לי רב זבחיכם יאמר יהוה שבעתי עלות אילים וחלב מריאים ודם פרים וכבשים ועתודים לא חפצתי", "12": "יב כי תבאו לראות פני--מי בקש זאת מידכם רמס חצרי", "13": "יג לא תוסיפו הביא מנחת שוא--קטרת תועבה היא לי חדש ושבת קרא מקרא לא אוכל און ועצרה", "14": "יד חדשיכם ומועדיכם שנאה נפשי היו עלי לטרח נלאיתי נשא", "15": "טו ובפרשכם כפיכם אעלים עיני מכם--גם כי תרבו תפלה אינני שמע  ידיכם דמים מלאו", "16": "טז רחצו הזכו--הסירו רע מעלליכם מנגד עיני  חדלו הרע", "17": "יז למדו היטב דרשו משפט אשרו חמוץ שפטו יתום ריבו אלמנה  {ס}", "18": "יח לכו נא ונוכחה יאמר יהוה אם יהיו חטאיכם כשנים כשלג ילבינו אם יאדימו כתולע כצמר יהיו", "19": "יט אם תאבו ושמעתם--טוב הארץ תאכלו", "20": "כ ואם תמאנו ומריתם--חרב תאכלו כי פי יהוה דבר  {פ}", "21": "כא איכה היתה לזונה קריה נאמנה מלאתי משפט צדק ילין בה--ועתה מרצחים", "22": "כב כספך היה לסיגים סבאך מהול במים", "23": "כג שריך סוררים וחברי גנבים--כלו אהב שחד ורדף שלמנים יתום לא ישפטו וריב אלמנה לא יבוא אליהם  {ס}", "24": "כד לכן נאם האדון יהוה צבאות--אביר ישראל  הוי אנחם מצרי ואנקמה מאויבי", "25": "כה ואשיבה ידי עליך ואצרף כבר סיגיך ואסירה כל בדיליך", "26": "כו ואשיבה שפטיך כבראשנה ויעציך כבתחלה אחרי כן יקרא לך עיר הצדק--קריה נאמנה", "27": "כז ציון במשפט תפדה ושביה בצדקה", "28": "כח ושבר פשעים וחטאים יחדו ועזבי יהוה יכלו", "29": "כט כי יבשו מאילים אשר חמדתם ותחפרו--מהגנות אשר בחרתם", "30": "ל כי תהיו כאלה נבלת עלה וכגנה אשר מים אין לה", "31": "לא והיה החסן לנערת ופעלו לניצוץ ובערו שניהם יחדו ואין מכבה  {פ}"}