{"1": "א אשירה נא לידידי שירת דודי לכרמו  כרם היה לידידי בקרן בן שמן", "2": "ב ויעזקהו ויסקלהו ויטעהו שרק ויבן מגדל בתוכו וגם יקב חצב בו ויקו לעשות ענבים ויעש באשים", "3": "ג ועתה יושב ירושלם ואיש יהודה--שפטו נא ביני ובין כרמי", "4": "ד מה לעשות עוד לכרמי ולא עשיתי בו  מדוע קויתי לעשות ענבים ויעש באשים", "5": "ה ועתה אודיעה נא אתכם את אשר אני עשה לכרמי  הסר משוכתו והיה לבער פרץ גדרו והיה למרמס", "6": "ו ואשיתהו בתה לא יזמר ולא יעדר ועלה שמיר ושית ועל העבים אצוה מהמטיר עליו מטר", "7": "ז כי כרם יהוה צבאות בית ישראל ואיש יהודה נטע שעשועיו ויקו למשפט והנה משפח לצדקה והנה צעקה  {פ}", "8": "ח הוי מגיעי בית בבית--שדה בשדה יקריבו  עד אפס מקום והושבתם לבדכם בקרב הארץ", "9": "ט באזני יהוה צבאות  אם לא בתים רבים לשמה יהיו--גדלים וטובים מאין יושב", "10": "י כי עשרת צמדי כרם יעשו בת אחת וזרע חמר יעשה איפה  {ס}", "11": "יא הוי משכימי בבקר שכר ירדפו מאחרי בנשף יין ידליקם", "12": "יב והיה כנור ונבל תף וחליל ויין--משתיהם ואת פעל יהוה לא יביטו ומעשה ידיו לא ראו", "13": "יג לכן גלה עמי מבלי דעת וכבודו מתי רעב והמונו צחה צמא", "14": "יד לכן הרחיבה שאול נפשה ופערה פיה לבלי חק וירד הדרה והמונה ושאונה ועלז בה", "15": "טו וישח אדם וישפל איש ועיני גבהים תשפלנה", "16": "טז ויגבה יהוה צבאות במשפט והאל הקדוש נקדש בצדקה", "17": "יז ורעו כבשים כדברם וחרבות מחים גרים יאכלו  {ס}", "18": "יח הוי משכי העון בחבלי השוא וכעבות העגלה חטאה", "19": "יט האמרים ימהר יחישה מעשהו--למען נראה ותקרב ותבואה עצת קדוש ישראל--ונדעה  {פ}", "20": "כ הוי האמרים לרע טוב ולטוב רע  שמים חשך לאור ואור לחשך שמים מר למתוק ומתוק למר  {ס}", "21": "כא הוי חכמים בעיניהם ונגד פניהם נבנים  {ס}", "22": "כב הוי גבורים לשתות יין ואנשי חיל למסך שכר", "23": "כג מצדיקי רשע עקב שחד וצדקת צדיקים יסירו ממנו  {פ}", "24": "כד לכן כאכל קש לשון אש וחשש להבה ירפה שרשם כמק יהיה ופרחם כאבק יעלה  כי מאסו את תורת יהוה צבאות ואת אמרת קדוש ישראל נאצו", "25": "כה על כן חרה אף יהוה בעמו ויט ידו עליו ויכהו וירגזו ההרים ותהי נבלתם כסוחה בקרב חוצות בכל זאת לא שב אפו ועוד ידו נטויה", "26": "כו ונשא נס לגוים מרחוק ושרק לו מקצה הארץ והנה מהרה קל יבוא", "27": "כז אין עיף ואין כושל בו לא ינום ולא יישן ולא נפתח אזור חלציו ולא נתק שרוך נעליו", "28": "כח אשר חציו שנונים וכל קשתתיו דרכות פרסות סוסיו כצר נחשבו וגלגליו כסופה", "29": "כט שאגה לו כלביא ושאג (ישאג) ככפירים וינהם ויאחז טרף ויפליט ואין מציל", "30": "ל וינהם עליו ביום ההוא כנהמת ים ונבט לארץ והנה חשך צר ואור חשך בעריפיה  {פ}"}