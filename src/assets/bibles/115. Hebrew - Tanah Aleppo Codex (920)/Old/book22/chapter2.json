{"1": "א אני חבצלת השרון שושנת העמקים", "2": "ב כשושנה בין החוחים כן רעיתי בין הבנות", "3": "ג כתפוח בעצי היער כן דודי בין הבנים בצלו חמדתי וישבתי ופריו מתוק לחכי", "4": "ד הביאני אל בית היין ודגלו עלי אהבה", "5": "ה סמכוני באשישות--רפדוני בתפוחים  כי חולת אהבה אני", "6": "ו שמאלו תחת לראשי וימינו תחבקני", "7": "ז השבעתי אתכם בנות ירושלם בצבאות או באילות השדה  אם תעירו ואם תעוררו את האהבה עד שתחפץ  {ס}", "8": "ח קול דודי הנה זה בא מדלג על ההרים--מקפץ על הגבעות", "9": "ט דומה דודי לצבי או לעפר האילים הנה זה עומד אחר כתלנו--משגיח מן החלנות מציץ מן החרכים", "10": "י ענה דודי ואמר לי  קומי לך רעיתי יפתי ולכי לך", "11": "יא כי הנה הסתו עבר הגשם חלף הלך לו", "12": "יב הנצנים נראו בארץ עת הזמיר הגיע וקול התור נשמע בארצנו", "13": "יג התאנה חנטה פגיה והגפנים סמדר נתנו ריח קומי לכי (לך) רעיתי יפתי ולכי לך  {ס}", "14": "יד יונתי בחגוי הסלע בסתר המדרגה הראיני את מראיך השמיעני את קולך  כי קולך ערב ומראיך נאוה  {ס}", "15": "טו אחזו לנו שעלים--שעלים קטנים מחבלים כרמים וכרמינו סמדר", "16": "טז דודי לי ואני לו הרעה בשושנים", "17": "יז עד שיפוח היום ונסו הצללים  סב דמה לך דודי לצבי או לעפר האילים--על הרי בתר  {ס}"}