{"1": "א ודויד זקן ושבע ימים וימלך את שלמה בנו על ישראל", "2": "ב ויאסף את כל שרי ישראל והכהנים והלוים", "3": "ג ויספרו הלוים מבן שלשים שנה ומעלה ויהי מספרם לגלגלתם לגברים שלשים ושמונה אלף", "4": "ד מאלה לנצח על מלאכת בית יהוה עשרים וארבעה אלף ושטרים ושפטים ששת אלפים", "5": "ה וארבעת אלפים שערים וארבעת אלפים מהללים ליהוה בכלים אשר עשיתי להלל  {ס}", "6": "ו ויחלקם דויד מחלקות  {ס}  לבני לוי לגרשון קהת ומררי  {ס}", "7": "ז לגרשני לעדן ושמעי  {ס}", "8": "ח בני לעדן הראש יחיאל וזתם ויואל--שלשה  {ס}", "9": "ט בני שמעי שלמות (שלמית) וחזיאל והרן--שלשה אלה ראשי האבות ללעדן  {ס}", "10": "י ובני שמעי--יחת זינא ויעוש ובריעה אלה בני שמעי ארבעה", "11": "יא ויהי יחת הראש וזיזה השני ויעוש ובריעה לא הרבו בנים ויהיו לבית אב לפקדה אחת  {ס}", "12": "יב בני קהת עמרם יצהר חברון ועזיאל--ארבעה  {ס}", "13": "יג בני עמרם אהרן ומשה ויבדל אהרן להקדישו קדש קדשים הוא ובניו עד עולם--להקטיר לפני יהוה לשרתו ולברך בשמו עד עולם", "14": "יד ומשה איש האלהים--בניו יקראו על שבט הלוי  {ס}", "15": "טו בני משה גרשום ואליעזר", "16": "טז בני גרשום שבואל הראש", "17": "יז ויהיו בני אליעזר רחביה הראש ולא היה לאליעזר בנים אחרים ובני רחביה רבו למעלה  {ס}", "18": "יח בני יצהר שלמית הראש", "19": "יט בני חברון--יריהו הראש אמריה השני יחזיאל השלישי ויקמעם הרביעי", "20": "כ בני עזיאל--מיכה הראש וישיה השני", "21": "כא בני מררי מחלי ומושי בני מחלי אלעזר וקיש", "22": "כב וימת אלעזר ולא היו לו בנים כי אם בנות וישאום בני קיש אחיהם", "23": "כג בני מושי מחלי ועדר וירמות--שלושה  {ס}", "24": "כד אלה בני לוי לבית אבותיהם ראשי האבות לפקודיהם במספר שמות לגלגלתם עשה המלאכה לעבדת בית יהוה--מבן עשרים שנה ומעלה", "25": "כה כי אמר דויד הניח יהוה אלהי ישראל לעמו וישכן בירושלם עד לעולם", "26": "כו וגם ללוים--אין לשאת את המשכן ואת כל כליו לעבדתו", "27": "כז כי בדברי דויד האחרונים המה מספר בני לוי מבן עשרים שנה ולמעלה", "28": "כח כי מעמדם ליד בני אהרן לעבדת בית יהוה על החצרות ועל הלשכות ועל טהרת לכל קדש--ומעשה עבדת בית האלהים", "29": "כט וללחם המערכת ולסלת למנחה ולרקיקי המצות ולמחבת ולמרבכת ולכל משורה ומדה", "30": "ל ולעמד בבקר בבקר להדות ולהלל ליהוה וכן לערב", "31": "לא ולכל העלות עלות ליהוה לשבתות לחדשים ולמעדים--במספר כמשפט עליהם תמיד לפני יהוה", "32": "לב ושמרו את משמרת אהל מועד ואת משמרת הקדש ומשמרת בני אהרן אחיהם--לעבדת בית יהוה  {פ}"}