{"1": "א ופלשתים נלחמו בישראל וינס איש ישראל מפני פלשתים ויפלו חללים בהר גלבע", "2": "ב וידבקו פלשתים אחרי שאול ואחרי בניו ויכו פלשתים את יונתן ואת אבינדב ואת מלכישוע--בני שאול", "3": "ג ותכבד המלחמה על שאול וימצאהו המורים בקשת ויחל מן היורים", "4": "ד ויאמר שאול אל נשא כליו שלף חרבך ודקרני בה פן יבאו הערלים האלה והתעללו בי ולא אבה נשא כליו כי ירא מאד  {ס}  ויקח שאול את החרב ויפל עליה", "5": "ה וירא נשא כליו כי מת שאול ויפל גם הוא על החרב וימת  {ס}", "6": "ו וימת שאול ושלשת בניו וכל ביתו יחדו מתו", "7": "ז ויראו כל איש ישראל אשר בעמק כי נסו וכי מתו שאול ובניו ויעזבו עריהם וינסו ויבאו פלשתים וישבו בהם  {ס}", "8": "ח ויהי ממחרת ויבאו פלשתים לפשט את החללים וימצאו את שאול ואת בניו נפלים בהר גלבע", "9": "ט ויפשיטהו--וישאו את ראשו ואת כליו וישלחו בארץ פלשתים סביב לבשר את עצביהם--ואת העם", "10": "י וישימו את כליו בית אלהיהם ואת גלגלתו תקעו בית דגון  {ס}", "11": "יא וישמעו כל יביש גלעד את כל אשר עשו פלשתים לשאול", "12": "יב ויקומו כל איש חיל וישאו את גופת שאול ואת גופת בניו ויביאום יבישה ויקברו את עצמותיהם תחת האלה ביבש ויצומו שבעת ימים", "13": "יג וימת שאול במעלו אשר מעל ביהוה על דבר יהוה אשר לא שמר וגם לשאול באוב לדרוש", "14": "יד ולא דרש ביהוה וימיתהו ויסב את המלוכה לדויד בן ישי  {פ}"}