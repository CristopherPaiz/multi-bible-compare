{"1": "א ואלה הבאים אל דויד לציקלג עוד עצור מפני שאול בן קיש והמה בגבורים עזרי המלחמה", "2": "ב נשקי קשת מימינים ומשמאלים באבנים ובחצים בקשת--מאחי שאול מבנימן", "3": "ג הראש אחיעזר ויואש בני השמעה הגבעתי ויזואל (ויזיאל) ופלט בני עזמות וברכה ויהוא הענתתי", "4": "ד וישמעיה הגבעוני גבור בשלשים ועל השלשים", "5": "ה וירמיה ויחזיאל ויוחנן ויוזבד הגדרתי  {ס}", "6": "ו אלעוזי וירימות ובעליה ושמריהו ושפטיהו החריפי (החרופי)", "7": "ז אלקנה וישיהו ועזראל ויועזר וישבעם--הקרחים", "8": "ח ויועאלה וזבדיה בני ירחם מן הגדור", "9": "ט ומן הגדי נבדלו אל דויד למצד מדברה גברי החיל אנשי צבא למלחמה--ערכי צנה ורמח ופני אריה פניהם וכצבאים על ההרים למהר", "10": "י עזר הראש עבדיה השני אליאב השלשי", "11": "יא משמנה הרביעי ירמיה החמשי", "12": "יב עתי הששי אליאל השבעי", "13": "יג יוחנן השמיני אלזבד התשיעי", "14": "יד ירמיהו העשירי מכבני עשתי עשר  {ס}", "15": "טו אלה מבני גד ראשי הצבא אחד למאה הקטן והגדול לאלף", "16": "טז אלה הם אשר עברו את הירדן בחדש הראשון והוא ממלא על כל גדיתיו (גדותיו) ויבריחו את כל העמקים למזרח ולמערב  {פ}", "17": "יז ויבאו מן בני בנימן ויהודה עד למצד לדויד", "18": "יח ויצא דויד לפניהם ויען ויאמר להם אם לשלום באתם אלי לעזרני יהיה לי עליכם לבב ליחד ואם לרמותני לצרי בלא חמס בכפי ירא אלהי אבותינו ויוכח  {ס}", "19": "יט ורוח לבשה את עמשי ראש השלושים (השלישים) לך דויד ועמך בן ישי שלום שלום לך ושלום לעזרך כי עזרך אלהיך ויקבלם דויד ויתנם בראשי הגדוד  {פ}", "20": "כ וממנשה נפלו על דויד בבאו עם פלשתים על שאול למלחמה--ולא עזרם  כי בעצה שלחהו סרני פלשתים לאמר בראשינו יפול אל אדניו שאול", "21": "כא בלכתו אל ציקלג נפלו עליו ממנשה עדנח ויוזבד וידיעאל ומיכאל ויוזבד ואליהוא וצלתי  ראשי האלפים אשר למנשה", "22": "כב והמה עזרו עם דויד על הגדוד כי גבורי חיל כלם ויהיו שרים בצבא", "23": "כג כי לעת יום ביום יבאו על דויד לעזרו--עד למחנה גדול כמחנה אלהים  {פ}", "24": "כד ואלה מספרי ראשי החלוץ לצבא באו על דויד חברונה  להסב מלכות שאול אליו--כפי יהוה  {ס}", "25": "כה בני יהודה נשאי צנה ורמח--ששת אלפים ושמונה מאות חלוצי צבא  {ס}", "26": "כו מן בני שמעון גבורי חיל לצבא--שבעת אלפים ומאה  {ס}", "27": "כז מן בני הלוי--ארבעת אלפים ושש מאות  {ס}", "28": "כח ויהוידע הנגיד לאהרן ועמו שלשת אלפים ושבע מאות  {ס}", "29": "כט וצדוק נער גבור חיל ובית אביו שרים עשרים ושנים  {ס}", "30": "ל ומן בני בנימן אחי שאול שלשת אלפים ועד הנה מרביתם שמרים משמרת בית שאול  {ס}", "31": "לא ומן בני אפרים עשרים אלף ושמונה מאות--גבורי חיל אנשי שמות לבית אבותם  {ס}", "32": "לב ומחצי מטה מנשה שמונה עשר אלף אשר נקבו בשמות לבוא להמליך את דויד  {ס}", "33": "לג ומבני יששכר יודעי בינה לעתים לדעת מה יעשה ישראל--ראשיהם מאתים וכל אחיהם על פיהם  {ס}", "34": "לד מזבלון יוצאי צבא ערכי מלחמה בכל כלי מלחמה--חמשים אלף  ולעדר בלא לב ולב  {ס}", "35": "לה ומנפתלי שרים אלף ועמהם בצנה וחנית שלשים ושבעה אלף  {ס}", "36": "לו ומן הדני ערכי מלחמה עשרים ושמונה אלף ושש מאות  {ס}", "37": "לז ומאשר יוצאי צבא לערך מלחמה--ארבעים אלף  {ס}", "38": "לח ומעבר לירדן מן הראובני והגדי וחצי שבט מנשה בכל כלי צבא מלחמה--מאה ועשרים אלף  {ס}", "39": "לט כל אלה אנשי מלחמה עדרי מערכה בלבב שלם באו חברונה להמליך את דויד על כל ישראל וגם כל שרית ישראל לב אחד--להמליך את דויד", "40": "מ ויהיו שם עם דויד ימים שלושה אכלים ושותים  כי הכינו להם אחיהם [ (I Chronicles 12:41) מא וגם הקרובים אליהם עד יששכר וזבלון ונפתלי מביאים לחם בחמורים ובגמלים ובפרדים ובבקר מאכל קמח דבלים וצמוקים ויין ושמן ובקר וצאן--לרב  כי שמחה בישראל  {פ} ]"}