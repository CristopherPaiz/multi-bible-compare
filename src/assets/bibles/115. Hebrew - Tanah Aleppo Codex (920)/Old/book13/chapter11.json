{"1": "א ויקבצו כל ישראל אל דויד חברונה לאמר  הנה עצמך ובשרך אנחנו", "2": "ב גם תמול גם שלשום גם בהיות שאול מלך--אתה המוציא והמביא את ישראל ויאמר יהוה אלהיך לך אתה תרעה את עמי את ישראל ואתה תהיה נגיד על עמי ישראל", "3": "ג ויבאו כל זקני ישראל אל המלך חברונה ויכרת להם דויד ברית בחברון לפני יהוה וימשחו את דויד למלך על ישראל כדבר יהוה ביד שמואל  {ס}", "4": "ד וילך דויד וכל ישראל ירושלם היא יבוס ושם היבוסי ישבי הארץ", "5": "ה ויאמרו ישבי יבוס לדויד לא תבוא הנה וילכד דויד את מצדת ציון היא עיר דויד", "6": "ו ויאמר דויד--כל מכה יבוסי בראשונה יהיה לראש ולשר ויעל בראשונה יואב בן צרויה ויהי לראש", "7": "ז וישב דויד במצד על כן קראו לו עיר דויד", "8": "ח ויבן העיר מסביב מן המלוא ועד הסביב ויואב יחיה את שאר העיר", "9": "ט וילך דויד הלוך וגדול ויהוה צבאות עמו  {פ}", "10": "י ואלה ראשי הגברים אשר לדויד המתחזקים עמו במלכותו עם כל ישראל להמליכו--כדבר יהוה על ישראל  {ס}", "11": "יא ואלה מספר הגברים אשר לדויד  ישבעם בן חכמוני ראש השלושים (השלישים)--הוא עורר את חניתו על שלש מאות חלל בפעם אחת", "12": "יב ואחריו אלעזר בן דודו האחוחי הוא בשלושה הגברים", "13": "יג הוא היה עם דויד בפס דמים והפלשתים נאספו שם למלחמה ותהי חלקת השדה מלאה שעורים והעם נסו מפני פלשתים", "14": "יד ויתיצבו בתוך החלקה ויצילוה ויכו את פלשתים ויושע יהוה תשועה גדולה", "15": "טו וירדו שלושה מן השלושים ראש על הצר אל דויד--אל מערת עדלם ומחנה פלשתים חנה בעמק רפאים", "16": "טז ודויד אז במצודה ונציב פלשתים אז בבית לחם", "17": "יז ויתאו דויד ויאמר  מי ישקני מים מבור בית לחם אשר בשער", "18": "יח ויבקעו השלשה במחנה פלשתים וישאבו מים מבור בית לחם אשר בשער וישאו ויבאו אל דויד ולא אבה דויד לשתותם וינסך אתם ליהוה", "19": "יט ויאמר חלילה לי מאלהי מעשות זאת הדם האנשים האלה אשתה בנפשותם כי בנפשותם הביאום ולא אבה לשתותם אלה עשו שלשת הגבורים", "20": "כ ואבשי אחי יואב הוא היה ראש השלושה והוא עורר את חניתו על שלש מאות חלל ולא (ולו) שם בשלושה", "21": "כא מן השלושה בשנים נכבד ויהי להם לשר ועד השלושה לא בא  {ס}", "22": "כב בניה בן יהוידע בן איש חיל רב פעלים מן קבצאל הוא הכה את שני אריאל מואב והוא ירד והכה את הארי בתוך הבור ביום השלג", "23": "כג והוא הכה את האיש המצרי איש מדה חמש באמה וביד המצרי חנית כמנור ארגים וירד אליו בשבט ויגזל את החנית מיד המצרי ויהרגהו בחניתו", "24": "כד אלה עשה בניהו בן יהוידע ולו שם בשלושה הגברים", "25": "כה מן השלושים הנו נכבד הוא ואל השלשה לא בא וישימהו דויד על משמעתו  {ס}", "26": "כו וגבורי החילים  עשהאל  {ר} אחי יואב  {ס}  אלחנן בן דודו מבית לחם  {ס}", "27": "כז שמות  {ר} ההרורי  {ס}  חלץ הפלוני  {ס}", "28": "כח עירא בן עקש  {ר} התקועי  {ס}  אביעזר הענתותי  {ס}", "29": "כט סבכי  {ר} החשתי  {ס}  עילי האחוחי  {ס}", "30": "ל מהרי  {ר} הנטפתי  {ס}  חלד בן בענה הנטופתי  {ס}", "31": "לא איתי  {ר} בן ריבי מגבעת בני בנימן  {ס}  בניה הפרעתני  {ס}", "32": "לב חורי  {ר} מנחלי געש  {ס}  אביאל הערבתי  {ס}", "33": "לג עזמות  {ר} הבחרומי  {ס}  אליחבא השעלבני  {ס}", "34": "לד בני השם  {ר} הגזוני  {ס}  יונתן בן שגה ההררי  {ס}", "35": "לה אחיאם  {ר} בן שכר ההררי  {ס}  אליפל בן אור  {ס}", "36": "לו חפר המכרתי  {ר} אחיה הפלני  {ס}", "37": "לז חצרו הכרמלי  {ס}  נערי  {ר} בן אזבי  {ס}", "38": "לח יואל אחי נתן  {ס}  מבחר בן  {ר} הגרי  {ס}", "39": "לט צלק העמוני נחרי הברתי נשא כלי יואב בן  {ר} צרויה  {ס}", "40": "מ עירא היתרי  {ס}  גרב היתרי  {ס}", "41": "מא אוריה  {ר} החתי  {ס}  זבד בן אחלי  {ס}", "42": "מב עדינא בן שיזא הראובני  {ר} ראש לראובני--ועליו שלשים  {ס}", "43": "מג חנן בן מעכה ויושפט  {ר} המתני  {ס}", "44": "מד עזיא העשתרתי  {ס}  שמע ויעואל (ויעיאל)  {ר} בני חותם הערערי  {ס}", "45": "מה ידיעאל בן שמרי ויחא אחיו  {ר} התיצי  {ס}", "46": "מו אליאל המחוים ויריבי ויושויה בני אלנעם  {ס}  ויתמה  {ר} המואבי", "47": "מז אליאל ועובד  {ס}  ויעשיאל המצביה  {פ}"}