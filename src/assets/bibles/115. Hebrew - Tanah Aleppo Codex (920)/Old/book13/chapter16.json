{"1": "א ויביאו את ארון האלהים ויציגו אתו בתוך האהל אשר נטה לו דויד ויקריבו עלות ושלמים לפני האלהים", "2": "ב ויכל דויד מהעלות העלה והשלמים ויברך את העם בשם יהוה", "3": "ג ויחלק לכל איש ישראל מאיש ועד אשה--לאיש ככר לחם ואשפר ואשישה", "4": "ד ויתן לפני ארון יהוה מן הלוים--משרתים ולהזכיר ולהודות ולהלל ליהוה אלהי ישראל  {ס}", "5": "ה אסף הראש ומשנהו זכריה יעיאל ושמירמות ויחיאל ומתתיה ואליאב ובניהו ועבד אדם ויעיאל בכלי נבלים ובכנרות ואסף במצלתים משמיע", "6": "ו ובניהו ויחזיאל הכהנים--בחצצרות תמיד לפני ארון ברית האלהים", "7": "ז ביום ההוא אז נתן דויד בראש להדות ליהוה--ביד אסף ואחיו  {ש}", "8": "ח הודו ליהוה קראו בשמו--  {ס}  הודיעו בעמים עלילתיו  {ר}", "9": "ט שירו לו זמרו לו--  {ס}  שיחו בכל נפלאתיו  {ר}", "10": "י התהללו בשם קדשו--  {ס}  ישמח לב מבקשי יהוה  {ר}", "11": "יא דרשו יהוה ועזו--  {ס}  בקשו פניו תמיד  {ר}", "12": "יב זכרו נפלאתיו אשר עשה--  {ס}  מפתיו ומשפטי פיהו  {ר}", "13": "יג זרע ישראל עבדו--  {ס}  בני יעקב בחיריו  {ר}", "14": "יד הוא יהוה אלהינו--  {ס}  בכל הארץ משפטיו  {ר}", "15": "טו זכרו לעולם בריתו--  {ס}  דבר צוה לאלף דור  {ר}", "16": "טז אשר כרת את אברהם--  {ס}  ושבועתו ליצחק  {ר}", "17": "יז ויעמידה ליעקב לחק--  {ס}  לישראל ברית עולם  {ר}", "18": "יח לאמר לך אתן ארץ כנען--  {ס}  חבל נחלתכם  {ר}", "19": "יט בהיותכם מתי מספר--  {ס}  כמעט וגרים בה  {ר}", "20": "כ ויתהלכו מגוי אל גוי--  {ס}  ומממלכה אל עם אחר  {ר}", "21": "כא לא הניח לאיש לעשקם--  {ס}  ויוכח עליהם מלכים  {ר}", "22": "כב אל תגעו במשיחי--  {ס}  ובנביאי אל תרעו  {ר} {ש}", "23": "כג שירו ליהוה כל הארץ--  {ס}  בשרו מיום אל יום ישועתו  {ר}", "24": "כד ספרו בגוים את כבודו--  {ס}  בכל העמים נפלאתיו  {ר}", "25": "כה כי גדול יהוה ומהלל מאד--  {ס}  ונורא הוא על כל אלהים  {ר}", "26": "כו כי כל אלהי העמים אלילים--  {ס}  ויהוה שמים עשה  {ר}", "27": "כז הוד והדר לפניו--  {ס}  עז וחדוה במקמו  {ר}", "28": "כח הבו ליהוה משפחות עמים--  {ס}  הבו ליהוה כבוד ועז  {ר}", "29": "כט הבו ליהוה כבוד שמו  {ס}  שאו מנחה ובאו לפניו--  {ר} השתחוו ליהוה בהדרת קדש  {ס}", "30": "ל חילו מלפניו כל הארץ--  {ר} אף תכון תבל בל תמוט  {ס}", "31": "לא ישמחו השמים ותגל הארץ--  {ר} ויאמרו בגוים יהוה מלך  {ס}", "32": "לב ירעם הים ומלואו--  {ר} יעלץ השדה וכל אשר בו  {ס}", "33": "לג אז ירננו עצי היער  {ר} מלפני יהוה--כי בא לשפוט את הארץ  {ס}", "34": "לד הודו ליהוה כי טוב--  {ר} כי לעולם חסדו  {ס}", "35": "לה ואמרו--הושיענו אלהי ישענו  {ר} וקבצנו והצילנו מן הגוים  {ס}  להדות לשם קדשך  {ר} להשתבח בתהלתך  {ס}", "36": "לו ברוך יהוה אלהי ישראל--  {ר} מן העולם ועד העלם ויאמרו כל העם אמן--  {ס}  והלל ליהוה  {ר} {ש}", "37": "לז ויעזב שם לפני ארון ברית יהוה לאסף ולאחיו  לשרת לפני הארון תמיד--לדבר יום ביומו", "38": "לח ועבד אדם ואחיהם ששים ושמונה  {ס}  ועבד אדם בן ידיתון וחסה לשערים", "39": "לט ואת צדוק הכהן ואחיו הכהנים לפני משכן יהוה--בבמה אשר בגבעון", "40": "מ להעלות עלות ליהוה על מזבח העלה תמיד--לבקר ולערב ולכל הכתוב בתורת יהוה אשר צוה על ישראל", "41": "מא ועמהם הימן וידותון ושאר הברורים אשר נקבו בשמות--להדות ליהוה כי לעולם חסדו", "42": "מב ועמהם הימן וידותון חצצרות ומצלתים למשמיעים וכלי שיר האלהים ובני ידותון לשער", "43": "מג וילכו כל העם איש לביתו ויסב דויד לברך את ביתו  {פ}"}