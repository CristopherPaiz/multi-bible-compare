{"1": "א וישלח חירם (חורם) מלך צר מלאכים אל דויד ועצי ארזים וחרשי קיר וחרשי עצים--לבנות לו בית", "2": "ב וידע דויד כי הכינו יהוה למלך על ישראל  כי נשאת למעלה מלכותו בעבור עמו ישראל  {ס}", "3": "ג ויקח דויד עוד נשים בירושלם ויולד דויד עוד בנים ובנות", "4": "ד ואלה שמות הילודים אשר היו לו בירושלם  שמוע ושובב נתן ושלמה", "5": "ה ויבחר ואלישוע ואלפלט", "6": "ו ונגה ונפג ויפיע", "7": "ז ואלישמע ובעלידע ואליפלט  {פ}", "8": "ח וישמעו פלשתים כי נמשח דויד למלך על כל ישראל ויעלו כל פלשתים לבקש את דויד וישמע דויד ויצא לפניהם", "9": "ט ופלשתים באו ויפשטו בעמק רפאים", "10": "י וישאל דויד באלהים לאמר--האעלה על פלשתיים (פלשתים) ונתתם בידי ויאמר לו יהוה עלה ונתתים בידך", "11": "יא ויעלו בבעל פרצים ויכם שם דויד ויאמר דויד פרץ האלהים את אויבי בידי כפרץ מים על כן קראו שם המקום ההוא--בעל פרצים", "12": "יב ויעזבו שם את אלהיהם ויאמר דויד וישרפו באש  {פ}", "13": "יג ויסיפו עוד פלשתים ויפשטו בעמק", "14": "יד וישאל עוד דויד באלהים ויאמר לו האלהים לא תעלה אחריהם  הסב מעליהם ובאת להם ממול הבכאים", "15": "טו ויהי כשמעך את קול הצעדה בראשי הבכאים--אז תצא במלחמה  כי יצא האלהים לפניך להכות את מחנה פלשתים", "16": "טז ויעש דויד כאשר צוהו האלהים ויכו את מחנה פלשתים מגבעון ועד גזרה", "17": "יז ויצא שם דויד בכל הארצות ויהוה נתן את פחדו על כל הגוים"}