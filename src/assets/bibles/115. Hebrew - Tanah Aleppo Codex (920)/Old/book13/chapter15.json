{"1": "א ויעש לו בתים בעיר דויד ויכן מקום לארון האלהים ויט לו אהל", "2": "ב אז אמר דויד לא לשאת את ארון האלהים כי אם הלוים  כי בם בחר יהוה לשאת את ארון יהוה ולשרתו--עד עולם  {פ}", "3": "ג ויקהל דויד את כל ישראל אל ירושלם להעלות את ארון יהוה אל מקומו אשר הכין לו", "4": "ד ויאסף דויד את בני אהרן ואת הלוים  {ס}", "5": "ה לבני קהת--אוריאל השר ואחיו מאה ועשרים  {ס}", "6": "ו לבני מררי--עשיה השר ואחיו מאתים ועשרים  {ס}", "7": "ז לבני גרשום--יואל השר ואחיו מאה ושלשים  {ס}", "8": "ח לבני אליצפן--שמעיה השר ואחיו מאתים  {ס}", "9": "ט לבני חברון--אליאל השר ואחיו שמונים  {ס}", "10": "י לבני עזיאל  עמינדב השר--ואחיו מאה ושנים עשר  {פ}", "11": "יא ויקרא דויד לצדוק ולאביתר הכהנים וללוים לאוריאל עשיה ויואל שמעיה ואליאל ועמינדב  {ס}", "12": "יב ויאמר להם אתם ראשי האבות ללוים התקדשו אתם ואחיכם והעליתם את ארון יהוה אלהי ישראל אל הכינותי לו", "13": "יג כי למבראשונה לא אתם--פרץ יהוה אלהינו בנו כי לא דרשנהו כמשפט", "14": "יד ויתקדשו הכהנים והלוים להעלות את ארון יהוה אלהי ישראל", "15": "טו וישאו בני הלוים את ארון האלהים כאשר צוה משה כדבר יהוה--בכתפם במטות עליהם  {פ}", "16": "טז ויאמר דויד לשרי הלוים להעמיד את אחיהם המשררים בכלי שיר נבלים וכנרות ומצלתים--משמיעים להרים בקול לשמחה  {פ}", "17": "יז ויעמידו הלוים את הימן בן יואל ומן אחיו אסף בן ברכיהו  {ס}  ומן בני מררי אחיהם איתן בן קושיהו", "18": "יח ועמהם אחיהם המשנים  זכריהו בן ויעזיאל ושמירמות ויחיאל ועני אליאב ובניהו ומעשיהו ומתתיהו ואליפלהו ומקניהו ועבד אדם ויעיאל--השערים", "19": "יט והמשררים הימן אסף ואיתן--במצלתים נחשת להשמיע", "20": "כ וזכריה ועזיאל ושמירמות ויחיאל ועני ואליאב ומעשיהו ובניהו--בנבלים על עלמות", "21": "כא ומתתיהו ואליפלהו ומקניהו ועבד אדם ויעיאל ועזזיהו--בכנרות על השמינית לנצח", "22": "כב וכנניהו שר הלוים במשא--יסר במשא כי מבין הוא", "23": "כג וברכיה ואלקנה שערים לארון", "24": "כד ושבניהו ויושפט ונתנאל ועמשי וזכריהו ובניהו ואליעזר הכהנים מחצצרים (מחצרים) בחצצרות לפני ארון האלהים ועבד אדם ויחיה שערים לארון", "25": "כה ויהי דויד וזקני ישראל ושרי האלפים  ההלכים להעלות את ארון ברית יהוה מן בית עבד אדם--בשמחה  {פ}", "26": "כו ויהי בעזר האלהים את הלוים נשאי ארון ברית יהוה ויזבחו שבעה פרים ושבעה אילים", "27": "כז ודויד מכרבל במעיל בוץ וכל הלוים הנשאים את הארון והמשררים וכנניה השר המשא המשררים ועל דויד אפוד בד", "28": "כח וכל ישראל מעלים את ארון ברית יהוה בתרועה ובקול שופר ובחצצרות ובמצלתים משמעים בנבלים וכנרות", "29": "כט ויהי ארון ברית יהוה בא עד עיר דויד ומיכל בת שאול נשקפה בעד החלון ותרא את המלך דויד מרקד ומשחק ותבז לו בלבה  {פ}"}