{"1": "א וידבר יהוה אל משה לאמר", "2": "ב דבר אל אהרן ואל בניו וינזרו מקדשי בני ישראל ולא יחללו את שם קדשי--אשר הם מקדשים לי אני יהוה", "3": "ג אמר אלהם לדרתיכם כל איש אשר יקרב מכל זרעכם אל הקדשים אשר יקדישו בני ישראל ליהוה וטמאתו עליו  ונכרתה הנפש ההוא מלפני--אני יהוה", "4": "ד איש איש מזרע אהרן והוא צרוע או זב--בקדשים לא יאכל עד אשר יטהר והנגע בכל טמא נפש או איש אשר תצא ממנו שכבת זרע", "5": "ה או איש אשר יגע בכל שרץ אשר יטמא לו או באדם אשר יטמא לו לכל טמאתו", "6": "ו נפש אשר תגע בו וטמאה עד הערב ולא יאכל מן הקדשים כי אם רחץ בשרו במים", "7": "ז ובא השמש וטהר ואחר יאכל מן הקדשים כי לחמו הוא", "8": "ח נבלה וטרפה לא יאכל לטמאה בה  אני יהוה", "9": "ט ושמרו את משמרתי ולא ישאו עליו חטא ומתו בו כי יחללהו  אני יהוה מקדשם", "10": "י וכל זר לא יאכל קדש תושב כהן ושכיר לא יאכל קדש", "11": "יא וכהן כי יקנה נפש קנין כספו--הוא יאכל בו ויליד ביתו הם יאכלו בלחמו", "12": "יב ובת כהן--כי תהיה לאיש זר  הוא בתרומת הקדשים לא תאכל", "13": "יג ובת כהן כי תהיה אלמנה וגרושה וזרע אין לה--ושבה אל בית אביה כנעוריה מלחם אביה תאכל וכל זר לא יאכל בו", "14": "יד ואיש כי יאכל קדש בשגגה--ויסף חמשיתו עליו ונתן לכהן את הקדש", "15": "טו ולא יחללו את קדשי בני ישראל--את אשר ירימו ליהוה", "16": "טז והשיאו אותם עון אשמה באכלם את קדשיהם  כי אני יהוה מקדשם  {פ}", "17": "יז וידבר יהוה אל משה לאמר", "18": "יח דבר אל אהרן ואל בניו ואל כל בני ישראל ואמרת אלהם  איש איש מבית ישראל ומן הגר בישראל אשר יקריב קרבנו לכל נדריהם ולכל נדבותם אשר יקריבו ליהוה לעלה", "19": "יט לרצנכם  תמים זכר--בבקר בכשבים ובעזים", "20": "כ כל אשר בו מום לא תקריבו  כי לא לרצון יהיה לכם", "21": "כא ואיש כי יקריב זבח שלמים ליהוה לפלא נדר או לנדבה בבקר או בצאן--תמים יהיה לרצון כל מום לא יהיה בו", "22": "כב עורת או שבור או חרוץ או יבלת או גרב או ילפת--לא תקריבו אלה ליהוה ואשה לא תתנו מהם על המזבח--ליהוה", "23": "כג ושור ושה שרוע וקלוט--נדבה תעשה אתו ולנדר לא ירצה", "24": "כד ומעוך וכתות ונתוק וכרות לא תקריבו ליהוה ובארצכם לא תעשו", "25": "כה ומיד בן נכר לא תקריבו את לחם אלהיכם--מכל אלה  כי משחתם בהם מום בם לא ירצו לכם  {ס}", "26": "כו וידבר יהוה אל משה לאמר", "27": "כז שור או כשב או עז כי יולד והיה שבעת ימים תחת אמו ומיום השמיני והלאה ירצה לקרבן אשה ליהוה", "28": "כח ושור או שה--אתו ואת בנו לא תשחטו ביום אחד", "29": "כט וכי תזבחו זבח תודה ליהוה--לרצנכם תזבחו", "30": "ל ביום ההוא יאכל לא תותירו ממנו עד בקר  אני יהוה", "31": "לא ושמרתם מצותי ועשיתם אתם  אני יהוה", "32": "לב ולא תחללו את שם קדשי ונקדשתי בתוך בני ישראל  אני יהוה מקדשכם", "33": "לג המוציא אתכם מארץ מצרים להיות לכם לאלהים  אני יהוה  {פ}"}