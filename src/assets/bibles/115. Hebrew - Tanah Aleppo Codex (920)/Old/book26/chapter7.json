{"1": "א ויהי דבר יהוה אלי לאמר", "2": "ב ואתה בן אדם כה אמר אדני יהוה לאדמת ישראל--קץ  בא הקץ על ארבעת (ארבע) כנפות הארץ", "3": "ג עתה הקץ עליך ושלחתי אפי בך ושפטתיך כדרכיך ונתתי עליך את כל תועבותיך", "4": "ד ולא תחוס עיני עליך ולא אחמול  כי דרכיך עליך אתן ותועבותיך בתוכך תהיין וידעתם כי אני יהוה  {פ}", "5": "ה כה אמר אדני יהוה  רעה אחת רעה הנה באה", "6": "ו קץ בא בא הקץ הקיץ אליך הנה באה", "7": "ז באה הצפירה אליך יושב הארץ בא העת קרוב היום מהומה--ולא הד הרים", "8": "ח עתה מקרוב אשפוך חמתי עליך וכליתי אפי בך ושפטתיך כדרכיך ונתתי עליך את כל תועבותיך", "9": "ט ולא תחוס עיני ולא אחמול  כדרכיך עליך אתן ותועבותיך בתוכך תהיין וידעתם כי אני יהוה מכה", "10": "י הנה היום הנה באה  יצאה הצפרה--צץ המטה פרח הזדון", "11": "יא החמס קם למטה רשע לא מהם ולא מהמונם ולא מהמהם--ולא נה בהם", "12": "יב בא העת הגיע היום--הקונה אל ישמח והמכר אל יתאבל  כי חרון אל כל המונה", "13": "יג כי המכר אל הממכר לא ישוב ועוד בחיים חיתם  כי חזון אל כל המונה לא ישוב ואיש בעונו חיתו לא יתחזקו", "14": "יד תקעו בתקוע והכין הכל ואין הלך למלחמה  כי חרוני אל כל המונה", "15": "טו החרב בחוץ והדבר והרעב מבית  אשר בשדה בחרב ימות ואשר בעיר רעב ודבר יאכלנו", "16": "טז ופלטו פליטיהם והיו אל ההרים כיוני הגאיות כלם המות--איש בעונו", "17": "יז כל הידים תרפינה וכל ברכים תלכנה מים", "18": "יח וחגרו שקים וכסתה אותם פלצות ואל כל פנים בושה ובכל ראשיהם קרחה", "19": "יט כספם בחוצות ישליכו וזהבם לנדה יהיה--כספם וזהבם לא יוכל להצילם ביום עברת יהוה נפשם לא ישבעו ומעיהם לא ימלאו  כי מכשול עונם היה", "20": "כ וצבי עדיו לגאון שמהו וצלמי תועבתם שקוציהם עשו בו על כן נתתיו להם לנדה", "21": "כא ונתתיו ביד הזרים לבז ולרשעי הארץ לשלל וחללוה (וחללוהו)", "22": "כב והסבותי פני מהם וחללו את צפוני ובאו בה פריצים וחללוה  {פ}", "23": "כג עשה הרתוק  כי הארץ מלאה משפט דמים והעיר מלאה חמס", "24": "כד והבאתי רעי גוים וירשו את בתיהם והשבתי גאון עזים ונחלו מקדשיהם", "25": "כה קפדה בא ובקשו שלום ואין", "26": "כו הוה על הוה תבוא ושמעה אל שמועה תהיה ובקשו חזון מנביא--ותורה תאבד מכהן ועצה מזקנים", "27": "כז המלך יתאבל ונשיא ילבש שממה וידי עם הארץ תבהלנה מדרכם אעשה אתם ובמשפטיהם אשפטם וידעו כי אני יהוה  {פ}"}