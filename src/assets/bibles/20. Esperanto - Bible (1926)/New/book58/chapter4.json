{
  "1": "Ni do timu, ke, kiam al ni restas promeso veni en Lian ripozejon, iu el vi eble sxajne malatingos gxin.",
  "2": "CXar al ni ankaux estas evangelio anoncita tiel same, kiel al ili; sed al ili la auxdita parolo ne utilis, ne miksite kun fido cxe la auxdantoj.",
  "3": "CXar ni ekkredintoj venas en la ripozejon, kiel Li diris:Tial Mi jxuris en Mia kolero,Ke ili ne venos en Mian ripozejon;kvankam la faritajxoj estis finitaj jam de post la fondo de la mondo.",
  "4": "CXar Li diris ie pri la sepa tago jene:Kaj Dio ripozis en la sepa tago de Sia tuta laboro;",
  "5": "kaj ankaux jene:Ili ne venos en Mian ripozejon.",
  "6": "CXar restas do por iuj veni en gxin, kaj tiuj, al kiuj la evangelio unue estis predikita, ne envenis pro malobeo,",
  "7": "denove Li difinis iun tagon, dirante en David:Hodiaux, post tiom da tempo; kiel estas dirite:Hodiaux, se vi auxskultas Lian vocxon,Ne obstinigu vian koron.",
  "8": "CXar se Josuo al ili estus doninta ripozon, Li ne parolus poste pri alia tago.",
  "9": "Tial restas sabata ripozo por la popolo de Dio.",
  "10": "CXar tiu, kiu venis en sian ripozejon, ankaux mem ripozas de siaj faroj,kiel Dio de Siaj.",
  "11": "Ni klopodu do veni en tiun ripozejon, por ke neniu falu laux la sama ekzemplo de malobeo.",
  "12": "CXar la vorto de Dio estas viva kaj energia, kaj pli akra ol cxia glavo dutrancxa, kaj penetranta gxis divido de la animo kaj spirito, kaj de artikoj kaj medolo, kaj kritikanta la pensojn kaj celojn de la koro.",
  "13": "Kaj ne ekzistas kreitajxo kasxita antaux Lia vidado; sed cxio estas nuda kaj evidenta al la okuloj de Tiu, al kiu nia afero rilatas.",
  "14": "Havante do cxefpastron grandan, trapasintan la cxielon, Jesuon, la Filon de Dio, ni tenu firme nian konfeson.",
  "15": "CXar ni havas cxefpastron ne tian, kiu ne povus simpatii kun niaj malfortajxoj, sed tentitan en cxio tiel same, tamen sen peko.",
  "16": "Ni do alvenu kun kuragxo al la trono de graco, por ke ni ricevu kompaton kaj trovu gracon por gxustatempa helpo."
}