{
  "1": "Pro tio mi, Pauxlo, malliberulo de Kristo Jesuo por vi nacianoj,",
  "2": "se vi auxdis pri la dispono de tiu graco de Dio, kiu estas donita al mi por vi,",
  "3": "ke per malkasxo la mistero estas sciigita al mi, kiel mi jam antauxe mallonge skribis,",
  "4": "per kio vi povas rimarki, dum vi legas, mian komprenon en la mistero de Kristo,",
  "5": "kiu en aliaj generacioj ne estis sciigita al la homidoj, kiel gxi nun malkasxigxis al liaj sanktaj apostoloj kaj profetoj en la Spirito,",
  "6": "ke la nacianoj estas kunheredantoj, kaj samkorpanoj, kaj partoprenantoj en la promeso en Kristo Jesuo per la evangelio,",
  "7": "al kiu mi farigxis servanto laux la dono de la graco de Dio, donita al mi laux la energio de Lia potenco.",
  "8": "Al mi, kiu estas malpli ol la malplej granda el cxiuj sanktuloj, cxi tiu graco estas donita, por ke mi prediku inter la nacioj la neesploreblan ricxon de Kristo;",
  "9": "kaj por ke mi klarigu al cxiuj, kia estas la dispono de la mistero kasxita tra cxiuj mondagxoj en Dio, kiu kreis cxion;",
  "10": "por ke nun konatigxu al la regantoj kaj auxtoritatoj en la cxielejoj,per la eklezio, la multobla sagxeco de Dio,",
  "11": "laux la eterna decido, kiun Li faris en Kristo Jesuo, nia Sinjoro;",
  "12": "en kiu ni havas kuragxon kaj alkondukon en fidado per nia fido al li.",
  "13": "Pro tio mi petas, ke vi ne senfortigxu pro miaj suferoj por vi, kiuj estas via gloro.",
  "14": "Pro tio mi fleksas miajn genuojn antaux la Patro,",
  "15": "el kiu cxiu familio, en la cxielo kaj sur la tero, estas nomata,",
  "16": "por ke Li donu al vi, laux la ricxo de Sia gloro, ke vi estu potence fortigitaj en la interna homo, per Lia Spirito;",
  "17": "por ke Kristo logxu per fido en viaj koroj; tiel, ke vi, enradikigite kaj bazite en amo,",
  "18": "kapabligxu kun cxiuj sanktuloj kompreni, kio estas la largxeco kaj longeco kaj alteco kaj profundeco,",
  "19": "kaj scii la amon de Kristo, kiu superas scion, por ke vi plenigxu ecx gxis la pleneco de Dio.",
  "20": "Nun al Tiu, kiu povas tre abunde fari, super cxio, kion ni povas peti aux pensi, laux la potenco, kiu energias en ni,",
  "21": "estu gloro en la eklezio kaj en Kristo Jesuo gxis cxiuj generacioj por cxiam kaj eterne. Amen."
}