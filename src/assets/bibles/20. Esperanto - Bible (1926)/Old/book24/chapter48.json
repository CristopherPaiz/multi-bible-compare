{
  "1": "Pri Moab:Tiele diras la Eternulo Cebaot, Dio de Izrael:Ve al Nebo! cxar gxi estas ruinigita; hontigita kaj venkoprenita estas Kirjataim; hontigita kaj tremigita estas la fortikajxo.",
  "2": "Jam ne ekzistas la gloro de Moab; en HXesxbon oni intencas kontraux gxi malbonon, dirante:Ni iru, kaj ni ekstermu gxin, ke gxi ne plu estu popolo.Ankaux vi, ho Madmen, eksilentu; vin persekutos glavo.",
  "3": "Kriadon oni auxdas de HXoronaim, tie estas ruinigado kaj granda malfelicxo.",
  "4": "Disbatita estas Moab; gxiaj infanoj lauxte krias.",
  "5": "Kiuj supreniras al Luhxit, tiuj iras kun plorado; cxe la malsuprenirado de HXoronaim la malamikoj auxdas kriadon de malfelicxo.",
  "6": "Forkuru, savu vian vivon, kaj estu kiel seknudigxinta arbo en la dezerto.",
  "7": "CXar vi fidis viajn faritajxojn kaj viajn trezorojn, vi ankaux estos venkoprenita; kaj Kemosx iros en kaptitecon kune kun siaj pastroj kaj eminentuloj.",
  "8": "Venos ruiniganto en cxiun urbon, neniu urbo savigxos; pereos la valo kaj dezertigxos la ebenajxo, kiel diris la Eternulo.",
  "9": "Donu flugilojn al Moab, cxar li devas forflugi; liaj urboj dezertigxos tiel, ke neniu en ili logxos.",
  "10": "Malbenita estu tiu, kiu plenumas malgxuste la faron de la Eternulo, kaj malbenita estu tiu, kiu detenas sian glavon de sango.",
  "11": "De sia juneco Moab havis trankvilecon kaj ripozadis sur sia fecxo, li ne estis transversxata el unu vazo en alian, kaj en kaptitecon li ne iris;tial lia gusto restis en li kaj lia odoro ne sxangxigxis.",
  "12": "Tial jen venos tempo, diras la Eternulo, kiam Mi sendos al li versxistojn, kaj ili versxos lin, malplenigos liajn vazojn, kaj disrompos liajn krucxojn.",
  "13": "Kaj Moab estos hontigita pro Kemosx, kiel la domo de Izrael estis hontigita pro Bet-El, kiun ili fidis.",
  "14": "Kiel vi povas diri:Ni estas herooj kaj kapabluloj por la milito?",
  "15": "Ruinigita estas Moab, liaj urboj falis, kaj liaj plej bravaj junuloj iris al bucxo, diras al Regxo, kies nomo estas Eternulo Cebaot.",
  "16": "Baldaux venos pereo al Moab, kaj lia malfelicxo tre rapidas.",
  "17": "Bedauxru lin cxiuj liaj cxirkauxantoj, kaj cxiuj, kiuj konas lian nomon, diru:Kiele disrompigxis la forta vergo, la belega bastono!",
  "18": "Iru malsupren de via majesto, sidu en senakva loko, ho logxantino,filino de Dibon; cxar la ruiniganto de Moab elpasxis kontraux vin kaj detruis viajn fortikajxojn.",
  "19": "Staru cxe la vojo kaj rigardu, ho logxantino de Aroer; demandu la forkuranton kaj la forsavigxanton, kaj diru:Kio farigxis?",
  "20": "Hontigita estas Moab, cxar li estas frapita; ploru kaj kriu, sciigu en Arnon, ke Moab estas ruinigita.",
  "21": "Jugxo venis kontraux la lando de la ebenajxo, kontraux HXolon, Jahac,kaj Mefaat,",
  "22": "kontraux Dibon, Nebo, kaj Bet-Diblataim,",
  "23": "kontraux Kirjataim, Bet-Gamul, kaj Bet-Meon,",
  "24": "kontraux Keriot kaj Bocra, kaj kontraux cxiuj urboj de la lando de Moab, la malproksimaj kaj la proksimaj.",
  "25": "Dehakita estas la korno de Moab, kaj lia brako estas rompita, diras la Eternulo.",
  "26": "Ebriigu lin, cxar li levigxis kontraux la Eternulo; Moab plauxdos en sia vomajxo, kaj li mem estos objekto de mokado.",
  "27": "CXu vi ne mokis Izraelon? cxu oni trovis lin inter sxtelistoj, ke cxiufoje, kiam vi parolas pri li, vi balancas la kapon?",
  "28": "Forlasu la urbojn kaj eklogxu sur roko, ho logxantoj de Moab, kaj farigxu kiel kolomboj, kiuj nestas en truoj de kavernoj.",
  "29": "Ni auxdis pri la fiereco de Moab, granda fiereco, pri lia malmodesteco,fiereco, aroganteco, kaj pri la malhumileco de lia koro.",
  "30": "Mi konas, diras la Eternulo, lian koleremecon, la nesincerecon de liaj vortoj kaj la nesincerecon de liaj agoj.",
  "31": "Tial Mi devas plori pri Moab, gxemi pri cxiuj Moabidoj, priplori la logxantojn de Kir-HXeres.",
  "32": "Per pli ol la plorado de Jazer Mi ploros pri vi, ho vinbergxardeno de Sibma; viaj brancxoj etendigxis trans la maron, atingis la maron de Jazer;rabisto atakis viajn somerajn fruktojn kaj vian rikolton.",
  "33": "Forigxis gxojo kaj gajeco de la fruktodona kampo kaj de la lando de Moab; Mi malaperigis vinon en la vinpremejoj, oni ne premos tie kun gxojo vinon, triumfaj kantoj ne plu sonos.",
  "34": "Pro la kriado, kiu auxdigxas de HXesxbon gxis Eleale kaj gxis Jahac,ili lauxte ekploris de Coar gxis HXoronaim kaj gxis la tria Eglat; cxar ankaux la akvo de Nimrim sekmalaperis.",
  "35": "Mi ekstermos cxe Moab, diras la Eternulo, cxiun, kiu supreniras sur altajxon kaj incensas al siaj dioj.",
  "36": "Tial Mia koro gxemas pri Moab kiel fluto, kaj pri la logxantoj de Kir-HXeres Mia koro gxemas kiel fluto; cxar la abundajxo, kiun ili akiris,pereis.",
  "37": "CXar cxiu kapo kalvigxis, kaj cxiu barbo estas fortondita, sur cxiuj manoj estas trancxoj, kaj sur la lumboj estas sakajxo.",
  "38": "Sur cxiuj tegmentoj de Moab kaj sur liaj stratoj cxie estas plorado;cxar Mi disrompis Moabon kiel senvaloran vazon, diras la Eternulo.",
  "39": "Kiele disbatita li estas, kiele ili ploregas! kiele Moab turnis sian nukon, estas hontigita, kaj Moab farigxis objekto de mokado kaj de teruro por cxiuj siaj cxirkauxantoj!",
  "40": "CXar tiele diras la Eternulo:Jen li alflugos kiel aglo kaj etendos siajn flugilojn super Moab.",
  "41": "Prenita estas Keriot, kaj la fortikigitaj urboj estas kaptitaj; kaj la koro de la herooj de Moab en tiu tago estos kiel la koro de virino dum la doloroj de naskado.",
  "42": "Kaj Moab estos ekstermita, ke li ne plu estos popolo, cxar li levigxis kontraux la Eternulo.",
  "43": "Teruro, kavo, kaj kaptilo trafos vin, ho logxanto de Moab, diras la Eternulo.",
  "44": "Kiu forkuros de la teruro, tiu falos en la kavon; kaj kiu eliros el la kavo, tiu trafos en kaptilon; cxar Mi venigos sur lin, sur Moabon, la jaron de lia puno, diras la Eternulo.",
  "45": "Sub la ombro de HXesxbon starigxos tiuj, kiuj forkuros de la forto; sed fajro eliros el HXesxbon kaj flamo el la mezo de Sihxon, kaj gxi mangxegos la flankon de Moab kaj la verton de la filoj malkvietaj.",
  "46": "Ve al vi, ho Moab! pereis la popolo de Kemosx; cxar viaj filoj estas prenitaj en kaptitecon kaj viaj filinoj estas forkondukitaj.",
  "47": "Sed en la tempo estonta Mi revenigos la kaptitojn de Moab, diras la Eternulo. GXis cxi tie estas la verdikto pri Moab."
}