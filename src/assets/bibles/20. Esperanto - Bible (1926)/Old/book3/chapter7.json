{
  "1": "Kaj jen estas la legxo pri la kulpofero:plejsanktajxo gxi estas.",
  "2": "Sur la loko, sur kiu estas bucxata la brulofero, oni bucxu la kulpoferon,kaj per gxia sango oni aspergu la altaron cxirkauxe.",
  "3": "Kaj gxian tutan sebon oni alportu el gxi ofere, la voston, kaj la sebon,kiu kovras la internajxojn,",
  "4": "kaj ambaux renojn, kaj la sebon, kiu estas sur ili, kiu estas cxe la lumbo, kaj la reton sur la hepato, kune kun la renoj oni gxin apartigu.",
  "5": "Kaj la pastro bruligu ilin sur la altaro kiel fajroferon al la Eternulo;gxi estas kulpofero.",
  "6": "CXiu virseksulo el la pastroj povas gxin mangxi; sur sankta loko gxi estu mangxata; gxi estas plejsanktajxo.",
  "7": "Kiel por la pekofero, tiel ankaux por la kulpofero estu la sama legxo; al la pastro, kiu pekliberigas per gxi, al li gxi apartenu.",
  "8": "Al la pastro, kiu plenumas ies bruloferon, al tiu pastro apartenu la felo de la brulofero, kiun li plenumis.",
  "9": "Kaj cxiu farunofero, kiu estas bakita en forno aux pretigita en kaserolo aux sur pato, apartenu al la pastro, kiu prezentis gxin.",
  "10": "Kaj cxiu farunofero, miksita kun oleo aux seka, apartenu al cxiuj Aaronidoj, al cxiuj egale.",
  "11": "Kaj jen estas la legxo pri la pacofero, kiu estas alportata al la Eternulo:",
  "12": "se iu gxin alportas kiel dankon, li alportu kun la danka ofero nefermentintajn kukojn, miksitajn kun oleo, kaj nefermentintajn flanojn,sxmiritajn per oleo, kaj el delikata faruno kukojn frititajn, miksitajn kun oleo.",
  "13": "Kune kun kukoj el pano fermentinta li alportu sian oferon, cxe sia danka pacofero.",
  "14": "Kaj li alportu unu el ili, el cxiu ofero, kiel oferdonon al la Eternulo;al la pastro, kiu aspergas la sangon de la pacofero, gxi apartenu.",
  "15": "Kaj la viando de la danka pacofero estu mangxata en la tago de la oferado; oni ne devas restigi iom el gxi gxis la mateno.",
  "16": "Sed se lia ofero estas sankta promeso aux memvola ofero, gxi estu mangxata en la tago de la alportado de la ofero; kaj ankaux en la sekvanta tago oni povas mangxi tion, kio restis el gxi.",
  "17": "Kaj kio restis el la viando de la ofero gxis la tria tago, tio estu forbruligata per fajro.",
  "18": "Se iu mangxos el la viando de sia pacofero en la tria tago, gxi ne akiros placxon; kiu alportos gxin, al tiu gxi ne estos kalkulata; gxi estos abomenindajxo, kaj kiu gxin mangxos, tiu havos pekon.",
  "19": "La viando, kiu ektusxis ion malpuran, ne estu mangxata, oni gxin forbruligu per fajro. La ceteran viandon povas mangxi cxiu purulo.",
  "20": "Se iu, havante sur si malpurajxon, mangxos viandon el la pacofero, kiu estis destinita por la Eternulo, ties animo ekstermigxos el sia popolo.",
  "21": "Se iu ektusxos ion malpuran, cxu malpurajxon de homo, cxu malpuran beston, cxu ian malpuran abomenindajxon, kaj mangxos el la viando de pacofero, kiu estis destinita por la Eternulo, ties animo ekstermigxos el sia popolo.",
  "22": "Kaj la Eternulo ekparolis al Moseo, dirante:",
  "23": "Diru al la Izraelidoj jene:Sebon de bovo kaj de sxafo kaj de kapro neniam mangxu.",
  "24": "La sebon de kadavrajxo kaj la sebon de besto dissxirita oni povas uzi por cxia laboro, sed mangxi gxin vi ne devas.",
  "25": "CXar cxiu, kiu mangxos sebon de brutoj, el kiuj oni alportas fajroferon al la Eternulo, la mangxinto ekstermigxos el sia popolo.",
  "26": "Kaj nenian sangon mangxu en cxiuj viaj logxejoj, nek el birdoj, nek el brutoj.",
  "27": "CXiu, kiu mangxos ian sangon, ekstermigxos el sia popolo.",
  "28": "Kaj la Eternulo ekparolis al Moseo, dirante:",
  "29": "Diru al la Izraelidoj jene:Kiu alportas sian pacoferon al la Eternulo,tiu alportu mem al la Eternulo tion, kio apartenas el liaj pacoferoj;",
  "30": "propramane li alportu la fajroferon al la Eternulo; la sebon kune kun la brustajxo li alportu; la brustajxon, por skui gxin kiel skuoferon antaux la Eternulo.",
  "31": "Kaj la pastro bruligos la sebon sur la altaro, kaj la brustajxo estos por Aaron kaj por liaj filoj.",
  "32": "Kaj la dekstran femuron el viaj pacoferoj donu kiel levoferon al la pastro.",
  "33": "Kiu el la Aaronidoj alportas la sangon de la pacoferoj kaj la sebon, al tiu apartenu la dekstra femuro kiel lia parto:",
  "34": "cxar la brustajxon-skuoferon kaj la femuron-levoferon Mi prenis de la Izraelidoj el iliaj pacoferoj, kaj Mi donis ilin al la pastro Aaron kaj al liaj filoj kiel eternan destinitajxon de la flanko de la Izraelidoj.",
  "35": "Tio estas la sankta parto de Aaron kaj la sankta parto de liaj filoj el la fajroferoj de la Eternulo de post la tago, en kiu ili estis aligitaj, por esti pastroj al la Eternulo,",
  "36": "parto, kiun la Eternulo ordonis doni al ili de la Izraelidoj en la tago,en kiu Li sanktoleis ilin. Tio estas eterna legxo en iliaj generacioj.",
  "37": "Tio estas la legxo pri la brulofero, pri la farunofero, pri la pekofero,pri la kulpofero, pri la ofero de konsekro, kaj pri la pacofero;",
  "38": "kiun la Eternulo donis al Moseo sur la monto Sinaj, kiam Li ordonis al la Izraelidoj en la dezerto Sinaja, ke ili alportadu siajn oferojn al la Eternulo."
}