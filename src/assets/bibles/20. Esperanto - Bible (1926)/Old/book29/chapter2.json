{
  "1": "Blovu per korno en Cion, kaj kriu alarmon sur Mia sankta monto; ektremu cxiuj logxantoj de la lando; cxar venas la tago de la Eternulo, gxi estas jam proksima;",
  "2": "tago de mallumo kaj senlumeco, tago de nuboj kaj nebulo; simile al la matena cxielrugxo disvastigxas sur la montoj popolo grandnombra kaj forta;tia neniam ekzistis gxis nun, kaj ankaux post gxi ne plu ekzistos tia, en iu ajn generacio.",
  "3": "Antaux gxi ekstermas fajro, kaj post gxi bruligas flamo; antaux gxi la lando estas kiel la Edena gxardeno, kaj post gxi absoluta dezerto; kaj neniu savigxos de gxi.",
  "4": "Ili aspektas kiel cxevaloj, ili kuras kiel rajdantoj.",
  "5": "Ili saltas sur la montoj, kiel bruantaj cxaroj, kiel krakado de fajro,kiam gxi ekstermas pajlon, kiel popolo potenca, pretigxinta por batalo.",
  "6": "Popoloj tremas antaux gxi, cxiuj vizagxoj paligxas.",
  "7": "Kiel herooj ili kuras, kiel kuragxaj batalistoj ili grimpas sur la muregon; cxiu iras sian vojon, ne foreraras de sia vojo.",
  "8": "Unu alian ne pusxas, cxiu iras en sia vico; sur la glavojn ili sin jxetas, sed restas sendifektaj.",
  "9": "Ili trakuras la urbon, kuras sur la muregoj, eniras en la domojn, grimpas tra la fenestroj, kiel sxtelisto.",
  "10": "Antaux ili skuigxas la tero, tremas la cxielo; la suno kaj la luno senlumigxas, kaj la steloj perdas sian brilon.",
  "11": "Kaj la Eternulo ektondras per Sia vocxo antaux Sia armeo; cxar Lia militistaro estas tre granda, kaj la plenumantoj de Lia vorto estas potencaj;cxar granda kaj tre timinda estos la tago de la Eternulo; kiu povos gxin elteni?",
  "12": "Sed ecx nun ankoraux la Eternulo diras:Returnu vin al Mi per via tuta koro, kun fastado, plorado, kaj gxemegado;",
  "13": "dissxiru vian koron, ne viajn vestojn, kaj returnu vin al la Eternulo,via Dio; cxar Li estas favorkora kaj kompatema, longepacienca kaj indulgema,kaj Li bedauxras malfelicxon.",
  "14": "Kiu scias? eble Li denove bedauxros, eble Li restigos post Si benon,farunoferojn kaj versxoferojn al la Eternulo, via Dio.",
  "15": "Blovu per korno en Cion, sanktigu faston, proklamu solenan kunvenon.",
  "16": "Kunvenigu la popolon, sanktigu la komunumon, invitu la maljunulojn,kolektu la malgrandajn infanojn kaj sucxinfanojn; fiancxo eliru el sia cxambro, kaj fiancxino el sub sia baldakeno.",
  "17": "Inter la portiko kaj la altaro ploru la pastroj, servistoj de la Eternulo, kaj ili diru:Indulgu, ho Eternulo, Vian popolon, kaj ne kovru per honto Vian heredajxon, la nacioj ne moku ilin; por kio oni diru inter la popoloj:Kie estas ilia Dio?",
  "18": "Tiam la Eternulo farigxos fervora por Sia lando kaj indulgos Sian popolon.",
  "19": "Kaj la Eternulo respondos kaj diros al Sia popolo:Jen Mi sendas al vi grenon kaj moston kaj oleon, kaj vi satigxu per ili; kaj Mi ne plu permesos al la nacioj malhonori vin.",
  "20": "Kaj la nordulon Mi malproksimigos de vi, kaj forpelos lin en landon senakvan kaj dezertan, lian antauxan parton al la maro orienta, kaj lian malantauxan parton al la maro okcidenta; kaj li putros kaj malbonodoros, cxar li faris multe da malbono.",
  "21": "Ne timu, ho tero, gxoju kaj estu gaja, cxar la Eternulo faros ion grandan.",
  "22": "Ne timu, ho bestoj de la kampo, cxar verdigxos la pasxtejoj de la stepoj; la arboj portos siajn fruktojn, la figarbo kaj vinberujo donos sian ricxajxon.",
  "23": "Kaj vi, ho infanoj de Cion, gxoju kaj estu gajaj pri la Eternulo, via Dio; cxar Li donos al vi instruanton pri virteco, kaj Li sendos al vi pluvon,fruan kaj malfruan, kiel antauxe.",
  "24": "La grenejoj plenigxos de greno, kaj la premejoj superplenigxos de mosto kaj de oleo.",
  "25": "Kaj Mi rekompencos vin pro tiuj jaroj, kiam cxion formangxis la akridoj,skaraboj, vermoj, kaj rauxpoj, Mia granda armeo, kiun Mi sendis sur vin.",
  "26": "Kaj vi povos mangxi sate, kaj vi gloros la nomon de la Eternulo, via Dio, kiu agis kun vi mirinde; kaj Mia popolo neniam plu havos malhonoron.",
  "27": "Kaj vi ekscios, ke Mi estas meze de Izrael, ke Mi, la Eternulo, estas via Dio, kaj alia ne ekzistas; kaj Mia popolo neniam plu havos malhonoron.",
  "28": "Post tio Mi elversxos Mian spiriton sur cxiun karnon; viaj filoj kaj viaj filinoj profetos, viaj maljunuloj havos songxojn, viaj junuloj havos viziojn.",
  "29": "Ecx sur la sklavojn kaj sur la sklavinojn Mi en tiu tempo elversxos Mian spiriton.",
  "30": "Kaj Mi donos miraklajn signojn en la cxielo kaj sur la tero:sangon,fajron, kaj kolonojn da fumo.",
  "31": "La suno farigxos malluma, kaj la luno farigxos sanga, antaux ol venos la granda kaj timinda tago de la Eternulo.",
  "32": "Kaj cxiu, kiu vokos la nomon de la Eternulo, savigxos; cxar sur la monto Cion kaj en Jerusalem estos savo, kiel diris la Eternulo, ankaux por la restintoj, kiujn la Eternulo alvokos."
}