{
  "1": "Ve al la legxdonantoj, kiuj starigas maljustajn legxojn, kaj al tiuj,kiuj skribas maljustajn verdiktojn,",
  "2": "por forpusxi malricxulojn de la legxo kaj forrabi la justecon de senhavuloj de Mia popolo, por ke la vidvinoj farigxu ilia rabakiro, kaj por prirabi la orfojn!",
  "3": "Sed kion vi faros en la tago de puno kaj de pereo, kiu venos de malproksime? al kiu vi kuros, por sercxi helpon? kaj kie vi lasos vian honoron,",
  "4": "por ne fleksigxi inter la kaptitoj kaj ne fali inter la mortigitoj?Malgraux cxio cxi tio Lia kolero ne kvietigxis, kaj Lia brako estas ankoraux etendita.",
  "5": "Ve al la Asiriano, la vergo de Mia kolero! la bastono en iliaj manoj estas Mia indigno.",
  "6": "Kontraux popolon hipokritan Mi lin sendos, kaj pri la popolo de Mia kolero Mi donos al li ordonon, ke li prenu militakiron, ke li rabu rabajxon,kaj ke li piedpremu gxin kiel koton sur la stratoj.",
  "7": "Sed li ne tiel tion komprenas, kaj lia koro ne tiel intencas; li intencas ekstermi kaj dispremi ne malmulte da popoloj;",
  "8": "cxar li diras:CXu miaj princoj cxiuj ne estas regxoj?",
  "9": "CXu Kalno ne estas kiel Karkemisx? cxu HXamat ne estas kiel Arpad? cxu Samario ne estas kiel Damasko?",
  "10": "CXar mia mano trafis la regnojn idolistajn, kies idoloj estas pli multaj ol en Jerusalem kaj en Samario,",
  "11": "tial, kiel mi agis kun Samario kaj gxiaj idoloj, tiel mi agos kun Jerusalem kaj gxiaj idoloj.",
  "12": "Sed kiam la Sinjoro plenumos Sian tutan faron sur la monto Cion kaj en Jerusalem, Mi rememoros la frukton de la malhumila regxo de Asirio kaj la majeston de liaj arogantaj okuloj;",
  "13": "cxar li diris:Mi tion faris per la forto de mia mano kaj per mia sagxeco, cxar mi estas sagxa; mi forigis la limojn de la popoloj, rabis iliajn provizojn, kaj mi dejxetis kiel potenculo la sidantojn;",
  "14": "kaj mia mano trovis la ricxajxon de la popoloj kiel neston; kaj kiel oni enkolektas forlasitajn ovojn, mi enkolektis la tutan teron; kaj neniu movis flugilon, malfermis la busxon, nek krietis.",
  "15": "CXu povas hakilo fanfaroni antaux tiu, kiu hakas per gxi? cxu povas segilo fieri antaux tiu, kiu gxin tiras? kvazaux vergo svingus tiun, kiu gxin levas! kvazaux bastono levus tiun, kiu ne estas el ligno!",
  "16": "Tial la Sinjoro, la Eternulo Cebaot, venigos malgrasecon sur liajn grasulojn, kaj sub lia gloro ekbrulos fajro, kiel flamo.",
  "17": "Kaj la lumo de Izrael farigxos fajro, kaj lia Sanktulo farigxos flamo;kaj gxi forbruligos kaj ekstermos liajn pikarbustojn kaj dornojn en unu tago,",
  "18": "kaj ekstermos la majeston de lia arbaro kaj de lia fruktogxardeno, de la animo gxis la karno; kaj li farigxos kiel senfortigita kadukulo.",
  "19": "La restajxo de la arboj de lia arbaro estos malgrandnombra, kaj knabo povos ilin registri.",
  "20": "En tiu tago la restintoj de Izrael kaj la savitoj de la domo de Jakob ne plu fidos sian batanton, sed fidos fidele la Eternulon, la Sanktulon de Izrael.",
  "21": "Konvertigxos la restintoj, la restintoj de Jakob, al la Dio potenca.",
  "22": "CXar se via popolo, ho Izrael, ecx estos kiel la apudmara sablo, nur la restintoj konvertigxos; cxar estas decidita ekstermo per inunda justeco.",
  "23": "CXar deciditan ekstermon la Sinjoro, la Eternulo Cebaot, faros en la tuta lando.",
  "24": "Tial tiele diras la Sinjoro, la Eternulo Cebaot:Ne timu la Asirianon,ho Mia popolo, kiu logxas en Cion; per vergo li vin frapos, kaj sian bastonon li levos kontraux vin, kiel la Egiptoj;",
  "25": "cxar ankoraux tre malmulte dauxros, kaj finigxos la kolero kaj Mia furiozo pro iliaj malbonagoj;",
  "26": "kaj la Eternulo Cebaot aperigos vipon super li, kiel Li frapis la Midjanidojn cxe la roko Oreb kaj kiel Lia bastono estis super la maro, kaj Li levos gxin, kiel kontraux la Egiptojn.",
  "27": "Kaj en tiu tago lia sxargxo estos deprenita de sur viaj sxultroj kaj lia jugo de sur via kolo, kaj la jugo krevos pro la graseco.",
  "28": "Li venas Ajaton, trapasas Migronon, revizias siajn armilojn en Mihxmasx;",
  "29": "ili trapasis la pasejon, tradormas la nokton en Geba; Rama tremas,Gibea de Saul forkuras.",
  "30": "Kriu lauxte, filino de Galim! atentu, Laisx! ho malricxa Anatot!",
  "31": "Madmena cedas, la logxantoj de Gebim forkuras.",
  "32": "Jam hodiaux li restos en Nob; li etendas sian manon kontraux la monton de la filino de Cion, kontraux la monteton de Jerusalem.",
  "33": "Jen la Sinjoro, la Eternulo Cebaot, kun forto dehakos brancxojn; la alte levigxintaj estos dehakitaj, kaj la fieraj estos humiligitaj.",
  "34": "Kaj Li pereigos la densajn partojn de la arbaro per fero, kaj Lebanon falos de la Potenculo."
}