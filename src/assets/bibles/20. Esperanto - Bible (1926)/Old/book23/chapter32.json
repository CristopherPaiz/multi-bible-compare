{
  "1": "Jen kun justeco regos regxo, kaj princoj administros lauxlegxe.",
  "2": "Kaj cxiu estos kiel sxirmilo kontraux vento, kiel rifugxejo kontraux pluvego, kiel torentoj da akvo en la stepo, kiel ombro de peza roko en lando dezerta.",
  "3": "La okuloj de vidantoj ne estos fermitaj, kaj la oreloj de auxdantoj atentos.",
  "4": "Kaj la koro de senprudentuloj lernos scion, kaj la lango de balbutantoj parolos rapide kaj klare.",
  "5": "Oni ne plu nomos malnoblulon noblulo, kaj pri avarulo oni ne plu diros,ke li estas bonfaranto.",
  "6": "CXar malnoblulo parolas malnoblajxon, kaj lia koro faras malbonagojn,agante hipokrite kaj parolante pri la Eternulo malverajxon, senmangxigante la animon de malsatanto kaj forprenante trinkajxon de soifanto.",
  "7": "La iloj de malpiulo estas malbonaj; li havas intencojn malvirtajn, por pereigi malricxulojn per vortoj mensogaj, ecx kiam la senhavulo diras pravajxon.",
  "8": "Sed noblulo havas intencojn noblajn, kaj li restas en nobleco.",
  "9": "Virinoj senzorgaj, levigxu, auxskultu mian vocxon; filinoj ne pensantaj pri dangxero, atentu miajn vortojn.",
  "10": "Post tagoj kaj jaro vi ektremos, ho senzorgulinoj; cxar finita estos la vinberrikolto, ne plu estos enkolektado de fruktoj.",
  "11": "Maltrankviligxu, ho senzorgaj; ektremu, ne pensantaj pri dangxero;senvestigu kaj nudigu vin kaj zonu la lumbojn.",
  "12": "Oni ploros pri la abundo, pri la cxarmaj kampoj, pri la fruktoricxaj vinbergxardenoj.",
  "13": "Sur la tero de mia popolo kreskos pikarbustoj kaj dornoj, ankaux sur cxiuj domoj de gajeco de la brua urbo.",
  "14": "CXar la palacoj estos forlasitaj, la bruo de la urbo malaperos, la fortikajxoj kaj turoj farigxos por cxiam anstatauxajxo de kavernoj, gxojloko por sovagxaj azenoj, pasxtigxejo por brutaroj;",
  "15": "gxis versxigxos sur nin spirito de supre kaj la dezerto farigxos fruktodona kampo kaj la fruktodona kampo estos rigardata kiel arbaro.",
  "16": "Kaj justeco eklogxos en la dezerto, kaj vero sidos sur la fruktodona kampo.",
  "17": "Kaj produkto de justeco estos paco, kaj akiro de justeco estos trankvileco kaj sendangxereco por cxiam.",
  "18": "Kaj mia popolo logxos en logxejo paca kaj en sidejoj sendangxeraj kaj en ripozejoj senzorgaj,",
  "19": "kaj dissxutigxos kiel hajlo sur la deklivoj de arbaro, kaj malsupre en la valo etendigxos la urbo.",
  "20": "Felicxaj estas vi, kiuj semas super cxiu akvo, kiuj lasas en libereco la piedojn de la bovo kaj de la azeno."
}