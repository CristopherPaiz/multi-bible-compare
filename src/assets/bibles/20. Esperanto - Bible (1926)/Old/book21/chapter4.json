{
  "1": "Kaj mi returnigxis, kaj mi vidis cxiujn premojn, kiuj estas farataj sub la suno:kaj jen estas larmoj de prematoj, kaj ne ekzistas por ili konsolanto;kaj perforteco de la mano de iliaj premantoj, kaj ne ekzistas por ili konsolanto.",
  "2": "Kaj mi trovis, ke la mortintoj, kiuj jam antaux longe mortis, estas pli felicxaj ol la vivantoj, kiuj vivas gxis nun;",
  "3": "kaj pli felicxa ol ili ambaux estas tiu, kiu gxis nun ne ekzistis, kiu ne vidis la malbonajn farojn, kiuj estas farataj sub la suno.",
  "4": "Mi vidis ankaux, ke cxia laboro kaj cxia lerteco en la faroj estas nur konkurado de unu kontraux alia; kaj ankaux cxi tio estas vantajxo kaj ventajxo.",
  "5": "Malsagxulo kunmetas siajn manojn, kaj formangxas sian korpon.",
  "6": "Pli bona estas plenmano da trankvilanimeco, ol ambauxmano da penado kaj ventajxo.",
  "7": "Kaj denove mi turnigxis, kaj vidis vantajxon sub la suno:",
  "8": "jen estas solulo, kaj neniun alian li havas; nek filon nek fraton li havas; kaj tamen ne havas finon lia laborado, kaj lia okulo ne povas satigxi de ricxeco; por kiu do mi laboras kaj senigas mian animon de gxuado? CXi tio ankaux estas vantajxo kaj malbona afero.",
  "9": "Pli bone estas al du ol al unu, cxar ili havas bonan rekompencon por sia laborado.",
  "10": "CXar se ili falos, unu levos la alian; sed ve al solulo, se li falos,kaj se ne estas alia, kiu lin levus.",
  "11": "Ankaux se du kusxigxas, estas al ili varme; sed unu-kiel li varmigxos?",
  "12": "Kaj se iu montros sin pli forta kontraux unu, tiam ambaux kontrauxstaros lin; ecx fadeno triopigita ne baldaux dissxirigxos.",
  "13": "Pli bona estas knabo malricxa sed sagxa, ol regxo maljuna sed malsagxa,kiu jam ne povas akiri scion.",
  "14": "Iu el malliberejo eliris, kaj farigxis regxo; alia por regxeco naskigxis, kaj tamen estas malricxa.",
  "15": "Mi vidis, ke cxiu vivanto iras sub la suno kun la junulo:gxi estas la alia, kiu okupos lian lokon.",
  "16": "Senfina estas la popolo, antaux kiu li estis, kaj tamen la posteuloj ne gxojos pri li; ankaux cxi tio estas vantajxo kaj ventajxo."
}