{
  "1": "Pli bona estas malricxulo, kiu iras en sia senkulpeco,Ol homo, kiu estas malicbusxulo kaj malsagxulo.",
  "2": "Vivo sen prudento ne estas bona;Kaj kiu tro rapidas, tiu maltrafas la vojon.",
  "3": "Malsagxeco de homo erarigas lian vojon,Kaj lia koro koleras la Eternulon.",
  "4": "Ricxeco donas multon da amikoj;Sed malricxulo estas forlasata de sia amiko.",
  "5": "Falsa atestanto ne restos sen puno;Kaj kiu elspiras mensogojn, tiu ne savigxos.",
  "6": "Multaj sercxas favoron de malavarulo;Kaj cxiu estas amiko de homo, kiu donas donacojn.",
  "7": "CXiuj fratoj de malricxulo lin malamas;Tiom pli malproksimigxas de li liaj amikoj!Li havas esperon pri vortoj, kiuj ne estos plenumitaj.",
  "8": "Kiu akiras prudenton, tiu amas sian animon;Kiu gardas sagxon, tiu trovas bonon.",
  "9": "Falsa atestanto ne restos sen puno;Kaj kiu elspiras mensogojn, tiu pereos.",
  "10": "Al malsagxulo ne konvenas agrablajxo;Ankoraux malpli konvenas al sklavo regi super princoj.",
  "11": "Sagxo de homo faras lin pacienca;Kaj gloro por li estas pardoni pekon.",
  "12": "Kiel kriego de leono estas la kolero de regxo;Kaj lia favoro estas kiel roso sur herbo.",
  "13": "Pereo por sia patro estas malsagxa filo;Kaj malpacema edzino estas kiel konstanta gutado.",
  "14": "Domo kaj havo estas heredataj post gepatroj;Sed sagxa edzino estas de la Eternulo.",
  "15": "Mallaboremeco enigas en profundan dormon,Kaj animo maldiligenta suferos malsaton.",
  "16": "Kiu konservas moralordonon, tiu konservas sian animon;Sed kiu ne atentas Lian vojon, tiu mortos.",
  "17": "Kiu kompatas malricxulon, tiu pruntedonas al la Eternulo,Kaj Tiu redonos al li por lia bonfaro.",
  "18": "Punu vian filon, dum ekzistas espero,Sed via koro ne deziru lian pereon.",
  "19": "Koleranto devas esti punata;CXar se vi lin indulgos, li farigxos ankoraux pli kolerema.",
  "20": "Auxskultu konsilon kaj akceptu admonon,Por ke vi poste estu sagxa.",
  "21": "Multaj estas la intencoj en la koro de homo,Sed la decido de la Eternulo restas fortike.",
  "22": "Ornamo estas por la homo lia bonfaro;Kaj pli bona estas malricxulo, ol homo mensogema.",
  "23": "Timo antaux la Eternulo kondukas al vivo,Al sateco, kaj al evito de malbono.",
  "24": "Mallaboremulo metas sian manon en la poton,Kaj ecx al sia busxo li gxin ne relevas.",
  "25": "Se vi batos blasfemanton, sensciulo farigxos atenta;Se oni punas sagxulon, li komprenas la instruon.",
  "26": "Kiu ruinigas patron kaj forpelas patrinon,Tiu estas filo hontinda kaj malbeninda.",
  "27": "CXesu, mia filo, auxskulti admononKaj tamen deklinigxi de la vortoj de la instruo.",
  "28": "Fripona atestanto mokas jugxon;Kaj la busxo de malvirtuloj englutas maljustajxon.",
  "29": "La blasfemantojn atendas punoj,Kaj batoj la dorson de malsagxuloj."
}