{"1": "<pb/>'Ix 'och eb' filisteo yac' owl yet' eb' israel, ax eb' soldado israel 'ix 'at eb' 'elc yuj eb'. Caw niwn eb' xchamcn 'a lum witz tzcuch Gilboa.", "2": "'Ix 'ochn̈j tza'n eb' filisteo yuj Saúl, yet' eb' yunnal. 'Ix smiln can cham eb' win Jonatán, win Abinadab yet' win Malquisúa, atn eb' yunnal Saúl cha.", "3": "Palta caw 'ix 'ochn̈j tza'n eb' yuj Saúl. Ax 'ix 'aji, xyamchj Saúl chi sjuln eb' yet' sjul-lab', caw niwquil x'aj slajwi.", "4": "Yuj cha, 'ix yaln 'ixtc 'a win schecb' 'et'jnac syamc'ab' tzmacn sat jul-lab': <pb/>—'Ij q'uet espada, tzin a tecn cham yet'oc, sec a jun tzo'n̈ chuc chon̈b'al tic, ma'oj tzaljoc eb' in smilni, xchi Saúl. <pb/>Palta ax win 'et'jnac syamc'ab' cha, ma'ix syiclj tas xyala, yujto caw tzxiw winac. Yuj cha, xyi'n q'uet Saúl chi yespada, sjuln 'ejm lachn̈joc sb'a 'a yib'n̈ q'uen espada cha.", "5": "Ax yic xyiln win ajun yet' cha, to xcham Saúl, yuj cha, 'ix sjuln pax 'ejm lachn̈joc sb'a win 'a yib'n̈ yespada chi jun xo, 'ix cham pax win yet' win rey cha.", "6": "'Ixta 'ix 'aj xcham Saúl yet' pax 'oxwn̈ eb' yunnal 'a jun c'u cha. 'Ix cham pax win schecb' 'et'jnac syamc'ab' yic owal, yet' pax smasnil eb' soldado ajun yet'oc.", "7": "Ax yic xyab'n eb' israel cajn 'ec' 'a sc'axpil 'ec' span̈nil Jezreel, yet' eb' cajn 'a span̈nil sti 'a Jordán, chajtlto 'ix 'at eb' soldado israel 'eloc, ax Saúl yet' eb' yunnal 'ix chamcn pax eb', yuj cha, 'ix yactn can eb' schon̈ab', 'ix 'at pax eb' 'elc jun xo. Xlajw cha, ax eb' filisteo chi 'ix c'ochcn cajn 'a schon̈b' eb' cha.", "8": "<pb/>Ax 'a junx c'u, 'ix 'at eb' filisteo chi 'at yi'c tastc 'a eb' israel 'ix chamcn 'a owl cha. Ax xyiln eb' t'ocn 'ec' Saúl yet' 'oxwn̈ eb' yunnal xcham 'a lum witz tzcuch Gilboa.", "9": "Yuj cha, 'ix stzu'n 'el eb' sjolm Saúl cha, 'ix yi'n pax 'ec' eb' syamc'ab' yic owal. Xlajw cha, 'ix ya'n 'at eb' yab'xil 'a smasnil yol yic eb' filisteo chi 'a junjn chon̈ab', yet' 'a yol yatutal scomn diosal eb'.", "10": "'Ix ya'n 'och eb' syamc'ab' win Saúl chi 'a yol yatutal jun scomn diosal tzcuch Astarté, 'ix spixn can q'ue t'un̈n ewin sniwnal eb' chi 'a smuroal chon̈b' Bet-sán.", "11": "<pb/>Ax yic xyab'n eb' 'aj Jabes 'ay 'a yol yic Galaad yuj tas 'ix yutj eb' filisteo chi sniwnal win Saúl,", "12": "'ix smol aln smasnil jun tzo'n̈ eb' winc caw wal matz xiwi. Smasnil 'ac'wl 'ix b'ey eb', 'ix c'och eb' 'a 'aj t'un̈n q'ue sniwnal Saúl chi yet' eb' yunnal 'a smuroal chon̈b' Bet-sán. Xlajw cha, 'ix yi'n 'emt eb' sniwnal eb' cha, 'ix meltzj paxt eb', 'ix c'ochx eb' yet' 'a chon̈b' Jabes. Ata sn̈us eb' sniwnal eb' cha.", "13": "Xlajw cha, 'ix swach' mucj can eb' sb'acl eb' chi 'a yich jun te te 'ay 'a yol yic Jabes cha. Uque c'u 'ix 'och eb' 'a c'ajb'c'ojlal yet' 'a cusc'ojlal yuj eb' xcham cha."}