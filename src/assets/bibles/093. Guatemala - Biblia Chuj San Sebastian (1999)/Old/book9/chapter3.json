{"1": "<pb/>A quelm Samuel an̈ja ya'n servil Jehová 'a yaln̈ schecnb'il win Elí. A 'a yic jun tiempoal cha, man̈x 'a mach 'aj tzcomn paxtin Jehová; man̈x 'a 'aj tzcomn ch'oxj sb'a 'a 'icha waychil.", "2": "Palta ax x'aji, 'ix syam 'och sjuw yol sat Elí cha. Man̈xtzac stac' yilni. 'Ay jun 'ac'wal waync 'a yol scuarto.", "3": "Ax Samuel c'otn 'ec' sway 'a yol scajnub' Jehová 'a stz'ey 'aj 'ay te scaxail strato Dios. A yic mantzac sacb'i, 'ayt 'och sc'a'l jun tzo'n̈ cantil,", "4": "'ix 'awtx Samuel yuj Jehová 'ixtic: <pb/>—¡Samuel! xchi. <pb/>—¡Waj 'a tic! xchi winac.", "5": "<pb/>Wal 'a yajn̈ej, x'at win mu'c 'a 'aj 'ayc' Elí cha, 'ix yaln 'a 'ixtic: <pb/>—Tic tzin jawi, ¿tas tzal 'ayin? xchi winac. <pb/>—May in tzin 'awj 'ayach, 'ixc wayoc, xchi Elí. Yuj cha, 'ix 'atx Samuel wayoc.", "6": "'Ix 'awj pax Jehová jun 'ejm xo 'ixtic: <pb/>—¡Samuel! xchi. 'Ix q'uex wan win 'unn cha, 'ix 'atx 'a 'aj 'ayc' Elí, xyaln 'ixtic: <pb/>—Tic tzin jawi, ¿tas tzal 'ayin? xchi. <pb/>—Ach 'un, may ach tzach wawtej, 'ixc wayoc, xchi.", "7": "<pb/>Mant 'ojcab'ilc Jehová yuj Samuel, yujto mant 'a 'aj tzpaxtin jun 'ejmoc yet'oc.", "8": "Palta 'ix 'awj pax Jehová 'a yox'ejmal 'a 'a, 'ix q'ue wa'an, 'ix 'atx 'a 'aj 'ayc' Elí cha, 'ix yaln 'ixtic: <pb/>—Tic tzin jawi, ¿tas tzal 'ayin? xchi. <pb/>'Ixta to b'i'an, 'ix nachj 'el yuj Elí, to a Jehová tz'awtn win quelm 'unn cha.", "9": "Yuj cha 'ix yaln 'ixtc 'a Samuel: <pb/>—'Ixc 'a a waynub'. Toto tz'awj pax Jehová 'ayach, tzach ta'w 'a 'ixtic: Paxtinan̈ Mamin Jehová, tic tzin maclj an a checb' in tic, al tas tzal 'ayin, xa chi 'a 'a, xchi Elí. <pb/>Xlajw cha, 'ix 'atx Samuel 'a yet'l cha.", "10": "Ax Jehová 'ix c'ochx 'a Samuel, 'ix 'och wan ta', 'ix yaln 'icha 'ix yutj yaln 'a yic b'ab'el: <pb/>¡Samuel! ¡Samuel! xchi. <pb/>—Paxtinan̈ Mamin, tic tzin maclj an a checb' in tic, al tas tzal 'ayin, xchi Samuel cha.", "11": "<pb/>'Ix yaln Jehová 'ixtc 'a 'a: <pb/>—'Ay wal jun tas 'oj in b'o 'a scal eb' 'anma 'a chon̈b' Israel tic, a eb' 'oj 'ab'noc, 'oj chiwjoc chan̈ schicn eb' yab'ni.", "12": "A 'a jun c'u cha, c'uxn 'oj wac' 'el'choc smasnil tas 'ix wal 'a yib'n̈ eb' yunnal Elí.", "13": "Tox 'ix wal yab'i', to 'oj wac' syailal eb' yin̈tl cha, yujto yojc xo tas smul eb' yunnal chi 'ix 'ochi; in spatquiljcan 'el eb' an Dios in tic, palta matz tenx 'och wan eb' yu'uj.", "14": "Yuj wal cha, 'ix wa'n in ti', to a eb' yin̈tl Elí, may xon wal b'a'n̈ tztup smul eb' chi yuj junc no xajmb'al mto yuj nan̈loc ofrenda tzyac' eb', xchi Dios.", "15": "<pb/>Xlajw cha, 'ix cann̈j Samuel 'a yet'l cha, masnto 'ix sacb'eli. Ax 'a yic sacb'el cha, sjacn win spuertail yatut Jehová. Caw xiw win yaln jun tas 'ix yab' cha.", "16": "Palta 'ix yawtj 'at Elí 'a stz'ey, 'ix yaln 'a 'ixtic: <pb/>—Samuel, xchi. <pb/>—Waj 'a tic, xchi winac.", "17": "'Ix sc'anb'n Elí chi 'ixtc 'a 'a: <pb/>—¿Tas 'ix yal Jehová 'aych q'uiq'ui? Tzin tew 'ayach, may cab' tas tza c'ub'j 'el 'ayin. Ya' cab' Dios a yailal si'mb'il, toto matz al smasnil tas xyal 'aych cha, xchi.", "18": "<pb/>'Ix yaln Samuel smasnil tas 'ix alx chi 'a 'a, may tas 'ix sc'ub'j can 'eli. Yuj cha, xyaln Elí 'ixtc 'a 'a: <pb/>—Atn ton wal Jehová 'ix alni, sb'o cab' 'icha tas tznib'ej, xchi.", "19": "<pb/>'Ix q'uib' Samuel, ax Jehová caw xcolwjn̈ej yet'oc, yuj cha, may wal junc spaxti chi ma'ix yac' 'el'choc.", "20": "<pb/>Smasnil eb' 'ay 'a yol smacb'en israel, eb' 'ay 'a Dan masnto tzc'och 'a Beerseba, schaj eb' yab'i', to a Samuel caw yel schecb' Jehová.", "21": "'Ix sch'oxn̈j sb'a Jehová 'a win quelm chi 'a Silo, yujto ata xpaxtin yet'oc; ax win Samuel chi 'ix aln jun tzo'n̈ paxti chi 'a eb' yit chon̈b' chi smasnil."}