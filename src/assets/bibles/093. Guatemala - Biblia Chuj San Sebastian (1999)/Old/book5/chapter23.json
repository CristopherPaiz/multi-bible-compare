{"1": "<pb/>Toto 'ay junc winc pojnc sq'ue'en mto a swincal 'elnac, may yaln yic yoch 'a scal eb' chon̈ab' yic tz'och eb' 'emmquilal 'a Jehová.", "2": "<pb/>A junc mitz' 'unin yet' yin̈til,<f>[2]</f> may xon b'a'n̈ 'ay yaln yic 'a scal eb' schon̈b' Jehová.", "3": "<pb/>A eb' amonita yet' eb' moabita yet' yin̈tl junjn c'aj eb', may b'a'n̈ xon 'ay yaln eb' yic 'a scal eb' schon̈b' Jehová,", "4": "yujto a yic on̈ 'e't 'a sat slum eb', yic on̈ 'eltec 'a lum Egipto, ma'ix yac' xon eb' cu'c jac ya'al, may xon pax jac tas xyac' eb' qui c'uxu'. A yic eb', to 'ix stoj eb' Balaam win yunnal Beor, win cotnc 'a lum Petor 'a yol yic Mesopotamia, yic tzon̈ wul scatb'tzanec.", "5": "Palta ax Jehová qui Diosalec, ma'ix schaj yab' tas 'ix yal Balaam. A scatb' cha, 'ix meltzj 'och qui wach'loquec yuj Jehová, yujto caw 'ay schamc'ojlal 'ayn̈ec.", "6": "Man̈ e say tas tzex 'aj eyoch 'a junc'ojlal yet' eb', matz tac' tzex colwj 'a eb' yuj tas 'ay tz'och yuj eb' 'a smasnil tiempo.", "7": "<pb/>Palta man̈ e chacl eb' edomita, yujto quicanec to qui b'a yet' eb'. An̈jtona eb' 'aj Egipto, man̈ e chacl pax eb', yujto on̈ 'e'c jun tiempoal 'a sat slum eb' cha.", "8": "A eb' yoxc'ajil yin̈tl eb' chi tz'alj 'a e cal, 'ayx yaln eb' yic 'a scal eb' schon̈b' Jehová.", "9": "<pb/>A yic tzex 'och 'a owl yet' eb' 'ajc'ojl yajch 'ayex, yic tzex can 'a scal c'ultac, man̈ e b'o junc tas q'uixweltac yilxi.", "10": "Toto 'ay junc mach 'a e cal, tztob' yin̈til yic waynac, yowlal tz'elcn jun chi 'a spatc 'el camplamento 'a jun c'u cha.", "11": "A 'a yic wan yem c'u, wach' cab' tzyutj sb'icn 'el sb'a, ax 'a yic tox x'em c'u cha, tztac' yochx 'a yol camplamento.", "12": "<pb/>A yic tzex chulji, yowlal tze b'o junc lugar 'a 'aj wach' tzex chulj 'a spatc 'el camplamento cha.", "13": "Yowlal tzeyij b'ey junc e te 'icha istaca, tzeyac' 'ejm 'a yol e pa, sec ax yic tzex 'at chuljoc cha, tze joy lum lum chi yet' te'. Tzlajw cha, tzex chulji, ax yic tzlajw e chulj cha, tze lan̈n can pax e chul chi yet' lum lum cha.", "14": "Yujto a Jehová qui Diosalec ajun eyet'oc, 'ayc' eyet' 'a e camplamento. A tzex tan̈wni, tzcolwj pax eyet'oc yic tzeya'n ganar eb' 'ajc'ojl yajch 'ayex. Yuj cha, a jun e camplamento cha, yowlal cab' sac yaji, sec may cab' tas tu yilx tzyil Dios 'a 'a, to ma'ay, 'ay smay tzyij 'el sb'a 'a e cal.", "15": "<pb/>Toto 'ay junc smeb'a junc win patron̈ tz'at 'elc 'a 'a, tzlajw cha, tzc'och 'ayex, tzc'ann can sb'a eyet'oc, man̈ eyac' meltzjoc 'a spatron̈ cha.", "16": "Can cab' 'a e cal cha, libre cab' si'lni 'aja junc chon̈b' 'aj tznib'j tzcan cajan, may cab' mach tztac' stzuntzn 'a 'aj tzcan cha.", "17": "<pb/>May cab' junc winac, mto junc 'ix quit chon̈b'ec tzya'ch sb'a 'ajmulal, yuj ya'n 'och sb'a 'emmquilal 'a jun tzo'n̈ comn dios.", "18": "A q'uen tumn tzchaj eb' 'ix, mto eb' winc<f>[3]</f> 'a spatquil yajmulal, man̈ e cha yac' eb' q'uen 'a junc 'aj ya'jnac eb' sti ya'n 'a Jehová Dios, yujto a jun b'eyb'al cha, caw yajb'il 'el yuj Dios.", "19": "<pb/>A yic tzeya'n e tumn majnil 'a junc eyit chon̈ab', man̈ e c'an yune e tumn cha, mto junc tas tzc'uxxi, mto tzann̈j junc xo tas tzmajnaxi, man̈ e c'an smajnub'al.", "20": "Palta 'a junc chuc chon̈b'al 'ayc' 'a e cal, tztac' e c'ann smajnub'l junc tas tzeyac' smajnoc. Ax pax 'a eb' quit chon̈b' cha, man̈ e c'an smajnub'al sec a Jehová qui Diosalec, 'oj yac' syaxilal 'a yib'n̈ smasnil tas 'oj e b'o 'a sat lum lum 'oj 'och eyico'oc cha.", "21": "A yic tzeya'n e ti eya'n junc tas 'a Jehová Dios, matz 'ec' cab' tiempo eya'ni. Toto ma'ay 'oj sc'anb'c 'ayex, ax yoch jun chi e muloc.", "22": "Toto may junc tas 'aj tzeyac' e ti eya'ni, may e mul 'oj 'ochoc,", "23": "palta toto tz'el wal 'a e c'ojl eya'n junc tas 'a Jehová Dios, yowlal tzeyac' 'el'choc e ti tzeyac' cha.", "24": "<pb/>A yic tzex 'och 'a scal smunljel junc eb' quit chon̈b'ec mto junc mach, tztac' e lon sat te uva 'ay 'a scal smunljel cha, palta matz tac' eyi'n jac eyic 'a yol e pa.", "25": "Toto tzex 'och 'a scal strigo junc mach, tztac' e ch'inn e c'ux 'ixm sjolm cha, palta matz tac' e poln 'ixim yic tzeyi'ni."}