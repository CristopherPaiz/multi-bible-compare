{"1": "<pb/>Yuj cha, xta'w pax Job, xyaln 'ixtic:", "2": "<pb/><t>¿B'a'n̈ wal 'oj eyactc in e tzuntzn yet' in yailal tic, caw wal tzin eyac' lajwc yet' jun tzo'n̈ e paxti tzeyal 'ayn tic?</t>", "3": "<t>'Ayxn̈ej 'och eyaln tu paxti 'ayin, ¿tom matz eyec q'uixwc e b'a yuj tas tzeyal 'ayn tic?</t>", "4": "<t>Q'uinloc to yel 'ay in mul cha, mun 'oj jawc in yailal yu'uj.</t>", "5": "<t>Ax tic, caw wal tzcob' eyij chan̈ e b'a 'ayin, yuj in yailal tic tzeyaln 'och 'a in sat to may in ch'olnil.</t>", "6": "<t>Palta comnoc tzeyojquej 'eli, to a Dios 'ixtc tzin 'utni, a x'a'n 'ejm jun yal tic 'aj in can t'un̈an.</t>", "7": "<t>Tzcob' 'el waw, tzwaln 'ixtic: Wan wixtxi, xcob' in chioc, palta may xon mach tzta'w 'ayin, tzcob' wal in b'a, palta may mach tzin b'onyaji.</t>", "8": "<t>A Dios a 'ix macn yol in b'e, yuj cha, man̈xtzac stac' in b'eyq'ui, 'icha wal to scal q'uic'q'uinl tzin b'eyc' yu'uj.</t>", "9": "<t>'Ix yij 'ec' in ricoal, xya'n sat 'ejm in b'inab'ilal.</t>", "10": "<t>In yac' lajwc 'ejm wal si'mb'il, ax tas 'aych yipc in c'ojol, c'uxn xlajw 'el 'icha tzyac' junc te te tztacj yet' sch'an̈lyib'.</t>", "11": "<t>'Ix ya' cot wal yowl sc'ojl 'a wib'an̈, 'icha wal junc 'ajc'ojl yajch 'a 'a, 'ixta wal in yutej.</t>", "12": "<t>Smasnil eb' soldado ajun yet'oc, 'ix 'och oyn eb' 'ayin, 'ix 'och oyn eb' 'a spatc watut yic tzin smiln eb' snani.</t>", "13": "<pb/><t>A Dios 'ix 'i'n 'el eb' wu'tac 'a in tz'ey yet' smasnil eb' in wach'c'ojol, 'icha xoj wal comn 'anma tzin yutj can eb'.</t>", "14": "<t>A eb' wican yet' eb' in wach'c'ojol, in yactjcan eb' in ch'ocoj, 'ix ya'n eb' sat sc'ojl 'ayin.</t>", "15": "<t>Ax eb' cajn 'a watut yet' smasnil eb' 'ix wa'mal servil, chuc 'anmal wilx 'a sat eb', man̈xtzac in nachj cot yuj eb'.</t>", "16": "<t>Toto tzwawtj cot junc eb' in checb' cha, toc tzta'w to eb' 'ayin, wach'xam tzcob' in tewc 'och 'a 'a.</t>", "17": "<t>Toto tzin c'och 'a stz'ey 'ix wistzil, caw wal tu sjab' xob' in ti tzyab' 'ix, ax eb' wican caw wal tzin syaj eb'.</t>", "18": "<t>'Ixta pax eb' 'unn 'a b'esan, tzin schacl eb', a yic tzin laj yiln eb', tzin sb'uchn eb'.</t>", "19": "<t>A eb' caw wach' waj yet'oc, in spatquilj can 'el eb', a eb' caw wal tzin tzalj yet'oc, 'ix meltzj 'och eb' 'ajc'ojlal 'ayin.</t>", "20": "<t>A in tz'umal, tox 'ix tacj 'och 'a spatc in b'aquil, teb'il xoj pitzn in tzwab'i.</t>", "21": "<t>Ex in wach'c'ojol, 'o'ch cab' e c'ojl 'ayin, yujto a Dios 'ix 'a'n 'och in yailal.</t>", "22": "<t>¿Tas yuj tza'nexn̈ej wu'uj tzin 'eq'ui? 'Icha wal yajch tza'n Dios wu'uj. ¿Tom man̈ colb'loc tzin eyac' cus tic?</t>", "23": "<pb/><t>Comnoc wal 'ay junc mach tz'ib'n can jun tzo'n̈ in paxti tic 'a junc u'un̈, mto 'a q'uen q'ue'en.</t>", "24": "<t>'Ayc wal mach tz'ib'n can 'och yet' q'uen cincel 'a junc q'ue'en mto 'a q'uen plomo, sec tzcan jun tzo'n̈ chi 'a jun 'ejmn̈ej.</t>", "25": "<t>Wojtac to a jun mach tzin colni, pitzan, ax 'a slajb' c'ual, 'oj jawc in wul yi' chan̈ 'a sat lum tic.</t>", "26": "<t>Wach'xam tzlajw 'el in tz'umal tic, palta 'oj wilch Dios yet' in niwnal tic.</t>", "27": "<t>'Oj wilch wal yet' in sat, caw an 'oj wila', man̈toc chuc mach 'oj 'ilnoc. Caw wal an tzin nib'j wilchi.</t>", "28": "<pb/><t>Ax tic, 'in tzeyal wuj 'ixtic: ¿Tas wal tzcutjec qui tzuntzni? yujto mun a tz'i'n cot jun tzo'n̈ yailal tic 'a yib'an̈, xe chi.</t>", "29": "<t>Palta xiwn̈ec 'a jun q'uen espada, atn q'uen tzc'anlb'ej Dios yuj yowl sc'ojl 'a tas man̈ tojloc, 'ojquejec 'eli to a Dios 'oj qui b'eyc'ojlanec, xchi Job.</t>"}