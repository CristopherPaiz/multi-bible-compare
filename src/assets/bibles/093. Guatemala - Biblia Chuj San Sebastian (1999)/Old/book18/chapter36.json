{"1": "<pb/>'Ix yaln pax Eliú 'ixtic:", "2": "<pb/><t>'Ac' wal niwnc'ojlal, a ticnec to 'oj ach in cuyu', yujto 'ayt tas wach' walni yic tzin coln Dios 'ayach.</t>", "3": "<t>'Oj in c'anlb'oc jun tzo'n̈ in jelnal caw wal yel xo niwan, yic tzin ch'oxn 'eli, to tojl tas tzb'o Dios, atn jun b'ojnac in.</t>", "4": "<t>'Ojquej 'eli to a tas 'oj wal 'ayach, man̈ 'esoc, an wan in paxtin 'aych tic, tz'acn yaj jelnal 'ayin.</t>", "5": "<pb/><t>A Dios caw wal niwquil yet' spoder, toc 'ay yalnb'il sjelnal, palta may junc mach tzpatquilj can 'eli.</t>", "6": "<t>A eb' 'anma maysch'olnil tzyutj sb'a, yajn̈ej tz'ijx 'ec' sq'uinl eb' yu'uj, ax eb' tz'ixtxi, a tzb'onyaj eb'.</t>", "7": "<t>A tztan̈wni eb' 'anma wach' sb'eyb'al, a tz'a'n 'och eb' yajlil sec tzb'inax eb' 'a smasnil tiempo.</t>", "8": "<t>Toto tzjalx eb' maysch'olnil yet' cadena, caw wal tzyab' eb' syail.</t>", "9": "<t>A Dios a tzch'oxn yil eb', 'aj tzlaj 'och smul eb' cha, yujto tzlaj 'ec' eb' 'a yib'an̈.</t>", "10": "<t>Tzpaxtin 'a eb' yic tz'ajx cuenta eb' yu'uj; tzyaln pax 'a eb' to tzyactj can eb' maysch'olnil cha.</t>", "11": "<t>Toto tzchaj eb' yab'i', tzya'n 'och sb'a eb' 'a yol sc'ab', caw tzaljc'ojlal 'oj 'ec' eb', a tzyal jantc to sq'uinl eb' tz'ajxi.</t>", "12": "<t>Palta toto ma'oj scha eb' yab'i', 'oj tzu'xoc cham eb'; may xon jac tas tzyojquej can 'el eb', ax s'atcn eb' 'a chamel.</t>", "13": "<pb/><t>A eb' tu snab'en cha, caw wal tzowxn̈ej eb', wach'xam tz'ajx 'och syailal eb' yuj Dios, palta matz yal sb'a eb' 'a 'a, yic tzc'ann eb' scolwal.</t>", "14": "<t>Caw quelmtac winc eb', tzlaj cham eb', q'uixweltac tz'aj eb' slajw 'eli.</t>", "15": "<t>A 'a scal syailal junc mach, a Dios tz'a'n nachjc 'el smul yu'uj sec tzcolchj can 'el 'a syailal.</t>", "16": "<t>'Ixta ach yutj ach tic, ach scoln 'el 'a tas 'ay smay, 'ix ya'n smasnil tas 'a yol a c'ab', 'ix cot wal ch'ucn tas wach' sc'uxx 'a sat a mexa.</t>", "17": "<t>Palta ax ticnec, wan a b'eyc'ojlax yuj Dios, a yailal smoj yajx 'a eb' 'anma tu snab'en, a chi wan a chani.</t>", "18": "<t>Yuj cha, tan̈wj wal a b'a, sec ma'oj a satx'el yuj Dios mu'c yuj yowl sc'ojol; ma'oj stac' a'n niwn tumn 'a 'a, yic tzach colchj can 'el 'a yaln̈ yowl sc'ojl cha.</t>", "19": "<t>Toc 'ay yel'ch a ricoal 'a sat. Toc 'ay yel'ch pax a b'inab'ilal 'a 'a.</t>", "20": "<t>Tan̈wj a b'a yic wach' matz ej cot q'uic'q'uinl 'a eb'an̈, tzyal 'el'chi atn yowl sc'ojl Dios tzsatn 'el jun tzo'n̈ chon̈ab'.</t>", "21": "<t>Tan̈wj a b'a, sec matz ach 'atx can 'a scal maysch'olnil, 'ix 'ajx cot jun yailal tic 'a eb'an̈ sec man̈xtzac a b'o maysch'olnil cha.</t>", "22": "<pb/><t>Tzcham wal eln spoder Dios. May junc cuywjum tztac' slab'tzan sb'a yet'oc.</t>", "23": "<t>May junc mach tztac' yaln 'a 'a tas yowlal 'oj sb'o', matz tac' yaln pax 'a 'ixtic, maysch'olnil tzotej, man̈ xchic 'a 'a.</t>", "24": "<pb/><t>Smasnil 'anma', tzbitnej swach'l Dios yuj tas b'ob'il yu'uj; an̈jtona pax ach tic, al a wach' paxti 'a jun xo.</t>", "25": "<t>Wach'xam caw najt 'ay tas b'ob'il yu'uj, palta tztechj yiln eb' 'anma smasnil.</t>", "26": "<t>A Dios caw wal niwn yel'ch yet' spoder, an̈ec xo tic, matz tac' cojcanec tas wal yaji, matz tac' pax calnec jantc yaj sq'uinal.</t>", "27": "<t>A tz'i'n q'ue junjn t'ujn̈ a a' 'a cha'an̈, tzmeltztan 'och n̈ab'il.</t>", "28": "<t>A 'a scal 'asun, ata tz'och a a chi n̈ab'il, tzlajw cha, tzcot tzicnjoc n̈ab' 'a quib'n̈ec.</t>", "29": "<t>¿Mach wal junc tztac' yojcan 'eli tas tz'aj spucn sb'a 'asn yu'uj, mto tzyojquej 'eli tas tz'aj sc'an̈ c'u 'a satcha'an̈?</t>", "30": "<t>A Dios cha, a tz'a'n q'ue wan letz'lom 'a yib'n̈ a mar, yuj cha, tzcheclj tas 'ay 'a xab'l yich a'.</t>", "31": "<t>'Ixta tzyutj Dios sb'eyc'ojlan eb' 'anma', tztac' pax ya'n tas tzc'ux eb'.</t>", "32": "<t>A yamjnac raya, tzjuln 'at 'a 'aj tznib'j tzjulb'ti, tojln̈ej sc'och jun raya chi 'a 'aj tznib'ej.</t>", "33": "<t>Toto tzc'an̈ c'u, tzyal 'el'chi to wan ya'n n̈ab', 'intax no cajb'en noc', yojc no' to jab'xoj ya'n n̈ab' cha.</t>"}