{"1": "<pb/>Syamn 'och Job yaln jun 'ejm xo 'ixtic:", "2": "<pb/><t>Comnoc wal tztac' in c'ochx 'icha wal waj xon 'a yic jun tiempoal 'a yaln̈taxi, yic caw wal tan̈b'iln yuj Dios.</t>", "3": "<t>A tzin tzictajni, yuj cha wach' wec' 'a scal q'uic'q'uinal.</t>", "4": "<t>A yic quelm in winac, caw wal checl scolwj Dios wet'oc, yet' 'a tas 'ay 'a yol wet'ul.</t>", "5": "<t>A 'a jun tiempoal cha, a Dios tztac' yuj smasnil, 'ayt 'ec' wet'oc, ax eb' wunnal, oyn 'och eb' 'a in tz'ey.</t>", "6": "<t>Caw wal tzyac' sobra slech no 'in wacax, ax eb' te wawb'en olivo 'a cal q'ue'en, caw tzyac' sobra yaceiteal te'.</t>", "7": "<t>A yic 'ay yamnil tz'och 'a yol chon̈ab', caw wal sayb'il in xila 'aj tzin 'emwocan.</t>", "8": "<t>A yic tzin yiln eb' quelmtac winac, tzyij 'el sb'a eb' 'a yol in b'e, ax eb' 'ichmtac winac, tzlaj q'ue wan lin̈n eb' yic tzin yiln eb'.</t>", "9": "<t>A eb' niwc winc 'ay yopiso, tz'och wan eb' spaxtin wu'uj, tzlaj sch'oxnc eb' senya yic sictac tz'aj eb'.</t>", "10": "<t>A eb' niwc yajl cha, caw c'un xoj spaxtin eb', 'icha to tzlaj can tzayn yac' eb' 'a yol sjom.</t>", "11": "<pb/><t>A yic tzyab'n eb' 'anma in paxtini, caw wach' tzlaj yal eb' 'a in patic, tzch'oxn eb' swach' nab'enal 'ayin.</t>", "12": "<t>Yujto an tic, in laj colwj 'a eb' meb'a 'unn chamnc smam, yet' 'a eb' may xon jac tas 'ay 'a 'a, atn eb' may xon mach tzcolni.</t>", "13": "<t>A eb' tzlajw 'ejm yuj meb'a'il, xyal eb' yuj diosal 'ayin; ax eb' 'ix 'ix chamnc yichmil, tzalj eb' 'ix yujto tzin colwj 'a eb'.</t>", "14": "<t>A tojlal yet' yiclumal, a chi wic yaji; 'icha to in pichl yajch 'a junjn c'u.</t>", "15": "<t>'Ix in quetz b'ey eb' matz uj yilni yet' eb' coxo, in colwj 'a eb'.</t>", "16": "<t>'Icha to mamb'il waj 'a eb' 'ay tas sc'a'l tz'och yu'uj, tzin colwj pax in b'onyaj eb' chuc chon̈b'al yic 'ay tas tznib'j eb' sb'o'yaji.</t>", "17": "<t>Xwij 'el yopiso eb' 'ixtm 'anma', xin coln eb' 'aych 'a yol sc'ab' eb'.</t>", "18": "<pb/><t>'Ix waln 'ixtc yet' in nab'en: An tic, til wal sc'ul 'oj wila', lajn sb'isl 'icha yarenail sti a mar. Caw wal 'ichmal 'oj waj in cham 'elt 'a yol wet'ul.</t>", "19": "<t>Lajn in 'icha junc te te 'awb'il 'a sti junc a', ax sc'ab' sja'l wal schan chicb'chan̈ tz'em 'a 'ac'wal.</t>", "20": "<t>A 'in b'inab'ilal, 'oj alb'tan̈xn̈ej, may b'a'n̈ 'oj 'och wan yalxi, xin chi.</t>", "21": "<pb/><t>A yic tzin paxtin 'a scal 'anma', caw wal sictac tz'aj eb' smaclni yab' tas tzwala yet' tas nab'enal tzwac' 'a eb'.</t>", "22": "<t>Ax yic tzlajw in paxtin cha, toc 'ay mach tzc'anb'n yab' junc xo tas 'ayin; caw wal wach' jun tzo'n̈ in paxti chi tzyab' eb'.</t>", "23": "<t>Caw wal tznib'j eb' yab' tas tzwala, 'icha wal qui nib'n ya'n n̈ab' 'a yic cuaresmail.</t>", "24": "<t>A yic tzin tzewji, tzwaln junc chi yab' eb', 'ijn wal matz chaj eb' yab' 'ayin toto yel. Caw tz'och q'ueln eb' 'a in sat, toto yel tzin tzalj yet' eb'.</t>", "25": "<t>'Ix wa'ch wopiso 'a scal eb', an tzwala tas yowlal tzb'o eb', 'icha tzyac' junc rey tzb'ab'lj yuj eb' soldado, 'ixta xwutj in b'a 'a eb'. A yic 'ay scusc'ojlal eb', an tzwac' sniwnal sc'ojl eb'.</t>"}