{"1": "<pb/>'Ix yaln pax Eliú 'ixtic:", "2": "<pb/><t>Ax jeln ex tic, ax cuywnacx tic, macljec eyab' tas 'oj wala':</t>", "3": "<t>A qui chiquin, a tzmaclni toto wach' tas tzalxi mto ma'ay, 'icha tzyutj yol qui ti' yab'lni tas tzqui c'uxu.</t>", "4": "<t>An̈jtona', 'ixta yaj jun tzo'n̈ paxti tzcalc tic, qui b'eyc'ojloquec tas tzcala, ax snachj 'el cujec tas wal yaji.</t>", "5": "<t>Yujto a Job 'ix yal 'ixtic: An tic toc 'ay in mul, palta a Dios matz in sb'oyaji.</t>", "6": "<t>'Es tzwac'a toto tzwala to 'ay in mul. Wach'xam may in mul cha, palta matz b'ox in lajwelal tic, xchi.</t>", "7": "<t>Toxn may mach lajn 'icha Job tic, caw tzb'uchwj 'a Dios, lajn wal 'icha jac a a tzcuq'uej.</t>", "8": "<t>Tznib'j junn̈j tzyutj sb'a yet' eb' maysch'olnil sb'eyb'al, tznib'j jun yec' yet' eb' tu snab'en.</t>", "9": "<t>Xyalni to may tas tzca'c ganar yic wach' tzcutjec qui b'a 'a sat Dios.</t>", "10": "<pb/><t>Palta ax 'ay e nab'en tic, chajec eyab' tas 'oj wala'. A Dios tztac' yuj smasnil, tecn may 'aj tzb'o tas man̈ tojloc.</t>", "11": "<t>A tz'a'n spac yic junjn mach, a tzyala tas tz'el sb'on junjn 'anma'; junjn mach 'oj scha spac smoj schani.</t>", "12": "<t>Wal yel, a Dios tztac' yuj smasnil, may 'aj tzb'o tas man̈ tojloc.</t>", "13": "<t>May mach 'ix 'a'n yopiso yic tzya'n yajlil 'a yolyib'n̈q'uinl tic smasnil.</t>", "14": "<t>Q'uinloc tzyal sc'ojl Dios, tzyij pax 'ec' yic' 'ac'b'il yuj 'a 'ayn̈ qui masnil an̈ 'anman̈ec tic,</t>", "15": "<t>to 'ixta', jun 'ejmn̈ej tzon̈ chamc qui masnil, tzon̈ 'ochx canec poccal.</t>", "16": "<pb/><t>Mamin Job, toto ach tic caw 'ay a nab'en, chaj ab' tas 'oj wal tic; sictac tzach 'aj a maclni tas 'oj wala'.</t>", "17": "<t>Q'uinloc a Dios man̈ tojloc tas tzb'o'o, to 'ixta', ¿tom tztac' ya'n yajlil? ¿Tom tza nib'j tza'ch 'a yib'n̈ Dios jun caw wal wach' snab'en?</t>", "18": "<t>A eb' rey mto eb' yajal, toto man̈ wach'c tzyutj sb'a eb', matz xiw Dios yaln 'och 'a sat eb'.</t>", "19": "<t>A Dios matz ya'ch sb'a yet' eb' yajal, yet' pax eb' rico, tom ax yet' eb' meb'a' tzya'ch sb'a, palta lajnn̈ej yel'ch eb' 'a sat, yujto a xb'on eb'.</t>", "20": "<t>Toto tzyal sc'ojl Dios, junn̈j wal rato tzlajw 'anma scham smasnil 'a junc 'ac'wal, yajn̈ej tzon̈ satc 'eli; ax eb' tzyal jelnal sb'a' mun 'oj cham eb' 'a 'ichn̈jta', man̈ 'anmac 'oj milnc eb'.</t>", "21": "<t>A Dios yojc sb'eyb'al junjn 'anma', tzyila tas yec' junjn mach.</t>", "22": "<t>A eb' maysch'olnil sb'eyb'al, matz tac' sc'ub'x 'el eb' yuj q'uic'q'uinal.</t>", "23": "<t>A Dios matz yal 'a junc mach b'a'n̈ tzc'och sb'oyaj sb'a 'a yojltac.</t>", "24": "<t>Man̈ yowlaloc tzc'anb'j 'ec' yab'i', tas tzyutj ya'n lajwc eb' niwc winac, sec chucx mach tz'ochx can sjelc eb' 'a yopiso.</t>", "25": "<t>A Dios yojtac tas tzlaj sb'o eb', a 'a 'ac'wal tzc'och 'a eb', tzsatn can 'el eb'.</t>", "26": "<t>'A sat 'anma', tz'ajx 'och syailal eb' yu'uj, 'icha tz'aj junc maysch'olnil,</t>", "27": "<t>yujto matz nib'j eb' syiclc tas tzyala, matz nib'j eb' sb'eylb'oc sley.</t>", "28": "<t>A eb' meb'a', yet' eb' 'ay tas 'ay sc'a'l tz'och yu'uj, 'ix c'och yel yaw eb' 'a Dios yuj eb' maysch'olnil cha. 'Ix yab'i, to caw 'oltac yel yaw eb'.</t>", "29": "<t>Toto a Dios may tas tzyala, ¿mach wal junc tztac' ya'n 'och 'a yib'an̈? Q'uinloc pax tzcub'j 'el sb'a Dios 'a eb', ¿mach wal junc 'oj stac' yilni? A Dios lajnn̈ej yel'ch yopiso 'a yib'n̈ junjn nacion̈ yet' 'a yib'n̈ junjn 'anma'.</t>", "30": "<t>A tztenn 'ec' snib'b'en junc mach tu snab'en, sec matz yac' yajlil 'a yib'n̈ eb' chon̈ab', yujto ton̈j tz'ixtx eb' yu'uj.</t>", "31": "<pb/><t>Ach tic mamin Job, toc 'ix al 'a Dios 'ixtic: 'Ix 'och wal in mul, ax ticnec man̈x 'oj in b'o'.</t>", "32": "<t>Ch'ox cot in mul matz in na cot cha. Toto 'ay 'aj tu xlaj wutej, ax ticnec, man̈x 'oj in b'o jun 'ejm xo, comnoc xa chi.</t>", "33": "<t>Toto ach tic matz a chaj ab' tas tzyal Dios, ¿tom tza na to 'oj yac' Dios spac 'aych 'icha wal tza nib'ej? Ach 'oj a na' tas tzotj a b'a, man̈oc in 'oj wal 'ayach; al cab'i', tas nab'il o'oj.</t>", "34": "<pb/><t>A eb' jeln tz'ab'n tas tzwal tic, 'oj yal eb' 'ixtic:</t>", "35": "<t>A Job tic, ton̈j scomn alj jun tzo'n̈ spaxti', toc 'ay xon jac yel'ch tas xyala.</t>", "36": "<t>Comnoc wal tzcham sb'eyc'ojlaxi, ax cab' spac tz'ajx 'a 'a, lajn cab' 'icha yic junc mach maysch'olnil.</t>", "37": "<t>A Job tic, man̈ cojnoc to 'ay smul, palta to caw tenmtac xyutj sb'a; q'ueln on̈c wal 'och 'a 'a, 'ix b'uchwj 'a Dios, 'ix sten sb'a yet'oc, 'oj schic eb', xchi Eliú 'a Job.</t>"}