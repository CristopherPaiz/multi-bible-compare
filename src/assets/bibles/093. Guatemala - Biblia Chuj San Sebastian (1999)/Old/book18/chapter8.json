{"1": "<pb/>Xlajw cha, 'ix ta'w win Bildad 'aj Súah, 'ix yaln win 'ixtic:", "2": "<pb/><t>¿B'a'n̈to wal 'oj 'och wan aln jun tzo'n̈ a paxti tic? A tas wan aln tic, lajn wal 'icha jun 'ic'n̈ab' caw ow.</t>", "3": "<t>A Dios tztac' yuj smasnil, may 'aj tzjelmtej tas tojol, may 'aj tzyij 'ec' smacl junc mach.</t>", "4": "<t>A eb' onnal cha, tecn 'ay smul eb' x'och 'a Dios, yuj cha, xya'n jawc yailal 'a yib'n̈ eb'.</t>", "5": "<t>Ach tic, comnoc wal tza'ch a b'a 'a yol sc'ab' Dios tztac' yuj smasnil, al a b'a 'a 'a, comnoc tz'o'ch sc'ojl 'ayach.</t>", "6": "<t>Toto yel wach' a nab'en tzyila, tojl tzotj a b'a 'a sat, 'oj ach stan̈woc, ax ya'n pax smasnil tas ec xon yaj 'icha 'a yalan̈.</t>", "7": "<t>Wach'xam 'ay tas 'aych xon 'a yic yalan̈, palta a tas 'oj 'ajxoc pax 'ayach, man̈x lajnoc yet'oc, yel xo wal niwn tas 'oj a cha'.</t>", "8": "<pb/><t>C'anb'j 'ec' ab'i', tas 'e'nc eb' 'anma 'a pecti', tza cuyn jun tzo'n̈ sjelnal eb' 'anma 'e'nc 'a pecti cha.</t>", "9": "<t>An̈ec tic, 'icha to 'ewt on̈ jawc 'a yolyib'n̈q'uinl tic, mant 'a jac tas cojquec; ax jab' qui q'uinlec 'a sat lum tic, lajn wal yec' 'icha wewen.</t>", "10": "<t>Palta ax eb' 'anma 'e'nc 'a pecti cha, til wal tas wach' a cuyn can 'a spatc eb'.</t>", "11": "<t>A te b'alal yet' te papiro, cojn 'aj 'ay a a', ata wach' sq'uib' eb' te'.</t>", "12": "<t>Palta q'uinloc tztup chan̈ a a cha, ax te c'ultc cha, tztacj 'el te', wach'xam may mach tzu'n 'el te', c'un stacj 'el te 'a yib'n̈ jun tzo'n̈ xo te c'ultac.</t>", "13": "<t>'Icha jun tzo'n̈ c'ultc cha, 'ixta tz'aj eb' 'anma maysch'olnil tas tzb'o'o, atn eb' tzyac' sat sc'ojl 'a Dios; ax tas cob' 'aych yipc sc'ojl eb', 'oj lajwoc 'ejmi.</t>", "14": "<t>A tas cob' 'aych yipc sc'ojl eb' cha, lajn 'icha jun tzo'n̈ ch'alxim.</t>", "15": "<t>Q'uinloc cob' 'ay mach tznib'j can yamn 'a junc ch'alxim cha, toc 'ay yip jun cha; q'uinloc tzon̈ can t'un̈n 'a 'a, ¿tom ma'oj t'ucchjoc?</t>", "16": "<t>A eb' 'anma maysch'olnil snab'en, lajn eb' 'icha junc te snichte tzpo'chj yuj yoc c'u, chucx lum lum 'aj tzpa'x chan̈ te sat cha.</t>", "17": "<t>'Ay te tzlaj 'at sch'an̈lyib' 'a slot'l q'ue'en, ax 'a yib'n̈ q'uen q'uen chi tzq'uib' cha'an̈.</t>", "18": "<t>Palta q'uinloc 'ay mach tz'ec' to'nc chan̈ te', man̈x 'a mach 'oj nanc coti, toto 'e'nc te ta'.</t>", "19": "<t>'Ixtnta tz'aj junc c'ultc chi sat 'ejmi, ax 'aj tzto'x q'uet cha, chucx te c'ultc chi tzpa'x chan̈ ta'.</t>", "20": "<pb/><t>A Dios matz patquilj can 'el junc mach tojl snab'en, matz colwj pax 'a mach to tu tas tz'el sb'oni.</t>", "21": "<t>Toto tza na a b'a, 'oj ach yac' tzewjoc pax jun 'ejm xo, ax ya'n a tzaljc'ojlal a paxtini.</t>", "22": "<t>A eb' 'ajc'ojl yajch 'ayach, 'oj q'uixwc 'el eb', ax yatut eb' maysch'olnil snab'en cha, 'oj lajwoc 'ejmi, xchi Bildad 'a Job.</t>"}