{"1": "<pb/><t>Palta ax ticnec, a eb' quelmtac winac ton̈j tzin stzetzj eb', a 'a yic yaln̈tax cha, man̈ smojc xin chaj 'och wan smam eb' yet' e no in tz'i tztan̈wni in calnelu.</t>", "2": "<t>A eb' cha, man̈x 'a tz'och yip eb' wu'uj, yujto wan xo laj yel yip eb'.</t>", "3": "<t>Yuj meb'a'il yet' yuj wejel, tzsayn 'at sb'a eb' 'a lum cusltac lu'um; ax sch'an̈l yib' te tzjoy q'uet eb' sc'ux ta'.</t>", "4": "<t>Tzlaj sayn eb' slo te 'itj caw c'a 'a scal waymtac; tzlaj saync eb' sc'ux yib' te meslab'.</t>", "5": "<t>A eb' cha, pechb'il 'el eb' yuj eb' yit chon̈ab'. Tz'el yaw eb' 'anma', tz'at eb' 'a spatc eb', 'icha tz'aj spechx junc 'elc'um;</t>", "6": "<t>ax 'a yoltc n̈aq'uen xcan cajn eb'. 'Ay eb' xlaj can 'a sat c'acap, 'ay pax eb' xlaj can 'a sat q'ue'en.</t>", "7": "<t>'Ix laj 'awj chan̈ eb' 'a cal c'ultac, xlaj syamn sb'a eb' 'a yaln̈ yen̈l te q'uixte'.</t>", "8": "<t>A jun tzo'n̈ 'anma cha, may xon jac tztac' yuj eb', quistal 'anma smam eb', pechb'il 'el eb' 'a scal yit 'anma'il.</t>", "9": "<pb/><t>Ax ticnec, tzin laj sb'uch eb' yunnal eb', tzin laj yetz'tanc eb'.</t>", "10": "<t>Caw wal tzin syaj eb', yuj cha tz'el eb' 'a in tz'ey, tzlaj tzub'n 'och eb' 'a in sat.</t>", "11": "<t>Palta ax ticnec, ya' sb'a to xyij 'el Dios sat 'ayin, xin ya'n can 'och 'a yailal, caw wal man̈x 'a xon jac wel'ch 'a sat eb'.</t>", "12": "<t>A eb' 'anma tzchichn 'och 'ayin, tzjaw wal ch'ucn eb' 'a in tz'ey yic tzin 'em yuj eb' snani, tzyamn 'och eb' yac' owl wet'oc, tznib'j eb' to tzin cham muc'uc.</t>", "13": "<t>Tzmac eb' yol in b'e, yic tzin ya'n lajwc eb' snani; toc 'ay mach tztenn 'och wan eb'.</t>", "14": "<t>'Icha to 'ay junc oln 'aj x'oxt eb' 'a yich smuroal chon̈ab', mto 'icha tzyac' 'ic'n̈ab', 'ixta x'aj sjaw tza'njoc eb' 'ayin,</t>", "15": "<t>'ixta wal x'aj sjaw xiwc'ojlal 'ayin. Ax in b'inab'ilal, 'ix 'at 'elc 'icha s'at 'ic'. A smasnil tas 'ay 'ayin, 'ix satchan̈ 'icha tzyac' 'asun.</t>", "16": "<pb/><t>A ticnec wan in chami, tas to yuj pitzn in; man̈xtzac 'och wan in yailal tic.</t>", "17": "<t>A 'in yailal tic, c'uxn tz'och syal 'a yol in b'aquil; toxn matz 'och wan syail tz'ec' 'ac'wal.</t>", "18": "<t>A Dios, 'icha wal to x'och b'ann 'a yib' in jaj, yet' wal yip sc'ab' sut'n 'och in pichl 'a in jaj, tzin stzicb'tan̈ni.</t>", "19": "<t>In sjuln 'ejm 'a scal b'iq'uich, 'icha xoj wal pococ mto 'icha q'uen stan̈il c'ac', 'ixta xoj wilx 'a sat.</t>", "20": "<pb/><t>Tzcob' in c'an a colwal ach in Diosal, palta toc tzach ta'w 'ayin. Tzcob' wal in b'a 'ayach, toc tza chaj ab' tas tzwala.</t>", "21": "<t>Tu tzotj a nab'en 'ayin, tzin a pech b'ey yet' yowl a c'ojol.</t>", "22": "<t>Tzin a'n yutz'c chan̈ 'ic', ax 'ic'n̈ab' tzin ac' tzicb'tan̈noc.</t>", "23": "<t>Wojc xo to wan in e'n 'at 'a chamel, atn jun lugar 'aj 'oj c'och smasnil 'anma pitznto ticnec.</t>", "24": "<pb/><t>Palta an tic, in cob' colwjoc 'a eb' meb'a', in colwj 'a eb' wan scham yuj meb'a'il.</t>", "25": "<t>In laj 'oc' yet' eb' 'aych 'a syailal, 'ix 'o'ch pax in c'ojl 'a eb' may jac tas 'ay 'a 'a.</t>", "26": "<t>Yuj cha, a tzaljc'ojlal xin tan̈wj sjawi, ax x'aji, a in cusc'ojlal xjawi; xin tan̈wj sjaw sacq'uinl 'a wib'an̈, ax x'aji, a q'uic'q'uinl 'ix jawi.</t>", "27": "<t>Caw wal tz'ib'x in pixn yuj xiwc'ojlal, toc 'ayt jac 'iljel yu'uj; caw wal tan̈b'iln yuj yailal.</t>", "28": "<t>'Ix jaw wal cusc'ojlal 'a wib'an̈, 'icha wal to man̈xtzac wil sacq'uinlal yoc c'u; wal 'a sat smasnil eb' 'anma', xcob' in q'ue wan in c'an colwal.</t>", "29": "<t>Caw wal cusltac xoj yel waw 'icha no 'ocs 'a 'ac'wal, mto 'icha no chulpop.</t>", "30": "<t>A 'in niwnal tic, caw wal tzchiwj smasnil yuj c'ac', 'ix q'uic'b' pax 'el in tz'umal.</t>", "31": "<t>A 'a yic yaln̈taxi, tzlaj in yuc in arpa, tzwutz'n pax in 'amay, ax ticnec, cojxn 'oc'l tzin c'an in b'o yuj yailal.</t>"}