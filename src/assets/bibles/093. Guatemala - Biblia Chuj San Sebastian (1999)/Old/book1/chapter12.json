{"1": "<pb/>'Ay jun c'ual 'ix yalx Jehová 'a win Abram 'ixtic: 'Actj can a lum tic yet' smasnil eb' ecan, yet' eb' cajn 'a yatut a mam. Tzlajw cha, tzach 'at 'a jun lum lum 'oj in ch'ox 'ayach.", "2": "A en̈til, a 'oj 'och niwc chon̈b'al wu'uj. 'Oj in ch'ox in wach'c'ojlal 'ayach. Yel xo wal 'oj a b'inaxi, o'oj ax schan eb' 'anma yaxilal.", "3": "'Oj wac' in yaxilal 'a eb' wach' 'oj yutc snab'en 'ayach, ax eb' tu 'oj yutc snab'en 'ayach, 'oj in catb'oc can 'el eb'. O'oj ax wa'n yaxilal 'a yib'n̈ smasnil 'anma 'a yolyib'n̈q'uinl tic, xchi Dios.", "4": "<pb/>Xlajw cha, x'elt Abram 'a Harán, 'icha xyutj Jehová yaln 'a 'a. 'Ay 75 ab'il sq'uinal, yic 'ix 'elt 'a jun lugar cha. 'Ix yij cot yistzil, atn 'ix Sarai, xyi'n cot jun yunnal can yu'tac tzcuch Lot, yet' jantcn̈ej tas 'ay 'a 'a, tzyal 'el'chi eb' schecab' yet' smasnil tas 'ix yac' ganar 'a Harán. 'Ix 'och eb' 'a b'eyel masnto xjaw eb' 'a Canaán.", "5": "", "6": "'Ix sc'axptej 'e't jun tzo'n̈ lugar masnto 'ix jaw 'a Siquem, 'a 'aj 'ay te mach' 'a yol yic More; atn 'aj cajn eb' cananeo 'a yic jun tiempoal cha.", "7": "Ata xch'ox sb'a Jehová 'a Abram cha, 'ix yaln 'ixtic: A jun lum tic 'oj wac' 'a smasnil eb' en̈til, xchi 'a 'a. <pb/>Yuj cha, sb'on Abram jun yet'l xajmb'al 'a 'aj tzyal sb'a 'a Jehová, yujto ata xch'ox sb'a Dios 'a 'a.", "8": "Xlajwn̈ej cha, 'ix cotxi, axta 'ix japx 'a eb' lum jolmctac witz 'a snan̈l chon̈b' Bet-el yet' chon̈b' Hai. Ata x'aj cajan. A chon̈b' Bet-el cha, ata 'ay 'a stojlal 'aj tz'em c'u. Ata 'ix sb'o junx yet'l xajmb'al, 'a 'aj tzyal sb'a 'a Jehová.", "9": "Xlajw cha, c'ojnc'ojnil 'ix b'ey coti masnto 'ix jaw 'a lum Neguev.", "10": "<pb/>Atn 'a yic jun tiempoal cha, ata 'ix jaw jun niwquil wejl 'a yib'n̈ smasnil 'anma 'a yol yic Canaán. Yuj cha, 'ix 'atx Abram, 'ix c'och cajn jun tiempoal 'a Egipto.", "11": "A yic wan sc'och 'a Egipto cha, 'ix yaln 'a Sarai 'ixtic: Ach wistzil, a ticnec 'ay wal jun tas tzin na'a. Ach tic caw wal wach' elxi.", "12": "A yic 'oj ach yilnc ewin 'aj Egipto tic, 'oj yal ewin 'ixtic: A jun 'ix tic yistzil jun winc tic, 'oj schic e winac. Yuj cha, ax in smiln cham ewin o'oj, al ach may tas 'oj ach yutc ewinac, cojnto 'oj a can yet' ewinac.", "13": "Yuj cha, 'oj ala', to wanb' 'ach, sec 'oj tzaljoc ewin wet'oc, sec ma'oj in smil cham ewin o'oj, xchi 'a Sarai.", "14": "<pb/>Ax yic 'ix c'och Abram 'a Egipto cha, 'ix yiln 'och ewinac to a Sarai caw wach' yilxi.", "15": "An̈jtona', 'ix yiln 'och ewin 'ay yopiso yet' win faraón, to caw wach' yilx 'ix. Yuj cha, 'ix 'at ewin yal 'a winac, xlajw cha, xyi'n 'at ewin 'ix 'a yatut win rey cha.", "16": "<pb/>Yujn̈ej Sarai, yuj cha, wach' 'ix yutj win rey snab'en 'a Abram cha. Til wal calnelu, wacax, b'uru, 'axna, cameyo, til wal pax ewin checab' yet' eb' 'ix checb' siyj win rey chi 'a winac.", "17": "Palta yujn̈ej syaloc 'ix Sarai, yuj cha, til wal yailal 'ix jaw 'a yib'n̈ win rey chi yuj Jehová, yet' 'a eb' cajn 'a yol yatut.", "18": "Yuj cha, xya'n win rey 'ijx cot Abram, 'ix yaln 'a 'ixtic: ¿Tas wal yuj 'ixta tzin otej? ¿Tas yuj ma'ix al 'ayin, toto estzil 'ix 'ix tic?", "19": "'In to xal 'ayin, to anb' 'ix, ton̈j 'ix ela yic 'ijn 'ix 'och 'ix wistziloc. Ax ticnec, 'ij pax 'ix, tzlajw cha, tzach 'el 'a yol qui nacion̈ tic on̈, xchi win rey chi 'a winac.", "20": "Xlajw cha, 'ix yaln win rey chi 'a eb' soldado, to tz'ijx 'el Abram 'a yol yic Egipto yet' yistzil, yet' pax smasnil tastc 'ay 'a 'a."}