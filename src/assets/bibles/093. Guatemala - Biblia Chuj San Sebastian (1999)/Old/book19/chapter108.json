{"1": "<pb/><e>Sb'it David jun tic</e> <pb/><t>Ach in Diosal, caw yipc'ojlal 'aj wu'uj. Caw tzin nib'j tzach in b'itnej, tzwaln in wach' paxti 'ayach.</t>", "2": "<t>A yic tzq'uin̈lb'i, tzin yamn 'och in b'itn yet' in salterio yet' in arpa.</t>", "3": "<t>Mamin Jehová, 'oj ach in b'itnoc 'a scal smasnil eb' 'anma 'a jun tzo'n̈ xo nacion̈.</t>", "4": "<t>Yujto a 'a chamc'ojlal, yel xo wal niwquil 'a yib'n̈ satcha'an̈. A tas tzala, tz'el'chn̈ej smasnil.</t>", "5": "<pb/><t>Ach in Diosal, ch'oxli to niwn el'ch 'a satcha'an̈. Niwn pax cab' el'ch 'a sat lum lum tic.</t>", "6": "<t>An̈ chamc'ojlb'iln̈ oj tic, colwjan̈ quet' on̈ sec tzon̈ colchj on̈, tzon̈ a coln yet' a poder. Ta'wan̈ 'ayn̈ on̈ Mamin.</t>", "7": "<pb/><t>Ach qui Diosal on̈, 'aych 'ec' 'a a cajnub', 'ix aln 'ixtic: Caw tzaljc'ojlal 'oj in pojc lum Siquem yet' lum span̈nil Sucot.</t>", "8": "<t>A Galaad yet' Manasés an 'ay wico', a Efraín 'icha to in q'uen xumpiln yaji, ax Judá lajn yet' jun in c'occh yic wopiso.</t>", "9": "<t>A Moab 'icha in palagan yaji, a 'aj tzin b'ic woc yet' in c'ab'; ax 'a yib'n̈ Edom ata tzwa'cn 'at in xan̈ab'; caw 'oj wa'l waw yuj tzaljc'ojlal yic 'oj wa'noc ganar eb' filisteo, xa chi.</t>", "10": "<pb/><t>¿Mach wal junc 'oj wi'n 'och 'a jun chon̈b' oyn 'och smuroal? ¿Mach wal junc 'oj 'a'n 'och chon̈b' Edom 'a yol in c'ab'?</t>", "11": "<t>Ach qui Diosal on̈, sta'n̈j o'oj, palta 'in to on̈ a patquilj can 'el on̈; yuj cha, man̈xtoc ach colwj yet' eb' qui soldado on̈.</t>", "12": "<t>Colwjan̈ quet' on̈, sec matz on̈ yac' ganar eb' tzchichn 'och 'ayn̈ on̈, yujto may jac yel'ch scolwal eb' 'anma quet' on̈.</t>", "13": "<t>Ex wit chon̈ab', cojn yet' scolwal Dios 'oj stac' ca'nec ganar owl cha, a 'oj te'noc can 'ejm eb' 'ajc'ojl yajch 'ayn̈ec.</t>"}