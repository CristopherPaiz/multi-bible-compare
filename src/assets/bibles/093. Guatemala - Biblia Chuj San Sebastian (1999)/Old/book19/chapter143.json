{"1": "<pb/><e>Sb'it David jun tic</e> <pb/><t>Mamin Jehová, chaj ab' in lesl tic, maclj wal ab' tas tzwala. Tza pacn pax 'ayin, yujto tojl a nab'en, tz'el'chn̈ej tas tzala.</t>", "2": "<t>Man̈ in a b'eyc'ojloc an a checb' in tic, yujto may junc 'anma tojl 'a ojltac.</t>", "3": "<t>A eb' 'ajc'ojl yajch 'ayin, caw wal tzin spech b'eyc'oc eb', in stec' 'ejm eb' 'a sat lu'um. In spechn can 'at eb' 'a scal q'uic'q'uinal, 'icha yaj eb' pecti chamnac.</t>", "4": "<t>Man̈x 'anmac yaj in nab'en tzwab'i, caw wal tzsomchj chan̈ in c'ojol.</t>", "5": "<pb/><t>Tzin nan cot tas b'ob'il oj 'a yic pecti', tzlaj in yamn 'och in b'eyc'ojlan jun tzo'n̈ tas a b'ojnac yet' a poder.</t>", "6": "<t>A 'aych tzin moj q'ue in c'ab', caw wal tzach in nib'j 'icha tzyac' lum tacn̈ lum yet' a a'.</t>", "7": "<pb/><t>Mamin Jehová ta'wj in muc'uc, yujto wan yel wip tzwab'i. Man̈ e'l a sat 'ayin, colwjan̈ wet'oc, sec man̈ lajnoc tzin 'ajcn 'icha eb' chamnac.</t>", "8": "<t>'A junjn sq'uin̈b'ial tza'n wojcoc 'el a chamc'ojlal, yujto ach tzach wa'ch yipc in c'ojol. 'Ac' wojcoc 'eli tas wal smoj in b'oni, yujto a 'aych wan waln in b'a.</t>", "9": "<t>Coln 'a yol sc'ab' eb' 'ajc'ojl yajch 'ayin, yujto cojn 'aych wach' in c'ub'n 'el in b'a.</t>", "10": "<t>Cuyn 'a tas 'icha tza nib'ej, yujto in Diosal ach. Ax Espíritu wach', a cab' tzin quetzn b'ey 'a jun b'e caw wach'.</t>", "11": "<pb/><t>Mamin Jehová man̈ in a cha chamoc, sec man̈ tuc a b'inaxi. Yujto caw tojl a nab'en, yuj cha, 'ij in 'elt 'a scal in somc'ojlal.</t>", "12": "<t>Caw 'ay a chamc'ojlal 'ayin, yuj cha, sictac cab' tz'aj eb' 'ajc'ojl yajch 'ayin. Sat cab' 'el eb' smasnil o'oj, yujto a checb' waji.</t>"}