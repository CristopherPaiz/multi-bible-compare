{"1": "<pb/><e>Sb'it David jun tic tzc'anlb'ej junc mach tzjucb'tzan b'it</e> <pb/><t>Ach in Diosal, a 'aych tzwal in wach' paxti', man̈toc tzach 'el ch'umn 'ayin yic tzwa'n in lesl 'ayach.</t>", "2": "<t>A eb' 'a'm 'es yet' eb' maysch'olnil snab'en, tu tzyal eb' 'ayin, man̈ yelc pax tas tzyal eb' cha.</t>", "3": "<t>A eb' tzchichn 'och 'ayin, tzyij eb' yip 'a in patquil tzwab'i, tznib'j eb' tas tzin yutej, palta toc 'ay in mul 'a eb'.</t>", "4": "<t>A spac in chamc'ojlal tzyac' eb', to tzchichn 'och eb' 'ayin, palta to tzin leslwi yuj eb'.</t>", "5": "<t>A 'in wach' nab'enal 'a eb', tu tzyutj eb' spacn 'ayin, ax spac in chamc'ojlal 'a eb', to tzin schacl eb'.</t>", "6": "<pb/><t>A cab' junc win maysch'olnil snab'en tza'ch juezal, sec ax win licenciado to scolmal cob' winac, a cab' tzwach' 'a'n 'och smul win chi 'a yib'an̈.</t>", "7": "<t>Ax yic 'oj b'eyc'ojlaxc cha, tzcann̈j cab' smul chi 'a yib'an̈; a yic 'oj cob' yalnc sb'a, 'oj 'och jun chi smuloc. Ax scann̈j 'a yib'n̈ yuj win tzcoln cha.</t>", "8": "<t>C'ochnb'oc cab' sq'uinal, chucx cab' mach 'oj 'ochx can sjelc 'a yopiso cha.</t>", "9": "<t>Can cab' eb' yunnal 'a meb'a'il, can cab' 'ix yistzil win 'a man̈x 'a yichmil.</t>", "10": "<t>Stitc n̈a cab'n̈ej 'aj 'oj 'ec' eb' yunnal sc'an jac tas tzc'uxu. Pechx cab' 'el eb' 'a 'aj juwnac can yatut cha.</t>", "11": "<t>A win tz'a'n q'uen tumn majnil, a cab' win tz'i'n can smasnil tas 'ay 'a eb', ax eb' chuc 'anma'il, a cab' eb' tz'i'n can 'ec' smasnil jac tas tz'el-l 'a smunljel eb'.</t>", "12": "<t>May cab' mach tz'o'ch sc'ojl 'a jun winc cha, yet' 'a eb' yunnal tzcan meb'a'il.</t>", "13": "<t>Sat cab' 'el yin̈tl 'a jun 'ejmn̈ej, man̈x 'a cab' b'a'n̈ tzalb'tan̈x sb'i.</t>", "14": "<t>Sna cab' cot Jehová smul eb' smam yichm winac, may cab' b'a'n̈ tzsat 'ejm yalx smul snun winac.</t>", "15": "<t>Checln̈ej cab' yaj smul eb' chi 'a sat Dios. Sat cab' 'ejm yalx eb' 'a sat lum lum tic,</t>", "16": "<t>yujto may xon 'aj sna sb'a jac sc'ojol yic tz'o'ch sc'ojl 'a eb' meb'a', 'a eb' 'emmquilal yeq'ui yet' 'a eb' 'ay scusc'ojlal. A yico', to tzyixtjn̈ej eb' masnto tzcham eb'.</t>", "17": "<t>A maysch'olnil tznib'ej, yuj cha, catb'tzaxc cab' cani. Ma'ix snib'j sb'o wach'il, yuj cha, may cab' b'a'n̈ tzchaj yaxilal.</t>", "18": "<t>B'ut'j cab' 'och maysch'olnil chi 'a 'a, 'icha cab' spichl tz'ajchi; 'icha xoj cab' a tz'aj yol sc'ojol, 'icha cab' aceite xoj tz'aj yol sb'aquil.</t>", "19": "<t>A cab' maysch'olnil chi tz'och sut'n 'a 'icha pichul, a cab' tz'och sjal-loc.</t>", "20": "<pb/><t>'Ixta cab' tzyutj Jehová ya'n in pac 'a smasnil eb' tzchichn 'och 'ayn cha, yet' pax 'a eb' tu tzaln 'a in patic.</t>", "21": "<t>Mamin Jehová caw niwn el'chi, 'o'ch cab' a c'ojl 'ayin. Yuj a chamc'ojlal 'ayin, tzin a coln 'eli.</t>", "22": "<t>Caw wal 'oltac in, tzcus in c'ojol, caw wal man̈x in 'anmac tzwab'i.</t>", "23": "<t>Wan in lajw 'ec' 'icha tzyac' wewen, a 'ic' tzin ma'n chan̈ 'icha tzyac' no c'ulub'.</t>", "24": "<t>Man̈xtzac in wa'i, man̈x 'a pax yip in penc tzwab'i; caw tzin tz'onb'i, yujto man̈x 'a tas tzin c'uxu.</t>", "25": "<t>Tzetzjub'tac wilx 'a sat eb' 'anma'. A yic tzin laj yilnc eb', tzin yetz'tan eb', tzyucn eb' sjolom yic tzlaj yaln eb' in peclal.</t>", "26": "<pb/><t>Mamin Jehová in Diosal ach, colwjan̈ wet'oc. Coln 'el yet' a chamc'ojlal.</t>", "27": "<t>Yojcoc cab' 'el eb' 'anma', to ach xa b'o jun tzo'n̈ tic.</t>", "28": "<t>May yel'chi, wach'xam tzin scatb'tzej eb' 'ajc'ojl ya'ch 'ayin, palta ach xo tzac' a yaxilal 'a wib'an̈. Q'uixw cab' 'el eb', ya' sb'a an a checb' in tic to tzin tzalji.</t>", "29": "<t>A eb' 'ajc'ojl cha, q'uixw cab' 'el eb'. 'Och cab' potn jun q'uixwelal chi 'a eb' 'icha junc nip.</t>", "30": "<pb/><t>'Oj wal in wach' paxti 'aych Mamin Jehová; a 'a scal nan̈loc 'anma', ata 'oj wal-li.</t>", "31": "<t>Yujto ach tza col eb' 'oltac tz'aji, tza coln 'el eb' 'a yol sc'ab' eb' tz'a'n queja eb' cha.</t>"}