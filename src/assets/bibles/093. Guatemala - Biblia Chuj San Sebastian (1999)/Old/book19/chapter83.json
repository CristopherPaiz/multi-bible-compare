{"1": "<pb/><e>A jun tic sb'it Asaf tzc'anlb'ej junc mach tzjucb'tzan b'it</e> <pb/><t>Ach in Diosal man̈ ach can 'a sictaquil, man̈ ach 'och wa'an.</t>", "2": "<t>'Ilt eb' 'ajc'ojl yajch 'ayach, caw tzach syajl eb'. 'Ayc' eb' laj yac' somchjoc eb' a chon̈ab', tzlaj chichnc 'och eb' 'ayach.</t>", "3": "<t>'Ix laj smol alc eb', to 'ay tas tu wan snan eb' 'a yib'n̈ eb' a chon̈b' tan̈b'il o'oj.</t>", "4": "<t>Tox sna eb' to tzon̈ wul satl eb' on̈, sec man̈x 'a b'a'n̈ tzon̈ 'och niwc nacion̈al. Tznib'j eb' to man̈x 'a b'a'n̈ tzon̈ b'inax an̈ israel on̈ tic on̈.</t>", "5": "<t>'Ix yac' eb' trato 'a a patquil, to junn̈j tzyutj sb'a eb' smasnil:</t>", "6": "<t>Atn eb' 'aj Edom, eb' ismaelita yin̈tl can 'ix Agar, eb' 'aj Moab,</t>", "7": "<t>eb' 'aj Gebal, eb' 'aj Amón, eb' yin̈tl Amalec, eb' filisteo, eb' 'aj Tiro,</t>", "8": "<t>yet' pax eb' 'aj Asiria. 'Ix ya'ch sb'a eb' yet' eb' yin̈tl can Lot.</t>", "9": "<pb/><t>'Icha 'ix otj eb' 'aj Madián, 'icha 'ix otj win Sísara yet' pax win Jabín 'a sti a Cisón, 'ixta cab' tz'aj eb' o'oj.</t>", "10": "<t>Ata 'ix chamcn eb' 'a Endor, 'ix 'ochcn eb' syaxilc sat lum lu'um.</t>", "11": "<t>'Icha 'ix otj Oreb, Zeeb, Zeba yet' Zalmuna, 'ixta tzotj eb' yajl yaj 'a scal eb' cha,</t>", "12": "<t>yujto cob' xyal eb' 'ixtic: 'Oj 'och lum slum Dios quicooquec, xchi cob' eb'.</t>", "13": "<pb/><t>Ach in Diosal, 'icha cab' tz'aj c'alem s'at yuj chacxuxm'ic', 'ixta tzotjcan eb', 'icha s'at junc tacn̈ xil te yuj 'ic', 'ixta cab' tz'aj eb'.</t>", "14": "<t>'Icha s'at c'ac' 'a waymtac, c'uxn tzn̈us lum tzalctac, 'ixta cab' s'atcn eb'.</t>", "15": "<t>'Icha cab' sb'ey chacxuxm 'ic', 'ixta cab' tzotj a pechn b'ey eb' yet' yowl a c'ojol.</t>", "16": "<t>Mamin Jehová, 'ij 'el sq'uixwel eb', sec 'oj 'och tza'n eb' o'oj.</t>", "17": "<t>Q'uixw cab' can 'el eb' 'a smasnil tiempo, cham cab' eb' 'a scal q'uixwc'ojlal,</t>", "18": "<t>sec 'oj 'ojcaxc 'eli to cojn ach Jehová ach, to cojn ach niwn el'ch 'a yib'n̈ lum lum tic.</t>"}