{"1": "<pb/><e>Sbit David jun tic yic 'ix ya'n 'och sb'a 'icha junc 'anma tzcot 'a sjolom, yic 'ayc' 'a yojltac win rey Abimelec. Yuj cha, 'ix pechx 'elt yuj winac.</e> <pb/><t>'Oj wi'chan̈ sb'i Jehová 'a smasnil tiempo, 'oj waln̈j in wach' paxti 'a 'a.</t>", "2": "<t>A 'a Jehová ata 'oj wic' in tzaljc'ojlal. 'Ab'c ex wit chon̈ab', ex 'emmquilal eyeq'ui, tzaljan̈ec.</t>", "3": "<t>Qui mol 'i'c chan̈ sb'i yuj calnec wach' paxti 'a 'a.</t>", "4": "<pb/><t>In 'awj 'a Jehová, yajn̈ej in sta'wni, 'ix yi'n can 'el smasnil in xiwc'ojlal.</t>", "5": "<t>A eb' tzya'ch sc'ojl 'a 'a, caw tzalj eb', may pax b'a'n̈ 'oj can eb' 'a q'uixwc'ojlal yu'uj.</t>", "6": "<t>'Ix wal in b'a 'a 'a, yujto caw 'oltac wilxi; yajn̈ej 'ix yab'ni, in scoln can 'el 'a scal smasnil in somc'ojlal.</t>", "7": "<t>A yángel Jehová a tztan̈wni eb' yiclum 'a Dios, tzoyy 'ec' 'a stz'ey eb', tzcolx 'el eb' yu'uj.</t>", "8": "<t>'A'ljec prowal, ax eyilni chajtlto wach' snab'en Jehová. Caw wach' yic eb' to a 'a Dios tzya'ch sc'ojol.</t>", "9": "<t>'Ay cab' yel'ch Jehová 'a qui satc an̈ yic xo caji, yujto may tas tzyac' palta 'ayn̈ an̈ 'ay yel'ch Dios 'a qui sat.</t>", "10": "<t>A no león tz'el yip no yuj wejel, palta ax eb' 'anma tzyij 'ejm sb'a 'a Jehová, may xon b'a'n̈ tzyac' palta tas 'ay tz'och yuj eb'.</t>", "11": "<pb/><t>Ex 'unin cotn̈ec 'ayin, 'ab'xnan̈c 'a tas 'oj wala'. 'Oj ex in cuy 'a tas tzeyutj eya'n 'och e nab'en 'a Dios.</t>", "12": "<t>Toto tze nib'j tznajtxb'i e q'uinal, mto tze nib'j tzaljc'ojlal tz'aj yec' junjn c'u eyu'uj,</t>", "13": "<t>'actjec can eyaln jun tzo'n̈ tu paxti'al, may cab' b'a'n̈ tzeyac' 'es.</t>", "14": "<t>'Ijec 'el e b'a 'a scal tu'al, ax tas wach' a tze b'o'o; a cab' junc'ojlal tze sayq'ui, tze b'eylb'ani.</t>", "15": "<pb/><t>A Jehová a tztan̈wni eb' 'anma wach' sb'eyb'al, tzmaclni pax yab' tas tzyal eb', yic tzyaln sb'a eb' 'a 'a.</t>", "16": "<t>Palta 'ay cot yowl sc'ojl 'a yib'n̈ eb' tzb'on maysch'olnil, yic tzsatn 'el snanb'il cot eb' 'a sat lum lum tic.</t>", "17": "<t>A eb' 'anma wach' sb'eyb'al, a yic tzyaln sb'a eb' 'a Jehová, yajn̈ej tzyab'n tas tzyal eb'. Caw tzcolx 'el eb' 'a scal smasnil somc'ojlal yu'uj.</t>", "18": "<t>La'n yaj 'a stz'ey eb' to man̈x 'anmac yaj spixn tzyab'i, tzcoln 'el eb' tzsomchj 'el snab'en yuj scusc'ojlal cha.</t>", "19": "<pb/><t>A eb' 'anma wach' sb'eyb'al, wach'xam til wal yailal tzjaw 'a yib'n̈ eb', palta ax Jehová a tzcoln 'el eb' 'a yol sc'ab' smasnil jun tzo'n̈ cha.</t>", "20": "<t>Caw a tztan̈wni, yuj cha, may junc sb'acl 'oj ma'x pojoc.</t>", "21": "<t>Ax pax eb' maysch'olnil sb'eyb'al, a smaysch'olnilal eb' chi 'oj milnc chamoc. A eb' tzchichn 'och 'a mach wach' sb'eyb'al, 'oj 'ajxoc 'och syailal eb'.</t>", "22": "<t>A Jehová a tzcoln 'el eb' schecab'. Ma'oj 'ajxoc 'och syailal eb', yujto a 'aych yipc sc'ojl eb'.</t>"}