{"1": "<pb/><t>'Oj wal in wach' paxti 'a Jehová. Mamin Jehová, in Diosal ach, caw wal niwn el'chi. A 'a tzictznial, 'icha to a 'aych a pichloc.</t>", "2": "<t>A sacq'uinal, icha to a pichl yajchi, ach xa lich't satchan̈ 'icha junc mantiado.</t>", "3": "<t>Ach xa b'o chan̈ et'l 'a yib'n̈ a a', 'icha to a 'asn 'aych a caruajeoc, ax 'a scal 'ic' tzach 'eq'ui.</t>", "4": "<t>A 'ic', a 'aych a checb'oc, ax snich c'ac', a tzach 'a'n servil.</t>", "5": "<pb/><t>Ach xa b'ocn 'ejm te'n lum lum tic 'a yib'n̈ sb'achnub'al, yuj cha may b'a'n̈ tz'ib'x lum 'a yet'ul.</t>", "6": "<t>A a mar, a a macjnac 'el sat lum lum tic, 'icha to spichl lum yaj a', macchjnac 'el lum niwc witz yuj a'.</t>", "7": "<t>A yic xa tumn a', yajn̈ej x'at a 'eloc, 'icha sc'an̈ c'u, 'ixta xyutj a yab'n yol a jaj, yuj cha, 'ix meltzj a'.</t>", "8": "<t>'Ix laj tup 'emt eb' a 'a lum jolmctac witz, ax 'a eb' lum pan̈ 'aj 'ix laj can eb' a', yujto ata xa ch'ox yet'l a'.</t>", "9": "<t>Xac' 'ejm yechl 'aj xcan a', sec man̈xtzac c'axw 'e't a 'a sat lum lum tic jun 'ejm xo.</t>", "10": "<pb/><t>Ach 'ix ala, yuj cha 'ay a spac'b'a', xlaj b'ey a 'a lum ch'olctac.</t>", "11": "<t>Atn a a chi tzyu'j no calte'al noc', a a tz'i'n 'ec' stacn̈til no calte'al b'uru.</t>", "12": "<t>A 'a sti a a cha, ata tzb'o e no ch'ic so'; ax 'a sc'ab' eb' te te', ata tzlaj 'oc' e no'.</t>", "13": "<t>A 'a atut 'a satcha'an̈, ata tza' cot n̈ab' 'a yib'n̈ eb' lum niwc witz; tza'n cot niwc yaxn̈ab', yuj cha, tzya'n eb' te te sat 'ay 'a sat lum lum tic.</t>", "14": "<t>Tza'n q'uib' smasnil te c'ultc tzlo no noc', yet' smasnil te 'itj wach' qui lon an̈ 'anman̈ tic on̈, yujto a 'a lum lum tzquij 'elt tas tzqui c'ux on̈:</t>", "15": "<t>atn yal uva tz'a'n tzaljoc qui c'ojl on̈, ax aceite tz'a'n pacb'oc qui sat yet' 'ixm 'ixm tzqui waj on̈.</t>", "16": "<t>Mamin Jehová, ach tzac' yaxb'oc te te yet' n̈ab', yet' pax eb' te c'ute 'awb'il oj 'a Líbano.</t>", "17": "<t>A 'a sc'ab' eb' te', ata tzb'o e no cotc ch'ic so', ax 'a schon eb' te taj, ata tzb'o e no julm chay yet'ul.</t>", "18": "<t>A 'a lum jolmctac witz, ata 'ay e no calte'al chiwo, ax 'a eb' q'uen n̈aq'ue'en, ata tzc'ub'j 'el sb'a e no chich.</t>", "19": "<t>'Ix a b'o 'uj yic tz'och sb'isnb'ilc junjn tiempoal, ax c'u, yojtac janc' tzmuc sb'a.</t>", "20": "<t>Tza'n jawc q'uic'q'uinl 'a 'ac'wal, ax 'ac'wl cha, a tzpechn 'elt e no calte'al noc'.</t>", "21": "<t>A e no león tz'oc' e no yuj schib'j tzc'an 'ayach, ach xo tzac' tas tzc'ux e no'.</t>", "22": "<t>Ax yic tzq'uel c'u, tzpax e no 'a sn̈aq'ue'en, axta tz'ec' cutn e no swayi.</t>", "23": "<t>Ax an̈ 'anman̈ tic on̈, an̈ xo tzon̈ 'elt can munljoc, tzon̈ munljn̈ej tz'ec' c'u, masnto 'a yic tz'em c'u.</t>", "24": "<pb/><t>Mamin Jehová, man̈x alchjb'enoc tas b'ob'il o'oj. Smasnil jun tzo'n̈ tic, xa b'o yet' a jelnal; a lum lum tic, caw b'ut'n lum yet' smasnil a b'ob'en.</t>", "25": "<t>A a mar, caw lewn sat a', may yalnb'il 'aj tzlajw c'och sti a'. Man̈x yalnb'ilc sb'isl no noc' 'ay 'a yojl a', 'ay no niwac, 'ay pax no cotac.</t>", "26": "<t>Ata tzlaj 'ec' te barco 'a yib'n̈ a', a pax ta 'ay no Leviatán xa b'o'o, sec tztajn no 'a yojl a'.</t>", "27": "<t>Smasnil jun tzo'n̈ noc' cha, tan̈b'il yuj e no', 'aja yorail tzac' tas tzc'ux e no'.</t>", "28": "<t>Ach tzac' tas tzc'ux e no', 'ela ach 'a e no', yuj cha, tzb'ut'j wal e no yet' tas wach'.</t>", "29": "<t>Toto tzej 'el a sat 'a e no', wal xiw chan̈ e no cha; toto tzej 'ec' sq'uinl e no', 'oj cham e no', ax yochx can e no poccal.</t>", "30": "<t>Palta ach tzac' sq'uinl e no', tza'n niwtjoc sb'isl e no'. 'Ixta tz'aj sb'o pax yilx sat lum lum tic jun 'ejm xo.</t>", "31": "<pb/><t>Mamin Jehová, 'ayc' cab' a tzictznil 'a jun 'ejmn̈ej. Caw tzach tzalj yet' tas b'ob'il o'oj.</t>", "32": "<t>A yic tzach 'och q'ueln 'a lum lum tic, yajn̈ej tz'ib'x chan̈ lum o'oj; a yic tzach 'och yamn 'a eb' lum niwc witz, yajn̈ej tzq'ue wan stab'l eb' lum o'oj.</t>", "33": "<t>A 'aych Mamin Jehová, ata tzin b'itni ya' sb'a pitzn in. 'Oj in b'itnoc b'it 'aych ach in Diosal.</t>", "34": "<t>Comnoc wach' jun in nab'en tic tzela, yujto cojn 'ayach, ata tz'ilchj in tzaljc'ojlal.</t>", "35": "<t>Sat cab' 'el eb' maysch'olnil snab'en 'a sat lum lum tic, yactc cab' eb' maysch'olnil tic scajn lu'um. <pb/>'A smasnil in c'ojol, caw 'oj wal wach' paxti 'aych Mamin Jehová.</t> <t>¡Alx cab' wach' paxti 'a Jehová!</t>"}