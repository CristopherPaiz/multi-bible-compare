{"1": "<pb/><e>A jun mach 'aych syailal, tzyal sb'a 'a Jehová</e> <pb/><t>Mamin Jehová, chaj wal in lesl tic, comnoc wal tzc'och yel waw 'ayach.</t>", "2": "<t>Man̈ e'l a sat 'ayin, yic 'ayn 'och 'a in cusc'ojlal. Comnoc tz'el 'a a c'ojl ab'n tas tzwala. A yic tzach wawtni, tza pacn pax 'ayn muc'uc.</t>", "3": "<t>Yujto lajn yec' in q'uinl 'icha tz'aj satchan̈ te tab', ax in b'aquil, caw wal tzn̈ilchj chan̈ sc'a'l tzwab'i, 'icha to wan stz'a'i.</t>", "4": "<t>Caw wal tztac in c'ojl tzwab'i, man̈xtzac yal in c'ojl tzin wa'i; 'icha tz'aj stacj te c'ultac, 'ixta tzin 'aj tzwab'i.</t>", "5": "<t>Tox 'ix tacj 'och in tz'umal 'a spatq'uil in b'aquil, yujto til wal yel waw woq'ui.</t>", "6": "<t>Lajn in 'icha no tonton tz'oc' 'a scalte', 'icha no chulpop tz'oc' 'a cusltac lum 'aj may 'anma'.</t>", "7": "<t>Matz in way xoni. Lajn in wal 'icha junc no ch'ic sch'ocj tz'ec' 'a sjolmctac n̈a.</t>", "8": "<t>A eb' 'ajc'ojl yajch 'ayin, 'a junjn c'u tzyac' cus eb' in c'ojol, tzc'anlb'an eb' in b'i yic tzcatb'tzan can eb'.</t>", "9": "<t>A stan̈il c'ac' 'ay q'ue 'a in jolom, a chi tz'em 'a scal tas tzin c'uxu, ax tas tzwuq'uej, caln yaj yet' yal in sat.</t>", "10": "<t>Yuj wal yowl a c'ojl 'a wib'an̈, yet' a c'a'lc'ojlal, yuj cha, in a tzicncha'an̈, in e'n 'el 'a ojltac.</t>", "11": "<t>A 'in q'uinal, lajn wal yec' 'icha junc wewen, wan in tacj chan̈ 'icha te c'ultac.</t>", "12": "<pb/><t>Ach xo pax Mamin Jehová, yajl ach 'a jun 'ejmn̈ej. 'Oj naxoc cot a b'i yuj junjn c'aj eb' 'anma tz'ec' 'a sat lum lum tic.</t>", "13": "<t>Cotan̈, stiempoal xo yo'ch a c'ojl 'a Sión, smoj xo a'n niwnc'ojlal 'a yib'an̈, yujto xc'och sc'ual.</t>", "14": "<t>A eb' a checb' tic, caw 'ay schamc'ojlal eb' 'a eb' q'uen q'uen yic Sión; yuj cha, caw ya tzyab' eb' yujto tz'ixtx 'eli.</t>", "15": "<t>Smasnil lum nacion̈ yet' eb' rey 'ay 'a sat lum lum tic, 'oj xiw chan̈ eb', ax yi'n chan̈ eb' a b'i Mamin Jehová.</t>", "16": "<t>A yic 'oj a b'onc pax chan̈ Sión jun 'ejm xo, 'oj a ch'ox a b'a yet' a tzictznial.</t>", "17": "<t>'Oj a cha ab' slesl eb' may mach tzcolwj yet'oc, may mach 'oj stac' stenn 'och wan slesl eb' cha.</t>", "18": "<pb/><t>Tz'ib'x cab' can jun tzo'n̈ tic 'a ch'an̈ libro, sec a eb' 'unn tot 'oj 'aljoc, 'oj yal eb' swach' paxti 'ayach.</t>", "19": "<pb/><t>Mamin Jehová, 'aych 'ec' 'a a cajnub' 'a satcha'an̈, ata tzel cot lum lum tic.</t>", "20": "<t>Ach tza b'oyaj scusc'ojlal eb' 'icha preso yaji. Tzwul a coln 'el eb' 'ayx 'och chaml 'a yib'an̈,</t>", "21": "<t>sec wach' tzalx 'el ab'xil 'a Sión, atn 'a Jerusalén. Ata 'oj alxoc wach' paxti 'ayach,</t>", "22": "<t>a yic 'oj syam sb'a eb' 'anma 'oj cot 'a junjn nacion̈, ax ya'n eb' 'emmquilal 'aych Mamin Jehová.</t>", "23": "<pb/><t>A yic spacl to yaj in q'uinal, 'ix e'n can 'el wip, xa'n can c'ochnb'oc in q'uinl tic.</t>", "24": "<t>Yuj cha, xwaln 'aych 'ixtic: Ach in Diosal, man̈ in e'l muc'uc, 'a yic to mantzac paclj in q'uinal, xin chi.</t> <t>A 'a q'uinl ach tic Mamin, may b'a'n̈ 'ay slajub'.</t>", "25": "<t>A 'a yictax yel yich, ach a b'ojnac lum lum tic, a b'on pax satcha'an̈.</t>", "26": "<t>Smasnil jun tzo'n̈ tic, 'oj lajwc 'eq'ui, palta ach xo tic, 'aychn̈ej 'eq'ui. Smasnil jun tzo'n̈ tic, 'oj 'ichmaxc eb' 'icha te pichul. Ach 'oj a satli. 'Icha tzyac' junc mach tzjul-l junc spichul, 'ixta wal 'oj otoc.</t>", "27": "<t>Ach tic Mamin, an̈j 'ijnoc achn̈ej, may xon wal b'a'n̈ 'ay slajb' a q'uinal.</t>", "28": "<t>A eb' cunnal an̈ a checb' on̈ tic on̈, 'oj a tan̈wc eb' b'aq'uin̈. Yuj a colwal 'a eb', yuj cha, may tas 'oj 'i'nc eb' 'a ojltac.</t>"}