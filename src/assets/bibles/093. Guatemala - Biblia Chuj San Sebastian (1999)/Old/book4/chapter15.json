{"1": "<pb/>'Ix yaln Jehová 'ixtc 'a Moisés:", "2": "<pb/>Al jun tzo'n̈ tic 'a eb' et israelal, to an tzwal 'ixtc 'a eb': A yic tzex c'och 'a sat lum lum tzwac' eyico'oc, lum 'aj 'oj eyaj cajn cha,", "3": "tzeyac' junc no quelm wacax, mto junc no cob's calnelu xajmb'al-l 'ayn an Jehová in, tzeya'n tz'a no 'a wojltac, yujto wach' sjab' tzwab'i, tzeyac' 'ayn yuj eya'n 'el'choc junc e ti', mto ton̈j tz'el 'a e c'ojl eya'ni, mto tzeyac' pax yuj junc q'uin̈.", "4": "A mach tzyac' junc xajmb'al 'ayin, yowlal tzyac' pax chan̈e'oc libra 'ixm harina caw wach' ofrendail yet' no xajmb'al cha, wach' cab' tz'aj scalx yet' junc litro aceite.", "5": "A yet' no xajmb'al tox xwal cha, yowlal tz'ajx pax junc litro yal uva ofrendail yet' junjn quelm calnelu cha.", "6": "Toto mam calnelu no tz'ajx xajmb'al-l cha, tz'ajx pax wajxque'oc libra harina ofrendail yet' no', 'ec'b'al cab' jun litro aceite tz'at 'a scal.", "7": "'Ec'b'al cab' pax jun litro yal uva tz'ajx yet'oc, yujto a jun tzo'n̈ xajmb'al cha, wach' sjab' tzwab'i.", "8": "Toto quelm wacx no xajmb'al cha, 'ajx cab' tz'a no', yic tzeya'n 'el'choc junc e ti', mto xajmb'al yic junc'ojlal.", "9": "Yowlal tz'ajx pax lajchwe'oc libra 'ixm harina yet' no xajmb'al cha, wach' tz'aj scalx yet' chab'oc litro aceite,", "10": "chab' pax litro yal uva tz'ajx yet'oc, yujto a jun tzo'n̈ cha, xajmb'al to tz'a'i, wach' sjab' tzwab'i.", "11": "Atn jun tzo'n̈ cha, yowlal tzeyac' yet' junjn no wacx cha, mto mam calnelu, mto quelm calnelu mto junc no yune chiwo tzeyac'a.", "12": "A tzyal sb'isl no xajmb'al chi tz'ajx cha, 'ixta pax sb'isl jun tzo'n̈ xo ofrenda chi tzeyac' yet'oc.", "13": "E masnil ax israel ex tic, yowlal tzeyiclj jun tzo'n̈ ley tic, yic tzeya'n tz'a e xajmb'al 'a wojltac, yujto a jun tzo'n̈ cha, to wach' sjab' tzwab'i.", "14": "<pb/>Toto a junc chuc chon̈b'al ton̈j tz'ec' 'a e cal, mto cajn 'ec' eyet' jun, toto tznib'j tzyac' junc xajmb'al 'ayn an Jehová in, ya' cab' tz'a'oc, yujto wach' sjab' tzwab'i, palta yowlal tzyiclj in ley tzeyiclj ax tic.", "15": "A jun in ley tic, tz'och yopiso 'ayex yet' 'a eb' chuc chon̈b'al. 'Oj sc'anlb'ocn̈ej eb' eyin̈tl b'aq'uin̈.", "16": "Junn̈j ley 'oj e c'anlb'oc ax tic, yet' pax eb' chuc chon̈b'al 'ayc' eyet'oc, xchi Dios.", "17": "<pb/>'Ix yaln pax Jehová 'a Moisés 'ixtic:", "18": "<pb/>Tzal jun tzo'n̈ xo tic 'a eb' et israelal cha, to an tzwal 'a eb' 'ixtic: A yic 'ayx xo 'ec' 'a sat lum lum 'aj tzex wij 'at cha,", "19": "'oj laj e wa 'ixm trigo tzyac' lum lum cha, palta yowlal tzeyij can 'el jun c'ajoc 'ixm tzeyac' ofrendail 'ayin.", "20": "'Icha tzeyutj eya'n 'ixm b'ab'l sat trigo tzte'x 'el cha, 'ixta pax tzeyutj 'ixm b'ab'l pan tze b'o yet' 'ixm harina, to tzeyac' ofrendail 'ayin.", "21": "A jun tzo'n̈ ofrenda cha, 'oj eyac' 'ayn an Jehová in 'a smasnil tiempo.", "22": "<pb/>Nac wal si'mb'il yuj jun tzo'n̈ checnb'il waljnac 'ayx 'a yictax b'ab'el, sec tzeyiclj ax tic, ax syiclni pax eb' eyin̈tl b'aq'uin̈; toq'ue tzlaj sat e c'ojl eyiclni. Yowlal 'oj eyiclc jun tzo'n̈ xo 'oj wal tic:", "23": "", "24": "<pb/>Toto 'ay junc checnb'il tic tz'at satc'ojlal yuj eb' chon̈b' smasnil, 'oj e mol 'a'c junc no quelm wacx xajmb'al-l 'ayn an Jehová in, tzeya'n tz'a no', yujto wach' sjab' tzwab'i, tzeya'n pax 'ixm harina yet' yal uva, 'icha yaj sleyal. Chuc pax tz'ajx junc no chiwo xajmb'al-l 'ayn yuj ya'n lajwc e mul cha.", "25": "Tzlajw cha, ax win ya'mal 'och e ti 'ayin, a win tzb'on 'och no xajmb'al chi 'a wojltac 'a 'icha sleyal, sec tz'ajx lajwc e mul. 'Oj wac' niwnc'ojlal 'a eyib'an̈, yujto man̈ sc'anc e c'ojol. Yowlal tzeyac' eyofrenda cha, yet' xajmb'al tz'a'n lajwc e mul.", "26": "Yuj jun tzo'n̈ xajmb'al cha, ax wa'n niwnc'ojlal 'a eyib'n̈ ax israel ex tic, yet' pax 'a eb' chuc chon̈b'al cajn 'a e cal, yujto man̈ sc'anc e c'ojl tz'och e mul.", "27": "<pb/>Toto a junc comn 'anma tz'och smul, to man̈ sc'anc sc'ojol, a junc 'anma cha, tzyac' junc no cob's chiwo jun ab'il sq'uinl xajmb'al-l yuj smul cha.", "28": "Ax win ya'mal 'och e ti cha, a win tzb'on no xajmb'al cha, 'icha xon tz'aji, sec tz'ajx lajwc smul junc 'anma cha, sec 'ixta tzwutj wa'n niwnc'ojlal 'a yib'n̈ an Jehová in.", "29": "Atn jun ley tic tz'och yopiso 'a e cal ax israel ex tic, yet' pax 'a eb' chuc chon̈b'al cajn 'ec' 'a e cal, toto man̈ sc'anc sc'ojl junc mach tz'och smul cha.", "30": "<pb/>Palta toto sc'an wal sc'ojl junc 'anma chi tzsay smuloc, toxn̈ej to eyit chon̈ab', mto chuc chon̈b'al, palta tz'och smul 'ayin, a jun 'anma cha, yowlal tz'ijx 'el 'a e cal.", "31": "Yujto tzpatquilj can 'el in paxti an Jehová in, matz yiclj in checnb'il, yuj cha, mun wal tzyij cot 'a yib'an̈, yujto tenmtac, xchi Dios.", "32": "<pb/>A yic 'ayc' eb' israel 'a lum cusltac lu'um, 'ix yiln sb'a eb' 'a jun win winac, to wan sayn sc'atztz 'a sc'ul 'iljelal.", "33": "Ax eb' x'iln win cha, 'ix yi'n 'at eb' win 'a Moisés, 'a Aarón yet' 'a sat eb' chon̈b' chi smasnil.", "34": "'Ix ya'n 'och eb' stan̈mal winac, yujto mant 'a yalnb'il tas tz'aji.", "35": "Yuj cha, xyaln Jehová 'ixtc 'a Moisés: A jun winc cha, cham cab'i'. Smasnil eb' chon̈ab' sjulq'uenoc cab' eb' 'a spatquil 'el camplamento, xchi.", "36": "Yuj cha, xyi'n 'el eb' chon̈b' chi 'a spatquil 'el scamplamento, axta sjulq'uenej eb', masnto xchami, 'icha wal xyutj Jehová yaln 'a Moisés, 'ixta 'ix 'aji.", "37": "<pb/>'Ix yaln Jehová 'a Moisés 'ixtic:", "38": "<pb/>Al yab' eb' et israelal, to an tzwal jun tzo'n̈ tic: Ax tic, yet' eb' eyin̈tl b'aq'uin̈, yowlal tz'och yelwnub'l sti schicn e pichul. A jun tzo'n̈ yelwnub'l pichl cha, tzb'o 'a te q'uic'mucnac ch'al,", "39": "sec ax yic 'oj eyilnc 'och yelwnub'l e pichl cha, ax e nan cot smasnil jun tzo'n̈ checnb'il xwalcn 'ayex. Tze b'eylb'ej, sec wach' man̈toc comnxoj tzex yijcan 'at e tu nab'enal, mto e nib'b'en 'a maysch'olnil, yujto a jun tzo'n̈ chi tzex jun 'eli.", "40": "Palta 'ixta 'oj eyutc e nan cot smasnil in checnb'il, ax e b'eylb'ani, yujto wic tzex 'aji, an xo e Diosal tzin 'aji.", "41": "An tzwala, to an ex wij 'elt 'a Egipto, sec tzin 'och e Diosaloc. An ton Jehová e Diosal in, xchi Dios."}