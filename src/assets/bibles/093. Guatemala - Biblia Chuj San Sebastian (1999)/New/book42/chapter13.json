{"1": "<pb/>A 'a jun tiempoal cha, 'ay jun tzo'n̈ eb' xjaw 'a Jesús. 'Ix yaln eb' yab'xil jun tzo'n̈ ewin 'aj Galilea, chajtl xyutj win Pilato smiln ewinac, yic wan ya'n ewin jun tzo'n̈ xajmb'al 'a Dios.", "2": "<pb/>Yuj cha xyaln Jesús 'a eb' 'ixtic: ¿Tas yuj 'ixta x'aj ewin 'aj Galilea chi tze na'a? ¿Yuj am to yel caw 'ajmul ewin 'a yib'n̈ eb' yit chon̈b' cha?", "3": "An tzwal 'ayex, caw ma'ay. Palta ax xo tic, toto matz e na e b'a yuj e mul, c'uxn 'oj e cham pax junx 'icha ewin cha.", "4": "Nac cot wajxclajn̈wan̈ eb' xcham 'a Siloé, yic 'ix lan̈chj cot jun niwquil n̈a chan̈ stel 'a yib'n̈ eb'. ¿Tas yuj 'ixta x'aj eb' tze na'a? ¿Yuj am to caw 'ajmul eb' 'a yib'n̈ eb' yit 'aj Jerusalen̈al cha?", "5": "An tzwal 'ayex, caw ma'ay. Palta ax xo tic, toto matz e na e b'a yuj e mul, c'uxn 'oj e cham pax junx 'icha eb' cha, xchi Jesús 'a eb'.", "6": "<pb/>Xlajw cha, xyaln Jesús jun 'ab'x tic 'a eb' 'ixtic: A 'a jun 'el, 'ay jun winac, 'awb'il jun snun higo yuj 'a slu'um. Ax yic x'at yilnoc, toq'ue 'ay sat snani. Palta ax 'ix c'ochi, may xon junc sat te x'ilchj yu'uj.", "7": "Yuj cha, xyaln 'ixtc 'a win tzmunlj 'a slum cha: 'Ilto, yoxl ab'il xo in yamn 'och 'ec' cob' wiln jun te tic. Toxn may xon 'aj tz'ilchj junc sat wu'uj. Yuj cha, ch'acl te', nab'an̈ej macb'il lum yuj te', xchi 'a winac.", "8": "Palta xyaln win munljum chi 'ixtc 'a 'a: Patron̈, comnoc mant tz'el te 'a jun ab'il tic. Niwnoc 'oj wa'lc in t'ocn c'unb'oc lum 'a yich, ax wa'n 'och abono 'a te'.", "9": "Toto 'oj satnoc, caw wach'. Toto ma'ay, ax yel te 'icha tzal cha, xchi win 'a winac.", "10": "<pb/>A 'a jun sc'ul 'iljelal, 'ix c'och Jesús 'a jun capiya, 'ix cuywj 'a eb' 'ayc' ta'.", "11": "Ata 'ay jun 'ix swajxclajn̈il ab'il xo yochcn 'ix 'a syailal yuj jun demonio. Scoxob'i can snan̈l 'ix, yemcn n̈ojn 'ix. Man̈xtzac tojlb'i snan̈l 'ix cha, matz tac' sq'ue lin̈an.", "12": "Ax yic xyiln Jesús, to 'ayc' 'ix ta', 'ix yawtn cot 'ix 'a stz'ey, 'ix yaln 'a 'ixtic: <pb/>—Ach 'ix, tic ach colchj can 'el 'a jun a yailal tic, xchi 'a 'ix.", "13": "<pb/>Xlajw cha, 'ix stzayn 'och sc'ab' 'a 'ix. Yajn̈j wal cha, 'ix tojlb'i pax snan̈l 'ix, yuj cha, syamn 'och 'ix yaln wach' paxti 'a Dios.", "14": "Ax win yajl yaj 'a jun n̈a cha, xcot yowl winac, yujto a 'a sc'ul 'iljelal xb'ox sc'ojl 'ix yuj Jesús. Yuj cha, xyaln win 'ixtc 'a eb' 'anma chi 'ayc' ta': <pb/>—Waquen̈ej c'u smoj tzon̈ munljec 'a yol seman. A 'a waque c'u cha, tzann̈j c'ul 'aj tzex jaw wul eyac' b'oxc e c'ojol, palta man̈ smojc tz'ajx b'oxc e c'ojl 'a sc'ul 'iljelal tic, xchi win 'a eb'.", "15": "<pb/>Yuj cha, xyaln pax Cajlil 'ixtc 'a winac: <pb/>—Ax tic, caw chab'sat ex. Toto 'ay junc e wacax, mto junc e b'uru pixn 'a sc'ul 'iljelal, ¿tom matz e jiy 'el ta, tz'at eya'nc yuc' a'?", "16": "Ax jun 'ix tic, yin̈tl can Abraham 'ix. Swajxclajn̈il ab'il xo syamchj 'ix yuj win Satanás, 'icha to pixb'il 'ix yuj winac. ¿Tom man̈ smojc scolchj 'el 'ix 'a syailal 'a sc'ul 'iljelal tic tze na'a? xchi.", "17": "<pb/>Yic xyaln 'ixta', c'uxn xq'uixw 'el eb' 'ajc'ojl yajch 'a 'a. Palta ax eb' 'anma smasnil, caw xtzalj eb' yiln jun tzo'n̈ tas sb'o Jesús cha, yujto caw niwn yel'ch jun tzo'n̈ tas tzb'o'o.", "18": "<pb/>'Ix yaln pax Jesús 'ixtc 'a eb': ¿Chajtl am tz'aj sq'uib' sb'isl eb' 'anma tz'och 'a yol sc'ab' Dios tze na'a? 'Oj wal jun 'ab'x tic eyab' nab'an:", "19": "A eb' cha, lajn eb' 'icha junc 'in̈t rechiwo tzyawj junc winc 'a slu'um. A jun 'in̈t cha, tzpaq'ui, tzq'uib'i. Lajn tz'aj 'icha jun tzo'n̈ te niwctac, ax no ch'ic, tztac' tzway no 'a sc'ab', xchi.", "20": "<pb/>'Ix yaln pax Jesús junx tic: 'Oj wal junx 'ab'x tic 'ayex, chajtl tz'aj sq'uib' sb'isl eb' 'anma tz'och 'a yol sc'ab' Dios.", "21": "A jun cha, lajn 'icha jab' yich pan tzya'b't junc 'ix 'a scal junc arroba harina. Yuj jun yich pan cha, c'uxn tzpajb' 'ixm smasnil, xchi Jesús.", "22": "<pb/>Ax Jesús, an̈ja sb'ey 'a jun b'e tz'at 'a Jerusalén. 'Ay jun tzo'n̈ chon̈ab', yet' jun tzo'n̈ aldea 'aj tzlaj 'ec' cuywjoc.", "23": "Ax 'a jun 'el, 'ay jun xc'anb'n 'a 'ixtic: <pb/>—Mamin, ¿jaywn̈ej am eb' 'oj colchjoc? xchi 'a 'a. Yuj cha, xyaln 'ixtic:", "24": "<pb/>—'A'c eyip eyoch 'a jun 'icha puerta lot'an. Yujto tzwal 'ayex, caw niwn eb' 'oj cob' snib'c 'och sb'a, palta ma'oj stac' yoch eb'.", "25": "Yujto a Dios, lajn 'icha junc win 'ajn̈a tzq'ue wan lin̈n 'a smexa, tzmacn yatut cha. 'Oj lajwc cha, ax xo tzex can 'a sti n̈a cha, 'ojt cob' eyawj 'och 'a 'ixtic: Mamin, jacn̈ 'och et' on̈, 'oj e chioc. Palta 'oj yal 'ayx 'ixtic: Man̈ ex wojcoc, 'ajm 'ay ex, 'oj schioc.", "26": "Palta 'in caw wanc on̈ et' on̈, 'in a cuyjnacn̈ 'a yol caye on̈, 'oj e chic 'a 'a.", "27": "Palta 'oj yalnc pax 'ayex: 'In tox xwal 'ayex, man̈ ex wojcoc, 'ajm 'ay ex. 'Eln̈ec e masnil ex tze b'o maysch'olnil, 'oj schic 'ayex.", "28": "At wal ta 'oj eyoq'ui, caw 'oj juch'ch'oc eye eyab'n syail. Yujto 'oj eyila', ata 'ayc' Abraham,<f>[18]</f> Isaac, Jacob, yet' smasnil eb' schecb' Dios, 'ayc' xo eb' 'a yol sc'ab'. Ax xo tic, 'oj e can 'a sti'.", "29": "Yujto 'ay eb' 'oj cot 'a junjn lugar 'a 'aj tzq'uel c'u, yet' 'a 'aj tz'em c'u, 'a stojlal sur yet' 'a stojlal norte. Ax yem wocn eb' wac 'a te mexa 'a 'aj 'aych Dios Yajlil.", "30": "'Ay eb' 'a qui calc caw may yel'ch ticnec. Palta a 'a jun tiempoal cha, 'ay eb' chi yel xo niwn yel'ch ta'. 'Ay pax eb' 'a qui calc caw niwn yel'ch ticnec. Palta a 'a jun tiempoal cha, 'ay eb' chi toxn may jac yel'ch ta', xchi Jesús.", "31": "<pb/>A 'a jun c'u cha, 'ix jaw jaywn̈ ewin fariseo, 'ix yaln ewin 'ixtc 'a Jesús: <pb/>—'Ij 'el a b'a 'a jun lugar tic, yujto tznib'j win Herodes tzach smila, xchi ewin 'a 'a.", "32": "<pb/>Palta xyaln 'a ewin 'ixtic: <pb/>—A jun cha, lajn 'icha junc wa'ax, may jac yel'chi. 'At alc 'ixtc 'a 'a: 'Ab'i, a ticnec yet' q'uic'an, tzwij 'el ewin demonio 'a eb' 'anma', tzwa'n pax b'oxc sc'ojl eb' ya'ay, ax chab'ej, ax swach' b'o in munljel tic, xchi Jesús, xe chi 'a winac.", "33": "Palta an tic, an̈ja 'oj in 'atn̈j q'uic'an, yet' chab'ej. Yujto yowlal an̈j 'a Jerusalén tzon̈ milx cham an̈ schecb' Dios on̈ tic on̈.", "34": "<pb/>Ax wal tic ex 'aj Jerusalén, caw tzlaj e mil cham eb' schecb' Dios. Ax jun tzo'n̈ xo eb' tzchecx cot yuj Dios 'ayex, ton̈j tzlaj e jul cham eb' yet' q'uen q'ue'en. Til xo wal 'ejm tzex wawtj cot 'ayin, 'icha junc caxtiln̈ tzyawtj cot yune', tzmoyni. 'Ixta tzex wutej, palta toxn matz yal e c'ojol.", "35": "'Ab'ec, a jun e chon̈b' cha, 'oj cann̈j 'a sictacl sch'ocoj. Tzwal 'ayex, man̈x 'oj in eyila', masnto 'oj eyal 'ixtic: Calc wach' paxti 'a jun xchecx cot yuj Cajlil, 'oj e chioc, xchi Jesús 'a eb'."}