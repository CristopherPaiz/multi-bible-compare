{"1": "<pb/>'Ix 'at q'ueln Jesús, 'ix yilni chajtl xyutj eb' rico ya'n 'ejm stumn 'a yojl jun chalab' ofrenda.", "2": "'Ix yiln paxi, xc'och jun 'ix chamnc yichmil, caw meb'a', 'ix ya'n 'ejm 'ix chab' centavo yico'.", "3": "Yuj cha, xyaln Jesús 'ixtc 'a eb' ajun yet' cha: <pb/>—Wal yel tzwal 'ayex, a jun 'ix chamnc yichmil tic, caw meb'a'. Palta a jun yofrenda tic xyac'a, 'ec'b'al xo yel'ch 'a yib'n̈ yofrenda smasnil eb' xlaj 'a'n yic tic.", "4": "Yujto junjn eb', scanmal xoj stumn eb' xlaj yac' 'ejmi. Palta a jun 'ix tic, caw meb'a 'ix, c'uxn xyac' 'ejm stumn yofrendaoc smasnil. Caw wal sictac x'ajcn 'ix, xchi 'a eb'.", "5": "<pb/>'Ay jun tzo'n̈ eb' wan yaln yuj yatut Dios, chajtlto caw wach' yilxi, caw wach' yaj yet' jun tzo'n̈ q'uen tusb'il, yet' jun tzo'n̈ tastc siyjnac eb' 'anma ta'. Yuj cha, xyaln Jesús 'ixtc 'a eb':", "6": "<pb/>—A wal jun tzo'n̈ wan eyiln tic, 'ay jun tiempoal 'oj jawoc, c'uxn 'oj ma'xc 'ejm smasnil. May junc q'uen tusb'il tic 'oj can 'a yib'n̈ yit q'uenal, xchi 'a eb'.", "7": "<pb/>Yuj cha, 'ix sc'anb'n eb' 'ixtc 'a 'a: <pb/>—Ach qui Cuymal on̈, ¿b'a'n̈ 'oj jawc jun chi 'ix al cha? ¿Tas wal junc senya 'oj sch'ox Dios, yic jab'xoj 'oj jawc jun cha? xchi eb' 'a 'a.", "8": "<pb/>Yuj cha, xyaln Jesús 'a eb' 'ixtic: Caw lista tzeyutj e b'a, sec may mach 'oj eyixtn paxti'. Yujto til wal mach 'oj jawoc, ax yesn 'el eb' in b'i. An ton tic Cristo in, 'oj xchic eb'. 'Ix jaw stiempoal jun slajb' tic, 'oj schic cob' eb'. Palta caw man̈ eya'ch e nab'en 'a eb'.", "9": "'Oj eyab' yab'xil jun tzo'n̈ niwc owal, ax ya'n eb' comn 'anma owl yet' eb' yajal. Palta man̈ ex xiwoc, yujto yowlal 'ixta 'oj 'ajoc. Palta man̈oc jun slajwb' tiempoal tic.", "10": "<pb/>'Oj yac' owl sb'a junc nacion̈ yet' junc xo nacion̈, ax junc chon̈ab', 'oj yac' owl sb'a yet' junc xo yit chon̈b'al.", "11": "Til wal 'aj 'oj 'ec' jun tzo'n̈ quixcab' caw ow. Til wal 'aj 'oj yamchjc eb' 'anma yuj yab'il, ax sjaw pax niwn wejl 'a yib'n̈ eb'. 'Ay wal jun tzo'n̈ senya caw niwn yel'ch 'oj sch'ox sb'a 'a satcha'an̈, caw wal 'oj xiw chan̈ eb' 'anma yu'uj.", "12": "<pb/>Palta a yic mantzac jaw jun tzo'n̈ cha, 'ay eb' 'oj eyamni, ax ya'n eb' stul 'ayex. 'Oj ex yi't eb' ex sb'eyc'ojloc 'a scapiya, ax ex ya'n 'och eb' 'a preso. 'Oj ex yi't eb' 'a yojltac ewin rey, yet' 'a ewin gobernador, yujto 'aych e nab'en 'ayin.", "13": "Yuj wal cha, wach' 'oj eyal wab'xil 'a sat ewinac.", "14": "Yic mantzac uj jun tzo'n̈ cha, nachj cab' eyu'uj, to matz e say tas tzeyutj e coln e b'a e c'och 'a yol sc'ab' ewinac.", "15": "Yujto an 'oj ex wac' paxtinoc, ax wa'n jun jelnal 'ayex. Yuj cha, may junc eb' tzchichn 'och 'ayx 'oj eya'n ganar. May junc eb' tza'wni sjelnal 'icha jun 'oj wac' 'ayex.", "16": "Palta 'ay ex, a e mam e nun, eyu'tac, mto jun tzo'n̈ xo eb' e yican, mto eb' e wach'c'ojl 'oj sutmjc 'och 'ayex. 'Ayx 'oj ex smil cham eb'.", "17": "Ax eb' 'anma smasnil, 'oj chichnc 'och eb' 'ayex, yujto 'aych e nab'en 'ayin.", "18": "Palta toxn ma'oj e satli, wach'xam junc xil e jolom, ma'oj satoc.", "19": "Toto te'nn̈ej 'oj eyutc e b'a, 'oj e colchji.", "20": "<pb/>A yic 'oj eyila', caw oymntac yajch eb' soldado 'a smasnil stitc Jerusalén tic, nachj cab' 'el eyu'uj, to wal slajw 'el jun chon̈b' tic.", "21": "A eb' 'ayc' 'a Judea, 'at cab' eb' 'elc 'a tzalctac. Ax eb' 'ayc' 'a Jerusalén tic, 'at cab' eb' 'elc jun xo. Ax eb' 'aycn 'at 'a b'esan, man̈x cab' 'oxtc eb' 'a yol chon̈b' tic.", "22": "Yujto a wal 'a jun tiempoal cha, 'oj jawc jun niwn yailal yuj yowal sc'ojl Dios. Ata 'oj 'el'choc jantcn̈ej tas tz'ib'b'il can 'a Ch'an̈ U'un̈.", "23": "A wal yic 'oj 'at eb' 'anma 'elc 'a jun tiempoal cha, caw 'oltac eb' 'ix 'ix 'ayx tz'i'ni, yet' eb' 'ix tzyac' chuw yune'. Yujto caw niwn yailal 'oj jawc 'a yib'n̈ eb' 'anma 'a jun tzo'n̈ lugar tic. Yujto a Dios 'oj ya' cot yowl sc'ojl 'a yib'n̈ eb' quit israelal.", "24": "Nan̈l eb' 'oj milxc cham yuj owl cha. Nan̈l xo eb' 'oj 'atcn 'a 'icha presoal, ax spojx can 'ec' eb' 'a junjn chon̈ab'. A eb' man̈ israeloc cha, caw 'oj 'ixtxoc can 'el Jerusalén tic yuj eb'. 'Ixta 'oj 'ajoc, masnto 'oj lajwc jun tiempoal 'aj tzyac' eb' yajlil 'icha yaj snan Dios.", "25": "<pb/>'Ay wal jun tzo'n̈ senya 'oj sch'ox sb'a 'a c'u, 'a 'uj, yet' pax 'a jun tzo'n̈ c'anal. Ax 'a sat lum tic, caw 'oj somchj chan̈ eb' 'anma yuj xiwlal 'a junjn chon̈ab'. Yujto til wal 'oj c'an̈ sq'ue wan a mar, ax yemx pawnjoc a'.", "26": "Caw 'oj sacb'oc 'el eb' 'anma yuj xiwlal, yic 'oj snanc eb' yuj tastc 'oj jawc 'a yolyib'n̈q'uinl tic, yujto 'oj tzicb'tan̈xoc jun tzo'n̈ 'ay spoder 'a satcha'an̈.", "27": "'Oj lajwc cha, ax yiln q'ue eb' 'anma', to an 'Ochnc in 'Anmal tic, 'oj weml 'a scal jun 'asun, man̈ jantcoc in poder yet' in tzictznial, ax in jawi.", "28": "A yic wan xo yuj jun tzo'n̈ tas tzwal tic, tzaljan̈ec, te'wtzejc e b'a, yujto jab'xoj wal e colchji, xchi Jesús 'a eb'.", "29": "<pb/>Xlajw cha, xyaln junx 'ab'x tic 'a eb' 'ixtic: Tze na cot 'icha tzyac' xil te higo yet' jun tzo'n̈ xo te tzlaj pucl xi'il.", "30": "A 'a yic tz'unnb'i xil te', eyojtac to jab'xoj sjaw n̈ab'lq'uinal.<f>[22]</f>", "31": "An̈jtona', a yic 'oj eyil sjaw jun tzo'n̈ xwal tic, nachj cab' 'el eyu'uj, to jab'xoj 'oj wach' 'och Dios Yajlil.", "32": "<pb/>Wal yel tzwal 'ayex, ma'oj satl jun tzo'n̈ 'anma tic, masnto 'oj 'e'cn jun tzo'n̈ xwal tic smasnil.", "33": "'Oj lajwc 'ec' satcha'an̈, yet' yolyib'n̈q'uinl tic, ax in paxti', may b'a'n̈ 'oj lajwc 'eq'ui.", "34": "<pb/>Tzeyac' wal cuenta e b'a, man̈ e cha pitb'oc e b'a yuj pec'al, yuj 'u'lan̈, mto yuj tzann̈j junc xo tas tzex 'och 'il yuj 'a yolyib'n̈q'uinl tic. Toto ma'ay, ax 'oj jawc jun c'u cha, man̈ listaoc eyaji.", "35": "Yujto 'icha wal junc ya'al, 'ixta 'oj 'aj sjaw 'a yib'n̈ eb' 'anma smasnil 'a yolyib'n̈q'uinl tic.", "36": "Yuj cha, caw lista tzeyutj e b'a. Leslwan̈c 'a smasnil tiempo sec 'ay e te'nal yic wach' 'oj stac' e coln 'el e b'a 'a jun tzo'n̈ 'oj jawc cha. Ma'oj e q'uixw e c'och 'a wojltac an 'Ochnc in 'Anmal tic, xchi Jesús 'a eb'.", "37": "<pb/>Junjn c'u xcuywj Jesús 'a yamq'uil yatut Dios, ax 'a junjn 'ac'wal, xc'ochc' wayc 'a tzaln Olivo.", "38": "Ax 'a junjn c'u cha, xc'och eb' 'anma chi smasnil 'a yamq'uil yatut Dios yic tz'ab'xni eb' 'a 'a."}