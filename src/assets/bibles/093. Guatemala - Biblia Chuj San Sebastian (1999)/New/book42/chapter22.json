{"1": "<pb/>Wan sjapx stiempoal q'uin̈ yic snanb'il cot yel eb' israel 'a libre, yic tzwan eb' 'ixm pan may yich.", "2": "Ax ewin sat ya'mal 'och sti eb' israel 'a Dios, yet' ewin cuywjum 'a ley yic Moisés, 'ix sayn ewin tas 'oj yutc smiln Jesús 'a c'ultaq'uil, yujto tzxiw ewin yuj eb' 'anma'.", "3": "<pb/>'Ay jun win Judas tzcuch pax win Queriot, yitb'eym sb'a win yet' eb' yuxlchwan̈ xo schecb' Jesús, palta a win Satanás x'och 'a winac.", "4": "Yuj cha, x'at win 'at sc'umc ewin sat ya'mal 'och sti eb' israel 'a Dios, yet' eb' yajl yaj 'a yatut Dios. 'Ix smol aln yet' ewinac, tas 'oj yutc win ya'n 'och Jesús 'a yol sc'ab' eb'.", "5": "Yuj cha, xcaw tzalj ewinac, 'ix ya'n ewin strato yet' win Judas cha, chajtlto 'oj yac' ewin tumn 'a 'a.", "6": "'Ix schan sc'ojl win tas xyal ewinac. Sayn win tas 'oj yutc ya'n 'och 'a yol sc'ab' ewin 'a c'ultaquil.", "7": "<pb/>Ax yic xc'och sc'ul swan eb' 'ixm pan may yich, yic tzmiln eb' no quelm calnelu yic tznan cot eb' yel 'a libre,", "8": "'ix yaln Jesús 'ixtc 'a Pedro yet' 'a Juan: <pb/>—'Ixquec, 'at b'oc tas tzqui c'ux 'a jun q'uin̈ tic, xchi 'a eb'.", "9": "<pb/>—¿'Ajtil tza nib'j tzqui b'o 'on̈? xchi eb' 'a 'a.", "10": "<pb/>—A yic 'oj e c'och 'a yol chon̈ab', 'ay jun win 'oj 'ilchjoc eyu'uj. Wan scuchn 'at win jun ch'ub' a 'a yatut. Tzex 'och tza'n yu'uj, masnto 'oj e c'och yet' win 'a 'aj 'oj c'ochoc.", "11": "Ax eyaln 'ixtc 'a win 'ajn̈a cha: 'Ixtc xyutj qui Cuymal yaln on̈: ¿'Aj 'ay jun cuarto 'aj 'oj in wa yet' eb' in cuywum, yic tzqui nan cot q'uin̈ yic yelt eb' quit israelal 'a libre? xchi, xe chi 'a winac.", "12": "Ax win 'oj ch'oxnc jun cuarto 'ayx 'a cha'an̈, lista xo yaji. Ata tze b'o tas 'oj qui c'uxec, xchi Jesús 'a eb'.", "13": "<pb/>Xlajw cha, x'at eb'. Yic xc'och eb', xyiln eb' caw x'el'ch wal 'icha xyal Jesús. Yuj cha, ata 'ix sb'o eb' tas sc'ux 'a q'uin̈ cha.", "14": "<pb/>Ax yic xc'och hora, 'ix c'och Jesús yet' eb' scuywum, 'ix 'och oyn eb' 'a te mexa wa'oc.", "15": "Xlajw cha, xyaln Jesús 'ixtc 'a eb': <pb/>—Toxn tzin nib'j xon wa in b'a eyet' 'a jun q'uin̈ tic yic mantzac in chami.", "16": "Yuj cha, tzwal 'ayex, man̈x b'a'n̈ 'oj in wa 'a jun q'uin̈ tic, masnto 'oj 'el'choc 'a yic wan ya'n Dios Yajlil, xchi 'a eb'.", "17": "<pb/>Xlajw cha, xyi'n chan̈ jun vaso, 'ix ya'n yuj diosal 'a Dios yu'uj, 'ix yaln pax 'ixtc 'a eb': <pb/>—Chajec jun tic, mol 'u'jec.", "18": "Yujto tzwal 'ayex, man̈x b'a'n̈ 'oj wuc' yal uva tic, masnto 'a yic wan ya'n Dios Yajlil, xchi 'a eb'.", "19": "<pb/>Xlajw cha, xyi'n chan̈ jun pan. 'Ix ya'n yuj diosal 'a Dios yu'uj. 'Ix ch'iyn 'ec' 'a eb'. 'Ix yaln 'a eb' 'ixtic: <pb/>—A jun tic, atn in niwnal tic 'oj 'ajxoc eyu'uj, Wajec. Tze b'o jun tic, yic tzin e nan coti, xchi.", "20": "<pb/>Xlajw swa eb', 'ixta xyutj pax jun vaso. 'Ix yaln 'ixtc 'a eb': <pb/>—A tas 'ay 'a yol jun vaso tic, sch'oxnb'il jun yac' trato Dios. Yuj in chiq'uil, 'oj 'el'choc, yujto 'oj 'elcn eyu'uj.", "21": "Palta a win 'oj wa'n 'och 'a yol sc'ab' chamel, 'aych win 'a te mexa tic wet'oc.", "22": "An 'Ochnc in 'Anmal tic, yowlal 'oj in paxi, 'icha xon yaj sb'ocni. Palta a wal jun 'oj wa'n 'och 'a yol sc'ab' chamel, caw 'oltac wal 'oj 'ajoc, xchi 'a eb'.", "23": "<pb/>Yuj cha, xlaj sc'anb'nlan eb' yuj mach wal junc 'oj 'a'nc 'och 'a yol sc'ab' chaml cha.", "24": "<pb/>Xlajw cha, xlaj stenc sb'a eb' scuywum Jesús, mach junc yel xo niwn yel'ch 'a eb', yujto a snan junjn eb', to niwn yel'ch eb'.", "25": "Palta xyaln Jesús 'a eb' 'ixtic: A eb' rey 'a junjn nacion̈, caw yajl yaj eb'. Yet' pax eb' yajal, wach' eb' yaln eb' 'anma'.", "26": "Ax xo tic, man̈ eyutc e b'a 'icha eb' yajl cha. Toto 'ayx niwn eyel'ch 'a e cal, yowlal caw tzeyij 'ejm e b'a, 'icha junc mach may yel'chi. An̈jtona', toto 'ayx yajl eyaji, yowlal tzeya'ch e b'a mosoal.", "27": "Q'uinloc tz'och junc wa'el. ¿Mach junc yel xo niwn yel'ch tze na'a? ¿Am jun wocn 'ejm wa'oc, mto a junc tz'a'w servil? Atn jun tz'ajx servil chi caw niwn yel'chi. Palta 'in an tic, 'ayn 'och mosoal 'a e cal ex wa'n servil.", "28": "<pb/>Ax tic, xe te'wtzej e b'a eyec' wet'oc, yic xlaj jawc jun tzo'n̈ prowal 'a wib'an̈.", "29": "Yuj cha, 'oj ex wa'ch yajlil, 'icha in 'aj woch yajlil yuj qui Mam Dios.", "30": "'Oj stac' e wa wet' 'a jun in mexa 'aj 'ayn 'och yajlil cha. An̈jtona', 'oj eyem wocn 'a junjn e despacho, ax eya'n yajlil 'a lajchw macn̈ eb' quit israelal, xchi Jesús 'a eb' scuywum cha.", "31": "<pb/>'Ix yaln Cajlil 'ixtic: <pb/>—Simón, 'ab'i, a win Satanás, caw 'ix sc'an win spermiso 'a Dios, yujto tznib'j win tzex yac' prowal 'icha tz'aj 'ixm trigo tzchayxi.<f>[23]</f>", "32": "Palta caw in tew 'a Dios o'oj, sec matz ej 'el a c'ojl 'a 'a. Ach tic, a yic 'oj meltzj paxt a nab'en 'ayn jun 'ejm xo, tzac' ste'nal eb' o'tac, xchi 'a 'a.", "33": "<pb/>Yuj cha, xyaln Simón chi 'ixtc 'a 'a: <pb/>—Mamin, caw b'ecn in c'ojl woch 'a preso et'oc, toxn̈ej 'oj in cham et'oc, xchi 'a 'a.", "34": "<pb/>—Pedro, tzwal 'ayach, yic mantzac 'oc' no 'ajtzo 'a jun 'ac'wl tic, 'ox 'ejm 'oj e'l 'a eb'an̈, chajtlto man̈ in ojcoc, xchi 'a 'a.", "35": "<pb/>'Ix yaln Jesús 'a eb' scuywum 'ixtic: <pb/>—Tze na coti, yic in checn ex 'at 'a jun 'el, may e pa, e cartel, yet' e xan̈b' eyijnac 'ati. ¿Tom 'ay tas ya'jnac palta 'ayx ta'? xchi 'a eb'. <pb/>'Ix ta'w eb' 'ixtc 'a 'a: <pb/>—Ma'ay, caw may tas, xchi eb'.", "36": "<pb/>Xlajw cha, xyaln pax 'ixtc 'a eb': <pb/>—Ax ticnec, machx 'ay e pa, e cartel tzeyij 'at eyet'oc. Machx pax may eyespada, tze chon̈l e chumpa, tze mann junc eyico', sec wach' tze col e b'a yet'oc.", "37": "Yujto tzwal 'ayex, yowlal 'oj 'el'choc tas tz'ib'b'il can 'a Ch'an̈ U'un̈, yic tzyaln 'ixtic: 'Icha tz'ajx 'och 'a yib'n̈ eb' maysch'olnil sb'eyb'al, 'ixta x'ajx 'och 'a yib'n̈ jun xo, xchi 'a Ch'an̈. Jantcn̈ej wab'xil tz'ib'b'il can 'a Ch'an̈, yowlal 'oj 'el'choc, xchi Jesús 'a eb'.", "38": "<pb/>Yuj cha, xyaln eb' scuywum chi 'ixtc 'a 'a: <pb/>—Mamin, yaj chab' espada tic, xchi eb' 'a 'a. <pb/>—Colb'il cha, xchi 'a eb'.", "39": "<pb/>Xlajw cha, x'elt Jesús 'a yol n̈a. 'Ix 'at 'a tzaln Olivo 'icha xon sley. Ax eb' scuywum, x'och tza'n eb' yu'uj.", "40": "A yic xc'och ta', 'ix yaln 'a eb' 'ixtic: <pb/>—Leslwan̈ec, sec toq'ue ma'oj eyajx prowal, xchi 'a eb'.", "41": "<pb/>Xlajw cha, 'ix sb'esn 'el sb'a 'a eb'. 'Icha snajtil tz'at junc q'uen tzjulx 'ati, 'ixta x'ati. Ata x'em cuman, 'ix leslwi.", "42": "'Ix yaln 'ixtic: <pb/>—Mamin, toto tz'el 'a a c'ojol, tzej 'ec' jun yailal tic 'a wib'an̈, palta man̈oc 'icha tzin nib'ej, a cab' wal 'icha tza nib'ej, xchi.", "43": "<pb/>[Xlajwn̈ej cha, xcot jun ángel 'a satcha'an̈, xwul ya'nc ste'nal.", "44": "Caw wal x'och pitz'n cuslal 'a spixan, yuj cha, caw yelc'ojlal xleslwi. Til wal x'el yalil, 'icha yem niwc tz'uj, 'ixta x'aj yel schic'l yaliloc, x'em 'a sat lu'um.]", "45": "<pb/>Ax yic xlajw sleswi, 'ix q'ue wa'an, 'ix meltzj pax 'a eb' scuywum cha. Ax xc'och 'a eb', xyilni wayn̈c eb'. 'Ix 'ocht wayn̈ax eb' yuj cusc'ojlal.", "46": "<pb/>Yuj cha, xyaln 'ixtc 'a eb': <pb/>—¿Tas yuj tzex wayi? Q'uen̈ec wa'an. Leslwan̈ec, sec toq'ue ma'oj eyajx prowal, xchi 'a eb'.", "47": "<pb/>Wanto yaln Jesús 'a eb', ax eb' 'anma', til wal eb' xc'och ta'. Ax win Judas, atn win yit cuywumal sb'a yet' eb' uxlchwa'an̈, 'ix b'ab'l c'och win yuj eb'. 'Ix c'och win mu'c 'a Jesús, stz'ub'n 'elt win sti'.", "48": "Ax Jesús, 'ix yaln 'ixtc 'a winac: <pb/>—Judas, ¿tom 'ixtc tzin otj in a'n 'och 'a yol sc'ab' eb' 'ajc'ojl yajch 'ayn an 'Ochnc in 'Anmal tic, yuj cha, xa tz'ub'n in ti tic? xchi 'a winac.", "49": "<pb/>Ax eb' ajun yet' Jesús cha, 'ix yiln eb' tas wan sjaw 'a yib'an̈. Yuj cha, 'ix sc'anb'n eb' 'a 'ixtic: <pb/>—Mamin, ¿tzam stac' qui tzu'n eb' yet' qui espada on̈? xchi eb' 'a 'a.", "50": "<pb/>Yajn̈j wal cha, 'ay jun scuywum cha, 'ix stzu'n 'el schicn jun smoso win sat ya'mal 'och sti eb' israel 'a Dios 'a swach'.", "51": "Palta xyaln Jesús 'ixtc 'a eb' scuywum cha: <pb/>—'Actjec, man̈ e b'o jun chi 'ixta', xchi 'a eb'. <pb/>Xlajw cha, xya'n 'at sc'ab' 'a schicn winac, 'ix 'ochx can yu'uj.", "52": "A ewin sat ya'mal 'och sti eb' israel 'a Dios, yet' ewin yajl yaj 'a yatut Dios, yet' ewin 'ichmtac winc 'ay yopiso, a ewin xc'och yamnoc Jesús. Yuj cha, xyaln 'a ewin 'ixtic: <pb/>—¿Tas waj tzeyila? ¿Tom 'elc'm in, yuj cha, tzex jaw yet' eyespada yet' e te 'ayin?", "53": "'Aynn̈ej 'ec' eyet' 'a yatut Dios 'a junjn c'u, palta ma'in eyama. Palta atn yorail tic e b'on 'icha tze nib'ej, yujto a win 'aj q'uic'q'uinl 'aych eyet'oc, xchi 'a ewinac.", "54": "<pb/>Xlajw cha, x'och yamnjoc ewin 'a Jesús. 'Ix yi'n 'at ewin 'a yatut win sat ya'mal 'och sti eb' israel 'a Dios. Ax Pedro najt tza'n s'at yu'uj.", "55": "Ata xya'ch ewin jun c'ac' 'a yamq'uil sti n̈a, x'och oyn ewin 'a 'a, 'ix 'em wocn ewinac. Ax Pedro, 'ix c'ochi, x'em wocn 'a scal ewinac.", "56": "Palta 'ay jun 'ix ya'mal servil ewinac, xyiln 'och 'ix Pedro chi muc'uc, yic wocn 'ejm yet' ewinac, 'ix yaln 'ix 'ixtic: <pb/>—A win tic, junn̈j 'e'nc yet' Jesús, xchi 'ix.", "57": "<pb/>Ax Pedro, xyi'n 'el 'a yib'an̈, xyaln 'ixtic: <pb/>—Ach 'ix, man̈ wojcoc jun tzal cha, xchi 'a 'ix.", "58": "<pb/>Jun 'ipn̈ej cha, 'ix 'och q'ueln junx win 'a 'a, 'ix yalni: <pb/>—Ach tic, etb'eym a b'a yet' eb', xchi win 'a 'a. <pb/>—Ma'ay, caw man̈ witb'eymoc in b'a yet' eb', xchi 'a winac.", "59": "<pb/>'Ayn̈j am nant junc hora yaln jun cha, 'ay junx yelc'ojlal xaln 'ixtic: <pb/>—A win tic, wal yel junn̈j 'e'nc win yet' Jesús, yujto yit 'aj Galileail sb'a win yet' eb', xchi winac.", "60": "<pb/>—Ma'ay, caw man̈ wojcoc jun tzal cha, xchi 'a winac. <pb/>—Wanto yaln jun cha, x'oc' no 'ajtzo'.", "61": "Ax Cajlil, 'ix sutmj 'at q'ueln 'a Pedro cha. Yuj cha, 'ix snan cot tas 'ix yal Jesús 'a 'a, yic yaln 'ixtic: Yic mantzac 'oc' no 'ajtzo 'a jun 'ac'wl tic, 'ox 'ejm 'oj e'l 'a eb'an̈, chajtlto man̈ in ojcoc, xchi 'a 'a.", "62": "Yuj cha, 'ix yi'n 'elt sb'a Pedro 'a scal eb'. Caw 'ix 'oc' wal si'mb'il.", "63": "<pb/>Ax ewin tan̈wjnac Jesús, xb'uchwj ewin 'a 'a, sma'n ewinac.", "64": "'Ix smacn ewin sat, xlaj spawn poj ewin sti'. Xlajw cha, 'ix tz'acn ewin yal 'ixtc 'a 'a: <pb/>—Al 'ayn̈ on̈, mach tzach ma'n tzab'i, xchi ewin 'a 'a.", "65": "<pb/>Man̈ jantcoc tas xyal ewinac, sb'uchn ewinac.", "66": "<pb/>Ax yic wan sacb'i, syamn sb'a eb' 'ichmtac winc 'ay yopiso 'a scal eb' israel, yet' eb' sat ya'mal 'och sti eb' 'anma 'a Dios, yet' eb' cuywjum 'a ley yic Moisés. Xlajw cha, 'ix 'ijx 'at Jesús 'a yojltac ewin sat yajl cha. Ata sc'anb'j eb' 'ixtc 'a 'a:", "67": "<pb/>—Al 'ayn̈ on̈, ¿tom yel Cristo ach? xchi eb' 'a 'a. <pb/>—Nab'an̈ej tzwal 'ayex, ma'oj e cha eyab' 'ayin.", "68": "An̈jtona', toto 'ay tas 'oj in c'anb'c 'ayex, ¿tom 'oj e pac 'ayin? [¿Tom 'oj in eya'l 'a libre?]", "69": "Palta an tic 'Ochnc in 'Anma'il, a ticnec 'oj in c'och wocn 'a swach' c'ab' Dios, atn jun caw niwn spoder, xchi 'a eb'.", "70": "<pb/>—¿Tom Yunnalch Dios jun? xchi eb' 'a 'a. <pb/>—An ton tic, Yunnaln ton Dios 'icha tzeyal tic, xchi 'a eb'.", "71": "<pb/>—Man̈x yowlalc tzjaw eb' testigo. 'In xcab'c tas xyala, xchi ewinac."}