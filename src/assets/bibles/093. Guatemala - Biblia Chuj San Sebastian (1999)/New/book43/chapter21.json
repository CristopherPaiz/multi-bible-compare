{"1": "<pb/>Ax 'a jun 'ejm xo, 'ix sch'oxn pax sb'a Jesús 'a eb' scuywum, yic 'ayc' eb' 'a sti a mar yic Tiberias. 'Ixtc 'ix yutj sch'oxn sb'a 'a eb'.", "2": "'Ix schan pax 'el'ch sb'a Simón Pedro yet' Tomás, tzcuch pax Tiyx 'anma'. Ajun pax Natanael 'aj Caná 'a yol yic Galilea. An̈jtona', 'ayc' pax eb' yunnal Zebedeo, yet' chawn̈ xo eb' yit cuywumal eb'.", "3": "Ax Simón Pedro 'ix aln 'a eb' 'ixtic: <pb/>—To 'oj in 'at yamj chay, xchi 'a eb'. <pb/>—'At con̈ et' 'on̈, xchi eb' 'a 'a. Yuj cha, x'at eb'. 'Ix 'och eb' 'a yol jun barco. Palta a 'a jun 'ac'wl cha, toxn may junc no chay chi xyamchj yuj eb'.", "4": "A yic wan sacb'i, 'ayc' Jesús 'a sti a mar cha. Ax eb' scuywum cha, ma'ix yilch eb', toto a 'ayc' ta'.", "5": "'Ix yaln 'at 'a eb' 'ixtic: <pb/>—Ex winac, ¿'ay am no 'ix yamchj eyu'uj? xchi 'a eb'. <pb/>—Ma'ay, toxn man̈ junoc, xchi eb' 'a 'a.", "6": "<pb/>—A 'a swach' te barco cha, ata tze julb't jun e chim cha. Atta 'oj yamchjoc nan̈loc e chay cha, xchi Jesús 'a eb'. <pb/>'Ixta xyutj eb'. Ax 'ix cob' ya'lnoc eb' sto'n q'uet schim cha, man̈xtzac q'uet yuj yal-l no chay cha, yujto xcaw b'ut'ji.", "7": "Ax jun scuywum Jesús caw chamc'ojlb'il yu'uj, a 'ix aln 'ixtc 'a Pedro: <pb/>—'In a Cajlil tic, xchi. <pb/>Xlajwn̈ej yab'n Simón Pedro jun cha, 'ix stza'n cot spichul. 'Ix ya'n 'och muc'uc, yujto 'elnc spichl chi yu'uj. 'Ix sjuln 'elt sb'a 'a yol barco cha, 'ix 'el'ch 'a sti a'.", "8": "Cojn am junc chan̈e ch'an̈l yajb't eb' 'a yib'n̈ a'. Ax jun tzo'n̈ xo eb' yitb'eyum, tza'nto xc'och eb' yet' jun yune barco cha. Toc'b'il schim eb' 'aj b'ut'n 'ejm no chay cha.", "9": "Ax 'ix 'elt eb', 'ix yiln eb' 'aych jun c'ac' yet' 'ac'al. 'Ayb't jun chay 'a yib'an̈. 'Ayc' pax jun tzo'n̈ pan 'a stz'ey.", "10": "Ax Jesús 'ix yaln 'a eb' 'ixtic: <pb/>—'Ijec cot nan̈loc e chay chi xe yam cha, xchi 'a eb'.", "11": "<pb/>Yuj cha, 'ix 'ochx Simón Pedro 'a yol te barco cha. 'Ix sto'n 'el'ch ch'an̈ chim chi 'a sti a'. 'Ix yiln eb', caw b'ut'n ch'an̈ yet' jun tzo'n̈ no niwc chay cha. 'Ay 153 sb'isl no'. Caw wal niwn no', palta ma'ix jat ch'an̈ chim chi yuj yal-l no'.", "12": "Xlajw cha, 'ix yaln Jesús 'a eb' 'ixtic: <pb/>—Cotn̈ec, wan̈ec, xchi 'a eb'. <pb/>May junc eb' scuywum chi 'ix c'anb'n 'a 'a: ¿Mach ach? man̈ xchic eb', yujto yojc xon eb', to a Cajlilec.", "13": "Ax Jesús, 'ix wach' c'och 'a stz'ey eb'. 'Ix yi'n chan̈ 'ixm pan cha, xya'n 'ec' 'a eb'. An̈jtona', 'ixta xyutj ya'n 'ec' no chay cha.", "14": "<pb/>A Jesús cha, yoxlal xo sch'oxn sb'a 'a eb' scuywum cha, yic 'ix pitzw pax 'a scal eb' chamnac.", "15": "<pb/>Xlajw xoj swa eb', 'ix yaln Jesús 'a Simón Pedro 'ixtic: <pb/>—Simón, ach yunnal Juan, tzin c'anb'j 'ayach, ¿'ec'b'al am tzin a chamc'ojlej 'a yib'n̈ eb' tic? xchi 'a 'a. <pb/>—N', Mamin. Caw ojc xoni, to tzach in chamc'ojlej, xchi Pedro chi 'a 'a. <pb/>—Toto 'ixta', 'icha junc 'ilm cotc calnelu, 'ixta tzotj a jucb'tzan eb' 'unnto 'ayin, xchi Jesús 'a 'a.", "16": "<pb/>Xlajwn̈ej yaln jun tzo'n̈ tic, 'ix yaln jun 'ejm xo 'ixtic: <pb/>—Simón, ach yunnal Juan, ¿tzam in a chamc'ojlej? xchi 'a 'a. <pb/>—N', Mamin. Caw ojc xoni, tzach in chamc'ojlej, xchi pax Pedro chi 'a 'a. <pb/>—Toto 'ixta', 'icha junc 'ilm calnelu, 'ixta tzotj a tan̈wni eb' wic xo, xchi Jesús 'a 'a.", "17": "<pb/>'Ix yaln pax 'ixtc 'a yoxlal: <pb/>—Simón, ach yunnal Juan, ¿tzam in a chamc'ojlej? xchi 'a 'a. <pb/>Yuj cha, caw 'ix cus chan̈ Pedro cha, yujto yoxlal sc'anb'n Jesús 'a 'a, toto tzchamc'ojlej. Yuj cha, 'ix yaln pax 'a 'ixtic: <pb/>—Mamin, ojc xon smasnil to chamc'ojlb'ilchn̈ej wu'uj, xchi 'a 'a. <pb/>—Toto 'ixta', 'icha junc 'ilm calnelu, 'ixta tzotj a jucb'tzan eb' wic xo.", "18": "Wal yel tzwal 'ayach, a 'a yic quelm ach to, mun a pichjnac a b'a. C'uxn 'e'nc ach 'a 'aj tza nib'ej. Palta ax yic 'oj echmaxi, 'oj a jen̈l a c'ab'. Chucx mach 'oj jalnc a nan̈al. Ax ach yi'n 'at 'a 'aj matz a nib'j 'at a b'a, xchi Jesús 'a 'a.", "19": "<pb/>'Ixta xyutj yalni, chajtl 'oj 'aj Pedro chi schami, ax sch'oxn 'eli, to caw niwn yel'ch Dios. Xlajw cha, xyaln pax Jesús 'a 'ixtic: <pb/>—'Ochn̈ wal tza'n wu'uj, xchi 'a Pedro cha.", "20": "<pb/>Ax 'ix sutmj 'at q'ueln Pedro chi 'a spatic. 'Ix yilni to a jun scuywum Jesús chi xajn yu'uj, a tza'n 'och yuj eb'. Atn jun chi wocn 'ejm 'a smo'och yic swa eb' 'a jun 'el, yic sc'anb'n 'ixtc 'a 'a: Mamin, ¿mach 'oj a'n 'och 'a yol sc'ab' chamel? xchi 'a 'a.", "21": "Yic 'ix yiln Pedro jun cha, 'ix sc'anb'n 'ixtc 'a Jesús: <pb/>—Mamin, a jun tzjaw tic, ¿tasm 'oj 'aj scham jun xo? xchi 'a 'a.", "22": "<pb/>Yuj cha, 'ix yaln pax Jesús 'a 'ixtic: <pb/>—Toxn̈ej tzyal in c'ojol, pitznto ax in japxi, may aln ec 'a 'a. Cojnto tzach 'och wal tza'n wu'uj, xchi 'a Pedro cha.", "23": "<pb/>Yuj cha, 'ix 'el speclal 'a scal eb' creyente, chajtlto ma'oj cham jun scuywum Jesús cha. Palta may tas 'ix yal Jesús, toto ma'oj chamoc. Cojn 'ix yal 'ixtic: Toxn̈ej tzyal in c'ojol, pitznto ax in japxi, may aln ec 'a 'a, xchi.", "24": "<pb/>Atn jun scuywum tic tzyac' testigoal sb'a yuj jun tzo'n̈ tic, tz'ib'n can paxi. An̈ tic on̈ cojc on̈, caw yel jun tzo'n̈ tic 'ix tz'ib'x can tic.", "25": "<pb/>Tilto wal jun tzo'n̈ xo tas 'ix sb'o Jesús. Q'uinloc tz'ib'x can jun jun, tzin na'a, matz yab' am yolyib'n̈q'uinl tic yuj ch'an̈ un̈ 'aj tz'ib'x can cha. [Ya' cab'i'.]"}