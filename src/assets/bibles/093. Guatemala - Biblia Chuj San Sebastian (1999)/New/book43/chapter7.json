{"1": "<pb/>Xlajw cha, 'ix b'eyc' Jesús 'a yol yic Galilea. Ax 'a yol yic Judea, ma'ix snib'j 'ec' sb'a ta', yujto a ewin 'aj Judea cha, tznib'j ewin smil chamoc.", "2": "Wan sjapx stiempoal jun sq'uin̈ eb' israel tzcuch Q'uin̈ Chinama.", "3": "Yuj cha, a eb' yu'tac Jesús, 'ix yaln eb' 'a 'ixtic: <pb/>—Man̈ ach can 'a tic. 'Ixc 'a Judea, sec wach' ax eb' a cuywum 'ayc' ta', 'oj yil pax eb' jun tzo'n̈ milagro tza ch'oxo.", "4": "Toto 'ay junc mach tznib'j tzcheclj 'el 'a sat eb' 'anma', matz tac' tzmunlj 'a c'ultaquil. Yuj cha, 'ixta ach. Toto yel 'ay jun tzo'n̈ milagro tza ch'oxo, yowlal tza ch'oxl a b'a 'a sat eb' 'anma', xchi eb' 'a 'a.", "5": "<pb/>'Ixta cob' xyutc eb' yu'tac chi yaln 'a 'a, yujto ma'ix ya'ch pax eb' sc'ojl 'a jun xo.", "6": "Yuj cha, 'ix yaln Jesús 'ixtc 'a eb': <pb/>—Mantzac jaw stiempoal in ch'oxn 'el in b'a. Ax xo tic, tzann̈j tiempoal tztac' e 'ati.", "7": "A eb' yic yolyib'n̈q'uinl tic eyet'oc, matz tac' tzchichn 'och eb' 'ayex. Palta an xo tic, tzchichn 'och eb' 'ayin, yujto tzin ch'oxli, to maysch'olnil sb'eyb'al eb'.", "8": "'Ixquecn̈ej e ch'ocj 'a jun q'uin̈ cha. Yujto an tic, mant 'oj in 'ati, yujto mantzac jaw stiempoal in ch'oxn 'el in b'a, xchi Jesús 'a eb'.", "9": "<pb/>Xlajw yaln jun tzo'n̈ cha, 'ix can yuj eb' 'a Galilea cha.", "10": "<pb/>Palta ax yic tox 'ix 'at eb' yu'tac chi 'a jun q'uin̈ cha, ax Jesús, c'ojnc'ojnilt 'ix 'ati. C'ultacn̈ej x'ati.", "11": "Ax ewin 'aj Judea cha, til wal cob' saync 'ec' ewin 'a jun q'uin̈ cha. <pb/>—¿'Aj laj wal 'ay jun winc cha? xchi ewinac.", "12": "<pb/>Ax 'a scal eb' 'anma', til wal eb' tzlaj aln yu'uj. 'Ay eb' tzaln 'ixtic: Caw wach' winac, xchi eb'. Palta 'ay pax eb' tzcob' alnoc: Ma'ay, to tzlaj yixtc paxti win eb' 'anma', xchi eb'.", "13": "<pb/>Palta c'ultac tzlaj yal eb' yu'uj. May junc eb' 'ip yaln 'a scal eb', yujto tzxiw eb' yab'n ewin 'aj Judea cha.", "14": "<pb/>Spaclto yaj jun q'uin̈ cha, 'ix c'och Jesús 'a yamq'uil yatut Dios. 'Ix cuywj 'a eb' 'anma'.", "15": "Ax eb' israel 'ayc' ta', caw 'ix sat sc'ojl eb' yab'xni. 'Ix laj yalnc eb' 'ixtic: <pb/>—A jun tic, ¿tas wal tzyutj yojcan 'el jun tzo'n̈ tzyal tic? Palta 'in man̈ cuywnacoc, xchi eb'.", "16": "<pb/>Yuj cha, xyaln 'a eb' 'ixtic: <pb/>—A jun tzo'n̈ cuynb'il tzwal 'ayx tic, man̈ wico'oc. Yic jun mach checjnacn coti.", "17": "Toto 'ay mach tzyal sc'ojl tzb'o 'icha tznib'j Dios, 'oj nachjoc 'el yu'uj, to yic Dios jun tzo'n̈ cuynb'il tic, man̈ munoc tzwal 'a yol wico'.", "18": "A mach tzpaxtin 'a yol yico', ton̈j tzb'an̈ sb'a, sec 'ay yel'ch 'a sat eb' 'anma snani. Palta an tic, tzin nib'ej to a jun checjnacn coti, 'ay yel'ch 'a e sat. Yuj cha, caw yel tzwala. May jac 'es tzwac'a.", "19": "<pb/>A Moisés, a 'a'jnac can sley Dios 'ayex. Palta 'in may junc ex tzeyiclj tas tzyal jun ley cha. ¿Tas yuj tze nib'j tzin e mila? xchi Jesús 'a eb'.", "20": "Ax eb' 'anma chi 'ayc' ta', 'ix yaln eb' 'ixtc 'a 'a: <pb/>—Ach tic, tecn 'aych junc demonio 'ayach. ¿Mach wal junc tznib'n tzach miln cham tzela? xchi eb' 'a 'a.", "21": "<pb/>Yuj cha, 'ix yaln pax 'a eb' 'ixtic: <pb/>—'Ay wal jun tas xin b'o 'a sc'ul 'iljelal. Yuj cha, caw 'ix sat e c'ojl yu'uj.", "22": "Yuj eb' qui mam quichmec 'a pecti', yuj cha, yelcn yich jun b'eyb'al tzcuch circuncisión. Ax Moisés a aljnac cani, chajtlto yowlal tzqui b'eylb'ejec jun cha. Yuj cha, wach'xam sc'ul 'iljelal, tzeyac' circuncidar eb' 'unn tzlaj 'alji.", "23": "Ax tic, 'in tzeyac' circuncidar eb' 'unn 'a sc'ul 'iljelal, sec matz ex 'ec' 'a yib'n̈ jun ley yic Moisés cha. Toto 'ixta', ¿tas yuj tzex owx 'ayin, yujto xwac' b'oxc sc'ojl jun win ya'ay 'a sc'ul 'iljelal cha?", "24": "Ax tic, man̈ e comn b'eyc'ojloc junc mach 'a 'ichn̈j ta'. Toto 'ay mach tze b'eyc'ojlej, caw wach'n̈j tzeyutj e b'eyc'ojlani, xchi Jesús 'a eb'.", "25": "<pb/>Yuj cha, 'ay jaywn̈ eb' 'aj Jerusalén chi 'ix aln 'ixtic: <pb/>—A jun winc tic, ¿man̈oc am win tz'ec' sayc' ewin tznib'j milnc chamoc?", "26": "Palta 'in yaj win 'a tic, wan spaxtin 'elt win 'a qui calec. Palta may jac owl tzyac' ewin yet'oc. Lemb'il 'ix ya'ch ewin yajl chi sc'ojl 'a 'a, chajtlto a Cristo.", "27": "A yic 'oj jawc jun Colwjum sb'i cha, may mach 'ojtnac 'aj 'oj cotoc. Palta a jun winc tic cojquec 'aj cotnac, xchi eb'.", "28": "<pb/>Yic 'ix yab'n Jesús jun tzo'n̈ cha, 'ix yaln jun tzo'n̈ xo cuynb'il tic 'a eb' 'ay 'a yamq'uil yatut Dios cha, 'ix yaln 'elt 'ixtc 'a scal eb': <pb/>—Yel ton jun, eyojc in. Eyojc ton pax 'aj cotnc in. Palta man̈ munoc in jaw 'a yol wico'. To a Dios, atn jun caw yel, a checjnacn coti. Palta a jun cha, man̈ eyojcoc.", "29": "An xo tic wojtac, yujto ata cotnc in. A checjnacn coti, xchi 'a eb'.", "30": "<pb/>Yuj cha, 'ay eb' tznib'j 'a'nc 'och 'a preso. Palta may mach 'ix yamni, yujto mantzac jaw stiempoal schami.", "31": "Palta til wal 'anma 'ix ya'ch sc'ojl 'a 'a. 'Ix laj yalnc eb' 'ixtic: <pb/>—A yic 'oj jawc Cristo, ¿tom caw 'ec'b'al xo milagro 'oj sch'ox 'a yib'n̈ jun tic? xchi eb'.", "32": "<pb/>Ax ewin fariseo, xyab'n ewinac tas xyal eb' 'anma yuj Jesús. Yuj cha, smol aln ewin yet' eb' sat ya'mal 'och sti eb' israel 'a Dios, 'ix cob' schecnc 'at ewin jun tzo'n̈ eb' policía stan̈mal yatut Dios, yic tz'at yi'nc cot ewin Jesús, sec tzya'ch ewin 'a preso cob' snani.", "33": "Ax Jesús cha, 'ix yaln 'ixtc 'a eb' 'anma': <pb/>—Jab'xoj wal tiempo 'ayn 'ec' eyet'oc. 'Oj lajwc cha, ax in pax 'a 'aj 'ay jun checjnacn coti.", "34": "Ax xo tic, 'oj cob' in e sayq'ui. Palta man̈x 'oj in chax eyu'uj, yujto ma'oj stac' e c'och 'a 'aj 'oj in c'ochi, xchi 'a eb'.", "35": "<pb/>Ax eb' israel cha, 'ix laj yal-lanc eb' 'ixtic: <pb/>—¿'Aj laj 'oj c'och snani, yuj cha, tzyalni to ma'oj chax cujec? Al cha, 'ay eb' quit chon̈b'ec 'ayb't 'a scal eb' griego. ¿Tom tznib'j ata 'oj c'och 'a scal eb', tz'at scuync eb' griego chi snani?", "36": "'In xyal 'ayn̈ec, ax xo tic, 'oj cob' in e sayq'ui. Palta man̈x 'oj in chax eyu'uj, yujto ma'oj stac' e c'och 'a 'aj 'oj in c'ochi, 'in xchi 'ayn̈ec. ¿Tas wal tzyal 'el'ch jun xyal 'ayn̈ec tic? xchi eb' israel cha.", "37": "<pb/>A wal 'a yol slajw q'uin̈, ata caw sin̈n̈i tz'aj eb' 'anma'. Yuj cha, at 'a yol slajw q'uin̈ cha, atta 'ix q'ue lin̈n Jesús 'a sat eb'. Caw 'ip 'ix yal 'elt 'a scal eb' 'ixtic: <pb/>—Toto 'ayx tze nib'j tze chaj e q'uinl 'a jun 'ejmn̈ej, cotn̈ec 'ayin. 'Icha tzeyutj ey'un a yuj e tacn̈ti'al, 'ixta 'oj e yutc e chan jun e q'uinl chi 'ayin.", "38": "Toto 'ayx tzeya'ch e c'ojl 'ayin, 'icha to 'ay jun a 'oj pac' 'a e pixan, ax yel yoctac. Atn jun chi tz'a'n e q'uinl 'a jun 'ejmn̈ej. Yujto 'ixta yaj yalx can 'a Ch'an̈ U'un̈, xchi Jesús 'a eb'.", "39": "<pb/>'Ixta xyutj yalni, chajtlto a eb' tzya'ch sc'ojl 'a 'a, 'oj 'ajxc 'och Yespíritu Dios 'a eb'. A 'a jun tiempoal cha, mantzac 'ajx Yespíritu Dios 'a eb', yujto mantzac pax q'ue Jesús chi 'a satcha'an̈.", "40": "<pb/>Xlajw yab'n eb' 'anma chi tas 'ix yal Jesús, 'ay eb' xlaj aln 'ixtic: <pb/>—Wal yel, atn jun schecb' Dios tic tan̈b'il xon sjaw cujec, xchi eb'.", "41": "<pb/>—Ma'ay, a jun tic, atn Cristo, xchi jaywn̈ xo eb'. <pb/>Palta 'ay pax eb' xlaj alnoc: <pb/>—A jun Colwjum cha, ¿tom 'aj Galilea tze na 'icha win tic?", "42": "A Ch'an̈ Un̈ tzalni, chajtlto a Cristo, yowlal a 'a chon̈b' Belén, ata 'oj 'aljoc, 'a 'aj 'e'nc David pecti', yujto yin̈tl can David cha, xchi eb'.", "43": "<pb/>Yuj cha, 'ix laj spojnc 'el sb'a eb' 'anma yuj Jesús cha.", "44": "'Ay eb' tzcob' snib'c 'a'nc 'och 'a preso, palta may eb' xyamni.", "45": "<pb/>Ax eb' policía stan̈mal yatut Dios, an̈ja sch'ocj eb' 'ix c'ochx 'a 'aj 'aycn ewin xchecn 'at eb' cha, atn ewin fariseo, yet' ewin sat ya'mal 'och sti eb' israel 'a Dios. Yuj cha, xyaln ewin 'a eb' 'ixtic: <pb/>—¿Tas yuj ma'ix eyij cot Jesús cha? xchi ewinac.", "46": "<pb/>—'In caw may junc mach tza'wni wal spaxtin 'icha jun cha, xchi eb' policía cha.", "47": "<pb/>Yuj cha, xyaln pax ewin fariseo chi 'ixtc 'a eb': <pb/>—¿Tom ex 'ixtx paxti pax yuj win jun xo?", "48": "¿Tom 'ay junc eb' cajlilec tic tzya'ch sc'ojl 'a winac? An̈jtona', an̈ fariseo on̈ tic on̈, may pax junc on̈ tzca'ch qui c'ojl 'a win on̈.", "49": "An̈j eb' comn 'anma', eb' man̈ yojcoc xon jac ley yic Moisés, an̈j eb' tzya'ch sc'ojl 'a winac. Palta a eb' cha, 'ay cot yowl sc'ojl Dios 'a yib'n̈ eb', xchi ewin fariseo cha.", "50": "<pb/>Palta 'ay jun win fariseo chi Nicodemo sb'i. Atn jun xit' c'umnc Jesús 'a 'ac'wal. 'Ix yaln 'ixtc 'a ewinac:", "51": "<pb/>—A jun ley 'aycn 'ayn̈ec, tzyala to may sleyl tztac' ca'nec 'och junc mach 'a yol sc'ab' yailal, toto mantzac cab'c 'a 'a, tas tzyutj scoln sb'a, xchi 'a ewinac.", "52": "<pb/>Yuj cha, xyaln pax ewin 'ixtc 'a 'a: <pb/>—¿Tom 'aj Galilea ach yet' winac? Cuy Ch'an̈ Un̈ tz'ib'b'il cani. Atta 'oj ela', to may xon junc schecb' Dios tz'alj 'a Galilea cha, xchi ewin 'a 'a.", "53": "<pb/>['Ix laj paxx can junjn ewin 'a yatut."}