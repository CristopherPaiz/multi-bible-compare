{"1": "<pb/>Xlajw cha, xwiln pax junx ángel 'a satcha'an̈, caw niwn spoder. 'Ix 'ejm 'a yolyib'n̈q'uinal. Oyn 'och 'asn 'a 'a, 'icha to a 'aych spichloc. A 'a sjolom, 'ay q'ue jun chacpan. A sat, caw tzictzni 'icha c'u. Ax yoc, 'icha snich c'ac' 'ixta yilxi.", "2": "'Ayc' jun ch'an̈ yune un̈ 'a yol sc'ab', jacn ch'an̈. A yoc 'a swach', stec' 'ejm 'a yib'n̈ a mar. Ax yoc 'a surito, stec' 'ejm 'a sat lu'um.", "3": "Xlajw cha, 'ix 'awji. Caw 'ip x'awj 'icha yel yaw no león. Ax yic xlajw yawji, 'ay pax uque tzc'an̈ c'u 'ix paxtini.", "4": "Xlajwn̈ej spaxtin uque tzc'an̈ c'u cha, 'ijn xin tz'ib'j tas xwab'i, palta 'ay jun 'a satchan̈ 'ix aln 'ayn 'ixtic: <pb/>—A tas xyal uque tzc'an̈ c'u cha, ton̈j tza mol 'a a nab'en. Man̈ a tz'ib'oc, xchi 'ayin.", "5": "<pb/>Ax jun ángel te'n 'ejm yoc 'a yib'n̈ a mar yet' 'a sat lum cha, 'ix ya'n q'ue swach' c'ab' 'a satcha'an̈.", "6": "Ax yic xpaxtini, 'ix slocn sb'i Dios pitzn 'a jun 'ejmn̈ej, atn jun b'ojnac satcha'an̈, sat lu'um, a mar, yet' jantcn̈ej tas 'ay 'a jun tzo'n̈ cha. 'Ix yaln jun ángel chi 'ixtic:", "7": "<pb/>—Man̈x 'oj 'ec' tiempo yel'ch tas nab'il yuj Dios. A yic 'oj syamn 'och jun yucl ángel yutz'n strompeta, ax yel'chi tas snajnac cha. A jun snajnac can cha, alb'il 'a eb' ya'mal servil, atn eb' schecab', xchi jun ángel cha.", "8": "<pb/>Ax jun 'ix aln 'ayn 'a satcha'an̈, xyaln jun 'ejm xo 'ayn 'ixtic: <pb/>—'Ixic, 'at chaj jun ch'an̈ yune un̈ jacan, atn jun 'ayc' 'a yol sc'ab' jun ángel te'n 'ejm yoc 'a yib'n̈ a mar, yet' 'a sat lu'um, xchi.", "9": "<pb/>Yuj cha, in 'at 'a jun ángel cha, xin c'ann ch'an̈ un̈ chi 'a 'a. 'Ix yaln 'ixtc 'ayin: <pb/>—Cha'aj, c'uxu. Caw chi 'oj 'och 'a yol a ti 'icha yalchab'. Ax 'a yol a c'ojol, caw c'a 'oj 'ajoc, xchi 'ayin.", "10": "<pb/>Xlajw cha, xin chan ch'an̈ un̈ chi 'a jun ángel cha. Xin c'uxni, caw chi x'och 'a yol in ti 'icha yalchab'. Ax 'a yol in c'ojol, caw c'a x'aji.", "11": "Xlajw cha, 'ix alx pax 'ixtc 'ayin: <pb/>—Yowlal 'oj al jun 'ejm xo, tastc 'oj 'aj junjn c'aj 'anma', junjn nacion̈, junjn ti'al, yet' jun tzo'n̈ eb' rey, xchi 'ayin."}