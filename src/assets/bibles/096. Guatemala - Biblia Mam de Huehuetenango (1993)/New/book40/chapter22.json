{"1": "<pb/>O yolin Jesús juntl maj cye tuj techal, chi cyja':", "2": "<pb/>—Aju cawbil in tzaj tuj cya'j ic tten ic tza'n jun rey tbincha jun nintz wa'n tej tmoje' tc'wa'l.", "3": "Xi t-sama'n rey ke tmajen txcol cye xjal otok txi k'ma'n cye tu'n cyul tuj mejeble'n; pero akeju xjal lu minti' cub tuj cywitz tu'n cytzaj.", "4": "Xitzun t-sama'n rey junjuntl tmajen ex xi tma'n cye: Cymanxe cye ke xjal txco'maj ke: Lu ma bant wabj wu'ne; ma che cub nbyo'ne wacẍ cyuc'ix ke walune ulni cynabl, tcyakil ma bant tten; cytzaje tuj mejeble'n, che chicuye.", "5": "Atzun cye xjal minti' xi cybi'n. At jun xi' ak'nal ti'j tawal, ex juntl xi' c'ayil;", "6": "ex txkantl xjal e tzyet ke majen cyu'n, e oc ten yasul cyi'j, ex e cub cybyo'n.", "7": "Tejtzun tbinte rey jlu, tzaj nim tk'oj; e je'x t-sama'n ke t-soldad, bi'x cub cybyo'n soldad keju byol xjal, ex cub cypatun cytanmi.", "8": "Xitzun tma'n rey cye tmajen: Aju nintz wa'n te mejeble'n ma bant tten tcyakil; pero ke xjal xi k'met cye tu'n cyul, mya ba'n ke.", "9": "Cyxi'tzune jatum in che moje' be, ex cytxcontze cycyakil xjal alcyex ma che cnet cyu'ne, tu'n cyul tuj mejeble'n, chi rey.", "10": "E je'xtzun ke majen tuj be, e tzaj cychmo'n cycyakil xjal e cnet cyu'n, ke xjal mya ba'n ex ke xjal ba'n; cyja'tzun aju ja jatum oc mejeble'n o noj cyu'n xjal otok che tzaj txco'n.", "11": "<pb/>Ocxtzun rey que'yil cye xjal otok che tzaj txco'n, o til rey jun xjal mya t-xbalun toc aju in ajben te mejeble'n.", "12": "Xi tma'n rey te xjal: Aya wuc'il, ¿tza'n tten soctza tzalu ex mya t-xbaluna toc aju in ajben te mejeble'n? Atzunte xjal minti' k'ajt.", "13": "Xitzun tma'n rey cye keju in che sipan wabj: Cyc'alome tkan tuc'ix tk'ab, ex cyxo'mixe tuj klolj ttxa'n pe'n; atzun ctzajel ok'el ex ckitx'itx'il t-xe cye' xjal, chi rey.", "14": "Porque nimcu in che tzaj txco'n, pero nic'xi keju sc'o'maj ke, chi Jesús.", "15": "<pb/>E je'xtzun ke parisey, ex e yolin ti'j cyxolx tza'n tten tu'n tcub tz'ak Jesús cyu'n ti'j jun tyol.", "16": "E je'x cysama'n parisey cyxnak'tzben tuc'il Jesús cyuc'ix keju in che oc lpe' ti'j Herodes ex xi cyma'n te: <pb/>—Xnak'tzal, bi'n ke ku'n aya ax toc tyola, ex in tk'o'na xnak'tzbil tuj tumelxix tza'n tten tu'n kbet twitz Dios, ex minti' in xoba cywitz xjal, porque minti' nno'c tque'yina aju t-xilen xjal.", "17": "K'mantza keye, ¿chi toc tu'na? ¿Ba'npe tu'n t-xi kk'o'ne chojbil nne'l tkanin gobierni ex ka mi'n? Che chi.", "18": "<pb/>Pero el tnic' Jesús ti'j cyximbetz mya ba'n ex xi tma'n cye: <pb/>—¿Tiku'n in che jyone tumel wi'je tu'n ncub tz'ake tuj jun wile? Xmletz' keye.", "19": "Cyyec'untze jun pwak weye aju in xi k'ot te chojbil. <pb/>Xitzun cyyec'un jun denari pwak.", "20": "Xitzun tkanin Jesús cye: <pb/>—¿Al etzun tilbilal toc twitz pwak ex al etzun biybaj tz'iban twitz?", "21": "<pb/>—Te gobierni, che chi. <pb/>Xitzun tma'n Jesús cye: <pb/>—Pwes cyk'onxe te gobierni aju te gobierni, ex cyk'onxe te Dios aju te Dios.", "22": "<pb/>Tej cybinte jlu, e labin ti'j, cyajtzun ten Jesús cyu'n, ex e ic'tzun.", "23": "<pb/>Tujx k'ij lu e ul junjun sadusey tuc'il Jesús, akeju in cyma'n ka mlay jatz ank'in jun xjal cyxol cyimni, ex xi cykanin te:", "24": "<pb/>—Xnak'tzal, che chi, at jun yol cyaj tma'n Moisés: Ka at jun xjal ma cyim ex minti' jun tc'wa'l otok tzaj, axju titz'in cmojebel tuc'il t-xu'jil ktzan ttzic, tu'ntzun tcyaj jun t-xel ktzan ttzic tu'n, tu'n mi'n tnaj tiyjil.", "25": "At wuk xjal e ten kxole cyitz'in cyib. Cnettzun t-xu'jil ju tnejel, ex cyim; ex tu'nju minti' jun tc'wa'l cyaj, cyaj ten ju t-xu'jil te t-xu'jil tcab c'wa'l.", "26": "Ax icx o baj ti'j tcab c'wa'l ex ti'j toxin, ax icx baj cyi'j cywukil, e baj cyim.", "27": "Cycyimlenxi cycyakil, ax icx te xu'j cyim.", "28": "Tuj tk'ijlalil oc cyjatz ank'in cyimni, ¿alcyetzun coquel te tchmil xu'j cyxol keju wuk xjal cyitz'in cyib tu'nju cywukil e xujlante te? Che chi Sadusey.", "29": "<pb/>Xitzun ttzak'we'n Jesús: <pb/>—Ma che el tzpete ti'j porque minti' nne'l cynic'e ti'j ju in tma'n tuj Tu'jil, ex minti' nne'l cynic'e ti'j tipumal Dios.", "30": "Porque tuj tk'ijlalil oc cyjatz ank'in xjal cyxol cyimni minti' cyxu'jil xinak cnetel ex minti' cychmil xu'j cnetel, porque cycyakil ic che oquel ic tza'n ke t-anjel Dios ate' tuj cya'j.", "31": "Pero ti'j ju tu'n cyjatz ank'in xjal cyxol cyimni, ¿bajxpe jaw cysch'i'ne aju o tma Dios cyeye, chi cyja':?", "32": "Akine Tdios Abraham, ex Tdios Isaac, ex Tdios Jacob, chi Dios. Ate Dios mya Cydios cyimni, nok o'cx Cydios itz', chi Jesús cye.", "33": "<pb/>Tej cybinte xjal jlu, e labin ti'j t-xnak'tzbil Jesús.", "34": "<pb/>Atzun cye parisey, tej cybinte ka minti' e k'ajt sadusey tu'n Jesús, baj cychmon cyib.", "35": "Ex at jun chic'bal ti'j ley cyxol o tajbe tu'n toc Jesús tuj joybil ti'j tu'n, xi tkanin te:", "36": "<pb/>—Xnak'tzal, ¿alcye jun mandamyent mas ma' toclen tuj ley? Chi xjal.", "37": "<pb/>Xi tma'n Jesús te: <pb/>—Cyc'ujlame Kman Dios tu'n tcyakil cyanmiye ex tu'n tcyakil cyc'u'je ex tu'n tcyakil cynable.", "38": "Atzun tnejel mandamyent jlu ma'xix toclen.", "39": "Ex aju tcabin mandamyent icx tten ic tza'n tnejel, in tma'n: Cyc'ujlame ke cyuc'ile ic tza'nx cyeye in cyc'ujlan cyibe.", "40": "Akeju cabe mandamyent lu, atzun ttxuylal tley Moisés ex ttxuylal cyyol ke t-sanjel Dios, chi Jesús te xjal.", "41": "<pb/>Axtok cychmon cyib ke parisey, xi tkanin Jesús cye:", "42": "<pb/>—¿Chi toc cyu'ne ti'j ju Crist aju at toclen tu'n Dios? ¿Al e c'wa'lbaj? <pb/>Xi cyma'n te: <pb/>—Te David.", "43": "<pb/>Xitzun tma'n Jesús cye: <pb/>—¿Tza'ntzun tten in yolin David ti'j tu'n Xewbaj Xjan, in tma'n ka a Crist Tajaw? Porque chi David:", "44": "<pb/><t>Xi tma'n Kman te Wajawe: Kecuya tuj nbank'abe acutzun in cub cyi'j ke aj k'oj ti'ja wu'ne, chi tuj Tu'jil.</t>", "45": "<pb/>[Ka in tma'n David ka a Crist Tajaw, ¿tza'ntzun tten tu'n toc Crist te tc'wa'l David?] Chi Jesús cye.", "46": "<pb/>Ex mi jun cye cnet yol tu'n tu'n t-xi ttzak'we'n; ya minti'tl oc cynimarin cyib tu'n t-xi cykanin juntl yol te."}