{"1": "<pb/>E pontzun ke parisey tuc'il Jesús, cyuc'ix ke sadusey, ex xi cykanin tu'n t-xi tyec'un Jesús jun señ in tzaj tuj cya'j; xi cyma'n jlu nok tu'n toc tuj joybil ti'j cyu'n.", "2": "Atzunte Jesús xi ttzak'we'n: <pb/>—Oc nne'x k'ij in cyma'ne: Mejor k'ij nchi'j, porque cyak t-xe cya'j.", "3": "Atzunte prim in cyma'ne: Tzul k'ekab ja'lo, porque cyak t-xe cya'j ex k'ek muj. Xmletz' keye. Nne'l cynic'e ti'j alcye ctzajel tu'nju techal in cyque'yine twitz cya'j, pero atzunju señ ti'j alcye ctzajel tuj tk'ijlalil ja'lo, minti' nne'l cynic'e ti'j.", "4": "Ke xjal tuj tk'ijlalil ja'lo mya ba'n ke ex ma tz'el cypa'n cyib ti'j Dios, ex in che kanin ti'j jun señ, pero mlay txi yec'un jun señ cye, o'cx ju señ ti'j Jonás aju t-sanjel Dios cxel yec'un cye. <pb/>E cyajtzun tcolin Jesús ke xjal lu ex ic'tzun.", "5": "<pb/>Tejtzun cypon ke xnak'tzben jlajxi laguna, ic' tna'l cyu'n tu'n t-xi cyi'n cywa.", "6": "Xi tma'n Jesús cye: <pb/>—Ten cycwente cyi'je ti'j t-samel pan cye parisey ex cye sadusey, aju in jaw mal tc'u'j pan tu'n.", "7": "<pb/>Atzun cye t-xnak'tzben in che yolin ti'j cyxolx: <pb/>—Kape tu'nju minti' saj ki'n kwa in tma'n jlu, che chi.", "8": "<pb/>Eltzun tnic' Jesús ti'j ju in che yolin ti'j ex xi tma'n cye: <pb/>—Akeye xinak ch'in cyocslable, ¿tiku'n in che yoline ti'j cyxolxe ka minti' cywaye?", "9": "¿Na'nxpe tel cynic'e ti'j, ex minti'pe in tzaj cyna'ne cyi'j jwe' pan xi sipet cyxol jwe' mil xinak ex jte' chi'l ttx'akan jaw cychmo'ne?", "10": "¿Ex minti'pe in tzaj cyna'ne cyi'j wuk pan xi sipet cyxol cyaje mil xinak, ex jte' chi'l ttx'akan jaw cychmo'ne?", "11": "¿Tiku'n minti' nne'l cynic'e ti'j, mya ti'j cywaye xi nma'ne cyeye, o'cx xi nma'ne tu'n tten cycwente ti'j t-samel pan cye parisey ex cye sadusey, aju in jaw mal tc'u'j pan tu'n, chi Jesús cye?", "12": "<pb/>Eltzun cynic' ke t-xnak'tzben ti'j ju yol o tma Jesús cye, mya ti'j t-samel pan tu'n toc cycwentin cyib, o'cx tu'n toc cycwentin cyib ti'j cyxnak'tzbil parisey ex cyxnak'tzbil sadusey.", "13": "<pb/>Tejtzun tpon Jesús tuj tnam Cesarea Filipo, xi tkanin cye t-xnak'tzben ex tma: <pb/>—¿Chi toc cyu'n xjal wi'je, akine sc'o'maj kine tu'n Dios tu'n ntene cyuc'il xjal, alcye kine che chi xjal?", "14": "<pb/>Xitzun cyma'n ke t-xnak'tzben: <pb/>—At junjun xjal in cyma'n ka aya Juan aju e byan xjal tu'n; ex junjuntl in cyma'n ka aya Elías; ex junjuntl in cyma'n ka aya Jeremías ex ka jun t-sanjel Dios, che chi.", "15": "<pb/>Xitzun tma'n Jesús cye: <pb/>—Yajtzun cyeye, ¿alcye kine tuj cywitze?", "16": "<pb/>Xi ttzak'we'n Simón Pedro: <pb/>—Aya ju Crist aju at toclen tu'n Dios; aya Tc'wa'l Dios itz', chi Pedro.", "17": "<pb/>Xitzun tma'n Jesús te: <pb/>—At tzalajbil teya Simón, aya tcy'ajal Jonás, porque mya tu'n xjal ma tzaj yec'un jlu teya, nok o'cx tu'n Nmane aju at tuj cya'j ma tzaj tyec'un jlu teya.", "18": "Ax icx weye cxel nma'ne teya: Aya Pedro, ex tibaj pic lu cjawil nbincha'ne ju iglesi etzan wu'ne; ex mlay cub ti'j tu'n tipumal camic.", "19": "Ex teya che xel nk'o'ne ke tal ja tu'n tjaket aju cawbil in tzaj tuj cya'j; aju cxel tmayo'na tzalu twitz tx'otx', ax icx tuj cya'j cmayetel, ex aju cxel tma'na tu'n tbant tzalu twitz tx'otx', ax icx tuj cya'j ctzajel k'ma'n tu'n tbant, chi Jesús.", "20": "<pb/>Xitzun tcyuwsa'nxix Jesús cye t-xnak'tzben tu'n mi'n t-xi cyma'n cye xjal ka a Jesús ju Crist aju at toclen tu'n Dios.", "21": "<pb/>Maxitzun oc ten Jesús chic'balte cye t-xnak'tzben ka ilxix ti'j tu'n t-xi' tuj Jerusalén, ex tu'n tic'x nimcu tu'n cyu'n ke cytijil xjal, ex cyu'n ke nejenel cye pal ex cyu'n xnak'tzal ti'j ley; ex tma ka ilxix ti'j tu'n tcub byo'n ex tu'n tjaw ank'in tuj toxin k'ij.", "22": "Xitzun uc'in Jesús tu'n Pedro tjunalx, oc ten Pedro mayolte Jesús. <pb/>—Tat, Miwt tzaj tk'o'n Dios ambil tu'n tbant jlu. Cu chiwt tu'n mi'n ttzaj jlu ti'ja, chi Pedro xi tma'n.", "23": "<pb/>Atzunte Jesús ajtz meltz'aj twitz, xi tma'n te Pedro: <pb/>—Tela nwitze Satanás. Ma cub tena nwitze te jun tolsabl, porque myatzun toc t-ximbetza ti'j tajbil Dios, nok o'cx toc t-ximbetza ti'j cyajbil xjal.", "24": "<pb/>Xitzun tma'n Jesús cye t-xnak'tzben: <pb/>—Ka at jun xjal taj tu'n toc lpe' wi'je, xc'ayinc tib teju tex tajbil, k'inx tcrus, ex lpe'c wi'je.", "25": "Porque alcye jun xjal o'cx toc tc'u'j ti'j tu'n tten tchwinklal twitz tx'otx', mlay tcamba aju chwinklal in tzaj tk'o'n Dios; ex alcye jun xjal tk'on tib tu'n tnaj tchwinklal twitz tx'otx' nok tu'n nlaje, oc tcamba' ju chwinklal in tzaj tk'o'n Dios.", "26": "Porque ¿ti tajben te xjal ka ma tcamba tcyakilju at twitz tx'otx' ex atzunju tanmi cnajel? ¿Ex alcye ba'n t-xi tk'o'n xjal te chojbil tu'n tclet tanmi?", "27": "Porque akine sc'o'maj kine tu'n Dios tu'n ntene cyuc'il xjal, chin ule tuj t-spic'umal Nmane cyuc'ix ke n-anjele; maxitzun cxel nk'o'ne chojbil te teyle junjun ic tza'nx tak'unben.", "28": "Ax toc cxel nma'ne cyeye, at junjun ate' tzalu mlay che cyim ka na'nxtok cylonte oc ntzaje tu'n ncawine, akine sc'o'maj kine tu'n Dios tu'n ntene cyuc'il xjal."}