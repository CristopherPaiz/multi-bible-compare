{"1": "<pb/>Mi'n che yoline cyi'j cyuc'ile ka mya ba'n ke, tu'ntzun mi'n cyoque tuj xjel tu'n Dios.", "2": "Porque ic tza'n in che yoline ti'j cyuc'ile, ax icxtzun cbel cysentense tu'n Dios, ex ax ju malbil c'ajbel tu'n Dios cyeye jatum in xi cymalo'ne te juntl.", "3": "¿Ex tiku'n nno'c cyque'yine aju tal tz'is tocx tuj twitz cyermaniye, ex minti' nno'c cyk'o'ne cwent ti'j ju viga tocx tuj cywitze?", "4": "¿Ex tza'ntzun tten tu'n t-xi cyma'ne te cyermaniye: C'eletz ki'ne ju tal tz'is tuj twitza erman, ex lu ju viga tocx tuj cywitze?", "5": "Xmletz' keye, nej cyi'metze aju viga tocx tuj cywitze, entons k'ancha'lxix oc cyla'ye tu'n tetz cyi'ne ju tal tz'is tocx tuj twitz cyermaniye.", "6": "<pb/>Mi'n txi cyk'o'ne cye tx'yan aju in ajben te Dios, mya yajcu che ajtz meltz'aj ex jacu che baj tzakune cyu'n. Ex mi'n txi cyxo'ne cyperlaye cywitz ke boch, mya yajcu baj cywaban.", "7": "<pb/>Cykaninxe ex ctzajel k'o'n cyeye; cyjyome ex cnetel cyu'ne; cyk'ajtzan oque, ex cjaketel ttzi ja cywitze.", "8": "<pb/>Porque alcye jun xjal in kanin ti'j, oc tc'ma'; ex aju in jyon ti'j, cnetel tu'n; ex aju nno'c tk'ajtza'n, cjaketel ttzi ja twitz.", "9": "<pb/>¿Ex alcye jun xjal cyxole, ka ma tzaj tkanin tc'wa'l jun twa pan, maj cxel tk'o'n jun abj?", "10": "Ex ka ma tzaj tkanin c'wa'l jun tchi' cyiẍ, ¿maj cxel tk'o'n jun lobaj?", "11": "Masque mya ba'n keye, pero in xi cyk'o'ne oyaj ba'n cye cyc'wa'le, ¿yajtzun te Cymane aju at tuj cya'j, mlaypelo tzaj tk'o'n aju ba'n cye keju in che kanin te?", "12": "<pb/>Cyja'tzun tcyakilju cyajbile tu'n cybinchante xjal cyeye, ax icxtzun cybinchame cye; porque atzunju in tma'n tley Moisés ex in cyma'n ke t-sanjel Dios.", "13": "<pb/>Cyocxe ttzi pwert ch'in; porque aju ttzi pwert ma' ex ju be ma' tuj, atzunju in pon tuj najen, ex nimcu xjal in che'x tuj.", "14": "Atzunju ttzi ja ch'in ex ju be ch'in tuj, atzunju in pon tuj chwinklal, ex nic'xi junjun xjal in cnet ttzi ja ch'in cyu'n, ex ju be ch'in tuj.", "15": "<pb/>Ten cycwente cyi'je tu'n mi'n cycub sbu'ne cyu'n pacbal nic'al yol che ul cyuc'ile, ex c'oquel cyk'on cyib ic tza'n ẍne'l ke, atzun tuj cyanmi ic cyten ic tza'n ke xo'j in che tzekt tu'n t-xi cychyo'n ke ẍne'l.", "16": "Ti'j cybinchben c'elel cynic'e cyi'j. ¿Baka ti'j ch'i'x nne'l ki'n klo' uva, ex baka ti'j ch'i'x c'ul nne'l ki'n klo' higo?", "17": "Cyja'tzun tcyakil tze' ba'n, in tk'o'n twitz ba'n; atzunju tze' mya ba'n, in tk'o'n twitz mya ba'n.", "18": "Aju tze' ba'n mlay tzaj tk'o'n twitz mya ba'n; ex aju tze' mya ba'n mlay tzaj tk'o'n twitz ba'n.", "19": "Tcyakil tze' ka mya ba'n twitz in tk'o'n, cjawil tx'emit ex c'oquex k'ot tuj k'ak'.", "20": "Cyja'tzun c'elel cynic'e cyi'j ke xjal pacbal nic'al yol, tu'nju cybinchben.", "21": "<pb/>Akeju in cyma'n weye: Tat, Tat, mya cycyakil che oquex tuj cawbil in tzaj tuj cya'j; nok o'cx c'oquex aju in tbincha'n tajbil Nmane aju at tuj cya'j.", "22": "Nimcu xjal tuj tk'ijlalil tzul oc cyma' weye: Tat, Tat, ¿minti'petzun koclene tzaj tk'o'na tu'n kpacbane, ex tu'n tipumala e je'tz ke ju'ẍ tuj cyanmi xjal ku'ne, ex tu'n tipumala o kbinchaye nimcu binchben nim cyipumal?, che chi.", "23": "Atzun weye cxel nma'ne cye: Minti' ojtzki'n cywitze wu'ne; cypa'mil cyibe wi'je akeye binchal mya ba'n.", "24": "<pb/>Cyja'tzun, alcye jun xjal ma txi tbi'n ke nyole lu ex ma che japun tu'n, ic tten ic tza'n jun xjal at tnabl jaw tbincha'n tja tibaj pc'at.", "25": "Tzajtzun jbal ex jaw ch'iy a', ex tzaj nim cyk'ik' ex pon tilj ti'j ja; pero minti' cub tz'ak, porque tcub t-simyentil ja tibaj pc'at.", "26": "Ex alcye jun xjal in tbi'n ke nyole lu ex minti' in che japun tu'n, ic tten ic tza'n jun xjal minti' tnabl jaw tbincha'n tja tibaj ttxa tz'a'n.", "27": "Tzajtzun jbal ex jaw ch'iy a', ex tzaj nim cyk'ik' ex pon tilj ti'j ja; ex cub tz'ak ja ex bi'x cub xitj tcyakil, chi Jesús.", "28": "<pb/>Tejtzun tbaj tma'n Jesús ke yol lu, cycyakiltzun xjal e labin ti'j t-xnak'tzbil;", "29": "porque aju xnak'tzbil xi tk'o'n cye at tipumal, mya ic tza'n cye xnak'tzal ti'j ley."}