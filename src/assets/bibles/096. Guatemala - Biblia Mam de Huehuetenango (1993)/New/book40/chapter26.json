{"1": "<pb/>Tej tbaj tma'n Jesús tcyakilju yol lu, xi tma'n cye t-xnak'tzben:", "2": "<pb/>—Bi'n cyu'ne ca'j cub ic'set Xjan K'ij, ex akine sc'o'maj kine tu'n Dios tu'n ntene cyuc'il xjal chin xel k'o'ne tuj cyk'ab xjal tu'n njaw k'o'ne twitz crus, chi Jesús cye.", "3": "<pb/>Bajtzun cychmon cyib ke nejenel cye pal, cyuc'ix ke xnak'tzal ti'j ley, cyuc'ix ke cytijil xjal judiy, baj cychmon cyib twitz tja nejenel cye pal, Caifás tbi.", "4": "Banttzun ti'j cyu'n nok minaben tu'n ttzyet Jesús cyu'n tuj ewaj ex tu'n tcub cybyo'n.", "5": "Pero cyma cyxolx: <pb/>—Mya tuj nink'ij tu'n ttzyet ku'n, tu'ntzun mi'n cyjaw tilj xjal.", "6": "<pb/>Tej tten Jesús tuj Betania tuj tja Simón aju at tx'a'c ti'j nej, aju tx'a'c minti' k'anbil ti'j,", "7": "pon jun xu'j tuc'il Jesús, k'i'n jun tal botey perjum tu'n, puro wi'yilxix; jax tko'n xu'j perjum tibaj twi Jesús tej k'ukltok Jesús ti'j mes.", "8": "Tej cylonte ke t-xnak'tzben jlu, tzaj cyk'oj: <pb/>—¿Tiku'n nokx gan ma naj perjum lu?", "9": "Porque mawtlo txi c'ayit jlu tu'n tcyaj nim pwak twi' ex tu'n t-xi k'ot cye meba, che chi.", "10": "<pb/>Tejtzun tel tnic' Jesús ti'j, xi tma'n cye: <pb/>—¿Tiku'n ma tzaj cyk'oje ti'j xu'j lu? Porque ate xu'j lu ma tbincha jun ba'n wi'je.", "11": "Porque ke meba cucx che tel cyuc'ile, atzun weye mya cucx chin tele cyuc'ile.", "12": "Porque tej xjax tko'n xu'j perjum wibaje, ma tbincha jlu tu'n tbant ntene tu'n ncu'x maku'ne.", "13": "Ax toc cxel nma'ne cyeye, tuj tcyakil twitz tx'otx', nok ja'x tumel cpacbetel tkanil colbil lu, ax icx cxel tx'olba'n aju ma tbincha xu'j lu te nabl te.", "14": "<pb/>At jun cyxol keju cablaj t-xnak'tzben Jesús, Judas Iscariote tbi, xi' cyuc'il nejenel cye pal", "15": "ex xi tma'n cye: <pb/>—¿Alcye ctzajel cyk'o'ne weye ka ma txi nk'o'ne Jesús tuj cyk'abe? Chi Judas. <pb/>Tzajtzun k'o'n 30 sak pwak te.", "16": "Bi'xtzun oc ten Judas jyol tumel tza'n tten tu'n t-xi k'o'n Jesús tuj cyk'ab.", "17": "<pb/>Tujtzun tnejel k'ij te nink'ij tu'n cywa'n xjal pan minti' t-samel tu'n tjaw mal tc'u'j, e pon lak'e' t-xnak'tzben Jesús ttxlaj ex xi cyma'n te: <pb/>—¿Jatum taja tu'n tbaj kbincha'ne wabj tu'n twa'na tuj Xjan K'ij?", "18": "<pb/>Xitzun tma'n Jesús cye: <pb/>—Cyxi'ye tuc'il jun xjal tuj tnam ex cymanxe te: Chi xnak'tzal cyja': Ch'ix tpon or weye; tuj tjaya cbel wic'sa'ne Xjan K'ij cyuc'il nxnak'tzbene, che chicuye te.", "19": "<pb/>Cybincha xnak'tzben ic tza'n o tma Jesús cye, baj cybincha'n wabj tu'n tic'set Xjan K'ij.", "20": "<pb/>Tejtzun koc yupj, cub ke' Jesús ti'j mes cyuc'ix cablaj t-xnak'tzben.", "21": "Matok in che wa'n, tma Jesús: <pb/>—Ax toc cxel nma'ne cyeye, ax jun cyeye cxel k'onte weye tuj cyk'ab xjal.", "22": "<pb/>Tzajtzun nimxix cybis ke t-xnak'tzben, ex teyle junjun oc ten kanil te Jesús cyja': <pb/>—¿Kape a kine Tat? Che chi.", "23": "<pb/>Xi ttzak'we'n Jesús: <pb/>—Aju cbelex tmu'n twa junx wuc'ile tuj lak, atzunju cxel k'onte weye tuj cyk'ab xjal.", "24": "Ax toc chin xel k'o'ne tuj cyk'ab xjal ic tza'nx in tma'n tuj Tu'jil wi'je, akine sc'o'maj kine tu'n Dios tu'n ntene cyuc'il xjal; pero bec'bil twitz ju xjal aju cxel k'onte weye tuj cyk'ab xjal. Mas ba'n miwt o itz'j ju xjal lu, chi Jesús.", "25": "<pb/>Xitzun ttzak'we'n Judas, aju attok t-xi'yil k'onte Jesús tuj cyk'ab xjal: <pb/>—¿Kape akine Xnak'tzal? <pb/>Xi tma'n Jesús te: <pb/>—Atzuna.", "26": "<pb/>Matok in che wa'n, tzaj ttzyu'n Jesús pan, xi tk'o'n chjonte te Dios ex cub tpiẍc'u'n, xi tk'o'n cye t-xnak'tzben, ex xi tma'n: <pb/>—Cytzyunxe ex cywa'nxe; atzun nximlale jlu.", "27": "<pb/>Ex tzaj ttzyu'n ju vas, xi tk'o'n chjonte te Dios, xi tk'o'n cye, ex xi tma'n: <pb/>—Cyc'anxe jlu cycyakile,", "28": "porque atzun nchc'ele jlu te cyuwsabl te ac'aj yol, aju ma cyaj bant ti'j tu'n Dios cyuc'ile; atzun nchc'ele c'elel chitj tu'n cylaj nimcu xjal, tu'n tnajset cyil.", "29": "Cxel nma'ne cyeye, texju ja'lo mlay txi nc'a'ntle ta'l twitz uva, maxitzun cxel nc'a'ne juntl maj junx cyuc'ile tuj tk'ijlalil oc tul tcawbil Nmane, chi Jesús cye.", "30": "<pb/>Tbajlenxitzun cybitzan jun bitz, e je'x twi witz Olivos tbi.", "31": "Xitzun tma'n Jesús cye: <pb/>—Cycyakile c'elel cypa'n cyibe wi'je te konic'an ja'lo, porque in tma'n tuj Tu'jil: Cbel nbyo'ne pastor, ex che elel sputj ke t-ẍne'l.", "32": "Octzun njatz ank'ine, nej chin xe'le cywitze tuj Galiley, chi Jesús cye.", "33": "<pb/>Xi ttzak'we'n Pedro: <pb/>—Masque cycyakil c'elel cypa'n cyib ti'ja, pero weye mlayx tz'el npa'n wibe ti'ja, chi Pedro.", "34": "<pb/>Xi tma'n Jesús te: <pb/>—Ax toc cxel nma'ne teya, te konic'an ja'lo na'nxtok ttzaj ok' tzec', ox maj cbel tewana cywitz xjal ka minti' ojtzki'n kine tu'na, chi Jesús te.", "35": "<pb/>Xi tma'n Pedro: <pb/>—Ma bant-x ka ma chin cyime tuc'ila, pero mlay cub wewane. <pb/>Ax icx cyma cycyakil xnak'tzben.", "36": "<pb/>Pontzun Jesús cyuc'ix ke t-xnak'tzben tuj jun lugar Getsemaní tbi ex xi tma'n cye t-xnak'tzben: <pb/>—Che kecuye tzalu, atzun weye ma chinxe na'l Dios ma chixin.", "37": "<pb/>Xi tuc'in Jesús Pedro tuc'il, cyuc'ix keju cabe tcy'ajal Zebedey. Tzajtzun nim tbis ex tzaj ta'w tuj tanmi.", "38": "Xitzun tma'n Jesús cye: <pb/>—Nimxix in bisun wanmiye, ch'ix ncyime tu'n bis. Che tencje tzalu ex che xk'ukine wuc'ile.", "39": "<pb/>Ex xi lak'e' ch'intl, cub mutze', oc ten na'l Dios ex tma: <pb/>—Nman, ka at tumel, cuchiwt tu'n mi'n tic'x jlu wu'ne; pero mya tu'n tbant aju weye wajbil, nok o'cx tu'n tbant aju teya tajbil, chi Jesús.", "40": "<pb/>Ultzun cyuc'il t-xnak'tzben, e cnet tu'n in che tan; xitzun tma'n te Pedro: <pb/>—¿Maj minti' ma cyipaye tu'n cyxk'ukine jun or wuc'ile?", "41": "Che xk'ukine ex che na'ne Dios tu'n mi'n cyoque tuj joybil cyi'je; ax toc taj cyanmiye tu'n cyxk'ukine, atzun cyximlale minti' tipun.", "42": "<pb/>Xi lak'e' juntl maj Jesús, oc ten na'l Dios tcabmaji'n ex tma: <pb/>—Nman, ka minti' tumel tu'n mi'n tic'x jlu wu'ne, bant-xwit aju tajbila, chi Jesús.", "43": "<pb/>Ul juntl maj cyuc'il t-xnak'tzben, ex e cnet tu'n in che tan, porque attok nim watl tuj cywitz.", "44": "E cyajtzun tk'o'n, xi lak'e' juntl maj, oc ten na'l Dios toxmaji'n, ex ax yol xi tma'n.", "45": "Ultzun cyuc'il t-xnak'tzben ex xi tma'n cye: <pb/>—Che tanxtzune ja'lo ex che ojlane. Lu ma pon or tu'n nxi k'o'ne tuj cyk'ab xjal aj il, akine sc'o'maj kine tu'n Dios tu'n ntene cyuc'il xjal.", "46": "Che we'ctze, ko'ke; cyque'yinxe, ma tzul lak'e' aju cxel k'onte weye tuj cyk'ab xjal, chi Jesús cye.", "47": "<pb/>Matok in yolin Jesús, pon Judas, jun cyxol keju cablaj xnak'tzben, ex tuc'ix nim xjal tuc'il k'i'n spad cyu'n tuc'ix tze', e tzaj sama'n cyu'n nejenel cye pal ex cyu'n cytijil xjal judiy.", "48": "Otok txi tma'n Judas cye tza'n tten tu'n t-xi tk'o'n tuj cyk'ab. <pb/>—Aju c'elel ntz'ubane twitz, atzunju, cytzyuntztzune, chi Judas xi tma'n cye.", "49": "<pb/>Pon lak'e' naj Judas ttxlaj Jesús ex tma: <pb/>—Je'c, Xnak'tzal. <pb/>Ex el ttz'uban twitz.", "50": "Xitzun tma'n Jesús te: <pb/>—Aya wuc'il, ¿alcye t-sanjelala? E pontzun lak'e' ke xjal, tzyettzun Jesús cyu'n ex xi cyi'n pres.", "51": "<pb/>Pero at jun cye keju ate'tok tuc'il Jesús jatz ti'n t-spad, oc ttx'emin jun tmajen nejenel cye pal ex bi'x el t-ẍcyin tu'n.", "52": "Xitzun tma'n Jesús te: <pb/>—K'o'n cu'xa t-spadiya tuj tjayil. Porque cycyakil keju k'i'n spad cyu'n, ax tu'n spad che najel.", "53": "¿Minti'pe bi'n tu'na ka jacu txi nkanine te Nmane tu'n ttzaj t-sama'n naj mas te cablaj c'loj anjel?", "54": "Pero nokwit ma txi nkanine, ¿tza'ntzun tten tu'n tjapun aju yol tz'iban tuj Tu'jil in tma'n ka il ti'j tu'n ttzaj tcyakil jlu wi'je?", "55": "<pb/>Entons xi tma'n Jesús cye xjal: <pb/>—¿Maj ma che tzaje wi'je ic tza'n ti'j jun elek', k'i'n spad cyu'ne tuc'ix tze' tu'n ntzyete cyu'ne? Tcyakil k'ij in cub ke'ye cyuc'ile tuj tja Dios, xi nk'o'ne xnak'tzbil, ex minti' in tzaj cytzyu'ne.", "56": "Pero tcyakil jlu ma bant tu'ntzun tjapun aju tz'iban tuj cyu'jil t-sanjel Dios, chi Jesús cye. <pb/>Cyajtzun k'o'n Jesús cyu'n cycyakil xnak'tzben, ex e je'l ok.", "57": "<pb/>Akeju e tzaj tzyunte Jesús, xi k'i'n Jesús cyu'n twitz ju nejenel cye pal, Caifás tbi, atzun cychmon cyib ke xnak'tzal ti'j ley cyuc'ix ke cytijil xjal.", "58": "Atzunte Pedro lepchix t-xi' najchak, pon ttxa'n tpe'n nejenel cye pal; ocxtzun Pedro ex cub ke' cyuc'il ke polisiy, tu'n tque'yinte ti cbajel.", "59": "<pb/>Atzun cye nejenel cye pal cyuc'ix ke cytijil xjal cyuc'ix cycyakil Aj Sanjelal cye xjal Judiy in che jyon ti'j testiw tu'n cynic'an yol ti'j Jesús, tu'ntzun tcub t-sentens Jesús tu'n tcyim.", "60": "Pero minti' cnet jun til cyu'n, masque nimcu testiw e pon nic'al yol ti'j. Pero te mancbilxi pon cabe testiw nic'al yol", "61": "ex cyma: <pb/>—O tma xjal lu: Jacu bant tu'n tcub xitj tja Dios wu'ne, ex tu'n tjaw nbincha'ne juntl maj tuj ox k'ij, chi ju xjal lu, che chi.", "62": "<pb/>Jawtzun we' aju nejenel cye pal ex xi tma'n te Jesús: <pb/>—¿Maj minti' jun yol in tzaj ttzak'we'na? ¿Chi toc tu'na ti'j ju in cyma'n xjal lu ti'ja?", "63": "<pb/>Atzunte Jesús minti' o k'ajt. Xitzun tma'n nejenel cye pal te: <pb/>—Cxel ncyuwsa'ne teya twitz Dios itz', k'mantza keye ka aya ju Crist Tc'wa'l Dios, aju at toclen tu'n Dios.", "64": "<pb/>Xi tma'n Jesús te: <pb/>—Akine ic tza'n ma tmaya; ax icx cxel nma'ne cyeye, tzul k'ij oc cyila'ye k'ukl kine tuj bank'abaj ttxlaj Dios nim tipumal, ex oc cyila'ye oc ntzaje tuj muj twitz cya'j, akine sc'o'maj kine tu'n Dios tu'n ntene cyuc'il xjal.", "65": "<pb/>Atzunte nejenel cye pal el t-sbit'un t-xbalun ti'j ex tma: <pb/>—Ma yolin te jlu mya ba'n ti'j Dios. ¿Ti til mastl testiw ke? Lu ma cybiye ja'lo ma xmayin ti'j Dios.", "66": "<pb/>¿Chi toc cyu'ne? <pb/>Atzun cye xi cytzak'we'n: <pb/>—At til, ba'n tu'n tcyim.", "67": "<pb/>Octzun cytzuban tuj twitz Jesús, oc cybaju'n tu'n cyk'ab, ex junjuntl e oc ten tz'ajal twitz,", "68": "in cyma'n: <pb/>—Aya Crist at toclena tu'n Dios, k'mantza keye alcye ma tz'oc bajun teya, che chi.", "69": "<pb/>Atzunte Pedro k'ukltok ttxa'n pe'n; ex pon lak'e' jun criad ttxlaj ex xi tma'n te: <pb/>—Ax icx teya o tena tuc'il Jesús aju aj Galiley.", "70": "<pb/>Atzunte Pedro cub tewan cywitz cycyakil ex tma: <pb/>—Minti' bi'n wu'ne aju in tma'na.", "71": "<pb/>Etztzun Pedro ttzi ja, o ilwaj tu'n juntl criad ex xi tma'n criad cye xjal axtok ate': <pb/>—Ax icx te jlu o ten tuc'il Jesús aj Nazaret, chi criad.", "72": "<pb/>Pero cub tewan Pedro juntl maj, xi tma'n tzkan Dios. <pb/>—Minti' ntzki'ne twitz xjal lu, chi Pedro.", "73": "<pb/>Te matokx e pon lak'e' ke xjal axtok ate' ex xi cyma'n te Pedro: <pb/>—Ax toc icx teya ajuna cyuc'il, porque ti'j tyola junxitl tbinx nne'l knic'e ti'ja.", "74": "<pb/>Xitzun tma'n Pedro: <pb/>—Tzkan Dios ax toc nyole, ba'n tu'n ttzaj jun ncastiwoye tu'n Dios ka mya ax toc nyole. Minti' ntzki'ne xjal lu, chi Pedro. <pb/>Ex jurat naj tzaj ok' tzec'.", "75": "Ultzun ti'j tc'u'j Pedro aju yol otok tma Jesús te: Na'nxtok ttzaj ok' tzec' cbel tewana ox maj cywitz xjal ka minti' ojtzki'n kine tu'na, chi Jesús. Etztzun Pedro ti'jtzi, ex jaw ok'xix wen tu'n tbis."}