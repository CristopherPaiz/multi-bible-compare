{"1": "<pb/>Tej titz'j Jesús tuj tnam Belén tuj tx'otx' Judey, tuj tk'ijlalil tej tten rey Herodes, at junjun xjal aj nabl e tzaj tuj tjawitz k'ij e ul tuj Jerusalén.", "2": "Xi cykanin: <pb/>—¿Jatum ta' ju rey cye xjal judiy, aju ma tz'itz'j? Porque ma kile tche'w tuj tjawitz k'ij, ex ma ko tzaje c'ulul twitz, che chi.", "3": "<pb/>Tej tbinte rey Herodes jlu, bi'x naj tnabl cyuc'ix cycyakil xjal aj Jerusalén.", "4": "Octzun tchmo'n Herodes cycyakil nejenel cye pal cyuc'ix ke xnak'tzal ti'j ley cye tnam xjal, xi tkanin cye jatum tu'n titz'j ju Crist aju at toclen tu'n Dios.", "5": "Xitzun cyma'n te: <pb/>—Tuj tnam Belén tu'n titz'j, tuj tx'otx' Judey; porque ictzun tten tz'iban tu'n t-sanjel Dios. Chi t-sanjel Dios:", "6": "<pb/><t>Aya tnam Belén tuj tx'otx' Judá, mya mas ch'in toclena cyxol mastl tnam tuj Judá; porque atzun ctzajel jun nejenel tuja, te cwentil cye xjal aj Israel, akeju etzan wu'ne.</t>", "7": "<pb/>E tzajtzun ttxco'n Herodes ke xjal aj nabl tuj ewaj, cheba xi t-xjelin cye jte'xi k'ij ttzajlen tyec'un tib che'w.", "8": "Xitzun t-sama'n Herodes ke xjal aj nabl tuj tnam Belén, ex xi tma'n cye: <pb/>—Cyxi'ye tuj Belén, cheba cybime ti'j tal ne'; octzun tcnet cyu'ne, cytzaje k'malte weye tu'ntzun icx weye tu'n nxi'ye c'ulul twitz, chi Herodes.", "9": "<pb/>Tejtzun cybinte ke xjal aj nabl tyol rey e je'xtzun. Ex lu ju che'w nejni cywitz, aju otok cyil tuj tjawitz k'ij. Tejtzun tcanun che'w jatum ta' tal ne', axtzun cub ten.", "10": "Tejtzun cylonte ke xjal aj nabl ju che'w, nimxix e jaw tzalaj.", "11": "E ocxtzun tuja ex o cyil ju tal ne' tuc'ix Mariy aju ttxu'; e cub ẍmeje' ex e c'ulun twitz ne'. Jatztzun cyi'n cyk'inumabl, xi cyk'o'n oyaj te, ex atzun jlu: K'an pwak, tuc'ix storac, tuc'ix tk'olil tze' mirra tbi.", "12": "Pero tzaj k'ma'n cye xjal aj nabl tu'n Dios tuj witzic' tu'n mi'n cyaj meltz'aj tuc'il Herodes; e ajtzun tuj cytanmi cnet juntl cybe.", "13": "<pb/>Cyajlenxitzun ke xjal aj nabl, cub tyec'un tib jun t-anjel Kman twitz José tuj witzic'. Chi anjel: <pb/>—We'ctza ex k'inxa tal ne' tuc'ix ttxu', ex t-xi oka tuj tx'otx' Ejipt, axtzun tcyaj tena, maxitzun c'ajetza oc t-xi nma'ne teya; porque ctzajel Herodes jyolte ne' tu'n tcub tbyo'n.", "14": "<pb/>Tej tel twatl José, xi ti'n tal ne' tuc'ix ttxu' te konic'an ex xi' tuj Ejipt.", "15": "Axtzun cyaj ten tuj Ejipt; maxitzun ajtz tej tcyim Herodes, tu'ntzun tjapun ju yol k'ma'maj tu'n Kman tzaj tma'n tu'n t-sanjel: Tuj Ejipt etz ntxco'ne Nc'wa'le, chi t-sanjel Dios.", "16": "<pb/>Tejtzun tel tnic' Herodes ti'j otok cub sbu'n cyu'n xjal aj nabl, tzaj nimxix tk'oj; ex etz jun orden tu'n, tu'n cybyet cycyakil tal k'a na'nx tjapun cabe abk'i cyu'n ate' tuj Belén ex cyuj aldey ti'jele Belén; el tnic' ti'j tk'ijlalil tu'nju yol tzaj k'ma'n te cyu'n aj nabl.", "17": "Japuntzun aju yol tz'iban tu'n Jeremías aju t-sanjel Dios. Chi Jeremías:", "18": "<pb/><t>O binjtz tk'ajk'ajel cywi xjal tuj Ramá in che wuyin, in che ok' ex in che ayin; in ok' Raquel cyi'j ke tal, ex minti' o tajbe tu'n tk'ukbanjtz tc'u'j, porque otok che naj ke tal, chi Jeremías.</t>", "19": "<pb/>Pero tcyimlenxitzun Herodes, cub tyec'un tib jun t-anjel Kman twitz José tuj witzic' tuj tx'otx' Ejipt ex tma anjel:", "20": "<pb/>—We'ctza, k'inxa tal ne' tuc'ix ttxu', ex txi'ya tuj cytx'otx' aj Israel, porque o che cyim keju oc tilil cyu'n tu'n tcub cybyo'n tal ne'.", "21": "<pb/>Jawtzun we' José, xi ti'n tal ne' tuc'ix ttxu', ex ul tuj cytx'otx' aj Israel.", "22": "Pero tej tbinte José ate Arquelao in cawin tuj tx'otx' Judey te t-xel Herodes aju ktzan tman, tzaj t-xobil José tu'n t-xi' tuj Judey; pero tzaj tma'n Dios te tuj witzic' tu'n t-xi' tuj tx'otx' Galiley.", "23": "Ultzun ex najan tuj tnam Nazaret, tu'ntzun tjapun aju yol k'ma'maj cyu'n t-sanjel Dios ka ate Jesús attok toquel k'o'n tbi aj Nazaret."}