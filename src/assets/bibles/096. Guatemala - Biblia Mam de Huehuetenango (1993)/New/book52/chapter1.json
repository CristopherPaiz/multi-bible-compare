{"1": "<pb/>Akine Pablo, tuc'ix Silvano ex Timotey ate' wuc'ile, in xi ntz'ibane cyeye, akeye ocslal keye ti'j Kman Dios ex ti'j Kajaw Jesucrist, ate'ye tuj tnam Tesalónica. Awt Kman Dios tuc'ix Kajaw Jesucrist che tzaj k'onte xtalbil cyeye ex tu'n tke'xix cyc'u'je.", "2": "<pb/>Cucx in xi kk'o'ne chjonte te Dios cyi'je cycyakile, in che tzaj kna'ne tuj kna'j Diose.", "3": "Cucx in che tzaj kna'ne twitz Kman Dios, in che tzaj kna'ne tza'n tten in che ak'nane tu'nju at cyocslable ex tu'nju at cyc'ujlalile, ex at cypasense tu'n tic'x cyu'ne, porque k'ukl cyc'u'je ti'j Kajaw Jesucrist.", "4": "Akeye erman, c'ujla'n keye tu'n Dios, ba'n ku'ne tza'n tten ma che jaw sc'o'ne tu'n.", "5": "Porque aju tkanil colbil in xi kpacba'ne, mya nok o'cx tu'n yol ma pon cyuc'ile, ax icx tu'n tipumal Xewbaj Xjan, cyja'tzun ke'xix cyc'u'je ti'j ka axix toc. Porque ba'n cyu'ne tza'n tten kchwinklale tej ktene cyxole, o bete tuj tumelxix tu'ntzun tajben te ba'n cyeye.", "6": "<pb/>Ex ma tz'el cycano'ne ki'je ex ti'j Kajaw, masque nim e yajlanjtze, tej cyc'monteye tyol Dios, pero nim e tzalaje tu'nju tzaj tk'o'n Xewbaj Xjan tzalajbil cyeye.", "7": "Cyja'tzun tten ma che oque te jun yec'bil cye cycyakil keju ma che ocslan tuj tx'otx' Macedonia ex tuj tx'otx' Acaya.", "8": "Porque cyu'ne ma tz'el lak'e' tkanil tu'n tpacbanjtz tyol Kajaw; mya nok o'cx tuj Macedonia ex tuj Acaya, ax icx tuj tcyakil lugar ma tz'el lak'e' tkanil cyocslable ti'j Dios; cyja'tzun mya il ti'j tu'n t-xi kma'ne mastl yol cyi'je.", "9": "Porque ax ke xjal in xi cytx'olba'n ki'je in cyma'n tza'n tten o c'monjtze cyu'ne ex tza'n tten cyaj cyk'o'ne ke tilbilal e ajtz meltz'aje tuc'il Dios, tu'n cyajbene teju Dios itz' ex axix toc.", "10": "Ex tu'n cyayone ti'j Tc'wa'l Dios ctzajel tuj cya'j, aju jatz ank'in tu'n cyxol cyimni, atzun Jesús, aju clol ke te tk'oj Dios tzul, porque ma'xix jun castiw tzul cyi'j xjal."}