{"1": "<pb/>Cyja'tzun cub nximane tu'n mi'n ttzaj cybise oc npone juntl maj cyuc'ile.", "2": "Porque ka ma tzaj cybise wu'ne, ¿tza'ntzun tten tu'n ntzalaje? Nok o'cx cyu'ne tu'n ntzalaje, akeye otok tzaj cybise wu'ne.", "3": "Axtzun jlu xi ntz'ibane cyeye tu'ntzun mi'n ttzaj nbise tu'n cylaje oc npone cyuc'ile, o'cxwitlo tu'n ntzalaje cyi'je; porque k'ukl nc'u'je cyi'je cycyakile, aju in chin tzalaje ti'j icx cyeye cycyakile in che tzalaje ti'j.", "4": "Xi ntz'ibane jlu cyeye tu'nju at nim nbise cyi'je ex at ta'w tuj wanmiye ex nimcu in chin ok'e; xi ntz'ibane, pero mya tu'n ttzaj cybise, nok o'cx tu'n cybinteye nimxix nc'ujlalile at cyi'je.", "5": "<pb/>Aju erman tzaj nbise ti'j, mya o'cx akine tzaj nbise, ax icx cyeye cycyakile tzaj ch'in cybise. Ma txi nma'ne jlu tu'ntzun mi'n tel cyuw te cyeye.", "6": "Acux tcastiw xjal tu'nju ma baj cycawine, tu'n nimcu cybaje ẍe cawin te.", "7": "Ja'lotzun, nok o'cx tu'n tcub cynajsa'ne til ex tu'n t-xi cyk'ukba'ne tc'u'j tu'ntzun mi'n tcyaj ten tuj nim bis.", "8": "Cyja'tzun chin cubsale cywitze, cyc'ujlame juntl maj.", "9": "Cyja'tzun xi ntz'ibane cyeye nej, tu'ntzun tel nnic'e cyi'je ka ba'n che nimane tuj tcyakil.", "10": "Ka ma cub cynajsa'ne til jun erman, icx weye cbel nnajsa'ne; porque aju til ma cub nnajsa'ne, twitz Crist ma cub nnajsa'ne tu'n cylaje,", "11": "tu'ntzun mi'n tcub ki'j tu'n Satanás; porque ba'n ku'n tza'n tten tmod, nim mañ ba'n tu'n.", "12": "<pb/>Tej npone tuj tnam Troas pacbalte tkanil ba'n in yolin ti'j Crist, tzaj k'o'n ambil weye tu'n wajbene tuj tak'un Kajaw.", "13": "Pero minti' in tzalaje tu'nju minti' cnet Tito wu'ne, aju wermaniye; cyja'tzun e cyaj nk'olbe'ne ke ocslal ex inxe tuj tx'otx' Macedonia.", "14": "<pb/>Pero chjonte Dios ma cub ti'j tcyakil tu'n Jesucrist, ex lepchko'c ti'j; tu'n kak'unbene in tyec'un Dios tyol cye xjal tuj tcyakil lugar, tu'n cyojtzkinte xjal Jesucrist. Ic tten jlu ic tza'n jun tc'oc'jal in xi t-sipan tib.", "15": "Porque ic ktene ic tza'n tc'oc'jal in xi tk'o'n Crist te Dios, ex in xi t-sipan tib tc'oc'jal cyxol ke xjal in che clet ex cyxol keju in che naj.", "16": "Aju tyol Dios in xi kma'ne cye xjal in che naj, ma tz'oc mer ic tza'n t-xew camic tu'n cynaj; atzun cye keju in che clet, ma tz'oc ic tza'n tc'oc'jal chwinklal tu'n tten cychwinklal. ¿Ex alcye jacu tzic'x tu'n ti'j ak'untl lu?", "17": "Pero mya ic ktene ic tza'n nimcu xjal in baj cysmo'n tyol Dios cyuc'il cyex cyyol tu'n cycambante ch'in pwak ti'j; atzun keye junx ti'j kyole, sama'n ko'ye tu'n Dios, in ko yoline twitz Dios ex ajbel ko'ye te Crist."}