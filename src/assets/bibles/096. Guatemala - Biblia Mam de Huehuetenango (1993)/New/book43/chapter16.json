{"1": "<pb/>Tcyakil jlu ma txi nma'ne cyeye tu'ntzun mi'n tcyaj cycolin cyocslable wi'je.", "2": "Che eletz lajo'ne cyuj ja te c'ulbil; ex tzul tk'ijlalil cbel cyximan xjal ka te Dios in che ajben oc cycub byo'ne cyu'n.", "3": "Ex cbantel jlu cyu'n porque minti' ojtzki'n Nmane cyu'n, ax icx weye minti' ojtzki'n kine cyu'n.", "4": "Ma txi nma'ne tcyakil jlu cyeye tu'ntzun ttzaj cyna'ne ka otok txi nma'ne cyeye oc tul canun tk'ijlalil lu. <pb/>Minti' xi nma'ne jlu cyeye t-xe tnejel, porque atinxtoke cyuc'ile.", "5": "Pero ja'lo ma chinxe tuc'ilju tzaj samante weye; ex mi jun cyeye in tzaj tkanin weye: ¿Jatum ma txi'ya? Chiwt.", "6": "Nok o'cx ma tzaj nim cybise tu'nju ma txi nma'ne jlu cyeye.", "7": "Pero ax toc in xi nma'ne cyeye: Mas ba'n te cyeye tu'n nxi'ye, porque ka minti' ma chinxe, mlay tzul cyuc'ile aju Onil cyeye ex K'ukbalte cyc'u'je; pero ka ma chinxe, ctzajel nsama'ne cyuc'ile.", "8": "Octzun tul, cbel ti'j cynabl xjal tu'n, tu'n tel cynic' ti'j ka at cyil, ex tu'n tel cynic' ti'j ka tz'aklxix kine, ex tu'n tel cynic' ti'j ka at jwisi tzul tu'n Dios.", "9": "C'elel cynic' ti'j ka at cyil porque minti' in che ocslan wi'je.", "10": "C'elel cynic' ti'j ka tz'aklxix kine, porque ma chinxe tuc'il Nmane, ex mlay chin oc cyque'yintle.", "11": "Ex c'elel cynic' ti'j ka at jwisi tzul tu'n Dios porque ya ma cub t-sentens aju nejenel in cawin cyibaj cycyakil xjal twitz tx'otx'.", "12": "<pb/>Nimcu atx taj tu'n t-xi nma'ne cyeye, pero mlay tz'el cynic'e ti'j ja'lo.", "13": "Octzun tul Xewbaj Xjan aju chic'balte ju axix toc, atzunju cẍaklulte cyeye tu'n tel baj cynic'e ti'j ju axix toc; porque mya texte tyol cxel tma'n, nok o'cx cxel tma'n tcyakilju oc tbi', ex cxel tma'n cyeye tcyakilju tzul.", "14": "Chin jawil nimsa'ne tu'n, porque aju yol cxel nma'ne te, cxel tchic'ba'n cyeye.", "15": "Tcyakilju at te Nmane, weye; cyja'tzun ma txi nma'ne, aju yol cxel nma'ne te Xewbaj Xjan, atzunju cxel tchic'ba'n cyeye.", "16": "<pb/>Nok ch'intl tu'n ntene cyuc'ile ex mlay chin oc cyque'yintle; pero te yajxi ch'intl chin oquel cyque'yintle; [porque ma chinxe tuc'il Nmane,] chi Jesús xi tma'n cye t-xnak'tzben.", "17": "<pb/>Cymatzun junjun t-xnak'tzben cyxolx: <pb/>—¿Ti t-xilen ju yol lu in tma'n ke? Nok ch'intl tu'n ntene cyuc'ile ex mlay chin oc cyque'yintle, pero te yajxi ch'intl chin oquel cyque'yintle, ex ti t-xilen jlu: Porque ma chinxe tuc'il Nmane, chitzun.", "18": "Cyja'tzun: ¿Ti t-xilen ju yol lu: Nok ch'intl tu'n tten kuc'il? Minti' nne'l knic' ti'j ju in tma'n, che chi.", "19": "<pb/>Eltzun tnic' Jesús ti'j ka o cyajbe t-xnak'tzben tu'n t-xi cykanin ti t-xilen ju yol lu, xitzun tma'n cye: <pb/>—¿Maj in che kanine ti'j cyxolxe ti'j t-xilen ju yol ma txi nma'ne cyeye? Aju yol ma txi nma'ne, nok ch'intl chin tele cyuc'ile ex mlay chin oc cyque'yintle, pero te yajxi ch'intl chin oquel cyque'yintle, nchitzune.", "20": "Ax toc cxel nma'ne cyeye, che jawil ok'e ex che wu'yile, atzun cye xjal che tzalajel; masque ctzajel cybise, pero c'elel cybise tu'n tzalajbil.", "21": "Oc nnu'l itz'j tal jun xu'j, nno'c tuj c'ixc'oj wen, porque otok pon tk'ijlalil tu'n tul itz'j tal; pero titz'jlenxitzun tal, minti'tl in tzaj tna'n ju c'ixc'oj otok tzic'x tu'n, porque in tzalaj tu'nju otok tzul itz'j jun xjal tzalu twitz tx'otx'.", "22": "Icxtzun cyeye ja'lo in che bisune; pero che oquel nque'yine juntl maj, ex octzun ctzalajel cyanmiye, ex mi a'l jun c'elel k'inte tzalajbil tuj cyanmiye.", "23": "<pb/>Tuj ju k'ij oc klonte kib juntl maj, mlay tzaj cykanine jun ti'xti weye. Ax toc cxel nma'ne cyeye, tcyakilju cxel cykanine te Nmane tu'nju ocslal keye wi'je, ctzajel tk'o'n cyeye.", "24": "Ex cucx ja'lo na'nx t-xi cykanine jun ti'xti ex ocslal keye wi'je; cykaninxe ja'lo, ex oc cyc'ma'ye tu'ntzun cytzalaje nimxix.", "25": "<pb/>Tcyakil jlu ma txi nma'ne cyeye tuj techal; pero tzul tk'ijlalil mlay chin yolintle cyuc'ile tuj techal, nok o'cx clarxix chin yolile cyuc'ile ti'j Nmane.", "26": "Tuj tk'ijlalil tzul, cxel cykanine tu'nju ocslal keye wi'je; minti' in xi nma'ne cyeye ka chin cubsale twitz Nmane cyi'je,", "27": "porque axte Nmane c'ujla'n keye tu'n. At tc'u'j Nmane cyi'je porque ma chin c'ujlanjtze cyu'ne ex ma txi cyocsla'ne ka tuc'il Dios ẍin tzaje.", "28": "Tuc'il Nmane ẍin tzaje, ex ma chin ule twitz tx'otx'; pero ja'lo cyjel nk'o'ne twitz tx'otx', ex ma chinxe juntl maj tuc'il Nmane, chi Jesús xi tma'n cye t-xnak'tzben.", "29": "<pb/>Xitzun cyma'n ke t-xnak'tzben te: <pb/>—Matzun in yolina clarxix ja'lo, ex minti' jun techal in tma'na.", "30": "Matzun tz'el knic'e ti'j ja'lo, tcyakil ojtzki'n tu'na, ex mya il ti'j tu'n t-xjelin jun xjal teya; tu'ntzun jlu ma txi kocsla'ne ka tuc'il Dios saja, che chi.", "31": "<pb/>Xitzun tma'n Jesús cye: <pb/>—¿Mapetzun cyocslaye ja'lo?", "32": "Tzul tk'ijlalil, ex matzun tzul canun, tu'n cyel sputje; teyle junjun cxel ti'n tbe, ex chin cyjel cyk'o'ne njunalxe. Pero mya njunalxe atine, porque at Nmane wuc'ile.", "33": "Tcyakil jlu ma txi nma'ne cyeye tu'n tke'xix cyc'u'je wi'je. Tzul yajbil cyeye twitz tx'otx'; pero ke' cyc'u'je porque ma cub ti'j tcyakil mya ba'n at twitz tx'otx' wu'ne."}