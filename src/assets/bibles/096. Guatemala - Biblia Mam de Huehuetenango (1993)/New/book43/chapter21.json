{"1": "<pb/>Tbajlenxitzun jlu, cub tyec'un tib Jesús juntl maj cywitz ke t-xnak'tzben ttzi laguna Tiberias tbi; ex cub tyec'un tib cyja':", "2": "Attok Simón Pedro, tuc'ix Tomás aju yo'ẍ tbi cyu'n xjal, tuc'ix Natanael aju aj Caná te Galiley, cyuc'ix ke tcy'ajal Zebedey, ex cyuc'ix cabetl t-xnak'tzben.", "3": "Xitzun tma'n Simón Pedro cye tuc'il: <pb/>—Ma chinx weye tzyul cyiẍ. <pb/>Atzun cye tuc'il xi cyma'n te: <pb/>—Ax icx keye ma ko'xe tuc'ila. <pb/>E je'xtzun ex e ocx tuj jun barc; pero ex ak'bil cyu'n ex minti' jun cyiẍ tzyet cyu'n.", "4": "Tejtzun ch'ixtok tja'wil k'ij, lu Jesús wa'ltok ttzi laguna; atzun cye t-xnak'tzben minti' el cynic' ti'j ka ate Jesús.", "5": "Xitzun tma'n Jesús cye: <pb/>—¿Atpe cyiẍ ma tzyet cyu'ne, akeye wuc'ile? <pb/>—Minti', che chi.", "6": "<pb/>Xitzun tma'n Jesús cye: <pb/>—Cyk'oncu'xe xyub tuj a' ttxlaj barc tuj bank'abaj, cneteltzun cyiẍ cyu'ne, chi cye. <pb/>Cu'xtzun cyk'o'n ju xyub, ex ya minti' bant tu'n tjatz cyu'n tu'nju nim cyiẍ otok tzyet cyu'n.", "7": "Atzunte ju xnak'tzben c'ujla'nxix tu'n Jesús xi tma'n te Pedro: <pb/>—Ate Kajaw jlu. <pb/>Tejtzun tbinte Simón Pedro ka ate Kajaw, oc tk'o'n t-xbalun (porque otok tz'el ti'n), ex cu'x tuj a'.", "8": "Atzun ke mastl xnak'tzben e tzaj tuj barc, jawo'n xyub cyu'n jatum cycu'x cyiẍ, porque mya najchak ta' ttzi tx'otx', balo cyaje ech.", "9": "Tej cyul canun ttzi tx'otx' o cyil otok cub pek'chaj k'ak', ex tocx jun cyiẍ twitz k'ak', ex tuc'ix wabj attok.", "10": "Xi tma'n Jesús cye: <pb/>—Cyi'ntze cab ox cyiẍ aju ma xtzyet cyu'ne ja'lo, chi Jesús.", "11": "<pb/>Ocxtzun Simón Pedro tuj barc, ex ic'tz ti'n xyub ttzi tx'otx', nojni tu'n 153 cyiẍ matij; masque nim cyiẍ tuj xyub, pero minti' cub tzakj.", "12": "Xitzun tma'n Jesús cye: <pb/>—Cytzaje, che wa'ne. <pb/>Ex mi jun xnak'tzben oc tnimarin tib tu'n t-xi tkanin: ¿Alcyeya? chiwt, porque ba'n cyu'n ka ate Kajaw.", "13": "Atzunte Jesús tzaj lak'e', ex tzaj ti'n wabj, xi tk'o'n cye, ax icx tzaj ti'n cyiẍ ex xi tk'o'n cye.", "14": "<pb/>Atzun toxinmaji'n jlu cub tyec'un tib Jesús cywitz ke t-xnak'tzben tjatzlenxi ank'in cyxol cyimni.", "15": "<pb/>Tejtzun cybaj wa'n, xi tkanin Jesús te Simón Pedro: <pb/>—Aya Simón tcy'ajal Jonás, ¿maspe c'ujla'n kine tu'na ic tza'n cye jlu? Chi Jesús. <pb/>—C'ujla'na wu'ne, Tat; ba'n tu'na ka c'ujla'na wu'ne, chi Pedro. <pb/>Xitzun tma'n Jesús te: <pb/>—Che tcwentin oca ke tal nẍne'le.", "16": "<pb/>Xitzun tma'n Jesús te tcabmaji'n: <pb/>—Aya Simón tcy'ajal Jonás, ¿c'ujla'npe kine tu'na? <pb/>—C'ujla'na wu'ne, Tat; ba'n tu'na ka c'ujla'na wu'ne, chi Pedro. <pb/>Xitzun tma'n Jesús te: <pb/>—Che tcwentin oca ke nẍne'le.", "17": "<pb/>Xitzun tma'n te toxinmaji'n: <pb/>—Aya Simón tcy'ajal Jonás, ¿c'ujla'npe kine tu'na? <pb/>Tzajtzun tbis Pedro tu'nju tzaj k'ma'n te toxinmaji'n: ¿C'ujla'npe kine tu'na? Xitzun ttzak'we'n: <pb/>—Tat, tcyakil ba'n tu'na; ba'n tu'na ka c'ujla'na wu'ne. <pb/>Xitzun tma'n Jesús te: <pb/>—Che tcwentin oca ke nẍne'le.", "18": "Ax toc cxel nma'ne teya, tej matok cu'xuna, oc tc'alo'n tc'u'ja, ex xi'ya nok jatum tajbila; octzun ttijina, cjawil ti'n tk'aba, ex c'oquel c'alo'n tc'u'ja tu'n juntl, ex cxel k'i'na jatum mya tajbila tu'n t-xi'ya.", "19": "<pb/>Tma Jesús jlu tu'n ttzaj tchic'ba'n tza'n tten tu'n tcyim Pedro tu'ntzun tjaw nimsa'n tbi Dios. Tej tmante jlu ax icx xi tma'n: <pb/>—Lpe'ca wi'je.", "20": "<pb/>Ajtz tque'yin Pedro ex o til lepcho'c cyi'j aju xnak'tzben c'ujla'nxix tu'n Jesús, axju xnak'tzben aju xi txale' twi' ttzi t-xu'c Jesús tej cywa'n ti'j mes ex xi tma'n te: Tat, ¿alcyetzun cxel k'onte teya tuj cyk'ab xjal?", "21": "Tej tlonte Pedro xnak'tzben lu, xi tma'n te Jesús: <pb/>—Tat, ¿yajtzun te jlu ti cbajel ti'j?", "22": "<pb/>Xitzun tma'n Jesús te Pedro: <pb/>—Ka wajbile tu'n tcyaj ten atx ocxi wule, ¿ti' taja ti'j? Lpe'c teya wi'je.", "23": "<pb/>Aju yol lu el lak'e' tkanil cyxol erman ka minti' tu'n tcyim ju xnak'tzben lu. Pero minti' xi tma'n Jesús te tu'n mi'n tcyim, nok o'cx tma: Ka wajbile tu'n tcyaj ten atx ocxi wule, ¿ti' taja ti'j?", "24": "<pb/>Atzunju xnak'tzben lu in tchic'ba'n axix toc ti'j tcyakil jlu, ex ma cyaj ttz'iban tcyakil jlu. Ex ba'n ku'n aju yol tzaj tchic'ba'n axix toc.", "25": "<pb/>Ex at nimcu mastl o tbincha Jesús, nokwit ma che cub tz'ibet teyle junjun, tuj nnable mlay bant cyten ke libro twitz tx'otx' nokwit ẍe tz'ibanjtz. Icxwitju."}