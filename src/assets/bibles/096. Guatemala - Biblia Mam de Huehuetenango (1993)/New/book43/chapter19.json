{"1": "<pb/>Cyja'tzun tten xi k'i'n Jesús tu'n Pilat ex xi tma'n cye tu'n tbaj asyalin.", "2": "Atzun cye soldad baj cybincha'n jun coron ch'i'x, jax cyk'o'n tuj twi' Jesús ex oc cyk'o'n jun t-xbalun ẍjulin que'yin.", "3": "E pon lak'e' twitz ex xi cyma'n te: <pb/>—In xi kk'olbene, aya Rey cye xjal judiy. Cucxwit tel tk'ija, che chi. <pb/>Ex oc cytz'ajan twitz.", "4": "<pb/>Etztzun juntl maj Pilat, xi tma'n cye xjal: <pb/>—C'eletz wi'ne tu'n tel cynic'e ti'j minti' jun til ma cnet wu'ne.", "5": "<pb/>Etztzun Jesús tjax coron ch'i'x tuj twi' ex toc t-xbalun ẍjulin que'yin. Xitzun tma'n Pilat cye xjal: <pb/>—Lu ju xinak lu.", "6": "<pb/>Tejtzun cyque'yinte ke nejenel cye pal cyuc'ix ke polisiy, jaw tk'ajk'ajel cywi': <pb/>—E tjaw twitz crus. E tjaw twitz crus, che chi. <pb/>Xitzun tma'n Pilat cye: <pb/>—Cyi'nxe, ex cyk'o'n jawe twitz crus; porque minti' jun til in cnet wu'ne.", "7": "<pb/>Xitzun cytzak'we'n xjal judiy: <pb/>—At jun keye kley, ex ic tza'n in tma'n tuj kleye il ti'j tu'n tcyim porque ma tz'oc tk'on tib te Tc'wa'l Dios, che chi.", "8": "<pb/>Tejtzun tbinte Pilat jlu, tzaj mastl t-xobil.", "9": "Ocxtzun juntl maj tuja, xi tkanin te Jesús: <pb/>—¿Jatum tzajniya? <pb/>Atzunte Jesús minti' xi ttzak'we'n.", "10": "<pb/>Xitzun tma'n Pilat te: <pb/>—¿Maj minti' in chin tzaj ttzak'we'na? ¿Minti'petzun ba'n tu'na at woclene tu'n tjaw nk'o'ne twitz crus, ax at woclene tu'n t-xi ntzokpi'ne? Chi Pilat.", "11": "<pb/>Xi tma'n Jesús te: <pb/>—Nokwit mya tu'n Dios ma tzaj k'o'n toclena, minti'wtlo toclena wi'je; cyja'tzun, aju ma tzaj k'onte weye tuj tk'aba, mas at til, chi Jesús te.", "12": "<pb/>Tu'ntzunju oc tilil tu'n Pilat tu'n t-xi tzokpi'n Jesús tu'n; atzun cye xjal judiy jaw tk'ajk'ajel cywi': <pb/>—Ka ma txi ttzokpi'na jlu, mlay tz'oca te tamiw gobierni. Alcye jun xjal nno'c tk'on tib te rey in jaw ti'n tib ti'j gobierni, che chi xjal.", "13": "<pb/>Tejtzun tbinte Pilat jlu, etz k'i'n Jesús tu'n, cubtzun ke' tuj k'ukbil te cawbil tuj jun lugar Gabata tbi tuj yol ebrey; atzun t-xilen ju yol lu, lugar binchamaj tuj tu'n abj.", "14": "Atzun k'ij tu'n tbant cyten xjal tu'n tic'set Xjan K'ij tuj juntl k'ij, ex chilcuk'ijlo. Xitzun tma'n Pilat cye xjal judiy: <pb/>—Lu cyreye lu.", "15": "<pb/>Atzun cye xjal judiy e jaw sch'in: <pb/>—E tcub byet. E tcub byet. E tjaw twitz crus, che chi. <pb/>Xitzun tma'n Pilat cye: <pb/>—¿Maj cjawil nk'o'ne cyreye twitz crus? <pb/>Xitzun cytzak'we'n ke nejenel cye pal: <pb/>—Minti' juntl kreye, o'cxte gobierni kreye.", "16": "<pb/>Cyja'tzun tten xi tk'o'n Pilat Jesús tuj cyk'ab tu'n tjaw k'o'n twitz crus. Tzyettzun Jesús cyu'n, ex xi cyi'n.", "17": "<pb/>Xitzun k'i'n Jesús cyu'n. Jawtzun tikan Jesús tcrus ex xi' tuj lugar Tbakil Wibaj tbi, atzun tuj yol ebrey, Gólgota tbi.", "18": "Ex atzun jaw k'o'n Jesús twitz crus cyu'n, ex at cabetl xjal e jaw k'o'n twitz crus tuc'il, jun tuj jun ttxlaj ex jun tuj juntl ttxlaj, atzunte Jesús tuj tmijil.", "19": "Ex cub ttz'iban Pilat jun yol ex jax tk'o'n twitz crus, in tma'n cyja': Jesús aj Nazaret, Rey cye xjal judiy.", "20": "Ex nimcu xjal judiy jaw cysch'i'n ju yol lu, porque aju lugar jatum otok jaw k'o'n Jesús twitz crus nikayintok ta' ttxa'n tnam, ex aju yol lu tz'ibantok tuj yol ebrey, tuj yol grieg, ex tuj yol latín.", "21": "Atzun ke nejenel cye pal cye xjal judiy xi cyma'n te Pilat: <pb/>—Mi'n cub ttz'ibana icju: Rey cye xjal judiy; nok o'cx tz'ibancuya cyja': Ax o k'mante: Akine Rey cye xjal judiy.", "22": "<pb/>Pero xi ttzak'we'n Pilat: <pb/>—Aju ma cub ntz'ibane mlay ch'expet.", "23": "<pb/>Tejtzun tjaw k'o'n Jesús twitz crus cyu'n soldad, tzaj cyi'n t-xbalun, cyaje pa'n el cyu'n, jun te junjun soldad. Ax icx tzaj cyi'n ju tcamiẍ, minti' slapbil te, junx chemben te tcyakil.", "24": "Cymatzun cyxolx: <pb/>—Mi'n cub ksbit'un, nok o'cx e tjaw kin swert ti'j tu'ntzun tel knic' ti'j alcye cxel k'inte. <pb/>O cybincha jlu tu'ntzun tjapun aju tz'iban tuj Tu'jil chi in tma'n: E oc ten k'il swert ti'j nxbalune ex baj cysipan ke nxbalune cyxolx, chi tuj Tu'jil. Atzun jlu cybincha ke soldad.", "25": "<pb/>Ex wa'ltok ttxu' Jesús t-xe crus jatum jaw k'o'n Jesús, tuc'ix titz'in ttxu' Jesús, tuc'ix Mariy aju t-xu'jil Cleofas, tuc'ix Mariy aj Magdala.", "26": "Tej tlonte Jesús ttxu' ex tuc'ix ju xnak'tzben aju c'ujla'nxix tu'n ax wa'ltok, xi tma'n Jesús te ttxu': <pb/>—Nan, atzun tala jlu.", "27": "<pb/>Ax icx xi tma'n teju xnak'tzben: <pb/>—Atzun ttxu'ya jlu. <pb/>Ex bi'x xi ti'n ju xnak'tzben ttxu' Jesús tu'n tten tuj tja.", "28": "<pb/>Tbajlenxitzun jlu, tma Jesús: <pb/>—In chin txkete. <pb/>O tma jlu tu'ntzun tjapun aju tz'iban tuj Tu'jil, porque ba'ntok tu'n otok japun tcyakil.", "29": "Ex tcubtok jun xar nojni tu'n vinagre; cu'xtzun cyk'o'n xjal jun esponja tuj vinagre, oc cyc'alo'n twi' jun tal tze' hisopo tbi, ex jax cyk'o'n tuj ttzi'.", "30": "Tejtzun t-xi ttz'uban Jesús ch'in vinagre, tma: <pb/>—Ma japun tcyakil. <pb/>Cubtzun moc'e' twi' ex cyimtzun.", "31": "<pb/>Atzun cye xjal judiy e cubsan twitz Pilat tu'n tcub tokin cykan keju otok che jaw k'o'n twitz crus ex tu'n tcu'tz k'i'n cyximlal, porque atzun k'ij tu'n tbant cyten xjal judiy tu'n tic'set Xjan K'ij; cyja'tzun mi'n cyaj tu'n tcyaj ten cyximlal twitz crus tuj k'ij te ojlabl, porque aju k'ij te ojlabl lu ma'xix toclen.", "32": "E pontzun ke soldad, ex cub cytokin tkan ju tnejel; ax icx cub cytokin tkan ju tcabin, akeju e jaw k'o'n twitz crus tuc'il Jesús.", "33": "Tejtzun cypon ti'j Jesús, minti' cub cytokin tkan, porque o cyil otok cyim.", "34": "<pb/>Pero at jun soldad oc t-xayu'n ttxlaj t-xu'c Jesús tu'n lans, ex etz naj chic' tuc'ix a'.", "35": "Ex aju o que'yinte jlu in xi tchic'ba'n ax toc ti'j, ex aju tyol in xi tchic'ba'n axix toc; porque ba'n tu'n aju yol in tma'n ax toc, tu'ntzun icx cyeye tu'n t-xi cyocsla'ne.", "36": "Porque tcyakil jlu o baj ti'j Jesús tu'ntzun tjapun aju tz'iban tuj Tu'jil chi in tma'n: Mlay cub tokin tbakil, chi tuj Tu'jil.", "37": "Ax icx in tma'ntl tuj Tu'jil: C'oquel cyque'yin aju xjal baj cyxayu'n.", "38": "<pb/>Tbajlenxitzun tcyakil jlu, at jun xjal José tbi, aj Arimatey, t-xnak'tzben Jesús jlu, pero minti' xi tma'n cye xjal judiy ka t-xnak'tzben Jesús te tu'nju in xob cywitz; xi'tzun José cubsal twitz Pilat tu'n ttzaj k'o'n permis te tu'n tcu'tz ti'n t-ximlal Jesús; ex tzajtzun k'o'n permis te tu'n Pilat. Ultzun José ex xi ti'n t-ximlal Jesús.", "39": "Ax icx te Nicodemo ul, aju ul aj tuc'il Jesús te konic'an, ul ti'n tk'olil tze' mirra tbi t-sem tib tuc'il tk'olil tze' alóes tbi, atlo jun syent libr.", "40": "Tzajtzun cyi'n t-ximlal Jesús, ex ocx cybalk'i'n tuj xbalun tuc'ix tc'oc'jal t-sem tib, ic tza'nx cymod xjal judiy oc in cu'x makut jun xjal.", "41": "Ex tuj ju lugar jatum jaw k'o'n Jesús twitz crus at jun tkan awal, ex at jun pantyón ac'aj cyxol tkan awal, na'nxtok tocx k'o'n jun cyimni tuj.", "42": "Atzun ocx cyk'o'n t-ximlal Jesús tuj pantyón lu tu'n tlaj matok in bant cyten xjal judiy tu'n tic'set Xjan K'ij, porque aju pantyón lu nikayintok ta'."}