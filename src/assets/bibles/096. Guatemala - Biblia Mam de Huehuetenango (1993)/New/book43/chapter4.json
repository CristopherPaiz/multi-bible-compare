{"1": "<pb/>Pon tkanil cyuc'il parisey ka mas in che chmet t-xnak'tzben Jesús twitz te Juan ex mas nim xjal in che byan tu'n tuj a';", "2": "masque mya tu'n Jesús o che byan xjal; cyu'n t-xnak'tzben in che byan xjal.", "3": "Tejtzun tbinte Jesús jlu, etz tuj tx'otx' Judey, xi' juntl maj tuj Galiley.", "4": "<pb/>Aju be jatum xi' Jesús, atzun nnic' tuj tx'otx' Samaria.", "5": "Pontzun Jesús tuj jun tnam Sicar tbi, at tuj tx'otx' Samaria, nikayin ttxlaj tetzbil Jacob, aju xi tk'o'n te José aju tcy'ajal.", "6": "Ex attok jun xoch cyaj tbincha'n Jacob; ex tu'nju otok sict Jesús tu'n betin, cub ke' ttzi xoch; balo te chilcuk'ij.", "7": "Ultzun jun xu'j aj Samaria k'il a', ex xi tma'n Jesús te: <pb/>—K'ontza ch'in nc'aye a'.", "8": "<pb/>Atzun ke t-xnak'tzben otok che'x lak'ol wabj tuj tnam.", "9": "Tzajtzun tma'n ju xu'j aj Samaria te Jesús: <pb/>—¿Tiku'n in tzaj tkanina tc'aya a' weye, aya xjal judiy, atzun weye aj Samaria kine? Chi xu'j. <pb/>(Porque ke xjal judiy mya ba'n cyten cyuc'il aj Samaria.)", "10": "<pb/>Xi ttzak'we'n Jesús: <pb/>—Nokwit ma tz'el tnic'a ti'j ju toyaj Dios ex nokwit ma tz'el tnic'a wi'je tej xi nkanine nc'aye a' teya, mawtlo tzaj tkanina tc'aya weye ex mawtlo txi nk'o'ne jun a' itz' teya.", "11": "<pb/>Atzunte xu'j tma: <pb/>—Tat, minti' pulbil te k'i'n tu'na tu'n tjatz ti'na a', ex ma' te jul t-xe'. ¿Jatumtzun ta' ju a' itz' tu'na?", "12": "¿Maspetzun ma' toclena twitz kxe'chel Jacob, aju cyaj k'onte ju xoch lu ke, jatum o c'an te, ex ke tc'wa'l ex ke talun? Chi xu'j.", "13": "<pb/>Xi ttzak'we'n Jesús: <pb/>—Cycyakil keju in che c'an ti'j a' lu, ctzajel juntl maj txketle'n cyi'j;", "14": "pero alcyeju ma txi c'ante ju a' cxel nk'o'ne te, mlay tzaj juntl maj txketle'n ti'j. Porque aju a' cxel nk'o'ne te, cpulwil tuj tanmi ic tza'n jun twi' a' tu'n tten tchwinklal te jumajx, chi Jesús.", "15": "<pb/>Tzajtzun tma'n ju xu'j te Jesús: <pb/>—Tat, k'ontza ju a' lu weye, tu'ntzun mi'n ttzaj txketle'n wi'je, ex tu'n mi'n ntzaje k'ilte a' max tzalu.", "16": "<pb/>Xi tma'n Jesús te: <pb/>—Txi'ya, ex txcontza tchmila, ex tzaja tzalu.", "17": "<pb/>Tzaj ttzak'we'n ju xu'j: <pb/>—Minti'we nchmil. <pb/>Xitzun tma'n Jesús te: <pb/>—Ba'n ma tmaya: Minti'we nchmil, chitzuna.", "18": "Porque jwe'xi tchmila ten, ex aju at tuc'ila ja'lo mya tchmila. Ax toc aju ma tmaya.", "19": "<pb/>Tmatzun ju xu'j te: <pb/>—Tat, tuj nnable aya t-sanjel Dios.", "20": "Keye kxe'chel e c'ulun te Dios twi' witz lu; atzun cyeye xjal judiy, in cyma'ne ka tuj Jerusalén ta' ju lugar jatum tu'n kc'ulun twitz Dios.", "21": "<pb/>Xitzun tma'n Jesús te: <pb/>—Ocslama nyole, nan, tzul tk'ijlalil tu'n cyc'ulune twitz Dios Mambaj, mya twi' ju witz lu tu'n cyc'ulune, ex mya tuj Jerusalén.", "22": "Akeye aj Samaria in che c'ulune twitz ju minti' ojtzki'n cyu'ne; atzun keye in ko c'ulune twitz ju ojtzki'n ku'ne; porque aju colbil atzun in tzaj cyxol xjal judiy.", "23": "Tzul tk'ijlalil, ex lu ma tzul ja'lo, keju in che c'ulun axix toc, oc che c'ulul twitz Dios Mambaj tuj cyanmi ex axix toc cyu'n; porque ate Dios Mambaj taj tu'n cyc'ulun xjal twitz ex axix toc cyu'n.", "24": "Ate Dios Xewbaj; ex keju in che c'ulun twitz, ilxix ti'j tu'n tc'ulunjtz cyu'n tuj cyanmi ex axix toc cyu'n, chi Jesús xi tma'n te xu'j.", "25": "<pb/>Xitzun tma'n ju xu'j te Jesús: <pb/>—Bi'nwe wu'n, tzul ju Mesías, aju Crist tbi, aju at toclen tu'n Dios; octzun tul ctzajel tchic'ba'n tcyakil ke.", "26": "<pb/>Xi tma'n Jesús te: <pb/>—Akine ju Crist in chin yolin tuc'ila.", "27": "<pb/>E ultzun ke t-xnak'tzben, e labin ti'j tu'nju in yolintok Jesús tuc'il jun xu'j; pero mi jun xi kaninte te: ¿Ti in xi tkanina? ex ka ¿alcye yol in yolina ti'j tuc'il ju xu'j? Chiwt.", "28": "Atzunte xu'j cyaj tk'o'n t-ẍok', xi' tuj tnam, ex xi tma'n cye xjal:", "29": "Ko'ke wuc'ile lolte jun xjal ma tzaj tma'n weye tcyakilju o nbinchaye. ¿Myapelo a Crist jlu aju at toclen tu'n Dios? Chi xu'j.", "30": "<pb/>Entons e je'tz ke xjal tuj tnam e ul tuc'il Jesús.", "31": "Atzun cye t-xnak'tzben Jesús in che cubsan twitz: <pb/>—Xnak'tzal, chux wa'na, che chi.", "32": "<pb/>Atzunte Jesús xi tma'n cye: <pb/>—At junwe nwa tu'n nwa'ne ti'j, aju minti' ba'n cyu'ne.", "33": "<pb/>Cymatzun ke t-xnak'tzben cyxolx: <pb/>—¿Atpelo jun xjal ma tzul k'inte twa?", "34": "<pb/>Pero xi tma'n Jesús cye: <pb/>—We nwa, atzunju tu'n nbinchanteye aju tajbil ju tzaj samante weye, ex tu'n tbaj bant tak'un wu'ne.", "35": "¿Myapetzun in cyma'ne ka atx cyaje xjaw taj tu'n tjaw awal? Pero cxel nma'ne cyeye: Cyque'yinxe awal ma tzkij tu'n tjaw.", "36": "Aju in jaw chmonte awal, in tc'mo'n twi tc'u'j, ex in jaw tchmo'n twitz awal tu'n tpon tuj chwinklal te jumajx, tu'ntzun cytzalaj junx aju chmol twitz awal tuc'il ju awalte.", "37": "Porque ti'j jlu in k'manjtz ju tal twitz yol axix toc lu: Jun in cu'x awante, ex juntl in jaw chmonte, chi tal twitz yol.", "38": "Akine ẍinx samante cyeye tu'n tjaw cychmo'ne twitz awal, aju minti' e ak'nane ti'j; junxitl e ak'nan ti'j, ex atzun cyeye ma jaw cychmo'ne twitz cyawal, chi Jesús cye.", "39": "<pb/>Ex nimcu aj Samaria te tnam Sicar e ocslan ti'j Jesús tu'n tyol ju xu'j xi ttx'olba'n cye: Ma tma weye tcyakilju o nbinchaye, chi xu'j.", "40": "Cyja'tzun tej cyul aj Samaria tuc'il Jesús, e cubsan twitz tu'n tcyaj ten cyuc'il. Ex axtzun cyaj ten Jesús cab k'ij.", "41": "Ex nimcutl xjal e ocslan tu'nx tyol Jesús.", "42": "Xitzun cyma'n teju xu'j: <pb/>—Mya nok o'cx tu'n tyola ma kocslaye, porque ax keko' ma ko binte tyol Jesús, ex ba'n ke ku'n axix toc ate jlu Clol cye xjal, aju Crist aju at toclen tu'n Dios.", "43": "<pb/>Tbajlenxitzun cab k'ij, etztzun Jesús tuj Samaria ex xi' tuj Galiley.", "44": "Porque axte Jesús o k'mante ju yol lu: Jun t-sanjel Dios minti' in nimanjtz tujx ttanmi.", "45": "Tejtzun tpon Jesús tuj Galiley, ba'n o c'monjtz cyu'n aj Galiley, porque otok cyil tcyakilju otok tbincha Jesús tuj Jerusalén tuj nink'ij, porque ax icx cye otok che'x aj tuj nink'ij.", "46": "<pb/>Xi'tzun juntl maj Jesús tuj tnam Caná tuj tx'otx' Galiley, jatum otok tz'oc ju a' te vin tu'n. Ex attok jun xjal at toclen ttxlaj rey, yabtok tc'wa'l tuj tnam Capernaum.", "47": "Tej tbinte xjal lu ka otok tzaj Jesús tuj Judey ex otok tzul tuj Galiley, tzaj canul ti'j ex o cubsan twitz tu'n t-xi' Jesús tuj Capernaum ex tu'n tbanix ju tc'wa'l tu'n, porque ch'ixtok tcyim c'wa'l.", "48": "Xitzun tma'n Jesús te: <pb/>—Ka minti' ma cyile ke señ ex ke binchben nim cyipumal in che bant wu'ne mlay che ocslane.", "49": "<pb/>Tzaj ttzak'we'n ju xjal at toclen ttxlaj rey: <pb/>—Tat, t-xi' naja na'nxtok tcyim nc'wa'le.", "50": "<pb/>Xitzun tma'n Jesús te: <pb/>—Ba'n taja tjaya, cbantel tc'wa'la, chi Jesús. <pb/>Xi tocsla'n xjal aju yol tzaj k'ma'n te tu'n Jesús, ex aj meltz'aj.", "51": "Ch'ixtok tpon xjal tuj Capernaum, e etz ke tmajen canul ti'j, ex xi cyma'n te ka otok banix ju tc'wa'l.", "52": "<pb/>Xitzun tkanin cye alcye or tej tbanix c'wa'l. Atzun cye tzaj cytzak'we'n: <pb/>—Txale' k'ij ew ic' cyak ti'j, che chi.", "53": "<pb/>Ultzun tuj tnabl mambaj ka atzun orju tej tmante Jesús te: Cbantel tc'wa'la; ocslantzun ju xjal ti'j Jesús cyuc'ix keju ate' tuj tja.", "54": "<pb/>Atzun tcabin señ jlu bant tu'n Jesús tej tul juntl maj tuj Galiley tej tetz tuj Judey."}