{"1": "<pb/>Tbajlenxitzun tma'n Jesús jlu, jaw tque'yin twitz cya'j ex tma: <pb/>—Tat, ma pon or; chin tnimsa'nctza, akine Tc'wa'la, ax icx teya tu'n tjaw nimsa'na wu'ne.", "2": "Porque ma tzaj tk'o'na woclene cyibaj cycyakil xjal tu'n t-xi nk'o'ne chwinklal te jumajx cye cycyakil keju ma che tzaj tk'o'na weye.", "3": "Ex atzun chwinklal jlu te jumajx, tu'n tojtzkinjtza cyu'n, o'cx aya jun Dios axix toc, ex tu'n wojtzkinjtze cyu'n, akine Jesucrist ma chin tzaj t-sama'na.", "4": "<pb/>Ma jaw nnimsa'ne tbiya twitz tx'otx', ma japun baj wu'ne aju ak'untl tzaj tk'o'na weye tu'n nbinchanteye.", "5": "Ja'lotzun Tat, chin tnimsa'nctza ttxlaja ic tza'n o chin jaw tnimsa'na ttxlaja ojtxi na'nxtok tbant twitz tx'otx'.", "6": "<pb/>Ma txi nchic'ba'ne cye xjal tza'n ttena, akeju ma che etz ti'na cyxol xjal ex ma che tzaj tk'o'na weye. Etzan ke tu'na nej ex ma che tzaj tk'o'na weye, ex ma txi cyniman tyola.", "7": "Ja'lo ma tz'el cynic' ti'j, tcyakilju ma tzaj tk'o'na weye, tuc'ila in tzaj;", "8": "porque aju yol ma tzaj tma'na weye ma txi nma'ne cye; ex ma txi cyniman, ex ma tz'el cynic' ti'j ka axix toc tuc'ila ẍin tzaje, ex ma txi cyocsla'n ka aya tzaj samante weye.", "9": "<pb/>Chin cubsale twitza cyi'j; mya cyi'j ke mastl xjal chin cubsale twitza, nok o'cx cyi'j keju ma che tzaj tk'o'na weye; porque etzan ke tu'na.", "10": "Tcyakilju at weye, teya, ex aju at teya, weye; ex ma chin jaw nimsa'ne cyu'n keju ma tzaj tk'o'na weye.", "11": "<pb/>Mlay chin tentle twitz tx'otx'; atzun cye ax ate' twitz tx'otx', ex ma chinxe tuc'ila. Tat, aya xjan, akeju ma che tzaj tk'o'na weye, cwentin oca ke tu'n tipumala, tu'ntzun cyten junx cyximbetz, ic tza'n ke junx ko'.", "12": "Tej atinxtoke cyuc'il twitz tx'otx' cwentin ke wu'ne tu'n tipumala; akeju ma che tzaj tk'o'na weye cwentin ke wu'ne, ex minti' jun cye ma naj, nok o'cx jun ma naj, aju il ti'j tu'n t-xi tuj najen tu'ntzun tjapun aju tz'iba'maj tuj Tu'jil.", "13": "<pb/>Ja'lotzun chin xe'le tuc'ila; pero in xi nma'ne jlu cye acux atinxe twitz tx'otx', tu'ntzun cytzalajxix wuc'ile ic tza'n weye in chin tzalaje.", "14": "Ma txi nma'ne tyola cye; pero ma che el ic'un cyu'n xjal, porque mya te twitz tx'otx' ke, ic tza'n weye ax mya te twitz tx'otx' kine.", "15": "Minti' in chin cubsane twitza tu'n cyaj ti'na tu'n mi'n cytentl twitz tx'otx', nok o'cx tu'n cyoc tcwentina tu'n mi'n tcub cyi'j tu'n tajaw il.", "16": "Mya te twitz tx'otx' ke, ic tza'n weye ax mya te twitz tx'otx' kine.", "17": "Pa'n ela ke tu'nju tyola axix toc, tu'ntzun cyajben o'cx teya; aju tyola axix toc.", "18": "Ic tza'n ma chin tzaj t-sama'na tu'n wule cyxol xjal, icxtzun cye ma che'x nsama'ne cyxol xjal.", "19": "Nok tu'n cylaj ma txi nk'on wibe tu'n wajbene o'cx teya, ax icx cye tu'n t-xi cyk'on cyib teya nok tu'nju tyola axix toc, tu'ntzun cyajben o'cx teya.", "20": "<pb/>Mya o'cx cyi'j jlu chin cubsale twitza, ax icx chin cubsale cyi'j mastl oc che ocslal wi'je nok tu'n cyyol.", "21": "Chin cubsale twitza tu'n toc junx cyximbetz cycyakil, ic tza'n teya ata wuc'ile ex atine tuc'ila, Tat; icxtzun cyeju tu'n cyten junx kuc'il, tu'ntzun t-xi cyocsla'n cycyakil xjal ka aya ma tzaj samante weye.", "22": "Ic tza'n weye ma chin jaw tnimsa'na, ax icx cye ma che jaw nnimsa'ne tu'ntzun cyoc junx, ic tza'n ke junx ko'.", "23": "Akine cyuc'il, ex aya wuc'ile, tu'ntzun cytenxix junx cyximbetz, tu'ntzun tel cynic' cycyakil xjal ti'j ka aya tzaj samante weye, ex ma che tc'ujlaya ic tza'n weye ma chin tc'ujlaya.", "24": "<pb/>Tat, akeju ma che tzaj tk'o'na weye, wajbile tu'n cyten wuc'ile jatum chin tele, tu'ntzun toc cyque'yin wajwalile aju tzaj tk'o'na weye; porque in c'ujlanjtze tu'na atxix ojtxi na'nxtok tbant twitz tx'otx'.", "25": "Tat aya tz'aklxix, minti' ojtzki'na cyu'n xjal, atzun weye ojtzki'na wu'ne, ex keju ate' wuc'ile ma tz'el cynic' ti'j ka aya tzaj samante weye.", "26": "Ma txi nchic'ba'ne cye tza'n ttena, ex cucx cxel nchic'ba'ntle cye tu'n telxix cynic' ti'j, tu'ntzun cyna'nte ka at tc'ujlalila cyi'j ic tza'n at tc'ujlalila wi'je, ex tu'n ntene cyuc'il."}