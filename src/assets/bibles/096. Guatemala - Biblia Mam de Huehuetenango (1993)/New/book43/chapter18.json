{"1": "<pb/>Tejtzun tbaj tma'n Jesús tcyakil jlu, etz tuj tnam cyuc'ix ke t-xnak'tzben, pon jlajxi tk'ab xak Cedrón tbi. Atzun ta' jun tkan awal, atzun ocx Jesús cyxol tkan awal cyuc'ix ke t-xnak'tzben.", "2": "Ax icx te Judas, aju cyja'tok t-xi k'onte Jesús tuj cyk'ab xjal, ojtzki'ntok ju lugar tu'n, porque nimcu maj oc cychmon cyib Jesús cyuc'ix ke t-xnak'tzben tuj lugar lu.", "3": "Xitzun tuc'in Judas jun c'loj soldad ex junjun polisiy e tzaj sama'n cyu'n ke nejenel cye pal ex cyu'n ke parisey. E je'xtzun jatum ta' Jesús, k'i'n ttxan tzaj cyu'n tuc'ix candil ex cymacbil in che ajben tuj k'oj.", "4": "Atzunte Jesús ba'ntok tu'n tcyakilju attok ttzajel ti'j, cyja'tzun etz lak'e' cywitz ex xi tkanin cye: <pb/>—¿Alcye in che jyo'ne ti'j?", "5": "<pb/>Xitzun cytzak'we'n: <pb/>—In ko jyone ti'j Jesús aj Nazaret. <pb/>Xitzun tma'n Jesús cye: <pb/>—Akine. <pb/>Ex tuc'ix Judas at cyuc'il, aju cyja'tok t-xi k'onte Jesús tuj cyk'ab xjal.", "6": "Tej t-xi tma'n Jesús cye: Akine, e aj lak'e' ex e aj pac'txaj twitz tx'otx'.", "7": "Xitzun tkanin Jesús juntl maj cye: <pb/>—¿Alcye in che jyo'ne ti'j? <pb/>Xitzun cyma'n te: <pb/>—In ko jyone ti'j Jesús aj Nazaret.", "8": "<pb/>Xitzun tma'n Jesús cye: <pb/>—Ma txi nma'ne cyeye akine. Cyja'tzun, ka akine in chin cyjyo'ne, cytzokpinxe ke jlu, chi Jesús cye.", "9": "O tma Jesús jlu tu'ntzun tjapun aju yol o tma: Akeju ma tzaj tk'o'n Nmane weye, mi jun ma naj, chitzun Jesús.", "10": "Atzunte Simón Pedro k'i'n jun spad tu'n, jatz ti'n tuj tjayil, ex oc ttx'emin tmajen nejenel cye pal, bi'x el t-ẍcyin tu'n tuj tbank'ab. Aju majen lu Malco tbi.", "11": "Pero xi tma'n Jesús te Pedro: <pb/>—K'oncuxa t-spadiye tuj tjayil. Porque il ti'j tu'n tic'x c'ixc'oj wu'ne ic tza'n tzaj tma'n Nmane weye.", "12": "<pb/>Tzyettzun Jesús cyu'n jun c'loj soldad ex tu'n capitán ex cyu'n ke polisiy e tzaj sama'n cyu'n xjal judiy, ex baj c'alo'n Jesús cyu'n.", "13": "Tnejel xi cyi'n twitz Anás, porque atzun tji' Caipás; ate Caipás toctok te nejenel cye pal tuj abk'i tej tcub byo'n Jesús.", "14": "Ex ate Caipás xi k'onte cynabl xjal judiy; mas ba'n tu'n tcyim junx xjal te cyxel tnam xjal, chi Caipás.", "15": "<pb/>Ex lepchix t-xi' Simón Pedro ti'j Jesús, tuc'ix juntl xnak'tzben. Aju xnak'tzben lu ojtzki'n twitz tu'n nejenel cye pal, ex tuc'ix ocx tuc'il Jesús twitz tja nejenel cye pal.", "16": "Atzunte Pedro cyaj ten ti'jtze ttzi ja. Cyja'tzun etz aju xnak'tzben lu, aju ojtzki'n twitz tu'n nejenel cye pal, ex o yolin tuc'il ju txin xk'ukil ttzi ja, ocxtzun Pedro tuja tu'n ju txin.", "17": "Atzunte txin xk'ukil ttzi ja xi tkanin te Pedro: <pb/>—¿Myapetzun ajuna cyxol t-xnak'tzben xjal lu? <pb/>Xitzun tma'n Pedro te: <pb/>—Mya ajunwe kin.", "18": "<pb/>Atzun cye majen cyuc'ix ke polisiy wa'l ke'tok, otok cub jun k'ak' cyu'n porque nim che'w in cub, ex in che k'axnen ti'j k'ak'. Ax icx te Pedro wa'ltok cyuc'il in k'axnen ti'j k'ak'.", "19": "<pb/>Xitzun tkanin nejenel cye pal te Jesús cyi'j ke t-xnak'tzben ex ti'j ju t-xnak'tzbil.", "20": "Xi ttzak'we'n Jesús. <pb/>—Cywitz cycyakil xjal ma chin yoline cye xjal; cucx ma txi nk'o'ne xnak'tzbil cyuj ja te c'ulbil ex tuj tja Dios jatum nno'c cychmon cyib cycyakil xjal judiy; ex minti' ma chin yoline tuj ewaj.", "21": "¿Tiku'n in tzaj tkanina weye? Kaninxa cye keju ma che binte nyole alcye ma txi nma'ne cye; ba'n cyu'n alcye ma txi nma'ne cye.", "22": "<pb/>Tej tmante Jesús jlu, ak'pon jun twitz tu'n jun polisiy wa'ltok ttxlaj. Ex tma polisiy cyja': <pb/>—¿Maj ictzun tten tyola in xi tma'na te nejenel cye pal?", "23": "<pb/>Xi ttzak'we'n Jesús: <pb/>—Ka mya ba'n nyole ma txi nma'ne, chic'bantza alcye tpaltil; katzun ba'n nyole, ¿tiku'ntzun in chin oc tbju'na? Chi Jesús te.", "24": "<pb/>Xitzun sama'n Jesús tu'n Anás, pon tuc'il Caipás aju nejenel cye pal. C'alo'ntok Jesús cyu'n.", "25": "<pb/>Atzunte Pedro wa'ltok in k'axnen ti'j k'ak'. Xitzun cyma'n xjal te: <pb/>—¿Myapetzun ajuna cyxol t-xnak'tzben xjal lu? <pb/>Cub tewan Pedro ex tma: <pb/>—Mya ajunwe kin.", "26": "<pb/>Ex attok jun tmajen nejenel cye pal at t-xilen tuc'il ju xjal el tx'emin t-ẍcyin tu'n Pedro, xitzun tma'n xjal te Pedro: <pb/>—¿Myapetzun ma wile t-xol tkan awal tuc'il Jesús?", "27": "<pb/>Cub tewan Pedro juntl maj; ex jurat naj tzak ok' tzec'.", "28": "<pb/>Etztzun k'i'n Jesús tuj tja Caipás, xi k'i'n tuj tja gobernador. Primxtok; atzun cye xjal judiy minti' e ocx tuj tja gobernador tu'n mi'n cyic' tibaj cyley, tu'ntzun t-xi cywa'n ju wabj te kale tuj Xjan K'ij.", "29": "Cyja'tzun etz Pilat yolil cyuc'il ex xi tma'n cye: <pb/>—¿Alcye til xjal lu tuj cywitze?", "30": "<pb/>Xitzun cytzak'we'n xjal: <pb/>—Nokwit mya binchal mya ba'n jlu, miwtlo ma tzul ki'ne tuc'ila.", "31": "<pb/>Xitzun tma'n Pilat cye: <pb/>—Cyi'nxe tu'n toc tuj xjel cyu'ne ex tu'n tcub t-sentens ic tza'n in tma'n cyleye. <pb/>Xitzun cyma'n xjal judiy te: <pb/>—Mya k'o'n permis keye tu'n tcyim jun xjal ku'ne.", "32": "<pb/>Cyma jlu tu'ntzun tjapun ju yol otok tma Jesús tej tmante tza'n tten tu'n tcyim.", "33": "Ocx juntl maj Pilat tuja, tzajtzun txco'n Jesús tu'n ex xi tma'n te: <pb/>—¿Apetzuna Rey cye xjal judiy?", "34": "<pb/>Xi tma'n Jesús te: <pb/>—¿Axpeya in k'mante jlu, ex ka at juntl ma k'mante teya wi'je?", "35": "<pb/>Xi tma'n Pilat te: <pb/>—¿Baka judiy xjal kine? Ax ke t-xjalila cyuc'ix ke nejenel cye pal ma che ul k'inte teya wuc'ile. ¿Ti ma tbinchaya?", "36": "<pb/>Xitzun ttzak'we'n Jesús: <pb/>—Aju ncawbile mya te twitz tx'otx'; nokwit te twitz tx'otx' ncawbile, mawtlo che k'ojin keju ate' wuc'ile tu'n mi'n nxi k'o'ne tuj cyk'ab xjal judiy. Pero aju ncawbile myatzun te tzalu.", "37": "<pb/>Xitzun tma'n Pilat te: <pb/>—¿Maj reytzuna? <pb/>Xi ttzak'we'n Jesús: <pb/>—Akine rey ic tza'n ma tmaya. Atzun wile ma chin ul itz'je tu'n woque te rey, ex atzun wile ma chin ule twitz tx'otx' tu'n t-xi nchic'ba'ne ju yol axix toc. Cycyakil keju in xi cyniman ju yol axix toc, in xi cybi'n nyole, chi Jesús te.", "38": "<pb/>Xitzun tma'n Pilat te: <pb/>—¿Titzun t-xilen ju yol axix toc? <pb/>Tej tmante Pilat jlu, etz juntl maj yolil cyuc'il xjal judiy ex xi tma'n cye: <pb/>—Minti' jun til xjal lu in cnet wu'ne.", "39": "Pero nak'l keye ti'j tu'n t-xi ntzokpi'ne jun pres tuj Xjan K'ij. ¿Cyajpeye tu'n tex ntzokpi'ne aju Cyreye akeye xjal judiy?", "40": "<pb/>Jawtzun tk'ajk'ajel cywi' cycyakil juntl maj ex cyma: <pb/>—Mya ate jlu tu'n tetz ttzokpi'na, ate Barrabás tzokpi'metza, che chi. <pb/>Ex ate Barrabás elek'tok."}