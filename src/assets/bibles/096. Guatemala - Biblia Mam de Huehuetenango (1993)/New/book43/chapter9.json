{"1": "<pb/>Cyja'tok t-xi' Jesús tuj be, o til jun xjal moẍ titz'jlenx.", "2": "<pb/>Xitzun cykanin t-xnak'tzben te: <pb/>—Xnak'tzal, ¿alcye o binchan il tu'nju itz'j xjal lu moẍ? ¿Axpelo o binchan il, ex ka ake tman? Che chi.", "3": "<pb/>Xi ttzak'we'n Jesús: <pb/>—Aju xjal lu moẍ tej titz'j pero mya tu'nju o binchan il ex mya tu'nju ake tman e binchan il; nok o'cx tu'n tyec'unjtz tipumal Dios ti'j.", "4": "Il ti'j tu'n nbinchanteye tak'un ju tzaj samante weye acux atx k'ij; tzul konic'an mi jun xjal jacu bant tu'n tak'nantl.", "5": "Acux atine twitz tx'otx', spic'un kine cye xjal.", "6": "<pb/>Tej tmante Jesús jlu, cub ttzuban twitz tx'otx' ex baj tbincha'n ch'in xok'l tu'n ta'l ttzi', ex oc t-su'n ju xok'l ti'j twitz moẍ,", "7": "ex xi tma'n te: <pb/>—Txi'ya tx'jol twitza tuj matij pil Siloé tbi, chi Jesús, (atzun in tma'n yol lu, Sama'n). <pb/>Xi'tzun ju xjal ex el ttx'jo'n twitz, ex ajtz meltz'aj otok bant tque'yin.", "8": "Atzun cye vesin ex keju otok cyil nej ka moẍtok, cyma: <pb/>—¿Myapelo a xjal lu aju in cub ke' mo'l?", "9": "<pb/>Cymatzun junjun: <pb/>—Atzun. <pb/>Ex cyma junjuntl: <pb/>—Mer ic tza'n ate, pero mya. <pb/>Atzunte xjal tma: <pb/>—Akine.", "10": "<pb/>Xitzun cykanin te: <pb/>—¿Tza'ntzun tten ma jaket twitza?", "11": "<pb/>Xi ttzak'we'n ju xjal: <pb/>—Aju xjal Jesús tbi xbaj tbincha'n ch'in xok'l ex soc t-su'n ti'j nwitze ex saj tma'n weye: Txi'ya, ex tx'jo'mel twitza tuj pil Siloé. Ẍinxtzune ex sel ntx'jo'ne nwitze, ex ma jaket nwitze.", "12": "<pb/>Xitzun cyma'n xjal te: <pb/>—¿Jatum ta' ju xjal lu? <pb/>Atzunte xjal tma: <pb/>—Minti' ba'n wu'ne, chi xjal.", "13": "<pb/>Aju xjal moẍtok nej, xi k'i'n cyu'n xjal cywitz parisey.", "14": "Tuj k'ij te ojlabltok tej tbaj tbincha'n Jesús ju xok'l ex jaket twitz ju xjal tu'n.", "15": "Cyja'tzun ax icx ke parisey xi cykanin te tza'n tten otok jaket twitz. Xitzun tma'n xjal cye: <pb/>—Soc tk'o'n Jesús ch'in xok'l ti'j nwitze, ex ma tz'el ntx'jo'ne ex in que'yin nwitze ja'lo.", "16": "<pb/>Cymatzun junjun parisey: <pb/>—Aju xjal xbinchante jlu myatzun tzajni tuc'il Dios porque mya niman tu'n aju k'ij te ojlabl. <pb/>Atzun junjuntl cyma: <pb/>—¿Tza'n tten tu'n cybant ke señ lu tu'n xjal ka aj il? Che chi. <pb/>Cyja'tzun tzaj jun yol cyxolx.", "17": "Xitzun cyma'n juntl maj teju xjal moẍtok nej: <pb/>—¿Chi toctzun tu'na ti'j ju xjal ma jaket twitza tu'n? <pb/>Atzunte tma: <pb/>—T-sanjel Dios te xjal lu.", "18": "<pb/>Pero minti' xi cyocsla'n xjal judiy ka moẍtok nej ex otok jaket twitz. Maxitzun xi cyocsla'n tej cytxquet ke tman ju xjal otok jaket twitz.", "19": "Xitzun cykanin cye tman: <pb/>—¿Apetzun cyc'wa'le jlu aju in cyma'ne ka moẍtok titz'jlenx? ¿Tza'ntzun tten ma bant tque'yin ja'lo? Che chi.", "20": "<pb/>Xitzun cytzak'we'n ke tman: <pb/>—Ba'n ku'ne atzun kc'wa'le jlu, ex ba'n ku'ne moẍ titz'jlenx;", "21": "pero minti' ba'n ku'ne tza'n tten ma bant tque'yin ja'lo; ex minti' ba'n ku'ne alcye ma jakonte twitz. Cykaninxe te porque ma pon tabk'iyil; axte ck'malte, che chi.", "22": "<pb/>Atzun jlu xi cyma'n tman porque in che xobtok cywitz xjal judiy; porque otok bant ti'j cyu'n judiy ka at jun xjal ma yolin ka ate Jesús ju Crist aju at toclen tu'n Dios, bi'x tu'n tetz lajet tuj ja te c'ulbil.", "23": "Tu'ntzunju cyma ke tman: Cykaninxe te porque ma pon tabk'iyil, che chi.", "24": "<pb/>Txquettzun juntl maj cyu'n parisey aju xjal moẍtok nej, ex xi cyma'n te: <pb/>—Twitz Dios k'mantza jun yol axix toc; ba'n ke ku'n ate xjal lu aj il.", "25": "<pb/>Xitzun ttzak'we'n ju xjal: <pb/>—Minti' ba'n wu'ne ka aj il ex ka mi'n; pero at jun ba'n wu'ne, moẍtok kine nej, atzun ja'lo ma bant nque'yine.", "26": "<pb/>Xi cykanin juntl maj te: <pb/>—¿Ti xtbincha ti'ja? ¿Tza'n tten xjaket twitza tu'n?", "27": "<pb/>Xitzun ttzak'we'n xjal: <pb/>—Ma txi nma'ne cyeye ex minti' in xi cybi'ne; ¿tiku'n cyajbile tu'n cybinteye juntl maj? ¿Cyajpeye tu'n cyoque te t-xnak'tzben? Chi xjal.", "28": "<pb/>E octzun ten yasul ti'j: <pb/>—Aya t-xnak'tzben xjal lu, atzun keye t-xnak'tzben Moisés ko'ye.", "29": "Ba'n ke ku'n, ate Dios o yolin tuc'il Moisés; atzunte xjal lu, minti' ba'n ku'ne jatum tzajni, che chi.", "30": "<pb/>Xitzun ttzak'we'n ju xjal. <pb/>—Ma'xix t-xilen jlu. Minti' ba'n cyu'ne jatum tzajni, atzun weye ma jaket nwitze tu'n.", "31": "Ba'n ku'n minti' in che tzaj tbi'n Dios ke xjal aj il; pero ka at jun xjal at tchi Dios tuj twitz ex in tbincha'n aju tajbil, atzunju in tzaj tbi'n Dios.", "32": "Atxix t-xe tnejel ojtxi bajx kbi ka at jun xjal moẍ titz'jlenx in jaket twitz tu'n juntl xjal.", "33": "Nokwit mya tuc'il Dios tzajni xjal lu, miwtlo jun jacu bant tu'n, chi xjal.", "34": "<pb/>Xitzun cytzak'we'n ke parisey: <pb/>—Aj ilxixa atxix tej titz'ja, ¿apetzuna cxnak'tzal keye? Che chi. <pb/>Ex bi'x ex cylajo'n.", "35": "<pb/>Tbitzun Jesús ka otok tz'ex lajo'n xjal cyu'n, ex tej tcnet xjal tu'n, xi tma'n te: <pb/>—¿Ocsla'npe tu'na aju xjal ma tzaj sama'n tu'n Dios tu'n tten cyuc'il xjal?", "36": "<pb/>Xi ttzak'we'n ju xjal: <pb/>—Tat, k'mantza weye alcye, tu'ntzun wocslane ti'j.", "37": "<pb/>Xitzun tma'n Jesús te: <pb/>—Matzun tila xjal lu; akine in chin yoline tuc'ila.", "38": "<pb/>Xitzun tma'n ju xjal: <pb/>—Chin ocslale, Tat. <pb/>Ex cubtzun ẍmeje' oc ten c'ulul twitz Jesús.", "39": "<pb/>Tmatzun Jesús: <pb/>—Akine ma chin ule twitz tx'otx' tu'n tel cyil xjal tuj k'ancha'l, tu'ntzun tbant cyque'yin keju miban che que'yin, ex tu'n tmoẍix cywitz keju in che que'yin.", "40": "<pb/>Tejtzun cybinte junjun parisey ate'tok tuc'il, xi cyma'n te: <pb/>—¿Maj icx keye moẍ ko'ye?", "41": "<pb/>Xi ttzak'we'n Jesús: <pb/>—Nokwit moẍ keye, minti'wtlo cyile; pero ja'lo cucx atx cyile, porque in cyma'ne: In ko que'yine."}