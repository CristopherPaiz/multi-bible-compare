{"1": "<pb/>Akine tkan uva axix toc, atzun Nmane atzun ak'nal ti'j.", "2": "Tcyakil tk'ab uva toc wi'je ka minti' twitz, c'elel ttx'emin; ex tcyakilju tk'ab uva at twitz, c'elel ti'n ttzkijil ti'j tu'ntzun toc mastl twitz.", "3": "Atzun cyeye ma tz'el baj ttzkijil cyi'je tu'nju yol ma txi nma'ne cyeye.", "4": "Che tencje wuc'ile ex akine cyuc'ile. Ic tza'n jun tk'ab uva mlay tz'oc twitz tu'nx tib ka mya toc ti'j tkan uva; icxtzun cyeye mlay tz'oc cywitze ka minti' ẍe cyaj tene wuc'ile.", "5": "<pb/>Akine tkan uva, atzun cyeye tk'ab uva keye; alcye ax toc wi'je ex toc kine ti'j, atzunju nim twitz c'oquel. Katzun cypa'n cyibe wi'je, minti' cbantel cyu'ne.", "6": "Alcye minti' ma cyaj ten wuc'ile, c'elex xo'n ex ctzkijel ic tza'n ke tk'ab uva in tzaj cyi'n xjal ex nno'cx cyk'o'n tuj k'ak' tu'n cybaj tz'e'y.", "7": "<pb/>Ka ma che cyaj tene wuc'ile, ex ka ma cyaj ten nyole tuj cyanmiye, cykaninxe tcyakil alcye cyajbile, ex ctzajel k'o'n cyeye.", "8": "Tu'ntzun jlu cjawil nimsa'n Nmane ka ma tz'oc nim cywitze, ex cyja'tzun tten tu'n cyoque te nxnak'tzbene.", "9": "Ic tza'n te Nmane ma chin c'ujlanjtze tu'n, icxtzun cyeye ma che nc'ujlaye. Ax che tencje tuj nc'ujlalile.", "10": "Ka ma che japun ke nmandamyente cyu'ne, cucx ctel nc'ujlalile cyi'je; ic tza'n weye ma che japun ke tmandamyent Nmane wu'ne ex cucx ma ten tc'ujlalil wi'je.", "11": "<pb/>Tcyakil jlu ma txi nma'ne cyeye tu'ntzun cytzalaje junx wuc'ile ex tu'n cytzalaje nimxix.", "12": "Atzun nmandamyente jlu: Tu'n cyc'ujlante cyibe cyxolxe, ic tza'n weye ma che nc'ujlaye.", "13": "Ka at jun xjal ma txi tk'on tib tu'n tcyim tu'n cyclet ke tamiw, mas ma' tc'ujlalil, mlay pon tc'ujlalil juntl ic tza'n jlu.", "14": "Akeye che oquele te wamiwoye ka ma cybinchaye aju cxel nma'ne cyeye.", "15": "Mlay tz'oc nk'o'ntle cybiye majen, porque aju majen minti' ba'n tu'n aju in tbincha'n tpatrón; atzun cyeye ma tz'oc nk'o'ne cybiye te wamiwoye, porque tcyakilju o nbiye te Nmane, o txi ntx'olba'ne cyeye.", "16": "Mya akeye e jaw sc'onte weye; nok o'cx akine ẍin jaw sc'onte cyeye ex ma tz'oc nk'o'ne cyoclene tu'n cyxi'ye ak'nal, ex tu'n toc cywitze ex cucx tu'n tten cywitze ic tza'n jun wi' uva at nim twitz, tu'ntzun ttzaj tk'o'n Nmane cyeye tcyakilju cxel cykanine te, tu'nju ocslal keye wi'je.", "17": "Atzun jlu cxel nma'ne cyeye: Tu'n cyc'ujlante cyibe cyxolxe.", "18": "<pb/>Ka ma che el ic'une cyu'n xjal, tz'elx cynic'e ti'j, nej ma chin el ic'une cyu'n xjal cywitze.", "19": "Nokwit te twitz tx'otx' keye, mawtlo che c'ujlanjtze cyu'n xjal ic tza'n in che c'ujlanjtz ke cyuc'il cyu'n, pero ja'lo ma che jaw nsc'o'ne cyxol xjal, tu'ntzunju ma che el ic'une cyu'n, porque mya te twitz tx'otx' keye.", "20": "Cyna'ntze aju yol xi nma'ne cyeye: Aju majen mya mas nim toclen twitz tpatrón nchitzune. Ka ma chin yajlanjtze cyu'n xjal, ax icx cyeye che yajlanjtzele cyu'n; ex ka ma txi cyniman xjal nyole, ax icx cyeye cxel niman cyyole cyu'n.", "21": "Tcyakil jlu oc cybincha' xjal cyi'je tu'n tlaj ocslal keye wi'je, porque minti' ojtzki'n cyu'n aju tzaj samante weye.", "22": "<pb/>Nokwit minti' ma chin ule ex nokwit minti' ma chin yoline cyuc'il, minti'wtlo cyil; atzun ja'lo minti' cycolbil cyib ti'j cyil.", "23": "Alcye ma tz'el ic'unte weye, ax icx nne'l ic'un Nmane tu'n.", "24": "Nokwit minti' o nbinchaye ak'untl cyxol, aju minti' o bant tu'n juntl xjal, minti'wtlo cyil; atzun ja'lo ma cyil wak'unbene ex ma chin el ic'une cyu'n, tuc'ix Nmane.", "25": "In cybincha'n jlu tu'ntzun tjapun aju yol tz'ibamaj tuj cyley, chi in tma'n: Nokx gan ma chin el ic'une cyu'n, chi tuj Tu'jil.", "26": "<pb/>Octzun tul ju Onil cyeye ex K'ukbalte cyc'u'je, aju ctzajel nsama'ne, aju ctzajel tuc'il Nmane, ctzajel tma'n ju axix toc wi'je. Atzun jlu aju Xewbaj Xjan, aju chic'balte ju axix toc, atzun in tzaj tuc'il Nmane.", "27": "Ax icx cyeye cxel cychic'ba'ne ax toc wi'je, porque ma che tene wuc'ile atxix t-xe tnejel."}