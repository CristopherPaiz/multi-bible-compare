{"1": "<pb/>At jun xjal Lázaro tbi yabtok, aj Betania xjal lu, aju ttanmi Mariy tuc'ix Marta aju terman.", "2": "Yabtok Lázaro aju t-xiban Mariy; ate Mariy jlu aju oc su'nte perjum ti'j tkan Kajaw ex el t-su'n ti'j tkan tu'n ttzmal twi'.", "3": "Xitzun cysama'n ke tanb Lázaro jun sanjel k'malte te Jesús cyja': <pb/>—Tat, aju c'ujla'n tu'na, ma yabt, chi sanjel.", "4": "<pb/>Tej tbinte Jesús tma: <pb/>—Aju yabil lu mya tu'n tcyim Lázaro tu'n, nok o'cx ma tzaj yabil lu tu'n tjaw nimsa'n tbi Dios ex tu'n tjaw nimsa'n nbiye, akine Tc'wa'l Dios.", "5": "<pb/>Ex c'ujla'nxix Marta tu'n Jesús, tuc'ix titz'in tuc'ix Lázaro.", "6": "Tejtzun tbinte Jesús ka yabtok Lázaro ax cyaj ten cab k'ijtl.", "7": "Tbajlenxitzun cab k'ij, xi tma'n cye t-xnak'tzben: <pb/>—Ko'ke juntl maj tuj Judey.", "8": "<pb/>Xitzun cyma'n ke t-xnak'tzben Jesús te: <pb/>—Xnak'tzal, c'itzke o cyajbe xjal judiy tu'n toc xo'na tu'n abj cyu'n. ¿Maj ma txi'ya juntl maj tuj Judey? Che chi.", "9": "<pb/>Xi ttzak'we'n Jesús: <pb/>—¿Myapetzun cablaj or tuj jun k'ij? Ka in bet xjal k'ijl mlay jaw tolj, porque in tque'yin ju spic'un at twitz tx'otx';", "10": "pero aju xjal in bet konic'an in jaw tolj, porque minti' spic'un tuc'il.", "11": "<pb/>Tej tbaj tma'n Jesús jlu xi tma'ntl cye: <pb/>—Aju kamiw Lázaro in tan; pero ma chinxe c'asul te, chi Jesús.", "12": "<pb/>Xitzun cyma'n ke t-xnak'tzben Jesús te: <pb/>—Tat, ka in tan Lázaro, cbanteltzun.", "13": "<pb/>Pero tma Jesús jlu ti'j Lázaro ka otok cyim; atzun cye t-xnak'tzben ela tuj cynabl ka in yolin Jesús ti'j ojlabl tu'n watl.", "14": "Xitzun tma'n Jesús clarxix cye: <pb/>—Ma cyim Lázaro.", "15": "Ex in chin tzalaje tu'nju mya ax atine tej xcyim, porque mas ba'n te cyeye tu'ntzun cyocslane wi'je; ex ko'tzun jatum ta'.", "16": "<pb/>Xitzun tma'n Tomás cye mastl xnak'tzben: <pb/>—Ax icx ke, ko'ke tu'n kcyim tuc'il, chi Tomás, aju yo'ẍ tbi cyu'n xjal.", "17": "<pb/>Pontzun Jesús ex o tbi otok bant cyaje k'ij tcu'xlen maku'n Lázaro.", "18": "Nikayin t-xol tnam Betania tuc'il Jerusalén, balo ox kilómetro cyxol.", "19": "Ex nimcu xjal judiy otok che ul tuc'il Marta ex tuc'il Mariy, e ul k'ukbalte cyc'u'j tu'n tlaj otok cyim cyxiban.", "20": "Tejtzun tbinte Marta cyja' t-xi' Jesús, etz canul ti'j; atzunte Mariy cyaj ten tuja.", "21": "Xitzun tma'n Marta te Jesús: <pb/>—Tat, nokwit ata tzalu, miwtlo o cyim nxibane.", "22": "Pero ba'n wu'ne ja'lo, tcyakilju cxel tkanina te Dios ctzajel tk'o'n Dios teya.", "23": "<pb/>Xitzun tma'n Jesús te: <pb/>—Cjawil ank'in t-xibana.", "24": "<pb/>Xi tma'n Marta te: <pb/>—Ba'n wu'ne cjawil ank'in oc cyjaw ank'in cyimni tuj mancbil tk'ijlalil.", "25": "<pb/>Xitzun tma'n Jesús te: <pb/>—Akine k'olte ank'ibl ex akine k'ol chwinklal; alcye ma tz'ocslan wi'je, masque ka ma cyim, oc c'ank'il.", "26": "Ex ke xjal itz'xke, ka ma che ocslan wi'je mlay che cyim te jumajx. ¿Mape tocslaya jlu? Chi Jesús.", "27": "<pb/>Xi tma'n Marta te: <pb/>—Ma txi wocsla'ne, Tat; ma wocslaye aya ju Crist aju at toclen tu'n Dios, ex aya Tc'wa'l Dios ma tzula twitz tx'otx'.", "28": "<pb/>Tej tbaj tma'n Marta jlu, xi' txcolte Mariy aju titz'in, cheba xi tjasc'u'n te: <pb/>—Ma tzul Xnak'tzal ex in txconjtza tu'n, chi Marta.", "29": "<pb/>Tej tbinte Mariy jlu, jaw we' naj ex ul tuc'il Jesús.", "30": "Na'nxtok tocx Jesús tuj tnam; ax ta'tok jatum ul Marta canul ti'j.", "31": "Atzun cye xjal judiy, akeju otok che pon tja Mariy k'ukbalte tc'u'j, tej cylonte otok jaw we' naj Mariy ex otok tz'etz, e oc lpe' ti'j, ex cyma: Ma txi' ok'el ttzi pantyón, che chi.", "32": "<pb/>Tejtzun tcanun Mariy jatum ta'tok Jesús ex tej tque'yinte, cub ẍmeje' t-xe tkan Jesús ex tma: <pb/>—Tat, nokwit ax ta'ya tzalu miwtlo o cyim nxibane.", "33": "<pb/>Tej tque'yinte Jesús in ok' Mariy ex cyuc'ix ke xjal judiy in che ok', akeju e tzaj tuc'il, tzaj ta'w tuj tanmi tu'n tbis,", "34": "ex xi tkanin cye: <pb/>—¿Jatum ocx cyk'o'ne? <pb/>Xitzun cyma'n te Jesús: <pb/>—Tat, ko' que'yilte.", "35": "<pb/>Jawtzun ok' Jesús.", "36": "Cymatzun ke xjal judiy: <pb/>—Nimxix tc'ujlalil Jesús ti'j.", "37": "<pb/>Pero at junjun cyxol cyma: <pb/>—Ate xjal lu jakonte twitz moẍ, ¿tiku'ntzun minti' xbant tu'n tu'n mi'n tcyim Lázaro?", "38": "<pb/>Tzajxix tbis Jesús juntl maj, ex pon jatum tocx cyimni. Tocx tuj jun jul toc jun abj ttzi'.", "39": "Xitzun tma'n Jesús cye: <pb/>—Cyi'mele aju abj. <pb/>Atzunte Marta, aju tanb ktzan Lázaro, xi tma'n te Jesús: <pb/>—Tat, ma tzuwix, porque ma bant-xi cyaje k'ij tcu'xlen makut.", "40": "<pb/>Pero xi tma'n Jesús te: <pb/>—¿Myapetzun ma txi nma'ne teya, ka ma tocslaya oc tila'ya tipumal Dios? Chi Jesús te.", "41": "<pb/>Eltzun cyi'n aju abj [jatum otok tz'ocx k'o'n cyimni.] Ex jaw tque'yin Jesús twitz cya'j, ex tma: <pb/>—Tat, cxel nk'o'ne chjonte teya porque ma chin tzaj tbi'na.", "42": "Ba'n wu'ne cucx in chin tzaj tbi'na, pero ma txi nma'ne jlu tu'n cylaj nimcu xjal ate' ntxlaje, tu'ntzun t-xi cyocsla'n ka aya ma tzaj samante weye.", "43": "<pb/>Tejtzun tbaj tma'n Jesús jlu, jaw tk'ajk'ajel twi' cyuwxix, tma: <pb/>—Tetza, Lázaro.", "44": "<pb/>Etztzun aju otok cyim, balk'i'ntok tk'ab tu'n xbalun tuc'ix tkan, ex potzin twitz tu'n jun c'albil. Xitzun tma'n Jesús cye xjal: <pb/>—Cypaju'mele ex cytzokpinxe.", "45": "<pb/>Nimcu xjal judiy otok che ul tuc'il Mariy. Tej cylonte aju tbincha Jesús, nim e ocslan ti'j.", "46": "Pero at junjun cyxol e je'x cyuc'il parisey ex xi cyma'n aju otok tbincha Jesús.", "47": "Atzun cye nejenel cye pal ex ke parisey oc cychmo'n ke Aj Sanjelal cye xjal judiy ex cyma: <pb/>—¿Alcye cbantel ku'n? Porque ate xjal lu nimcu señ in bant tu'n.", "48": "Ka cucx ma cyaj kk'o'n icju, cycyakil xjal che ocslal ti'j; che ultzun ke aj sanjelal aj Rom, ex cbajel cyxitun tja Dios tuc'ix ktanmi, che chi.", "49": "<pb/>Pero at jun xjal cyxol, Caipás tbi, toctok nejenel cye pal tuj abk'i tej tcub byo'n Jesús, xi tma'n cye: <pb/>—Cyeye minti' cynable;", "50": "ex minti' nne'l cynic'e ti'j; mas ba'n tu'n tcyim jun xjal te cyxel cycyakil xjal ex mya tu'n cynaj cycyakil xjal tuj nasyon lu, chi Caipás.", "51": "<pb/>Mya nok tu'nx Caipás o tma jlu; ate Dios o k'mante tuj tnabl tu'nju toctok te nejenel cye pal tuj abk'i lu, cyja'tzun tzaj tma'n naj ka ate Jesús tu'n tcyim te t-xel enter jun tnam xjal, akeju xjal judiy;", "52": "ex mya nok o'cx tu'n tcyim te t-xel enter tnam, ax icx tu'n cytzaj chmo'n ke Tc'wa'l Dios tu'n cyten junx, akeju otok che el sputj.", "53": "Cyja'tzun, atxixtzun tuj k'ij lu bant ti'j cyu'n aj sanjelal cye xjal judiy tu'n tcub cybyo'n.", "54": "<pb/>Cyja'tzun minti'tl o ten Jesús cyxol xjal judiy, ic' lak'e', pon tuj jun tnam Efraín tbi, nikayin ttxlaj lugar minti' cynajbil xjal tuj; ex axtzun o ten cyuc'ix ke t-xnak'tzben.", "55": "<pb/>Ch'ixtok tul canun nink'ij cye xjal judiy, aju Xjan K'ij tbi; ex nimcu xjal e tzaj tuj cojbil e ja'wil tuj Jerusalén tu'n cytx'jonte cyib ic tza'nx in tma'n cyley, acux na'nxtok tul canun Xjan K'ij.", "56": "Ex in che jyon ti'j Jesús, ex in che kanin ti'j cyxolx tuj tja Dios, in cyma'n: <pb/>—¿Chi toc cyu'ne? ¿Mi'npelo tzul tuj nink'ij? Che chi.", "57": "<pb/>Ke nejenel cye pal ex ke parisey otok tz'etz jun orden cyu'n, ka at jun xjal ma tbi jatum ta' Jesús, ba'n tu'n tpon naj tkanil tu'n, tu'ntzun ttzyet Jesús cyu'n."}