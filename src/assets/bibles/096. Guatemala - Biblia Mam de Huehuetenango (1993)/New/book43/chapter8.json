{"1": "<pb/>Atzunte Jesús xi' twi witz Olivos.", "2": "Te prim te juntl k'ij tej ttzaj t-xe cya'j, pon juntl maj Jesús tuj tja Dios, ex cycyakil xjal e pon tuc'il; cubtzun ke', ex xi tk'o'n xnak'tzbil cye.", "3": "Atzun cye xnak'tzal ti'j ley cyuc'ix ke parisey ul cyi'n jun xu'j otok tzyet cyu'n tu'n tlaj in tbincha'n aj pajil; matok in tbincha'n aj pajil tej ttzyet cyu'n. Cubtzun cyk'o'n cyxol xjal.", "4": "Xitzun cyma'n te Jesús: <pb/>—Xnak'tzal, aju xu'j lu tej xtzyet ku'ne in tbincha'n aj pajil.", "5": "Cyaj tma'n Moisés ke tuj ley, ka at xu'j in cybincha'n aj pajil, il ti'j tu'n cyoc xo't tu'n abj. ¿Yajtzun teya, chi toc tu'na? Che chi.", "6": "<pb/>O cyma jlu tu'n toc Jesús tuj joybil ti'j, tu'ntzun tcub tz'ak tuj jun til cyu'n. Pero cub moc'e' Jesús twitz tx'otx', cub ttz'iban twitz tx'otx' tu'n tal tk'ab.", "7": "Pero tu'nju cucx in che kanin ti'j, jaw we' Jesús, ex xi tma'n cye: <pb/>—Ka at jun cyxole minti' til, atzunju e toc xo'nte tnejel abj ti'j xu'j.", "8": "<pb/>Ex cub moc'e' Jesús juntl maj, oc tentl tz'ibal twitz tx'otx'.", "9": "Atzun cye tej cybinte jlu, o cyna' ka mya ba'n ke, e je'tztzun junjun tetz. Nej e je'tz ke tij xjal, ex e je'tz baj cycyakil. O'cxte Jesús cyaj ten tuc'ix ju xu'j wa'ltok twitz.", "10": "Jawtzun we' Jesús ex o til minti'tl xjal at, o'cx te xu'j at, xitzun tma'n te xu'j: <pb/>—Aya xu'j, ¿jatum ate' ke tx'olbal tila? ¿Minti'pe jun ma tma tu'n tcub t-sentensa? Chi Jesús.", "11": "<pb/>Atzun te xu'j tma: <pb/>—Minti', Tat. <pb/>Xitzun tma'n Jesús te: <pb/>—Ax icx weye mlay cub t-sentensa wu'ne; txi'ya, ex mi'n binchantla il.]", "12": "<pb/>O yolin juntl maj Jesús cye xjal ex tma: <pb/>—Akine spic'un cye xjal; alcye ma tz'oc lpe' wi'je, mlay bet tuj klolj, nok o'cx ctel tuj spic'un tu'n tten tchwinklal.", "13": "<pb/>Xitzun cyma'n ke parisey te Jesús: <pb/>—Ax teya nno'c tk'on tiba te testiw ti'jxa; cyja'tzun mlay txi kbi'ne tyola in tzaj tma'na porque mya ax toc, che chi.", "14": "<pb/>Xi ttzak'we'n Jesús: <pb/>—Masque ax kine ma tz'oc nk'on wibe testiw wi'jxi, pero ax toc nyole in xi nma'ne. Porque ba'n wu'ne jatum ẍin tzaje ex jatum chin xe'le; atzun cyeye minti' ba'n cyu'ne jatum ẍin tzaje ex minti' ba'n cyu'ne jatum chin xe'le.", "15": "Cyeye in che oc xjal tuj xjel cyu'ne tu'nxju cyximbetze ic tza'n in cybincha'n mastl xjal; atzun weye minti' jun xjal nno'c tuj xjel wu'ne.", "16": "Ex masque ma che oc xjal tuj xjel wu'ne, pero aju sentens cbel nk'o'ne tuj tumelxix; porque mya njunalxwe in chin cub k'onte sentens, tuc'ix te Nmane at wuc'ile, aju tzaj samante weye.", "17": "Ex at jun yol tz'iban tuj cyleye in tma'n, ka at cabe xjal testiw junx ta' cyyol in tzaj cyma'n, entons ax toc cyyol.", "18": "Akine testiw wi'jxi, ax icx te Nmane testiw wi'je, aju tzaj samante weye, chi Jesús.", "19": "Xitzun cyma'n te: <pb/>—¿Jatumtzun ta' Tmana? <pb/>Xi ttzak'we'n Jesús: <pb/>—Minti' ma tz'el cynic'e wi'je ax icx ti'j Nmane; nokwit ma tz'el cynic'e wi'je, ax icx mawtlo tz'el cynic'e ti'j Nmane.", "20": "<pb/>Atzun o tma Jesús ju yol lu tuj lugar te chembil pwak, tej tk'on xnak'tzbil cye xjal tuj tja Dios. Pero mi a'l jun tzaj tzyunte, porque na'nxtok tjapun tk'ijlalil tu'n ttzyet cyu'n xjal.", "21": "<pb/>Xi tma'n juntl maj Jesús cye: <pb/>—Chin xe'ltzune, ex che jyole wi'je, pero tujx cyile che cymele; ex jatum chin pole mlayx che pone, chi Jesús.", "22": "<pb/>Cymatzun xjal judiy: <pb/>—¿Tu'nxpelo cbel tbyon tib tu'nju in tma'n: Jatum chin pole, mlayx che pone? Chitzun.", "23": "<pb/>Xitzun tma'n Jesús cye: <pb/>—Cyeye atzun ate'ye te cubni tzalu twitz tx'otx'; atzun weye te tuj cya'j kine; cyeye te twitz tx'otx' keye, atzun weye mya te twitz tx'otx' kine.", "24": "Cyja'tzun ma txi nma'ne cyeye, che cymele tujxju cyile; ka minti' ma txi cyocsla'ne ka Akine, che cymele tujx ju cyile, chi Jesús.", "25": "<pb/>Xitzun cyma'n te: <pb/>—¿Alcyetzuna? <pb/>Xi tma'n Jesús cye: <pb/>—Ax kine ic tza'n xi nma'ne cyeye nej.", "26": "Nimcu tu'n nyoline cyi'je ex tu'n t-xi nma'ne cybinchbene mya ba'n; pero aju tzaj samante weye, ax toc tyol, ex aju ma nbiye te, atzunju in xi nma'ne cye xjal.", "27": "<pb/>Pero minti' el cynic' ti'j ka ti'j Dios Mambaj in yolin Jesús.", "28": "Cyja'tzun xi tma'n Jesús cye: <pb/>—Akine sc'o'maj kine tu'n Dios tu'n ntene cyuc'il xjal; ocxi njaw cyk'o'ne twitz crus, maxitzun c'elel cynic'e ti'j ka Akine ex minti' jun ti'xti in bant wu'ne wu'nx wibe, nok o'cx in chin yoline ic tza'n in tzaj xnak'tza'ne tu'n Nmane.", "29": "Porque aju tzaj samante weye ax ta' wuc'ile; minti' ma chin cyaj coline tu'n Nmane, porque cucx in nbincha'ne aju ba'n nne'la tuj twitz, chi Jesús.", "30": "<pb/>Tej tmante Jesús tcyakil jlu, nimcu xjal e ocslan ti'j.", "31": "<pb/>Xitzun tma'n Jesús cye xjal judiy akeju otok che ocslan ti'j: <pb/>—Ka cucx ma txi cybi'ne nyole, axix toc che oquele te nxnak'tzbene;", "32": "c'elel cynic'e ti'j ju yol axix toc, ex che tzokpetele tu'nju yol axix toc.", "33": "<pb/>Xitzun cytzak'we'n: <pb/>—Tiyjil Abraham ko'ye, ex bajx ko tene te tmajen jun xjal. ¿Tiku'ntzun in tma'na tu'n ktzokpete?", "34": "<pb/>Xi ttzak'we'n Jesús: <pb/>—Ax toc cxel nma'ne cyeye, cycyakil keju in che binchan il, tmajen il ke.", "35": "Aju majen mya te jumajx tu'n tcyaj ten tuj tja tpatrón; atzunte c'wa'lbaj ax in cyaj ten tuj tja tman te jumajx.", "36": "Cyja'tzun, ka ma che tzokpete wu'ne akine C'wa'lbaj, axix toc che tzokpetele.", "37": "Ba'n wu'ne tiyjil Abraham keye; pero nno'c tilil cyu'ne tu'n ncub cybyo'ne, porque minti' jatum tu'n tocx nyole tuj cyanmiye.", "38": "In chin yoline ti'j ju o wile tej atinxtoke ttxlaj Nmane; atzun cyeye in cybincha'ne aju o cybiye te cymane, chi Jesús cye.", "39": "<pb/>Xi cytzak'we'n xjal judiy: <pb/>—Ate Abraham kmane. <pb/>Pero xi tma'n Jesús cye: <pb/>—Nokwit ax toc tc'wa'l Abraham keye, aju o tbincha Abraham awtloju in cybincha'ne.", "40": "Pero ja'lo nno'c tilil cyu'ne tu'n ncub cybyo'ne tu'nju ma txi nma'ne ju yol axix toc cyeye, aju o nbiye te Dios; atzunte Abraham minti' o tbincha icju ic tza'n cyeye in cybincha'ne.", "41": "Akeye in cybincha'ne axju in tbincha'n cymane, chi Jesús. <pb/>Xitzun cyma'n te: <pb/>—Mya sic'aj c'wa'l ko'ye; junx ke kman at, ate Dios.", "42": "<pb/>Xitzun tma'n Jesús cye: <pb/>—Nokwit ax toc a Dios cymane, mawtlo chin cyc'ujlaye, porque tuc'il Dios ẍin tzaje, ex ma chin ule tzalu. Minti' ma chin tzaje wu'nx wibe, ate Dios tzaj samante weye.", "43": "¿Tiku'n minti' nne'l cynic'e ti'j nyole? Tu'nju minti' in cub cybi'ne nyole.", "44": "Akeye, atzun cymane tajaw il, ex aju tajbil cymane cyajbile tu'n cybinchanteye. Ate tajaw il byol xjal te ttzajlenx atxix t-xe tnejel, ex el tpa'n tib ti'j ju yol axix toc porque minti' jun tyol axix toc. Oc in nic'an yol, texte tyol in tma'n; porque nic'al yolte ex atzun in tzaj nic'aj yol tuc'il.", "45": "Atzun weye minti' in che ocslane wi'je porque in xi nma'ne ju yol axix toc.", "46": "¿Atpe jun cyeye jacu k'mante ka at wile? Katzun in xi nma'ne ju yol axix toc, ¿tiku'ntzun minti' in xi cyocsla'ne nyole?", "47": "Ka te Dios jun xjal, in xi tbi'n tyol Dios; atzun cyeye minti' in xi cybi'ne porque mya te Dios keye, chi Jesús xi tma'n cye.", "48": "<pb/>Xitzun cyma'n xjal judiy te: <pb/>—¿Myapetzun tuj tumel in kma'ne aya aj Samaria ex at ju'ẍ tuj tanmiya?", "49": "<pb/>Xi ttzak'we'n Jesús: <pb/>—Minti' ju'ẍ tuj wanmiye, nok o'cx in xi nnimane Nmane ex at tchiylal tuj nwitze, atzun cyeye minti' nchiylale tuj cywitze.", "50": "Pero minti' nno'c tilil wu'ne tu'n njaw nimsa'ne; at juntl nno'c tilil tu'n tu'n njaw nimsa'ne, ex tuj tcwent ta' tu'n njaw nimsa'ne.", "51": "Ax toc cxel nma'ne cyeye, alcye ma japun nyole tu'n, mlayx cyim, chi Jesús.", "52": "<pb/>Xitzun cyma'n xjal judiy te: <pb/>—Matzun tz'el knic'e ti'j ja'lo at ju'ẍ tuj tanmiya. Ate Abraham o cyim, ax icx ke t-sanjel Dios o che cyim; atzun teya in tma'na: Alcye ma japun nyole tu'n, mlayx cyim, chitzuna.", "53": "¿Maspetzun ma' t-xilena twitz kxe'chel Abraham aju o cyim? Ax icx ke t-sanjel Dios e cyim. ¿Alcyetzuna tuj tnabla? Che chi.", "54": "<pb/>Xi ttzak'we'n Jesús: <pb/>—Ka ma jaw nnimsan wibe wu'nx wibe, nokxlo gan in jaw nnimsan wibe; pero aju Nmane, atzunju in jaw nimsante weye, aju in cyma'ne ka atzun Cydiose.", "55": "Pero minti' ojtzki'n twitz cyu'ne; atzun weye ojtzki'n twitz wu'ne. Katzun ma txi nma'ne minti' ojtzki'n wu'ne, entons nic'al yol kine ic tza'n cyeye; pero ax toc ojtzki'n wu'ne, ex in japun tyol wu'ne.", "56": "O tzalaj cyxe'chele Abraham tu'nju attok tu'n tlonte tk'ijlalil tu'n wule; ex o til ex o tzalajxix ti'j, chi Jesús cye.", "57": "<pb/>Xitzun cyma'n xjal judiy te Jesús: <pb/>—Na'nx tjapun 50 abk'i tu'na, ¿ex opetzun tila Abraham? Che chi.", "58": "<pb/>Xitzun tma'n Jesús cye: <pb/>—Ax toc cxel nma'ne cyeye, na'nxtok tul itz'j Abraham atintokwe.", "59": "<pb/>Jawtzun cytzyu'n xjal judiy abj tu'n toc cyxo'n ti'j Jesús; pero xi tewan tib Jesús ex etz tuj tja Dios; etztzun cyxol, ex ic'tzun."}