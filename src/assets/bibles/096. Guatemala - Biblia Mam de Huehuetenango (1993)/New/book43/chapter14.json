{"1": "<pb/>Mi'n baj cyc'u'je; ke'c cyc'u'je ti'j Dios, ax icx ke'c cyc'u'je wi'je.", "2": "Tuj tja Nmane at nimcu najbil; nokwit minti', mawtlo txi nma'ne cyeye; chin xe'ltzune tu'n tbaj nbincha'ne jun najbil cyeye.", "3": "Oc nxi'ye ex oc tbaj nbincha'ne jun cynajbile, chin ule juntl maj ex che xel wi'ne wuc'ile tu'ntzun cytene wuc'ile jatum chin tele.", "4": "Ex ba'n cyu'ne jatum chin xe'le, ex ojtzki'n be cyu'ne, chi Jesús.", "5": "<pb/>Xitzun tma'n Tomás te: <pb/>—Tat, minti' ba'n ku'ne jatum cxe'la, ¿tza'ntzun tten tu'n tel knic'e ti'j ju be?", "6": "<pb/>Xi ttzak'we'n Jesús: <pb/>—Akine ju be, akine ju yol axix toc, ex akine k'ol chwinklal; mi a'l jun xjal jacu pon tuc'il Dios Mambaj, ka mya wu'ne.", "7": "Nokwit ma tz'el cynic'e wi'je, mawtlo tz'el cynic'e ti'j Nmane; atzun ja'lo ma tz'el cynic'e ti'j ex ma cyile.", "8": "<pb/>Xitzun tma'n Pelip te Jesús: <pb/>—Tat, yec'untza Dios Mambaj keye, ex acuxtzunju.", "9": "<pb/>Xi ttzak'we'n Jesús: <pb/>—¿Maj na'nx tel tnic'a wi'je, Pelip? Ex ma chin tene nim k'ij cyuc'ile. Alcye ma chin ilwaje tu'n, ma ilwaj Dios Mambaj tu'n. ¿Tza'ntzun tten in tzaj tma'na tu'n t-xi nyec'une Dios Mambaj cyeye?", "10": "¿Maj minti' in xi tocsla'na ka akine tuc'il Nmane ex a Nmane wuc'ile? Aju yol in xi nma'ne cyeye, mya wexwe nyol, nok o'cx ate Nmane najl wuc'ile, axtzunju in binchante tak'un.", "11": "Cyocslame nyole, akine tuc'il Nmane ex at Nmane wuc'ile; katzun mi'n cyaje tu'n t-xi cyocsla'ne nyole, pero cuchiwt tu'n t-xi cyocsla'ne tu'nju nno'c cyque'yine nbinchbene.", "12": "Ax toc cxel nma'ne cyeye, alcye ma tz'ocslan wi'je, ax ak'untl oc tbincha' ic tza'n in nbincha'ne; ex mas nim ak'untl oc tbincha' cywitz ke jlu, porque akine ma chinxe tuc'il Nmane.", "13": "Ex tcyakilju cxel cykanine te Nmane tu'nju ocslal keye wi'je, oc nbincha'ye cyeye tu'ntzun tjaw nimsa'n tbi Nmane ti'j ju oc nbincha'ye cyeye, akine Tc'wa'l.", "14": "Ka at jun ti'xti ma txi cykanine tu'nju ocslal keye wi'je, oc nbincha'ye cyeye.", "15": "<pb/>Ka in chin cyc'ujla'ne, japunx ke nmandamyente cyu'ne.", "16": "Ex akine chin cubsal twitz Nmane, ctzajeltzun tk'o'n Nmane juntl onil cyeye ex k'ukbalte cyc'u'je tu'n tten cyuc'ile te jumajx.", "17": "Aju onil cyeye ex k'ukbalte cyc'u'je, atzunju Xewbaj Xjan, aju chic'balte ju axix toc. Mlay bant tu'n tc'monjtz cyu'n xjal, porque minti' nno'c cyque'yin, ex minti' ojtzki'n cyu'n; atzun cyeye ojtzki'n cyu'ne, porque ax najl cyuc'ile ex ax ctel tuj cyanmiye.", "18": "Mlay che cyaj nk'o'ne meba; chin ultle cyuc'ile.", "19": "Nok ch'intl chin tele ja'lo, ex mlay chin oc que'yintle cyu'n xjal; atzun cyeye chin oquel cyque'yine; ex tu'nju cucx chin ank'ile, ax icx cyeye che ank'ile.", "20": "Tuj tk'ijlalil tzul c'elel cynic'e ti'j ka atine tuc'il Nmane, ex ate'ye wuc'ile, ex atine cyuc'ile.", "21": "Aju xjal at ke nmandamyente tuc'il ex in che japun tu'n, atzunju in chin c'ujlanjtze tu'n; ex aju xjal in chin c'ujlanjtze tu'n, oc cc'ujlanjtzel tu'n Nmane, ax icx weye oc nc'ujla'ye, ex cxel nyec'un wibe te, chi Jesús xi tma'n cye.", "22": "<pb/>Xitzun tma'n Judas te (mya aju Iscariote): <pb/>—Tat, ¿tza'ntzun tten nok o'cx keye ctzajel tyec'un tiba, ex mya cye cycyakil xjal?", "23": "<pb/>Xi ttzak'we'n Jesús: <pb/>—Aju xjal in c'ujlante weye, cxel tniman nyole; ex oc cc'ujlanjtzel tu'n Nmane, ko ule tuc'il, ex ko najale tuc'il.", "24": "Pero alcye jun xjal minti' in chin c'ujlanjtze tu'n, minti' in xi tniman nyole; ex aju yol ma cybiye, mya weye; tete Nmane aju tzaj samante weye.", "25": "<pb/>A jlu ma txi nma'ne cyeye atinxe cyuc'ile.", "26": "Atzunju onil cyeye ex k'ukbal cyc'u'je, aju Xewbaj Xjan, aju ctzajel t-sama'n Nmane te nxele, atzunju ck'olte xnak'tzbil cyeye ti'j tcyakil, ex oc tma' tu'n ttzaj cyna'ne tcyakilju ma txi nma'ne cyeye.", "27": "<pb/>Che cyjel ncawine tuj cheba tu'n tke' cyc'u'je; cyjel nk'ukba'ne cyc'u'je, pero mya ic tten k'ukbabl cyc'u'je cxel nk'o'ne ic tza'n cye xjal in cyk'o'n. Cyja'tzun mi'n baj cyc'u'je ex mi'n che xobe.", "28": "Ma cybiye aju ma txi nma'ne cyeye: Chin xe'le ex chin ule juntl maj cyuc'ile, nchitzune. Nokwit c'ujla'n kine cyu'ne, mawtlo che tzalaje tu'nju ma txi nma'ne ma chinxe tuc'il Nmane; porque ate Nmane mas at toclen nwitze.", "29": "Ma txi nma'ne cyeye ja'lo na'nxtok tjapun, tu'ntzun t-xi cyocsla'ne oc tjapun.", "30": "<pb/>Mya nimtl yol tu'n t-xi nma'ne cyeye porque tzul ju nejenel, aju in cawin cyibaj cycyakil xjal twitz tx'otx'. Minti' toclen wi'je,", "31": "pero il ti'j tu'n tel cynic' cycyakil xjal ti'j ka c'ujla'n Nmane wu'ne, ex in nbincha'ne ic tza'nx tzaj tma'n Nmane weye. Che we'ctze, ko ic' tzalu."}