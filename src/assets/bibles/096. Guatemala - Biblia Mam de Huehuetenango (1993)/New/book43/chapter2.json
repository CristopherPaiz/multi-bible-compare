{"1": "<pb/>Tuj toxin k'ij bant jun mejeble'n tuj tnam Caná tuj tx'otx' Galiley; ex otok pon ttxu' Jesús.", "2": "Ax icx te Jesús o txconjtz tuj mejeble'n cyuc'ix ke t-xnak'tzben.", "3": "Ex tej tcub baj cyc'a xjal vin, xi tma'n ttxu' Jesús te: <pb/>—Minti'tl cyvin xjal.", "4": "<pb/>Pero xi tma'n Jesús te: <pb/>—¿Tiku'n in tzaj tma'na jlu weye, nan? Na'nx tpon tk'ijlalil tu'n t-xi nyec'une cye xjal alcye kine.", "5": "<pb/>Pero xi tma'n ttxu' cye keju in che sipan c'abj: <pb/>—Cybinchame tcyakilju ctzajel tma'n cyeye.", "6": "<pb/>Ex attok kak abj bincha'maj ic tza'n ẍok' tcubil a' te tx'ajbil cye xjal judiy ic tza'nx cyley; tuj junjun tcubil a' in xi' jwe' ẍok' a' tuj ex ka wuk.", "7": "Entons xi tma'n Jesús cye keju in che sipan c'abj: <pb/>—Cynojsame ke ẍok' lu tu'n a'. <pb/>Ex e baj noj cyu'n.", "8": "Ex xi tma'ntl cye: <pb/>—Cyi'ntze ch'in ja'lo, ex cyi'nxe teju nejenel cye sipal c'abj. <pb/>Xitzun cyi'n.", "9": "Atzunte nejenel cye sipal c'abj xi tnic'be'n ju a' otok tz'oc te vin, minti' ba'n tu'n jatum otok tzaj, atzun cye sipal c'abj ba'n cyu'n jatum otok jatz cyi'n ju a'. Tzajtzun ttxco'n nejenel ju chmilbaj,", "10": "ex xi tma'n te: <pb/>—Cycyakil xjal nej in tzaj cyk'o'n aju vin ba'n; octzun cybaj c'an keju otok che txconjtz tuj mejeble'n, in tzajtzun cyk'o'n aju vin myaxix ba'n; atzun teya ma txi tc'u'na aju vin ba'n te ja'lo, chi nejenel.", "11": "<pb/>Atzun tnejel señ jlu bant tu'n Jesús, o tbincha tuj tnam Caná tuj tx'otx' Galiley, ex xi tyec'un Jesús tipumal; ex e ocslan ke t-xnak'tzben ti'j.", "12": "<pb/>Tbajlenxitzun jlu xi' Jesús tuj tnam Capernaum, tuc'ix ttxu', cyuc'ix ke terman ex ke t-xnak'tzben; ex axtzun e ten mya nim k'ij.", "13": "<pb/>Chixtok tul canun aju nink'ij cye xjal judiy, aju Xjan K'ij tbi; jaxtzun Jesús tuj Jerusalén,", "14": "ex oc noj cyi'j xjal tuj ttxa'n tpe'n tja Dios, in che c'ayin boys, ex in che c'ayin ẍne'l tuc'ix paloma, ex cyuc'ix ke ch'expul twitz pwak k'ukl ke'tok.", "15": "Tej tlonte Jesús jlu, baj tbincha'n jun asyal cy'jaj, ex e je'tz tlajo'n cycyakil tuj ttxa'n tpe'n tja Dios, cyuc'ix ke cyẍne'l ex ke cyboys; ex baj tchitun cypwak ke ch'expul twitz pwak, ex e jaw tpich'k'u'n ke cymes.", "16": "Ex xi tma'n cye keju in che c'ayin paloma: <pb/>—Cyi'n exe jlu tzalu, ex mi'n tz'oc cyk'o'ne tja Nmane ja te c'aybil.", "17": "<pb/>Tzajtzun cyna'n ke t-xnak'tzben aju yol in tma'n tuj Tu'jil cyja': Ma tzaj ta'w tuj wanmiye tu'n tlaj at nc'u'je ti'j tjaya, chi tuj Tu'jil.", "18": "<pb/>Xitzun cyma'n ke xjal judiy te Jesús: <pb/>—¿Alcyetzun señ ctzajel tyec'una keye tu'nju in tbincha'na jlu? Che chi.", "19": "<pb/>Xi ttzak'we'n Jesús: <pb/>—Cyxituncuye aju tja Dios lu, ex tuj ox k'ij cjawil nbincha'ne juntl maj.", "20": "<pb/>Xitzun cyma'n xjal judiy te: <pb/>Tuj 46 abk'i o bant tja Dios lu, ¿atzun teya tuj ox k'ij tu'n tjaw tbincha'na? Che chi te Jesús.", "21": "<pb/>Pero o yolin Jesús ti'j t-ximlalx, ka a t-ximlal tja Dios.", "22": "Cyja'tzun, tej tjatz ank'in Jesús cyxol cyimni, ul ti'j cyc'u'j ke t-xnak'tzben ka otok tma jlu; xi cyocsla'n aju in tma'n tuj Tu'jil ex aju yol otok tma Jesús cye.", "23": "<pb/>Attok Jesús tuj Jerusalén tuj ju nink'ij Xjan K'ij tbi, ex nimcu xjal e ocslan ti'j tej cylonte in che bant ke señ tu'n.", "24": "Pero minti' oc ke' tc'u'j Jesús cyi'j xjal, porque el tnic' cyi'j cycyakil,", "25": "ex mya il ti'j tu'n ttzaj k'ma'n te tza'n cyten xjal, porque ojtzki'n tu'n alcye cyximbetz xjal tuj cyanmi."}