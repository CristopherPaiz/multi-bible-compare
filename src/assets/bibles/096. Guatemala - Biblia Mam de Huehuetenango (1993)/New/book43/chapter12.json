{"1": "<pb/>Atxtok kak k'ij taj tu'n tul canun Xjan K'ij, ultzun Jesús tuj tnam Betania jatum ta' Lázaro, aju otok cyim ex o jatz ank'in cyxol cyimni tu'n Jesús.", "2": "Bajtzun cybincha'n jun nintz wa'n te Jesús; ate Marta oc ten sipal wabj; atzunte Lázaro ajun cyxol keju k'ukl ke'tok ti'j mes tuc'il Jesús.", "3": "Atzunte Mariy tzaj ti'n mij botey perjum nardo tbi mya smo'n twitz, wi'yilxix, oc tko'n ti'j tkan Jesús, ex baj t-su'n tu'n ttzmal twi'; ex o noj tuja tu'n tc'oc'jal perjum.", "4": "Ex at jun t-xnak'tzben Jesús Judas Iscariote tbi, [tc'wa'l Simón] aju at tu'n t-xi k'onte Jesús tuj cyk'ab xjal. Tmatzun Judas:", "5": "¿Tiku'n minti' xi c'ayit ju perjum lu tu'n ox syent denari pwak ex aju pwak lu tu'n t-xi k'ot cye meba?", "6": "<pb/>Pero tma jlu mya tu'nju atwit tc'u'j cyi'j meba, nok o'cx tu'nju elek'tok ex atzun k'ilte tcubil pwak, ex in jatz telk'a'n pwak tuj ch'u'ẍ.", "7": "Tzajtzun tma'n Jesús: <pb/>—Mi'n labta ti'j; porque c'u'ntok perjum lu tu'n, tu'n tajben tuj tk'ijlalil oc ncu'x maku'ne.", "8": "Porque ke meba cucx che tel cyuc'ile, atzun weye mya cucx chin tele cyuc'ile, chi Jesús te.", "9": "<pb/>Nimcu xjal judiy o cybi ka atzun ta'tok Jesús tuj Betania, e tzajtzun mya nok o'cx tu'n tlaj Jesús, ax icx tu'n cyque'yinte Lázaro, aju otok jatz ank'in cyxol cyimni tu'n Jesús.", "10": "Atzun cye nejenel cye pal bant ti'j cyu'n, tu'n tuc'ix te Lázaro tu'n tcub byet,", "11": "porque tu'n tlaj Lázaro nimcu xjal judiy nibantok tel cypa'n cyib cyi'j nejenel cye pal ex e ocslan ti'j Jesús.", "12": "<pb/>Nimcu xjal otok che ul tuj nink'ij te Xjan K'ij. Texi juntl k'ij o cybi ka cyja' ttzaj Jesús tu'n tul tuj Jerusalén.", "13": "Tzajtzun cyi'n tk'ab xa'j, e je'x canul ti'j Jesús, jaw tk'ajk'ajel cywi' ex cyma: <pb/>—Nimanxwit tbi Dios. Cy'iwla'n teju tzul, aju Rey cye aj Israel, tu'n Kman ma tzaj sama'n, che chi.", "14": "<pb/>Cnettzun jun tal bur tu'n Jesús ex jax tibaj, ic tza'n in tma'n tuj Tu'jil:", "15": "<pb/><t>Mi'n che xobe, akeye ate'ye tuj tnam Sión; lu tzul Cyreye, tjax tibaj jun tal bur, chi tuj Tu'jil.</t>", "16": "<pb/>Nej minti' el cynic' t-xnak'tzben ti'j jlu; pero tej taj k'i'n Jesús tuj cya'j, tzajtzun cyna'n ka tz'iba'maj tcyakil jlu ti'j ex ti'j ju otok binchanjtz ti'j cyu'n xjal.", "17": "<pb/>Atzun ke xjal, akeju e ten tuc'il Jesús tej tetz txco'n Lázaro tu'n tuj jul ex jaw ank'in cyxol cyimni, xi cytx'olba'n cye mastl aju otok tbincha Jesús.", "18": "Cyja'tzun tten otok che ex xjal canul ti'j Jesús, porque otok cybi ti'j ju señ otok tbincha Jesús.", "19": "Atzun cye parisey cyma cyxolx: <pb/>—Matzun cyile minti' ch'in ma kcamba'. Cyque'yinxe, cycyakil xjal ma che'x lpe' ti'j.", "20": "<pb/>At junjun xjal grieg otok che ja'wil cyuc'il mastl xjal c'ulul tuj nink'ij.", "21": "E pon lak'e' ke jlu ttxlaj Pelip ex e cubsan twitz: <pb/>—Tat, kajbile tu'n tkile Jesús, che chi. Ate Pelip aj Betsaida aju tnam ta' tuj tx'otx' Galiley.", "22": "<pb/>Xi'tzun Pelip ex xi tma'n te Andrés; atzunte Andrés tuc'ix Pelip xi cyma'n te Jesús.", "23": "Xitzun ttzak'we'n Jesús: <pb/>—Ma pon tk'ijlalil tu'n njaw nimsa'ne, akine sc'o'maj kine tu'n Dios tu'n ntene cyuc'il xjal.", "24": "Ax toc cxel nma'ne cyeye, aju twitz triw ka minti' ma cu'x maku'n tuj tx'otx', junxte cyjel ten, mlay pok'l; katzun ma cu'x maku'n, nim twitz c'oquel.", "25": "Alcye jun xjal o'cx toc tc'u'j ti'j tchwinklal twitz tx'otx', mlay tcamba aju chwinklal in tzaj tk'o'n Dios; pero alcye jun xjal nne'l tic'un tchwinklal tzalu twitz tx'otx', oc tcamba' aju chwinklal in tzaj tk'o'n Dios tu'n tten tchwinklal te jumajx.", "26": "Ka at jun xjal taj tu'n tajben weye, lpe'c wi'je; jatum chin tele axtzun ctel aju in ajben weye. Ka at jun ma tz'ajben weye, oc cjawil nimsa'n tu'n Nmane.", "27": "<pb/>Ma naj nnable ja'lo; ¿ex alcye cxel nma'ne? ¿Ocpe cxel nma'ne cyja': Tat, chin tcloma tu'n mi'n tic'x wu'ne? Mi'n, porque ma chin ule tu'n tic'x wu'ne.", "28": "Tat, nimsa'nctz tbiya. <pb/>Tzajtzun jun tk'ajk'ajel tuj cya'j, ex tma: <pb/>—Ma jaw nnimsa'ne, ex cjawil nnimsa'ntle juntl maj.", "29": "<pb/>Atzun ke xjal ax ate'tok, tej cybinte tk'ajk'ajel, cyma ka jun k'ancyok o k'ajt. Ex at junjuntl cyma: <pb/>—Jun anjel ma yolin tuc'il, che chi.", "30": "<pb/>Xi ttzak'we'n Jesús: <pb/>—Mya tu'n nlaje ma tzaj tk'ajk'ajel lu, nok o'cx tu'n cylaje.", "31": "Ja'lo tk'ijlalil tu'n tcub cysentens xjal twitz tx'otx'; ex aju nejenel at twitz tx'otx' c'elex lajo'n ja'lo.", "32": "Ka ma chin jaw k'i'ne twitz tx'otx', che tzajel wi'ne cycyakil xjal tu'n cyten wuc'ile.", "33": "<pb/>Tma Jesús jlu tu'n tel cynic' xjal ti'j tza'n tten tu'n tcyim.", "34": "Xitzun cyma'n xjal te: <pb/>—Ba'n ku'ne aju in tma'n tuj Tu'jil ley, ate Crist aju at toclen tu'n Dios, cucx ctel te jumajx. ¿Tza'ntzun tten in tma'na ka il ti'j tu'n tjaw k'i'n twitz tx'otx' aju xjal sc'o'maj tu'n Dios tu'n tten cyuc'il xjal? ¿Alcyetzun ju xjal sc'o'maj tu'n Dios?", "35": "<pb/>Xitzun tma'n Jesús cye: <pb/>—Nok ch'intl ctel ju spic'un cyxole; che bete acux atx spic'un cyuc'ile, tu'ntzun mi'n tcanun naj klolj cyi'je; porque aju xjal in bet tuj klolj, minti' ba'n tu'n tza'n t-xi'.", "36": "Che ocslantzune ti'j ju spic'un acux atx cyuc'ile, tu'ntzun cyoque jun xjal ic tza'n spic'un, chi Jesús. <pb/>Atzun jlu tma Jesús ex ic'tzun, xi tewan tib cywitz xjal.", "37": "<pb/>Masque nim señ bant tu'n Jesús cywitz xjal, pero minti' e ocslan ti'j.", "38": "Cyja'tzun japun tyol Isaías aju t-sanjel Dios. Chi Isaías: <pb/><t>Tat, ¿mape txi cyocslan xjal kpacbable? Ex ¿mape pon cynabl xjal ti'j tipumal Kman? Chi tuj Tu'jil.</t>", "39": "<t>Cyja'tzun minti' tumel tu'n t-xi cyocsla'n, porque at juntl yol o tma Isaías, chi cyja':</t>", "40": "<t>Cub moẍix cywitz tu'n Dios, ex cyuwix cyanmi tu'n, tu'ntzun mi'n toc cyque'yin tu'n cywitz, ex tu'n mi'n tel cynic' ti'j tuj cyanmi, ex tu'n mi'n cyajtz meltz'aj tu'n cybanix wu'ne, chi tuj Tu'jil.</t>", "41": "<t>O tma Isaías jlu porque o til tajwalil Jesús, ex o yolin ti'j.</t>", "42": "<pb/>Masque icju, pero nimcu xjal judiy e ocslan ti'j Jesús, ex cyuc'ix junjun nejenel cyxol e ocslan; pero minti' xi cyma'n cye xjal tu'n tlaj in che xob cywitz parisey, tu'ntzun mi'n cyetz lajo'n tuj ja te c'ulbil.", "43": "Porque mas o cyajbe tu'n cyc'monte nimbil cye cyu'n xjal, twitzju tu'n cyc'monte nimbil cye tu'n Dios.", "44": "<pb/>Jaw tk'ajk'ajel twi' Jesús ex tma: <pb/>—Alcye ma tz'ocslan wi'je, mya o'cx wi'je in ocslan, ax icx in ocslan ti'j ju tzaj samante weye.", "45": "Ex alcye ma que'yinte weye, ax icx in tque'yin aju tzaj samante weye.", "46": "Akine ma chin ule te spic'un cyxol xjal, tu'ntzun mi'n cyten tuj klolj cycyakil keju ma che ocslan wi'je.", "47": "Pero ka at jun xjal ma binte nyole ex ka minti' ma japun tu'n, mya wu'ne cbel t-sentens; porque minti' ma chin ule tu'n tcub cysentens xjal, nok o'cx tu'n cyclet xjal.", "48": "Alcye ma tz'el ic'unte weye ex minti' ma che'x tbi'n ke nyole, at jun cbel k'onte t-sentens; aju yol ma txi nma'ne, atzunju cbel k'onte t-sentens xjal tuj mancbil tk'ijlalil.", "49": "Porque mya wexwe nyol ma txi nma'ne; ate Nmane tzaj samante weye, ex ma tzaj tma'n weye alcye tu'n t-xi nma'ne ex tza'n tten tu'n nyoline.", "50": "Ex ba'n wu'ne aju tmandamyent Nmane in tk'o'n chwinklal te jumajx. Cyja'tzun, aju yol in xi nma'ne icx tten ic tza'n tzaj k'ma'n weye tu'n Nmane, chi Jesús cye."}