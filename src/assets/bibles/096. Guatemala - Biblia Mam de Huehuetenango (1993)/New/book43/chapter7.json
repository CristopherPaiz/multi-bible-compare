{"1": "<pb/>Tbajlenxitzun jlu o bet Jesús tuj tx'otx' Galiley; minti' o tajbe tu'n tbet tuj Judey porque nno'c tilil cyu'n xjal judiy tu'n tcub cybyo'n.", "2": "Ch'ixtok tul canun ju nink'ij cye xjal judiy, aju nink'ij tu'n cyjaw binchet ke tal ja t-xak tze'yin cywi'.", "3": "Xitzun cyma'n terman Jesús te: <pb/>—Tic'a tzalu, ex txi'ya tuj Judey, tu'ntzun cyque'yinte ke t-xnak'tzbena aju in tbincha'na.", "4": "Porque ka at jun xjal taj tu'n tel nic'baj ti'j cyu'n cycyakil xjal, mlay tz'ak'nan tuj ewaj. Ka taja tu'n tbinchanteya tcyakil jlu, yec'unx tiba cye xjal, che chi.", "5": "<pb/>Porque icx ke terman minti' e ocslan ti'j.", "6": "Xitzun tma'n Jesús cye: <pb/>—Na'nx tpon tk'ijlalil tu'n t-xi nyec'un wibe cye xjal alcye kine, atzun cyeye ba'n tu'n cyxi'ye nok alcye k'ij cyaje.", "7": "Mlay che el ic'une cyu'n xjal; atzun weye in chin el ic'une cyu'n, porque in xi nchic'ba'ne cybinchben mya ba'n.", "8": "Akeye ba'n tu'n cyxi'ye tuj nink'ij; atzun weye mlay chinxe ja'lo, porque na'nx tpon tk'ijlalil tu'n t-xi nyec'un wibe cye xjal, chi Jesús cye.", "9": "<pb/>Tej tbaj tma'n Jesús jlu, ax cyaj ten tuj Galiley.", "10": "<pb/>Pero cyxilenxitzun ke terman, ax icx te Jesús xi' tuj nink'ij, pero minti' xi tyec'un tib, tuj ewaj o ten.", "11": "Atzun cye xjal judiy e jyon ti'j Jesús tuj nink'ij, in cyma'n: <pb/>—¿Jatum ta' xjal lu?", "12": "<pb/>Ex cycyakil xjal in che wululun ti'j. At junjun in cyma'n: Ba'n te xjal; atzun junjuntl in cyma'n: Mya ba'n, nok in sbun cye xjal, che chi.", "13": "<pb/>Pero minti' xi cychic'ba'nxix ti'j, porque in che xob cywitz xjal judiy.", "14": "<pb/>Otok mijin nink'ij, ocx Jesús tuj tja Dios ex xi tk'o'n xnak'tzbil cye xjal.", "15": "Ex e labin xjal judiy ti'j: <pb/>—¿Tza'n tten nimcu ba'n tu'n jlu, ex minti' o ten tuj jun xnak'tzbil? Che chi.", "16": "<pb/>Xi ttzak'we'n Jesús: <pb/>—Aju xnak'tzbil in xi nk'o'ne mya weye, nok o'cx teju tzaj samante weye.", "17": "Alcye tajbil tu'n tbinchante tajbil Dios, c'elel tnic' ti'j ka te Dios ju xnak'tzbil lu, ex ka wexwe nyol in xi nma'ne.", "18": "Ka at jun xjal texte tyol in xi tma'n, atzun taj tu'n tjaw nimsa'n cyu'n xjal; pero ka at jun xjal taj tu'n tjaw nimsa'n aju tzaj samante te, atzun teju axix toc tyol ex minti' in nic'an yol.", "19": "<pb/>¿Myapetzun a Moisés tzaj k'onte ley cyeye? Pero mi jun cyeye in japun ley tu'n. ¿Tiku'ntzun cyajbile tu'n ncub cybyo'ne? Chi Jesús cye.", "20": "<pb/>Xitzun cytzak'we'n xjal: <pb/>—At ju'ẍ tuj tanmiya; ¿alcye nno'c tilil tu'n tu'n tcub byo'na? Che chi.", "21": "<pb/>Xi ttzak'we'n Jesús: <pb/>—At jun ak'untl o bant wu'ne tuj k'ij te ojlabl, ex cycyakile in che labine ti'j.", "22": "Ate Moisés cyaj k'mante cyeye tu'n cysircunsidarinjtze, (pero mya atzun ti'j Moisés tzaj xe't nej, atzun tzaj xe't cyi'j ke kxe'chel); cyja'tzun at maj in che sircunsidarinjtz xjal cyu'ne tuj k'ij te ojlabl.", "23": "Katzun at maj in che sircunsidarinjtz xjal cyu'ne tuj k'ij te ojlabl tu'ntzun tjapun tley Moisés, ¿tiku'ntzun in che k'ojine wi'je tu'nju banix jun xjal wu'ne tuj k'ij te ojlabl?", "24": "Mi'n che yoline mya ba'n ti'j juntl nok tu'nju nno'c cyque'yine, pero che ximane ti'j tcyakil tuj tumelxix, chi Jesús cye.", "25": "<pb/>Cymatzun junjun xjal ax najl ke tuj Jerusalén: <pb/>—¿Myapetzun a jlu in che jyon xjal ti'j tu'n tcub byo'n?", "26": "Lu in yolin cywitz cycyakil, ex minti' in che k'ajt xjal ti'j. ¿Mapelo tz'el cynic' aj sanjelal ti'j ka ax toc a Crist jlu, aju at toclen tu'n Dios?", "27": "Ba'n ku'n jatum tzajni xjal lu; pero oc tul ju Crist aju at toclen tu'n Dios, mi a'l jun bilte jatum ctzajel, che chi xjal.", "28": "<pb/>Cyja'tzun, tej t-xi tk'o'n Jesús xnak'tzbil tuj tja Dios, jaw tk'ajk'ajel twi' ex tma: <pb/>—¿Axpe toc ojtzki'n nwitze cyu'ne, ex ba'n cyu'ne jatum ẍin tzaje? Pero mya wu'nxe ma chin tzaje, nok o'cx ma chin tzaj sama'ne tu'n juntl, aju axix toc tyol, aju minti' ojtzki'n twitz cyu'ne.", "29": "Atzun weye ojtzki'n twitz wu'ne, porque tuc'il ẍin tzaje ex ate tzaj samante weye, chi Jesús.", "30": "<pb/>O cyajbetzun xjal tu'n ttzyet Jesús cyu'n; pero mi jun xjal tzaj tzyunte porque na'nxtok tpon tk'ijlalil tu'n t-xi tk'on tib.", "31": "Pero nimcu xjal e ocslan ti'j, ex in cyma'n: <pb/>—Oc tul ju Crist aju at toclen tu'n Dios, ¿ocpelo tbincha' nim señ twitzju in tbincha'n xjal lu?", "32": "<pb/>O cybi ke parisey in che yolin xjal ti'j Jesús, ex in che wululun ti'j; ex ke nejenel cye pal cyuc'ix ke parisey xi cysama'n polisiy tu'n ttzyet Jesús cyu'n.", "33": "Xitzun tma'n Jesús cye: <pb/>—Nok ch'intl chin tele cyuc'ile, chin xe'ltzune tuc'ilju tzaj samante weye.", "34": "Che jyole wi'je, pero mlay chin cnete cyu'ne, porque jatum chin tele mlayx che pone.", "35": "<pb/>Cymatzun ke xjal judiy cyxolx: <pb/>—¿Jatumtzun cxe'l jlu tu'n mi'n tcnet ku'n? ¿Cxe'lpetzun cyuc'il xjal judiy akeju o che pon sputj cyxol xjal grieg ex tu'n t-xi tk'o'n xnak'tzbil cye xjal grieg?", "36": "¿Ti t-xilen ju yol lu, aju ma tma: Che jyole wi'je, pero mlay chin cnete cyu'ne, porque jatum chin tele mlay che pone chi in tma'n?", "37": "<pb/>Tujtzunju mancbil k'ij te nink'ij, aju k'ij ma' t-xilen, cub we' Jesús ex jaw tk'ajk'ajel twi', tma: <pb/>—Ka at jun xjal at txketle'n ti'j, e ttzaj wuc'ile tu'n tc'an.", "38": "Aju ma tz'ocslan wi'je, che eletz tilj tuj tanmi ke nima k'ol chwinklal, ic tza'n in tma'n tuj Tu'jil.", "39": "<pb/>Tma Jesús jlu ti'j Xewbaj Xjan aju attok tu'n cyc'monte keju in che ocslan ti'j Jesús; porque na'nxtok tul Xewbaj Xjan, tu'nju na'nxtok tjaw nimsa'n Jesús.", "40": "<pb/>Tejtzun cybinte xjal ju yol lu, at junjun cyma: <pb/>—Ax toc t-sanjel Dios te jlu aju in ko ayon ti'j.", "41": "<pb/>Atzun junjuntl cyma: <pb/>—Ate Crist jlu aju at toclen tu'n Dios. <pb/>Pero at junjuntl cyma: <pb/>—¿Maj tuj Galiley ctzajel ju Crist?", "42": "¿Myapetzun in tma'n tuj Tu'jil ka ti'j tiyjil David tzul itz'j ju Crist tuj Belén aju ttanmi David? Che chi.", "43": "<pb/>Jawtzun jun yol cyuw cyxol xjal tu'n tlaj Jesús.", "44": "Ex at junjun o cyajbe tu'n ttzaj cytzyu'n, pero mi jun tzaj tzyunte te.", "45": "<pb/>E ultzun meltz'aj ke polisiy cyuc'il ke nejenel cye pal ex cyuc'il ke parisey; atzun cye jlu xi cyma'n cye polisiy: <pb/>—¿Tiku'n minti' saj cyi'ne?", "46": "<pb/>Atzun cye polisiy xi cytzak'we'n: <pb/>—Bajx kile jun xjal in yolin ic tza'n ju xjal lu.", "47": "<pb/>Xitzun cytzak'we'n ke parisey: <pb/>—¿Maj icx cyeye ma che cub sbu'ne tu'n?", "48": "Baka at jun keye ma tz'ocslan ti'j, aj sanjelal ko'ye, ex parisey ko'ye.", "49": "Akeju xjal lu minti' ba'n ley cyu'n. Ba'n tu'n cynaj, che chi.", "50": "<pb/>Atzunte Nicodemo xi tma'n cye, aju otok tzul aj tuc'il Jesús te konic'an, aju ax parisey:", "51": "Baka in tma'n tuj kley tu'n tcub t-sentens jun xjal ku'n ka na'nxtok kbinte tyol, ex ka na'nxtok kbinte alcye tbinchben, chi Nicodemo.", "52": "<pb/>Xitzun cyma'n te Nicodemo: <pb/>—¿Maj icx teya nno'c tk'on tiba te aj Galiley? Que'yinxa tuj Tu'jil, c'eleltzun tnic'a ti'j minti' jun t-sanjel Dios in tzaj tuj Galiley, che chi. <pb/>[", "53": "Ex teyle junjun aj tja."}