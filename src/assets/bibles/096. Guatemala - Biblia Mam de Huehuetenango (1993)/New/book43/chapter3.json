{"1": "<pb/>Attok jun xjal at toclen cyxol parisey, Nicodemo tbi, nejenel cyxol xjal judiy.", "2": "Ul Nicodemo tuc'il Jesús te konic'an tu'n tyolin tuc'il ex xi tma'n te: <pb/>—Xnak'tzal, ba'n ke ku'n ka aya jun xnak'tzal ma tzaj sama'na tu'n Dios, porque mi a'l jun xjal jacu bant jun señ tu'n ic tza'n ke señ in che bant tu'na, ka minti' Dios tuc'il, chi Nicodemo.", "3": "<pb/>Xi ttzak'we'n Jesús: <pb/>—Ax toc cxel nma'ne teya, alcye minti' ma tz'itz'j tcabmaji'n, mlayx tz'el tnic' ti'j tcawbil Dios.", "4": "<pb/>Xi tkanin Nicodemo te: <pb/>—¿Tza'n tten tu'n titz'j jun xjal otok tijin? ¿Jacupe tz'ocx juntl maj tuj talbil ttxu' ex tu'n titz'j tcabmaji'n?", "5": "<pb/>Xi ttzak'we'n Jesús: <pb/>—Ax toc cxel nma'ne teya, mlay tz'ocx jun xjal tuj tcawbil Dios ka minti' ma tz'itz'j ti'j a' ex ti'j Xewbaj Xjan.", "6": "Aju in itz'j ti'j xjal, ax xjalte, ex aju in itz'j ti'j T-xew Dios, ax xewbajte.", "7": "Mi'n labina ti'j ju ma txi nma'ne teya: Ilxix ti'j tu'n cyitz'je tcabmaji'n.", "8": "Aju cyk'ik' in xumin nok jachak ex in tbi'na tk'ajk'ajel, pero minti' ba'n tu'na jatum in tzaj ex tza'n t-xi'; cyja'tzun cyten cycyakil keju in che itz'j ti'j T-xew Dios, chi Jesús.", "9": "<pb/>Xitzun tkanin Nicodemo juntl maj: <pb/>—¿Tza'ntzun tten tu'n tbant jlu? Chi Nicodemo.", "10": "<pb/>Xi ttzak'we'n Jesús: <pb/>—¿Aya xnak'tzal cye aj Israel maj minti' nne'l tnic'a ti'j jlu?", "11": "Ax toc cxel nma'ne teya, aju ba'n ku'ne in xi kma'ne; ex aju ma kile atzunju in xi ktx'olba'ne; atzun cyeye minti' in xi cyocsla'ne aju yol in xi kma'ne.", "12": "Ma txi nma'ne cyeye aju at twitz tx'otx', ex minti' in xi cyocsla'ne, ¿tza'ntzun tten tu'n t-xi cyocsla'ne ka ma txi nma'ne aju te tuj cya'j?", "13": "<pb/>Mi a'l jun o japun tuj cya'j, nok o'cx akine sc'o'maj kine tu'n Dios tu'n ntene cyuc'il xjal ma chin cu'tze tuj cya'j, [ex atine tuj cya'j.]", "14": "Ic tza'n te Moisés jax tk'o'n jun tilbilal lobaj twi tze' tuj lugar minti' cynajbil xjal tuj, icxtzun weye ilxix ti'j tu'n njax k'o'ne, akine sc'o'maj kine tu'n Dios tu'n ntene cyuc'il xjal,", "15": "tu'ntzun mi'n cynaj cycyakil keju ma che ocslan wi'je, nok o'cx tu'n tten cychwinklal te jumajx.", "16": "<pb/>Tu'nju nimxix tc'ujlalil Dios cyi'j xjal, cyja'tzun ma chin tzaj sama'ne tu'n, akine o'cxcu jun Tc'wa'l, tu'ntzun mi'n cynaj cycyakil keju ma che ocslan wi'je, nok o'cx tu'n tten cychwinklal te jumajx.", "17": "Porque minti' ma chin tzaj sama'ne tu'n Dios cyxol xjal tu'n tcub cysentens xjal, nok o'cx tu'n cyclet xjal wu'ne, akine Tc'wa'l.", "18": "<pb/>Alcye ma tz'ocslan wi'je, mlay cub t-sentens; atzun keju minti' in che ocslan, ya ma cub cysentens, porque minti' in xi cyocsla'n nyole, akine o'cxcu jun Tc'wa'l Dios.", "19": "Ex tu'ntzun jlu, ma cub cysentens xjal; porque ul ju spic'un cyxol xjal, atzun cye xjal mas e tzalaj ti'j tu'n cyten tuj klolj, cyc'i' tu'n cyten tuj spic'un, porque mya ba'n cybinchben.", "20": "Porque cycyakil keju in che binchan mya ba'n, nne'l cyic'un aju spic'un, ex mi'n cyaj tu'n cyul tuj spic'un, tu'ntzun mi'n tel tuj k'ancha'l aju cybinchben mya ba'n.", "21": "Atzun ke xjal in che oc lpe' ti'j ju yol axix toc ex in japun cyu'n, in che ul tuj spic'un tu'ntzun tel tuj k'ancha'l ka in cybincha'n tcyakil ic tza'nx tajbil Dios, chi Jesús.", "22": "<pb/>Tbajlenxi jlu, xi' Jesús tuj tx'otx' Judey cyuc'ix ke t-xnak'tzben, ex axtzun o ten cyuc'il, ex in che byantok xjal tu'n tuj a'.", "23": "Ax icx te Juan in che byantok xjal tu'n tuj jun lugar Enón tbi, nikayin ttxlaj lugar Salim, porque attok nim a' tuj Enón, ex ke xjal in che ultok tuc'il tu'n cybyan tuj a'.", "24": "Porque na'nxtok tocx k'o'n Juan tuj pres.", "25": "<pb/>Jawtzun jun yol cyxol ke t-xnak'tzben Juan cyuc'il ke xjal judiy ti'j ju tx'ajbil te tcyakil tza'n tten tu'n t-sakix ic tza'nx in tma'n cyley.", "26": "E ultzun tuc'il Juan ex xi cyma'n te: <pb/>—Xnak'tzal, aju o ten tuc'ila jlajxi nima Jordán, aju tzaj tma'na keye, lu in che byan xjal tu'n, ex cycyakil xjal in che'x tuc'il.", "27": "<pb/>Tzaj ttzak'we'n Juan: <pb/>—Minti' jun jacu tc'am jun xjal, ka mya tu'n Dios in tzaj tk'o'n te.", "28": "Ax keye testiw wi'je, ex o cybiye ju yol xi nma'ne: Myawe kin aju Crist aju at toclen tu'n Dios, nok o'cx ma chin tzaj sama'ne tu'n ncub neje twitz, nchitzune.", "29": "Oc toc jun mejeble'n, aju xinak tcub xu'j ttxlaj, atzunte chmilbajju; atzunju tamiw chmilbaj tcub ttxlaj ex in bin ti'j tyol chmilbaj, nimxix in tzalaj ti'j tyol chmilbaj; cyja'tzun tten nimxix in chin tzalaje ti'j jlu.", "30": "Cyja'tzun ilxix ti'j tu'n tten mas toclen, atzun weye tu'n tten nok ch'in woclene.", "31": "<pb/>Aju tzajni tuj cya'j at toclen cyibaj cycyakil; atzunju tcub twitz tx'otx', ax tcubte twitz tx'otx' ex in yolin ti'j ju te twitz tx'otx'; aju tzajni tuj cya'j at toclen tibaj tcyakil.", "32": "Aju o til ex o tbi, atzunju in tzaj tchic'ba'n; pero mi a'l jun in xi tocsla'n aju tyol.", "33": "Pero ka at jun xjal ma txi tocsla'n aju tyol, in tcyuwsa'n ka ate Dios axix toc tyol.", "34": "Porque aju ma tzaj sama'n tu'n Dios, atzunju in yolin ti'j tyol Dios; porque te Dios mya malo'n T-xew in tzaj tk'o'n.", "35": "Ate Dios Mambaj c'ujla'n Tc'wa'l tu'n, ex o tzaj tk'o'n Mambaj tcyakil tuj tk'ab Tc'wa'l.", "36": "Alcye ma tz'ocslan ti'j Tc'wa'l Dios, at tchwinklal te jumajx; atzunju tc'i' tz'ocslan ti'j Tc'wa'l Dios, mlayx ten tchwinklal, nok o'cx cbel jun tcastiw ma'xix tu'n Dios."}