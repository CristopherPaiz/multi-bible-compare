{"1": "<pb/>Tbajlenxitzun jlu xi' Jesús jlajxi laguna te Galiley, aju Tiberias tbi.", "2": "Ex nim xjal e oc lpe' ti'j, porque o cyil in che bant ke señ tu'n, in che bant ke yab.", "3": "Jaxtzun Jesús twi' jun witz ex atzun cub ke' cyuc'ix ke t-xnak'tzben.", "4": "Ex ch'ixtok tul canun ju nink'ij cye xjal judiy, aju Xjan K'ij tbi.", "5": "Tej t-xi tque'yin Jesús, o til nim xjal otok che ul tuc'il, xitzun tma'n te Pelip: <pb/>—¿Jatum ctzajel klak'o'n wabj tu'n cywa'n ke xjal lu?", "6": "<pb/>Tma Jesús jlu nok tu'n tbinte chi toc tu'n Pelip, porque ba'n tu'n Jesús alcye tu'n tbinchante.", "7": "Xi ttzak'we'n Pelip: <pb/>—Ka ma lak'et cab syent denari wabj, mlaylo canun tu'n tc'monte ch'inak te junjun, chi Pelip.", "8": "<pb/>Xitzun tma'n jun t-xnak'tzben, aju Andrés tbi, titz'in Simón Pedro:", "9": "<pb/>—At jun tal k'a tzalu at jwe' wabj sebad tuc'il tuc'ix cabe tal cyiẍ, pero, ¿ti tten tu'n tcanun jlu cye nimcu xjal? Chi Andrés.", "10": "<pb/>Xitzun tma'n Jesús: <pb/>—Cymanxe cye xjal tu'n cycub ke', chi Jesús. <pb/>Ex puro ch'im tuj lugar. E cubtzun ke' xjal, balo at jwe' mil cyajlal xinak.", "11": "Tzajtzun ttzyu'n Jesús ke wabj, xi tk'o'n chjonte te Dios, xi t-sipan cye t-xnak'tzben, atzun cye t-xnak'tzben xi cysipan cye xjal k'ukl ke'tok. Ax icx xi cysipan ke tal cyiẍ nok nic'pun tu'n tbaj cyu'n.", "12": "Tejtzun cybaj noj ke xjal, xi tma'n Jesús cye t-xnak'tzben: <pb/>—Cychmo'nctze ke ttx'akan wabj ma cyaj sobryin, tu'ntzun mi'n tnaj ch'in.", "13": "<pb/>Jawtzun cychmo'n ke t-xnak'tzben, ex o noj cablaj chi'l ttx'akan wabj cyaj sobryin cyi'j jwe' wabj sebad tej cybaj wa'n ke xjal.", "14": "Tejtzun cylonte ke xjal aju señ tbincha Jesús, cyma: <pb/>—Ax toc ate jlu t-sanjel Dios aju attok tulel cyxol xjal.", "15": "<pb/>Tejtzun tel tnic' Jesús ti'j otok cub cyximan tu'n cytzaj k'ilte te tu'ntzun toc te cyrey, el tpa'n juntl maj tib cyi'j xjal, xi' twi witz junx te.", "16": "<pb/>Tejtzun toc kax e cu'x ke t-xnak'tzben Jesús ttzi laguna.", "17": "E ocxtzun tuj jun barc, cyja'tok cyic'x tibaj laguna tu'n cypon tuj Capernaum. Otok koc yupj, ex na'nxtok tcanun Jesús cyuc'il.", "18": "Tzajtzun jun cyk'ik' nimxix ex tu'n jlu jaw pulin laguna.", "19": "Balo otok che ic'x jwe' kilómetro tibaj laguna ex ka kak, o cyil in bettok Jesús tibaj a' ex cyja'tok tpon lak'e' ttxlaj barc; tzajtzun cyxobil.", "20": "Atzunte Jesús xi tma'n cye: <pb/>—Akine, mi'n che xobe.", "21": "<pb/>E jawtzun tzalaj tej tocx Jesús cyuc'il tuj barc, ex jurattzun pon naj barc ttzi tx'otx' jatum tu'n cypon.", "22": "<pb/>Tuj juntl k'ij axtok ate' xjal jlajtzi laguna ex otok cyil nok junx barc attok jatum otok che ocx t-xnak'tzben Jesús ex minti' ocx Jesús tuj barc cyuc'il ke t-xnak'tzben, cyjunalx ke t-xnak'tzben otok che'x tuj barc.", "23": "Pero at junjuntl barc e tzaj tuj tnam Tiberias, e ul ttzi tx'otx' nikayin jatum otok che wa'n ke xjal tej t-xi tk'o'n Kajaw chjonte te Dios.", "24": "Tejtzun cylonte ke xjal mi a'l Jesús cyuc'ix ke t-xnak'tzben, e ocxtzun xjal cyuj barc tu'n cypon tuj Capernaum, in che jyon ti'j Jesús.", "25": "<pb/>Tejtzun tcnet Jesús cyu'n xjal jlajxi laguna, xi cyma'n te: <pb/>—Xnak'tzal, ¿jtoje tzula tzalu? Che chi.", "26": "<pb/>Xi ttzak'we'n Jesús: <pb/>—Ax toc cxel nma'ne cyeye, in che jyone wi'je nok tu'nju pan xi cywa'ne ex e noje, mya tu'nju señ o cyile.", "27": "Mi'n che ak'nane ti'j ju wabj in baj, o'cx che ak'nane ti'j ju wabj mlay baj ex in tk'o'n cychwinklale te jumajx. Atzunju wabj lu cxel nk'o'ne cyeye, akine sc'o'maj kine tu'n Dios tu'n ntene cyuc'il xjal, porque ma tzaj k'o'n woclene tu'n Dios aju Nmane, chi Jesús.", "28": "<pb/>Xitzun cyma'n xjal te: <pb/>—¿Titzun oc kbincha'ye tu'n kbinchanteye aju ak'untl in tma'n Dios?", "29": "<pb/>Xitzun ttzak'we'n Jesús: <pb/>—Atzun ak'untl jlu in tma'n Dios tu'n cybinchanteye: Che ocslane wi'je, akine ma chin tzaj sama'ne tu'n Dios.", "30": "<pb/>Xitzun cyma'n te: <pb/>—¿Alcyetzun señ in tbincha'na tu'n klonteye ex tu'n kocslane ti'ja? ¿Alcye jun tbinchbena nim tipumal in bant?", "31": "Ke kxe'chel xi cywa'n maná tuj lugar minti' cynajbil xjal tuj, ic tza'n in tma'n tuj Tu'jil: Aju wabj cu'tz tuj cya'j xi tk'o'n Dios te cywa, chi tuj Tu'jil.", "32": "<pb/>Xitzun tma'n Jesús cye: <pb/>—Ax toc cxel nma'ne cyeye: Aju wabj cu'tz tuj cya'j, mya ate Moisés tzaj k'onte cyeye, aju Nmane atzun in tzaj k'onte cyeye aju wabj axix toc tzajni tuj cya'j.", "33": "Porque aju wabj in tzaj tk'o'n Dios, atzunju ma cu'tz tuj cya'j ex in tk'o'n cychwinklal xjal, chi Jesús.", "34": "<pb/>Xitzun cyma'n te Jesús: <pb/>—Tat, cucx k'ontza ju wabj lu keye.", "35": "<pb/>Xitzun tma'n Jesús cye: <pb/>—Akine wabj tu'n tten cychwinklale; aju ma tzul wuc'ile mlay tzaj we'yaj ti'j; ex aju ma tz'ocslan wi'je, mlay tzaj txketle'n ti'j.", "36": "Pero ma txi nma'ne cyeye, masque ma chin cyile, pero minti' in che ocslane wi'je.", "37": "Cycyakil keju in che tzaj tk'o'n Nmane weye in che ul wuc'ile; ex alcye keju ma che ul wuc'ile mlay che ex nlajo'ne.", "38": "Porque ma chin cu'tze tuj cya'j, mya tu'n nbinchanteye aju wajbile, nok o'cx tu'n nbinchanteye aju tajbil ju tzaj samante weye.", "39": "Ex atzun tajbil Nmane jlu, aju tzaj samante weye: Mi'n taj tu'n tnaj jun xjal wu'ne, akeju ma che tzaj tk'o'n weye, nok o'cx taj tu'n cyjaw ank'in wu'ne tuj mancbil tk'ijlalil.", "40": "Ex atzun jlu tajbil ju tzaj samante weye, tu'n tten cychwinklal te jumajx cycyakil keju in che que'yin wi'je ex in che ocslan wi'je, akine C'wa'lbaj; ex che jawil ank'in wu'ne tuj mancbil tk'ijlalil, chi Jesús xi tma'n cye.", "41": "<pb/>Atzun cye xjal judiy tzaj jun cyyol cyxolx ti'j Jesús, porque o tma Jesús: Akine wabj ma chin cu'tze tuj cya'j.", "42": "Ex in cyma'ntok cyxolx: <pb/>—¿Myapetzun a Jesús jlu aju tc'wa'l José? Ojtzki'n tman ku'n, tuc'ix ttxu'. ¿Tza'ntzun tten in tma'n jlu: Tuj cya'j ma chin cu'tze? Chitzun.", "43": "<pb/>Xi ttzak'we'n Jesús: <pb/>—Mi'n che yoline mya ba'n wi'je cyxolxe.", "44": "Mlay tzul jun xjal wuc'ile ka mya tu'n Nmane sul k'i'n, aju tzaj samante weye; ex cjawil ank'in wu'ne tuj mancbil tk'ijlalil.", "45": "At jun yol in tma'n tuj cyu'jil t-sanjel Dios: Tu'n Dios che xnak'tzetel cycyakil, chi tuj Tu'jil. Cyja'tzun tten, cycyakil keju ma che binte tyol Nmane ex ma che xnak'tzanjtz tu'n, che ul wuc'ile.", "46": "<pb/>Mi jun xjal o til twitz Dios Mambaj, nok o'cx aju tzaj tuc'il Dios, atzunju ma til twitz Dios Mambaj.", "47": "Ax toc cxel nma'ne cyeye, alcye ma tz'ocslan wi'je at tchwinklal te jumajx.", "48": "Akine wabj tu'n tten cychwinklale.", "49": "Ke cyxe'chele xi cywa'n maná tuj lugar minti' cynajbil xjal tuj, pero e cyim.", "50": "Aju wabj in xi nma'ne, atzunju in cu'tz tuj cya'j tu'ntzun mi'n tcyim aju in wa'n ti'j.", "51": "Akine wabj k'ol chwinklal ma chin cu'tze tuj cya'j; ka ma txi twa'n jun xjal wabj lu, c'ank'il te jumajx; ex aju wabj cxel nk'o'ne, atzunju nchibjale cxel nk'o'ne tu'n tten cychwinklal xjal.", "52": "<pb/>Atzun cye xjal judiy jaw jun yol cyxol: <pb/>—¿Tza'ntzun tten jlu tu'n ttzaj tk'o'n tchibjal tu'n t-xi kwa'n? Che chi.", "53": "<pb/>Xitzun tma'n Jesús cye: <pb/>—Ax toc cxel nma'ne cyeye, ka minti' ma txi cywa'ne nchibjale, ex ka minti' ma txi cyc'a'ne nchc'ele, mlayx ten cychwinklale, porque akine sc'o'maj kine tu'n Dios tu'n ntene cyuc'il xjal.", "54": "Alcye ma txi twa'n nchibjale ex ma txi tc'a'n nchc'ele, at tchwinklal te jumajx; ex cjawil ank'in wu'ne tuj mancbil tk'ijlalil.", "55": "Porque aju nchibjale axix toc wabjte, ex aju nchc'ele axix toc c'abjte.", "56": "Alcye ma txi wa'nte nchibjale, ex ma txi c'ante nchc'ele, cucx ctel wuc'ile, ex akine tuc'il.", "57": "Ic tza'n weye ma chin tzaj sama'ne tu'nju Dios itz' tu'nx tib, aju Nmane, ex itz' kine tu'n Nmane, ax icxtzun te xjalju, ka ma txi twa'n nchibjale oc c'ank'il wu'ne.", "58": "Atzun wabj jlu ma cu'tz tuj cya'j; alcye ma txi wa'nte te oc c'ank'il te jumajx; aju wabj lu mya ic tten ic tza'n ju maná xi cywa'n cyxe'chele, masque xi cywa'n pero e cyim, chi Jesús cye.", "59": "<pb/>Atzunju yol lu tma Jesús tuj ja te c'ulbil tej t-xi tk'o'n xnak'tzbil tuj Capernaum.", "60": "<pb/>Tej cybinte ju yol lu, nimcu xjal akeju otok che oc te t-xnak'tzben Jesús cyma: <pb/>—Cyuwte ju yol lu; ¿alcye ba'n txi binte?", "61": "<pb/>Eltzun tnic' Jesús ti'j ka ax ke t-xnak'tzben tzaj jun cyyol cyxolx ti'j jlu, xitzun tma'n cye: <pb/>—¿Maj mya ba'n ma tz'ela nyole tuj cywitze?", "62": "Yajtzun nokwit xcyile cyja' njaxe tu'n npone jatum atine nej, akine sc'o'maj kine tu'n Dios tu'n ntene cyuc'il xjal, ¿titzun jacu cymaye?", "63": "Ate T-xew Dios k'olte chwinklal; atzunju kximlal minti' tajben. Aju yol ma txi nma'ne cyeye, in yolin ti'j T-xew Dios ex in tk'o'n chwinklal.", "64": "Pero at junjun cyxole minti' in xi cyocsla'n, chi Jesús. <pb/>Porque atxix t-xe tnejel ojtzki'n tu'n Jesús alcye keju minti' in xi cyocsla'n, ex ojtzki'n tu'n alcye tu'n t-xi k'onte te tuj cyk'ab xjal.", "65": "Ex tma: <pb/>—Cyja'tzun ma txi nma'ne cyeye, mi a'l jun jacu tzul wuc'ile ka mya ate Nmane sul k'inte.", "66": "<pb/>Ex tej tbaj tma'n Jesús ju yol lu, nimcu xjal akeju otok che oc te t-xnak'tzben el cypa'n cyib ti'j, ex minti'tl e bet tuc'il.", "67": "Xitzun tma'n Jesús cye ke cablaj t-xnak'tzben: <pb/>—¿Yajtzun cyeye, cyajpeye tu'n cyxi'ye?", "68": "<pb/>Pero xi ttzak'we'n Simón Pedro: <pb/>—Tat, ¿al uc'il ko xe'le? O'cx aya at yol tuc'ila in tk'o'n chwinklal te jumajx.", "69": "Keye ma txi kocsla'ne ex ma tz'el knic'e ti'ja, aya Xjan Tc'wa'l Dios.", "70": "<pb/>Xitzun ttzak'we'n Jesús: <pb/>—¿Myapetzun cablaj cybete ma che jaw nsc'o'ne? Pero at jun cyeye ma txi tk'on tib te tajaw il.", "71": "<pb/>Aju yol lu o tma Jesús ti'j Judas Iscariote, aju tcy'ajal Simón, porque ate Judas tu'n t-xi k'onte Jesús tuj cyk'ab xjal ax jun cyxol keju cablaj t-xnak'tzben Jesús."}