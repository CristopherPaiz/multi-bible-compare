{"1": "<pb/>Baj cychmon cyib ela' mil xjal, baj cylamon cyib cyxolx. Ex tnejel oc ten Jesús k'malte cye t-xnak'tzben: <pb/>—Ten cycwente cyi'je teju t-samel pan cye parisey, aju cyxmletz'il.", "2": "Porque tcyakilju ewan, c'elel tuj k'ancha'l; ex tcyakilju at tuj ewaj, oc cybi' xjal.", "3": "Cyja'tzun, aju ma cymaye tuj klolj, cbinjtzel tuj tkan k'ij; ex tcyakilju ma cymaye tuj ewaj tujxi ja, ctzajel k'ma'n twi ja ex oc cybi' cycyakil xjal.", "4": "<pb/>Cxel nma'ne cyeye akeye wuc'ile: Mi'n che xobe cywitz keju in cub cybyo'n t-ximlal xjal ex minti' mastl jacu bant cyu'n.", "5": "Cxel nma'ne cyeye alcye tu'n cyxobe twitz: Che xobe twitzju at tipumal tu'n tcyim xjal tu'n ex at tipumal tu'n t-xi k'o'n xjal tuj infierni tcyimlenxi xjal; cyja'tzun in xi nma'ne cyeye, che xobe twitz.", "6": "<pb/>¿Minti'pe in che c'ayinjtz jwe' tal chyu'j tu'n cabe sentav? Pero mi jun cye nnic' tna'l tu'n Dios.", "7": "Tcyakil ttzmal cywi'ye ajla'maj tu'n Dios. Cyja'tzun mi'n che xobe; akeye mas ma' cyxilene cywitz nimcu tal chyu'j.", "8": "<pb/>Cxel nma'ne cyeye, alcyeju minti' in cub tewan ex in tma'n cye xjal ka ax toc ocslal wi'je, ax icxtzun weye mlay cub wewane, cxel nma'ne cywitz t-anjel Dios ka ax toc ocslal wi'je, akine sc'o'maj kine tu'n Dios tu'n ntene cyuc'il xjal.", "9": "Pero alcye ma cub tewan cywitz xjal ka minti' ojtzki'n kine tu'n, ax icx weye cbel wewane cywitz t-anjel Dios ka minti' ojtzki'n wu'ne.", "10": "<pb/>Ex alcye jun xjal ma k'mante jun yol mya ba'n wi'je, akine sc'o'maj kine tu'n Dios tu'n ntene cyuc'il xjal, jacu najset til; pero alcye ma yolin mya ba'n ti'j Xewbaj Xjan, mlay najset til.", "11": "<pb/>Ex oc cyxi k'i'ne tuj ja te c'ulbil, ex cywitz jwes ex cywitz aj sanjelal, mi'n baj cyc'u'je tza'n tten tu'n t-xi cytzak'we'ne ex alcye yol tu'n t-xi cyma'ne;", "12": "porque jurat ctzajel tma'n Xewbaj Xjan cyeye alcye yol tu'n t-xi cyma'ne.", "13": "<pb/>At jun xinak cyxol xjal xi tma'n te Jesús: <pb/>—Xnak'tzal, k'manxa te ntzique tu'n tcub tmij ketzbile.", "14": "<pb/>Atzunte Jesús xi tma'n te: <pb/>—¿Alcye ma tz'oc k'onte weye te jwes cyibaje ex tu'n tcub tmij cyetzbile wu'ne?", "15": "<pb/>Ex tmatl Jesús cye: <pb/>—Atx cyna'ne ti'j, ex ten cycwente cyi'je tu'n mi'n tpon cyc'u'je ti'j k'inumabl; porque mya toc tchwinklal jun xjal ti'j nimcu at te.", "16": "<pb/>Ax icx xi tma'n Jesús jun techal cye: <pb/>—At jun xjal k'inun, nim twitz awal o chmet tuj ttx'otx'.", "17": "Cubtzun t-ximan k'inun ex tma: ¿Ti oc nbincha'ye? Porque minti' jatum tu'n tocx nc'u'ne twitz wawale.", "18": "Pero ba'n wu'ne alcye oc nbincha'ye. Che bel nxitune ntx'utx'e, ex che jawil nbincha'ne mas matijtl ke, ex atzun c'oquex nc'u'ne tcyakil twitz wawale ex tcyakilju at weye.", "19": "Entons cxel nma'ne te wanmiye: Wanmi, nimcu at teya c'u'n ke te nimcu abk'i; tz'ojlana, wa'na, c'ana, ex tzalajxa, chi k'inun.", "20": "Pero xi tma'n Dios te xjal: Minti' tnabla, teju konic'an ja'lo cymela; ex tcyakilju ma baj tc'u'na, ¿alcye cyjel tajwil?", "21": "Cyja'tzun tten aju xjal in baj tchmo'n tk'inumabl te tex, pero tuj twitz Dios meba te xjal lu.", "22": "<pb/>Xitzun tma'n Jesús cye t-xnak'tzben: <pb/>—Cyja'tzun cxel nma'ne cyeye: Mi'n baj cyc'u'je ti'j cychwinklale, ti cxel cywa'ne; ex mi'n baj cyc'u'je ti'j cyximlale, ti c'oquel cyk'o'ne cyi'je.", "23": "Aju cychwinklale mas ma' t-xilen twitz wabj, ex aju cyximlale mas ma' t-xilen twitz xbalun.", "24": "Cyque'yinxe ke joj, minti' in che awan ex minti' in che chmon twitz awal; minti' jun ja te c'ubl cywa ex minti' cytx'utx', pero ax Dios in c'a'chan cye. ¿Yajtzun cyeye, myapelo mas ma' cyxilene cywitz ke joj?", "25": "¿Ex alcyetzun jun cyxole jacu bant tu'n tu'n toc tk'o'n juntl k'ij tchwinklal*fn* tu'nju nimxix in baj tc'u'j ti'j?", "26": "Ka mlayx bant aju ch'in cyu'ne, ¿tiku'ntzun in baj cyc'u'je ti'j txkantl?", "27": "<pb/>Che ximane cyi'j bech tuj c'ul tza'n tten in che ch'iy, minti' in che ak'nan ex minti' in che chkon; pero cxel nma'ne cyeye ti'j rey Salomón, masque tbanilxix t-xbalun oc tk'o'n, pero minti' pon jun t-xbalun ic tza'n cye tal bech lu.", "28": "Katzun ic in t-xbalumi'n Dios tal c'ul tuj cojbil at ja'lo ex nchi'j tz'ocx k'o'n tuj k'ak', ¿yajtzunlo cyeye, mlaypelo che xbaluminjtze tu'n, akeye xinak ch'in cyocslable?", "29": "Cyja'tzun, mi'n baj cyc'u'je ti'j cywaye ex ti'j cyc'aye, ex mi'n che bisune ti'j.", "30": "Porque ke txkantl xjal tuj tcyakil twitz tx'otx' in che jyon ti'j tcyakil jlu; atzun cyeye at jun Cymane ojtzki'n tu'n ka at tajben tcyakil jlu cyeye.", "31": "Cynimanxe tnejelxix aju tcawbil Dios, tcyakiltzun jlu ctzajel k'o'n cyeye.", "32": "<pb/>Mi'n che xobe akeye nẍne'le, ichak nic'xi cybete, porque ate Cymane ba'n ela tuj twitz tu'n t-xi tk'o'n aju cawbil te cyeye.", "33": "Tcyakilju at cyeye, cyc'ayinxe ex cyk'onxe cye meba; cybinchame cych'u'ẍe aju mlay baj, cychmome cyk'inumable tuj cya'j aju mlay baj, jatum mlay pon lak'e' elek' ex mlay naj tu'n poc'.", "34": "Porque jatum ta' cyk'inumable, axtzun ctel cyanmiye.", "35": "<pb/>Cyc'alomtzun cyc'u'je wen, ex cytxako'nc cycandile.", "36": "Che ocxe ic tza'n ke majen in che ayon ti'j cypatrón oc tajtz tuj mejeble'n, tu'ntzun tjaket naj ttzi ja cyu'n oc tul, ex oc toc tk'ajtza'n ttzi ja.", "37": "At tzalajbil cye keju majen lu oc tul cypatrón in che ayon ti'j; ax toc cxel nma'ne cyeye, ate patrón c'oquel tc'alo'n tc'u'j ex cxel tma'n cye tmajen tu'n cycub ke' ti'j mes, ex c'oquel ten sipal cywa.", "38": "Ichak ka ma tzul tmij ak'bil ex ka ch'ixtok kskix, ka in che itz'len majen ti'j oc tul, at tzalajbil cye keju majen lu.", "39": "Pero tz'elx cynic'e ti'j jlu, nokwit bi'n tu'n tajaw ja alcye or tu'n tul elek', jaculo cub ten xk'ukil, ex mlaylo tz'ocx elek' elk'al tuj tja.", "40": "Icxtzun cyeye, nok banin cytene, porque alcye or minti' in che ximane ti'j, atzun or chin ule, akine sc'o'maj kine tu'n Dios tu'n ntene cyuc'il xjal.", "41": "<pb/>Xitzun tma'n Pedro te Jesús: <pb/>—Tat, ¿o'cxpe keye in tma'na aju techal lu, ex ka cye cycyakil?", "42": "<pb/>Xitzun tma'n Kajaw cye: <pb/>—Aju mayordom in japunxix tak'un tu'n ex at tnabl, ctzajel tma'n tpatrón te tu'n cyoc tcwentin keju ate' tuj tja, ex tu'n t-xi k'ot cywa oc tpon or.", "43": "At-xix tzalajbil teju majen ka in tbincha'n alcyeju tak'un oc tul tpatrón.", "44": "Ax toc cxel nma'ne cyeye, c'oquel k'o'n ju majen lu tu'n tpatrón te cwentil tcyakilju at te tpatrón.", "45": "Pero ka ma cub t-ximan ju majen tuj tanmi: Yajxi tzulwe npatrón, ka chi, ex ka ma tz'oc ten c'ixbisal cye mastl majen xinak ex majen xu'j, ex ka ma tz'oc ten wa'l ex c'al, ex ka ma tz'oc ten c'al k'e'n,", "46": "tzultzun tpatrón majen lu tuj k'ij minti' in ayon ti'j, ex tuj or minti' bi'n tu'n; cbel k'o'n nim tcastiw ex cxel tk'o'n cyxol keju mya ba'n.", "47": "<pb/>Aju majen ojtzki'n tu'n alcye tajbil tpatrón ex mya banin tten, ex minti' in bant tu'n aju tajbil tpatrón, cc'ixbisetel ela' maj tu'n asyal.", "48": "Atzunju majen na'nxtok tlonte tajbil tpatrón ex ka ma tbincha jun mya ba'n, nok ch'in cc'ixbisetel; porque jun xjal ka nim ma txi k'o'n tuj tcwent, ax nim cxel kanin te ti'j ju tak'unben; ex jun xjal ka ma txi okxenit nim te, ax nim cxel kanit te.", "49": "<pb/>Akine ma chin ule k'ol k'ak' twitz tx'otx', ex cuchiwt mawt jaw c'ant.", "50": "Il ti'j tu'n wic'e tuj nim c'ixc'oj, ex nim in chin bisune ocxi tjapun baj tcyakil.", "51": "¿Maj in che ximane ti'j ka ma chin ule twitz tx'otx' tu'n cyten xjal tuj tzalajbil? Cxel nma'ne cyeye: Mi'n, o'cx tu'n tten pabl tib cyxol.", "52": "Porque texju ja'lo, jwe' xjal tuj jun ja cbel ten pabl tib cyxol, cbel ten k'oj cyxol ox cyuc'il cabetl, ax icx cyxol cabe cyuc'il oxtl.", "53": "Ctel k'oj cyxol mambaj tuc'il tc'wa'l, icx te c'wa'lbaj tuc'il tman; ctel k'oj cyxol txuybaj tuc'il tal, icx te txin tuc'il ttxu'; ctel k'oj cyxol xu'j alibaj tuc'il txin alibaj, icx te txin alibaj tuc'il xu'j alibaj.", "54": "<pb/>Ax icx xi tma'n Jesús cye xjal: <pb/>—Oc in xi cyque'yine muj in jaw tuj telex k'ij, jurat in cyma'ne: Tzul jbal ex in tzajtzun,", "55": "ex oc in tzaj cyk'ik' elni, in cyma'ne: Tzul cyak ex in tzajtzun.", "56": "Xmletz' keye. Nne'l cynic'e ti'j alcye ctzajel tu'nju techal in cyque'yine twitz cya'j ex twitz tx'otx'; ¿tza'ntzun tten minti' nne'l cynic'e ti'j alcye ctzajel tuj tk'ijlalil lu tu'nju techal in cyque'yine?", "57": "<pb/>¿Ex tiku'n minti' in cub cyximane cyu'nxe alcyeju tz'aklxix?", "58": "Ka ma txi k'i'na twitz jwes tu'n aj k'oj ti'ja, tz'oc tililx tu'na tu'n t-xi cybincha'ne ti'j tuj be, tu'ntzun mi'n tpon k'i'na twitz jwes tu'n, ex tu'n mi'n t-xi k'o'na te polisiy tu'n jwes, ex tu'n mi'n tocx k'o'na tuj pres tu'n polisiy.", "59": "Cxel nma'ne teya, mlay tz'etza tuj pres ka mya cabal tmulta c'oquex tchjo'na."}