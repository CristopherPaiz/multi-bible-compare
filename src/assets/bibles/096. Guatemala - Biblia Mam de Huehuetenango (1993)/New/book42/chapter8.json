{"1": "<pb/>Tbajlenxitzun jlu, in bettok Jesús cyuj nimcu tnam ex cyuj nimcu aldey, in pacbantok ex in xi tma'n tkanil ba'n ti'j tcawbil Dios; ex keju cablaj apostl in che bettok tuc'il.", "2": "Ax icx in che bettok junjun xu'j tuc'il, otok che etz ju'ẍ tuj cyanmi, cyuc'ix keju otok che banix. Cyxol ke jlu a juntok Mariy aj Magdala aju otok che etz wuk ju'ẍ tuj tanmi,", "3": "tuc'ix Juana aju t-xu'jil Chuza aju mayordomtok te Herodes, tuc'ix Susana, ex cyuc'ix ela'tl xu'j in che ajbentok te Jesús, in xi cyk'o'n aju at cyuc'il.", "4": "<pb/>Ex nim xjal e ul chmet e tzaj tuj junjun tnam e ul tuc'il Jesús, xitzun tma'n Jesús jun techal cye:", "5": "<pb/>—At jun xjal xi' awal triw; tej t-xi tchitun iyaj, ch'in iyaj cub tz'ak tuj be, baj cywaban xjal, ex jaw cywa'n chyu'j.", "6": "Ex ch'intl iyaj cub tz'ak tibaj pc'at; tej cyja'wil, jurat e tzkij porque minti'tok tcha'xil tx'otx'.", "7": "Ch'intl iyaj cub tz'ak cyxol ch'i'x c'ul, ex junx e tzaj ch'iy ch'i'x c'ul tuc'il triw, ex xc'ost triw tu'n.", "8": "Pero ch'intl iyaj cub tz'ak tuj tbanil tx'otx', ex ch'iy, ex ti'j jun tkan oc jun syent twitz, chi Jesús cye. <pb/>Tej t-xi tma'n Jesús jlu, jaw yolin cyuwxix: <pb/>—Alcye at t-ẍcyin, binx ju yol lu.", "9": "<pb/>Xitzun cykanin t-xnak'tzben Jesús te: <pb/>—¿Ti t-xilen ju techal lu? Che chi.", "10": "Xitzun tma'n Jesús cye: <pb/>—Te cyeye ma tzaj tk'o'n Dios ba'n tu'n tel cynic'e ti'j ju yol aju ewantok nej ti'j tcawbil Dios; atzun cye txkantl in xi nma'ne cye tuj techal tu'n mi'n tcyil aju in xi cyque'yin, ex tu'n mi'n tel cynic' ti'j aju in cybi'n.", "11": "<pb/>Atzun in tma'n ju techal lu: Aju iyaj, atzun tyol Diosju.", "12": "Aju be jatum cub tz'ak ju iyaj, atzun in yolin cyi'j xjal in xi cybi'n tyol Dios, pero jurat nnu'l tajaw il ex nne'l ti'n tyol Dios tuj cyanmi, tu'n mi'n t-xi cyocsla'n ex tu'n mi'n cyclet.", "13": "Aju pc'at jatum cub tz'ak ju iyaj tibaj, atzun in yolin cyi'j xjal in xi cybi'n tyol Dios ex in che tzalaj ti'j; pero minti' tloc' iyaj cyuj; nok te nic'xi cabe k'ij in xi cyocsla'n, octzun tul joybil cyi'j nne'l cypa'n cyib.", "14": "Aju tx'otx' at ch'i'x c'ul tuj jatum cub tz'ak ju iyaj, atzun in yolin cyi'j xjal in xi cybi'n tyol Dios, pero cheba in xc'ost iyaj cyuj tu'nju in baj cyc'u'j ti'j nimcu, ti'j cyk'inumabl ex ti'j cyachbil, ex minti' in witzan iyaj cyuj.", "15": "Aju tbanil tx'otx' jatum cub tz'ak ju iyaj, atzun in yolin cyi'j xjal in xi cybi'n tyol Dios, porque ba'n cyanmi ex tz'aklxix, atzun cucx in xi cyc'u'n ju yol ex in tk'o'n twitz ju iyaj cyuj.", "16": "<pb/>Ka at jun xjal ma tz'oc txakonte jun candil, mlay tz'ocx tk'o'n tjak' c'il, ex mlay tz'ocx tk'o'n tjak' watbil: nok o'cx in jax tk'o'n tibaj jun tcubil tu'n t-spic'banjtz cywitz keju in che ocx tuja.", "17": "Porque tcyakilju at tuj ewaj ctzajel yec'un, ex tcyakilju ewan, c'elel tuj k'ancha'l.", "18": "<pb/>Cyk'o'nque cwent ti'j ju in cybi'ne, porque alcye jun xjal at ch'in te, ctzajel k'o'n mastl te; pero alcye jun xjal minti' te, aju ch'in at te, c'elel k'i'n.", "19": "<pb/>Ex ul ttxu' Jesús tuc'il, cyuc'ix ke titz'in, pero minti' bant tu'n cyocx tuc'il tu'n cylaj nim xjal.", "20": "Ex k'onjtz tkanil te Jesús cyu'n xjal: <pb/>—Lu ttxu'ya ex ke titz'ina ate' ttxa'n pe'n, cyaj tu'n cyyolin tuc'ila, che chi.", "21": "<pb/>Xitzun tma'n Jesús cye: <pb/>—Alcye keju in xi cybi'n tyol Dios ex in xi cyniman, atzun ke we ntxu' ex ke witz'ine.", "22": "<pb/>At jun k'ij ocx Jesús tuj barc cyuc'il ke t-xnak'tzben, ex xi tma'n cye: <pb/>—Ko ic'x jlajxi laguna. <pb/>Ex e ic'xtzun.", "23": "Pero matok in che ic'x tuj a', ic' tan Jesús. Ex jurat tzaj jun nintz cyk'ik' tibaj a'; ex aju barc cyja'tok tnoj tu'n a', ex cyja'tok t-xi mulk'aj barc.", "24": "E pontzun lak'e' c'asul te Jesús, ex xi cyma'n te: <pb/>—Xnak'tzal. Xnak'tzal. Ch'ix knaj. <pb/>Jawtzun we' Jesús, ex xi tmayo'n cyk'ik' ex tipumal a'; ex jurat we', ex bi'x taque'.", "25": "Xitzun tma'n cye t-xnak'tzben: <pb/>—¿Jatumtzun ta' cyocslable? <pb/>Atzun cye tzaj nim cyxobil, ex in che labin ti'j, ex cyma cyxolx: <pb/>—¿Alcyetzun ju xjal lu? Porque tuc'ix cyk'ik' ex a' in xi cyniman tyol, che chi xnak'tzben.", "26": "<pb/>E pontzun tuj cytx'otx' aj Gadara jlajxi laguna te Galiley.", "27": "Tej tetz Jesús tuj barc, ul jun xjal tuc'il tzaj tuj tnam, otok tz'el k'ij attok ju'ẍ tuj tanmi. Otok tz'el k'ij minti' nno'c t-xbalun, ex mya najl tuj tja, atzun najl tuj camposant.", "28": "Tej tilwaj Jesús tu'n xjal jaw sch'in cyuwxix, cub ẍmeje' twitz ex jaw tk'ajk'ajel twi' cyuw ex xi tma'n: <pb/>—¿Ti toclena wi'je Jesús, aya Tc'wa'l Dios ma'xix toclen? Chin cubsale twitza, mi'n chin cub tyajla'na.", "29": "<pb/>Tma xjal ju yol lu, porque otok txi tma'n Jesús te ju'ẍ tu'n tetz tuj tanmi xjal. Porque otok tz'el k'ij cucx in tzyet xjal tu'n ju'ẍ; ex nno'c cyc'alo'n xjal tkan ju xjal lu tu'n caden cyuc'ix tk'ab, ex nno'c xk'ukin; pero in che cub tzakj caden tu'n xjal ex in xi lajo'n tu'n ju'ẍ tuj lugar minti' cynajbil xjal tuj.", "30": "Xitzun tkanin Jesús te: <pb/>—¿Ti tbiya? <pb/>Atzunte xjal xi tma'n: <pb/>—Lejyón we nbi, chi xjal. <pb/>Porque nimtok ju'ẍ otok che ocx tuj tanmi.", "31": "Ex e cubsan ju'ẍ twitz Jesús tu'n mi'n cyxi tlajo'n tuj jul jalo ponin t-xe'.", "32": "Tuj ju lugar lu ate'tok nim boch in che wa'n twi witz; ex e cubsan ke ju'ẍ twitz Jesús tu'n ttzaj k'o'n permis cye tu'n cyocx cyuj boch; xitzun tk'o'n Jesús permis cye.", "33": "E je'tztzun ju'ẍ tuj tanmi xinak, ex e ocx cyuj ke boch; atzun ke boch ex cyxo'n cyib ttxa'n xak, e cu'pun tuj a', ex e naj.", "34": "<pb/>Tej cyque'yinte ke pastor otok che naj boch, e je'l ok, ex xi cyma'n tkanil cye xjal tuj tnam ex cye xjal tuj cojbil.", "35": "E je'tztzun ke xjal tu'n cyque'yinte ti otok baj; tejtzun cyul tuc'il Jesús o cyil aju xinak otok che etz ju'ẍ tuj tanmi, k'ukltok t-xe tkan Jesús, toc t-xbalun ex otok banix tnabl; ex tzaj cyxobil.", "36": "Atzun keju e que'yinte te, xi cyma'n cye xjal tza'n tten banix ju xjal aju attok ju'ẍ tuj tanmi.", "37": "Cycyakiltzun xjal aj Gadara e cubsan twitz Jesús tu'n tex tuj cytanmi, porque otok tzaj nim cyxobil. Ocxtzun Jesús tuj barc ex ajtz meltz'aj.", "38": "Atzun teju xjal, aju otok che etz ju'ẍ tuj tanmi, o cubsan twitz Jesús tu'n t-xi' tuc'il; pero aj t-sama'n Jesús, ex xi tma'n te:", "39": "—Taja tjaya, ex k'manxa tcyakilju ma tbincha Dios teya, chi Jesús te. Xi'tzun ju xjal, ex xi ttx'olba'n tuj tcyakil tnam aju otok tbincha Jesús te.", "40": "<pb/>Tej tul meltz'aj Jesús o che tzalaj xjal ti'j porque cycyakil in che ayontok ti'j.", "41": "Ex ul jun xinak Jairo tbi, nejeneltok tuj ja te c'ulbil. Cub mutze' t-xe tkan Jesús, ex o cubsan twitz tu'n t-xi' Jesús tuc'il tuj tja;", "42": "porque o'cxcu jun tme'jel attok, te cablaj abk'ilo, ex ch'ixtok tcyim. Tej in bettok Jesús, oc cybetz'an cyib xjal ti'j, porque nim xjal lepchke'c ti'j.", "43": "<pb/>Ex tzaj lak'e' jun xu'j yabtok tu'n ẍwo'j otok bant cablaj abk'i tyabtlen, ex tcyakilju attok te otok baj tnajsa'n ti'j twi cyc'u'j k'anal, ex mi jun o bant tk'anan ti'j tu'n tbanix.", "44": "Ex tzaj lak'e' xu'j ttzal ti'j Jesús, oc tmaco'n ttxa'n t-xbalun; ex jurat naj o we' ẍwo'j ti'j.", "45": "<pb/>Tmatzun Jesús: <pb/>—¿Al u'n ma chin oc maco'ne? <pb/>—Mi jun ma tz'oc maconte teya, che chi xjal. <pb/>Xitzun tma'n Pedro cyuc'ix keju ate' tuc'il: <pb/>—Xnak'tzal, ke xjal nno'c cybetz'an cyib ti'ja, [ex in tma'na: ¿Al u'n ma chin oc maco'ne? Chitzuna.]", "46": "<pb/>Tmatzun Jesús: <pb/>—At jun soc maconte weye porque ma tz'el nnic'e ti'j, at jun xjal ma banix tu'n wipumale.", "47": "<pb/>Tej tque'yinte xu'j ka otok tz'el tnic' Jesús ti'j, ul in lu'luntok, cub ẍmeje' t-xe tkan Jesús, ex xi tma'n cywitz cycyakil xjal tiku'n oc tmaco'n, ex tza'n tten banix te jurat naj.", "48": "Xitzun tma'n Jesús te: <pb/>—Nme'jel, tu'n tocslabla ma banta, txi'ya tuj tzalajbil.", "49": "<pb/>Matok in yolin Jesús tej tul jun xjal tzaj tuj tja Jairo aju nejenel tuj ja te c'ulbil, xi tma'n xjal te Jairo: <pb/>—Ma cyim tme'jela; ti gan sict xnak'tzal tu'na.", "50": "<pb/>Tej tbinte Jesús, xi tma'n te Jairo: <pb/>—Mi'n xoba; o'cx ke' tc'u'ja, ex aju tme'jela oc cbantel.", "51": "<pb/>Tejtzun cypon tja Jairo ocx Jesús tuja ex tma mi jun xjal tu'n tocx tuc'il, o'cx Pedro, tuc'ix Jacobo, ex Juan, ex tuc'ix tman txin ex ttxu'.", "52": "Cycyakil xjal in che ok' ex in che wu'yin ti'j, pero xi tma'n Jesús: <pb/>—Mi'n che ok'e; mya cyimni te txin, nok in tan.", "53": "<pb/>Pero ke xjal nok e jaw tze'n ti'j Jesús, porque ba'n cyu'n otok cyim te txin.", "54": "Tzajtzun ttzyu'n Jesús tk'ab txin, xi yolin cyuw, ex xi tma'n te: <pb/>—Txin, we'ctza.", "55": "<pb/>Ex aju t-xew txin jurat ul meltz'aj tuj, ex jurat jaw we'; ex xi tma'n Jesús tu'n t-xi k'o'n twa.", "56": "Atzun ke tman nimtok in che labin ti'j; pero xi tma'n Jesús cye tu'n mi'n txi cyma'n cye xjal ti'j ju otok tbincha."}