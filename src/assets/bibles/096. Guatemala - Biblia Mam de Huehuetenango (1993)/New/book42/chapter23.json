{"1": "<pb/>E jawtzun we' cycyakil, xi cyi'n Jesús twitz Pilat.", "2": "<pb/>Ex e oc ten si'mil yol ti'j, ex cyma: <pb/>—Aju xjal lu ma cnet ku'ne in xitun cynabl kxjalile. In tma'n tu'n mi'n kchojone te gobierni, ax icx in tma'n ka ate ju Crist aju at toclen tu'n Dios, ex in tma'n ka axte rey.", "3": "<pb/>Xitzun tkanin Pilat te Jesús: <pb/>—¿Apetzuna rey cye xjal judiy? <pb/>Xi ttzak'we'n Jesús: <pb/>—Akine, ic tza'n ma tmaya.", "4": "<pb/>Xitzun tma'n Pilat cye nejenel cye pal cyxol judiy ex cye xjal: <pb/>—Ma tz'el nnic'e ti'j minti' jun til xjal lu.", "5": "<pb/>Atzun cye cycyuwsaxix cyib ex cyma: <pb/>—Ate jlu in baj ttxalpu'n cynabl xjal, ex in tk'o'n xnak'tzbil cye cycyakil xjal tuj tx'otx' Judey, tzaj xe't tu'n tuj tx'otx' Galiley ax icx ma tzul tzalu.", "6": "<pb/>Tejtzun tbinte Pilat jlu, xi tkanin cye ka aj Galiley te Jesús.", "7": "Tejtzun tbinte Pilat ka aj Galiley te Jesús, xi t-sama'n tuc'il Herodes, porque ate Herodes toctok te gobernador tuj Galiley ex otok tzul tuj Jerusalén tuj k'ij lu.", "8": "Tej tque'yinte Herodes twitz Jesús, nimxix o tzalaj; porque otok tz'el k'ij o tajbe tu'n tque'yinte; porque otok tbi nimcu tkanil ti'j Jesús, ex o tajbe tu'n tque'yinte jun señ in tbincha'n.", "9": "Ex xi t-xjelin Herodes nimcu te, pero minti' jun xi ttzak'we'n Jesús.", "10": "Ex e pon ke nejenel cye pal cyxol xjal judiy cyuc'ix ke xnak'tzal ti'j ley, in che si'min yol ti'j cyuwxix.", "11": "Atzunte Herodes cyuc'ix ke t-soldad el cyic'un, ex e oc ten xmayil ti'j, oc cyk'o'n jun t-xbalun tbanilxix; ex ajtz t-sama'n Herodes juntl maj Jesús tuc'il Pilat.", "12": "Ex oc cyamiwin cyib Pilat tuc'il Herodes tujx ju k'ij lu; atzun nej cyajk'ojtok cyib.", "13": "<pb/>E bajtzun tchmo'n Pilat ke nejenel cye pal cyxol xjal judiy cyuc'ix ke aj sanjelal cyuc'ix ke xjal,", "14": "ex xi tma'n cye: <pb/>—Ma tzul cyi'ne aju xinak lu nwitze, in cyma'ne ka nok in xitun cynabl xjal; pero tej soc tuj xjel wu'ne cywitze, minti' ma cnet jun til xjal lu wu'ne ti'j tcyakilju in cyma'ne ti'j.", "15": "Ax icx te Herodes minti' ma cnet jun til xjal lu tu'n, porque ma tz'ajtz t-sama'n juntl maj kuc'il. Matzun cyile minti' jun mya ba'n ma tbincha xinak lu tu'n tcyim.", "16": "Cbajel asyalit ex te tibajxi cxel ntzokpi'ne, chi Pilat xi tma'n cye.", "17": "<pb/>[Ex tcubtok jun ley cyu'n tu'n tetz ttzokpi'n Pilat jun pres tuj teyle junjun Xjan K'ij.]", "18": "Pero cycyakil xjal e jaw sch'in junx ex cyma: <pb/>—Aju xjal lu ba'n tu'n tcyim, atzun te Barrabás tzokpi'mexa, che chi.", "19": "<pb/>Ate Barrabás presintok cyu'n tu'n tlaj oc ten k'ojlel ti'j gobierni tuj tnam, ex tu'nju otok cub jun xjal tu'n.", "20": "Ex o yolin Pilat juntl maj cyuc'il, porque o tajbe tu'n t-xi tzokpi'n Jesús tu'n.", "21": "Atzun cye xjal mas e jaw sch'in juntl maj: <pb/>—E tjaw twitz crus. E tjaw twitz crus, che chi.", "22": "<pb/>Xitzun tma'n Pilat toxmaji'n cye: <pb/>—¿Tiku'n? ¿Alcyetzun mya ba'n ma tbincha xjal lu? Minti' jun til ma cnet wu'ne tu'n tcyim; cyja'tzun, cbajel asyalin, ex jurat cxel ntzokpi'ne, chi Pilat.", "23": "<pb/>Atzun cye cucx e jaw sch'in wen, xi cykanin tu'n tjaw k'o'n Jesús twitz crus. Cubtzun ti'j tnabl Pilat cyu'n xjal [ex cyu'n ke nejenel cye pal cyxol xjal judiy,] tu'nju in jaw tk'ajk'ajel cywi' nimxix.", "24": "Xitzun tma'n Pilat tu'n tbant aju in cykanin;", "25": "cyja'tzun tten etz tzokpi'n Barrabás tu'n Pilat, aju xi cykanin tu'n tetz tzokpi'n, porque tocx Barrabás tuj pres tu'n tlaj o k'ojin ti'j gobierni ex tu'n tlaj jun xjal cub tu'n; xitzun k'o'n Jesús tuj cyk'ab xjal tu'n Pilat tu'n cybinchante ti'j nok alcye cyajbil.", "26": "<pb/>Xitzun k'i'n Jesús cyu'n, ex tzaj cytzyu'n jun xjal aj Sirén, Simón tbi, tzajni tuj cojbil, ex xi cyk'o'n crus te tu'n t-xi tikan ex lepchix tu'n t-xi' ti'j Jesús.", "27": "<pb/>Ex nim xjal e je'x lpe' ti'j Jesús, cyuc'ix nimcu xu'j in che ok' ti'j ex in che wu'yin.", "28": "Ajtztzun tque'yin Jesús cywitz ex xi tma'n cye: <pb/>—Akeye xu'j aj Jerusalén, mi'n che ok'e wi'je, o'cx che ok'e cyi'jxe ex cyi'j ke cyale.", "29": "Porque tzul k'ij oc cyma' xjal: Mas ba'n cye xu'j miban che alin, ex mas ba'n cye xu'j minti' tzaj cyal ex minti' o ch'u'n cyal cyi'j.", "30": "Octzun cxel cyma'n xjal cye witz: Cytzaj tz'ake kibaje; ex cxel cyma'n cye tal witz: Ko cyewan cube, che chilo.", "31": "Porque ka in cybincha'n jlu tuj tk'ijlalil cha'x tze', ¿yajtzun tuj tk'ijlalil tzkij tze', titzun cbajel? Chi Jesús.", "32": "<pb/>Ax icx xi cyi'n cabetl xjal binchal mya ba'n ke tu'n cycub byo'n junx tuc'il Jesús.", "33": "Tejtzun cycanun tuj lugar Tbakil Wibaj tbi, atzun jaw k'o'n Jesús twitz crus, ex cyuc'ix keju xjal binchal mya ba'n e jaw k'o'n twitz crus, jun tuj tbank'ab Jesús, ex juntl tuj tnayaj.", "34": "Tejtzun tjaw k'o'n Jesús twitz crus o na'n Dios ex tma: <pb/>—Tat, najsama cyil xjal lu, porque minti' nne'l cynic' ti'j ju in cybincha'n. <pb/>Ex jaw cyi'n soldad swert ti'j t-xbalun Jesús alcye tu'n t-xi ti'n junjun, ex baj cysipan cyxolx.", "35": "Ex ke xjal in che que'yintok, cyuc'ix ke aj sanjelal, in che xmayintok ti'j ex in cyma'n: <pb/>—Ke txkantl xjal e clet tu'n; clomtzun tib ja'lo ka ax toc ate ju Crist aju sc'o'maj tu'n Dios.", "36": "<pb/>Ax icx ke soldad in che xmayintok ti'j, e je'x lak'e' ttxlaj ex oc cyo'yin vinagre te,", "37": "ex xi cyma'n te: <pb/>—Ka aya rey cye xjal judiy, clom tiba.", "38": "<pb/>Ax at jun yol tz'iban [tuj yol grieg ex tuj latín ex tuj hebrey,] jax cyk'o'n twitz crus, in tma'n: Ate jlu Rey cye xjal judiy.", "39": "<pb/>Ex at jun binchal mya ba'n, aju yobintok twitz crus, oc ten xmayil ti'j Jesús chi cyja': <pb/>—Ka aya ju Crist aju at toclen tu'n Dios, clom tiba, ax icx keye ko tcloma, chi xjal.", "40": "<pb/>Atzunte juntl xjal oc tilin tuc'il, ex xi tma'n te: <pb/>—¿Maj minti' in xoba twitz Dios, ex ax tcastiwoya tcub tuc'il ju xjal lu?", "41": "Ax toc, ke in ko yajlanjtz tuj tumelxix, porque ma kc'am kcastiw tu'n tlaj kbinchben; atzunte xjal lu minti' jun mya ba'n o tbincha, chi xjal.", "42": "<pb/>Ex xi tma'n te Jesús: <pb/>—Jesús, bi'x chin ule ti'j tc'u'ja oc tula tu'n tcawina.", "43": "<pb/>Atzunte Jesús xi tma'n te: <pb/>—Ax toc cxel nma'ne teya: Bi'x ja'lo ctela wuc'ile tuj lugar te nim tzalajbil Paraíso tbi.", "44": "<pb/>Ch'ixtok tpon chilcuk'ij cub kloljix tcyakil twitz tx'otx', texi las tres te kale tel spic'e'.", "45": "Oc yupj twitz k'ij, ex aju nintz xbalun tcub te makbil tuj tmij tja Dios bi'x cub sbit'j tuj tmijil.", "46": "Jawtzun tk'ajk'ajel twi' Jesús cyuwxix ex tma: <pb/>—Nman, tuj tk'aba cxel wokxenane wanmiye, chi Jesús. <pb/>Ex tej tbaj tma'n jlu, cyimtzun.", "47": "<pb/>Tejtzun tque'yinte capitán tej tbaj jlu, jaw tnimsa'n tbi Dios, ex tma: <pb/>—Axix toc, ate xjal lu tz'aklxix.", "48": "<pb/>Ex tej cyque'yinte cycyakil xjal jlu, akeju otok baj cychmon cyib, e ajtz meltz'aj, oc cyk'ajtza'n ttzi cyxu'c tu'n cybis.", "49": "Pero cycyakil keju ojtzki'ntok Jesús cyu'n, cyuc'ix ke xu'j otok che oc lpe' ti'j Jesús tzajnix tuj Galiley, e cyaj ten najchak in che que'yin ti'j tcyakil jlu.", "50": "<pb/>At jun xinak José tbi, aj Arimatey; atzun ta' tnam lu tuj tx'otx' Judey; ate xjal lu ajun cyxol Aj Sanjelal cye xjal judiy. Ba'n te xjal lu ex tz'aklxix.", "51": "Ate José mya mojl tyol cyuc'il Aj Sanjelal ti'j ju baj cynac'u'n ti'j ex ti'j ju cybincha, porque in ayontok ti'j tcawbil Dios.", "52": "Ultzun José tuc'il Pilat, ex xi tkanin t-ximlal Jesús.", "53": "Tcu'tzlenxi ti'n twitz crus, ocx tbalk'i'n tuj jun sak xbalun, ex ocx tk'o'n tuj jun pic lacu'maj ic tza'n pantyón, na'nxtok tocx k'o'n jun cyimni tuj jul lu.", "54": "Ex atzun k'ij tu'n tbant cyten xjal tu'n cyojlan tuj k'ij te ojlabl, aju ch'ixtok t-xe't.", "55": "<pb/>Ex akeju xu'j otok che tzaj tuc'il Jesús tuj Galiley e je'x lpe' ti'j José, ex o cyil aju pantyón ex tza'n tten ocx k'o'n t-ximlal Jesús tuj.", "56": "Tejtzun cyul meltz'aj cyja, baj cybincha'n perjum ex tc'oc'jal t-sem tib; ex e ojlan tuj k'ij te ojlabl ic tza'nx in tma'n mandamyent."}