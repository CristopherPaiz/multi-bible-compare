{"1": "<pb/>At jun k'ij te ojlabl ocx Jesús wa'l tuj tja jun xjal nejenel cye parisey, ex in che que'yin mastl parisey ti'j alcye tu'n tbinchante Jesús tuj k'ij te ojlabl.", "2": "Ex ultzun jun xjal twitz Jesús, at mal ti'j.", "3": "Xitzun tkanin Jesús cye chic'bal ti'j ley ex cye parisey: <pb/>—¿K'o'npelo tu'n ley tu'n tk'ananjtz jun xjal tuj k'ij te ojlabl ex ka mi'n? Chi Jesús.", "4": "<pb/>Atzun cye minti' e k'ajt. Tzajtzun ttzyu'n Jesús aju xjal at mal ti'j ex banix tu'n, ex xi tma'n te tu'n taj tja.", "5": "Xitzun tma'n Jesús cye parisey: <pb/>—¿Alcye jun cyxole, ka ma cu'x tz'ak jun tc'wa'l*fn* ex ka jun tchej tuj jun jul, mlaypelo jatz ti'n naj masquelo tuj k'ij te ojlabl?", "6": "<pb/>Ex minti' bant ttzak'wenjtz jlu cyu'n.", "7": "<pb/>Tej tque'yinte Jesús tza'n tten mas cyajbil xjal tu'n cycub ke' tuj jun k'ukbil tbanilxix, xi tma'n jun yol cye keju otok che txconjtz:", "8": "<pb/>—Oc ttxconjtza tu'n jun xjal tu'n t-xi'ya tuj mejeble'n, mi'n cub ke'ya tuj ju k'ukbil tbanilxix, mya yajcu otok txconjtz juntl mas ma' toclen twitza,", "9": "ex octzun tul ju otok tzaj txconte cyeye oc tma' teya cyja': Tic' lak'e'ya tuj k'ukbil lu ex kecuya tuj juntl k'ukbil. Cjawiltzun ch'ixwiya, ex cbel ke'ya tuj mancbil k'ukbil.", "10": "Pero oc ttxconjtza, txi'ya ex kecuya tuj mancbil k'ukbil; octzun tul aju cxel txconte teya oc tma' teya cyja': Amiw, lak'etz ch'intla ntxlaje; entons ma'lo t-xilena cywitz keju in che cub ke' tuc'ila ti'j mes.", "11": "Porque alcye jun xjal in jaw tniman tib, c'oquel k'o'n te ch'in; ex alcye ma tz'oc tk'on tib te ch'in, cjawil nimsa'n.", "12": "<pb/>Ex xi tma'n Jesús teju xinak xi txconte te: <pb/>—Ka ma tbinchaya jun nintz wa'n, ex ka taja tu'n cyul xjal wa'l tuc'ila, mi'n che tzaj ttxco'na ke tamiwoya, ke termaniya, ke xjal at t-xilena cyuc'il ex ke tvesina k'inun; porque jaculo txi txco'ntla cyu'n tu'n twa'na cyuc'il, atzun t-xelju tzul k'o'n teya.", "13": "Oc tcub tic'sa'na jun nink'ij, txcontza ke meba, ke xjal tzcaj cyten, ke cox, ex ke moẍ;", "14": "at tzalajbil teya icju, porque mlay bant cyu'n tu'n ttzaj cyk'o'n t-xel teya, maxitzun ctzajel k'o'n t-xel teya ocxi cyjatz ank'in ke xjal tz'aklxix.", "15": "<pb/>At jun xjal k'ukltok ti'j mes, tej tbinte jlu xi tma'n te Jesús: <pb/>—At tzalajbil te jun xjal cwa'l tuj tcawbil Dios.", "16": "<pb/>Xitzun tma'n Jesús te: <pb/>—At jun xjal o tbincha jun nintz wa'n, ex e tzaj ttxco'n nimcu xjal.", "17": "Tej tpon or te wabl, xi t-sama'n xjal jun tmajen k'malte cye keju otok che txconjtz: Cytzaje, porque ma bant tten tcyakil, chicuya, chi xjal.", "18": "Pero cycyakil tzaj cyma'n tiku'n mlay che tzaj. O tma ju tnejel: Ma lak'et ch'in ntx'otx'e, ex il ti'j tu'n nxi'ye que'yilte; chin cubsale twitza mlay chinxe.", "19": "Ex o tma juntl: Ma lak'et jwe' moj nwacẍe, ma chinxe ak'nal cyuc'il tu'ntzun tic' nwitze cyi'j ka ba'n ke; chin cubsale twitza mlay chinxe.", "20": "Ex o tma juntl: Ma ẍin moje'ye, tu'ntzun jlu mlay chinxe.", "21": "Tej tul meltz'aj ju majen, xi tma'n tcyakil jlu te tpatrón. Tzajtzun tk'oj patrón, ex xi tma'n te tmajen: Juratx t-xi'ya cyuj plas ex cyuj cay tuj tnam, ex k'intza ke meba, ke xjal tzcaj cyten, ke cox, ex ke moẍ, chi xjal.", "22": "Tejtzun tul meltz'aj majen, xi tma'n te tpatrón: Tat, ma bant wu'ne ic tza'n saj tma'na, ex atx lugar.", "23": "Xitzun tma'n patrón te tmajen: Txi'ya cyuj be ex cyuj tal tk'ab be ex k'onca il cyi'j xjal tu'n cytzaj, tu'n tnoj njaye.", "24": "Porque cxel nma'ne cyeye, ke xjal e tzaj ntxco'ne nej, mi jun cxel nic'bente wabj ma bant wu'ne, chi patrón.", "25": "<pb/>Nimcu xjal lepchke'c ti'j Jesús; ex ajtz meltz'aj twitz cyuc'il xjal, ex xi tma'n cye:", "26": "<pb/>—Ka at jun xjal ma tz'oc lpe' wi'je, ex ka o'cx toc tc'u'j ti'j tman, ti'j ttxu', ti'j t-xu'jil, cyi'j ke tc'wa'l, cyi'j ke ttzic ex ke titz'in, ax icx ti'j tchwinklal, mlay tz'oc te nxnak'tzbene.", "27": "Ex alcye jun xjal mya k'i'n tcrus ex mya lepcho'c wi'je, mlay tz'oc te nxnak'tzbene.", "28": "Porque alcye jun cyxole, ka taj tu'n tbant jun ja tu'n, ¿mlaypelo cub ke' ximal ti'j nej nic'pun cnajel tu'n, ka acux aju pwak tu'n tbant ja?", "29": "Mya yajcu mlay japun baj tu'n, ex otok cub ke' t-simyentil ja, entons cycyakil keju in che que'yin ti'j che oquel ten tze'l ti'j,", "30": "ex oc cyma': Ate xjal lu oc ten binchal tja ex ma cyaj tx'ake' tu'n, che chilo.", "31": "Ex alcye jun rey, ka ma txi' k'ojlel ti'j juntl rey, ¿mlaypelo cub ke' ximal ti'j nej ka jacu xcye' ti'j winkin mil t-soldad juntl rey in tzaj k'ojlel ti'j, atzun te nok laj mil k'i'n tu'n?", "32": "Ex ka mlay xcye' ti'j, na'nxtok tul canun juntl, che xel t-sama'n cabe t-sanjel kanilte te juntl alcye taj tu'n t-xi k'ot te tu'ntzun twe' k'oj.", "33": "Cyja'tzun, alcye jun cyxole ka minti' xcyaj tk'o'n tcyakilju at te, mlay tz'oc te nxnak'tzbene.", "34": "<pb/>Ba'n te atz'an; pero ka ma naj ta'w, ¿tza'n tten tu'n toctl ta'w?", "35": "Minti'tl tajben, mi te tx'otx', mi te t-samel tz'is, o'cx tu'n tex xo't. Alcye at t-ẍcyin, binx aju yol lu."}