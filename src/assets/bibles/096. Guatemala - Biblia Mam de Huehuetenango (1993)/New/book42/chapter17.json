{"1": "<pb/>Xitzun tma'n Jesús cye t-xnak'tzben: <pb/>—Mlay tzic'x ti'j, atlo cbel k'onte tolsabl tuj cybeye tu'n cycub tz'ake tuj il; pero bec'bil twitz aju xjal cbel k'onte.", "2": "Mas ba'nwtlo tu'n toc c'alet jun ma tij cya' tjak' tkul ex tu'n t-xi xo't tuj mar, ex mya tu'n tcub tz'ak jun tal ch'in tuj il tu'n.", "3": "Ten cycwente cyi'je. <pb/>Ka at jun mya ba'n ma tbincha termaniya ti'ja, cawinxa; ex ka ma tz'ajtz ti'j tanmi, najsama til.", "4": "Ka ma tbincha wuk maj mya ba'n ti'ja tuj jun k'ij, ex ka ma tzul tuc'ila wuk maj tuj jun k'ij ex ma tma: Najsama wile, mya ba'n ma nbinchaye ti'ja, ka chi, najsama til.", "5": "<pb/>Xitzun cyma'n apostl te Kajaw: <pb/>—K'ontza mastl kocslable.", "6": "<pb/>Atzunte Kajaw xi tma'n cye: <pb/>—Nokwit at cyocslable masque nok ch'in ic tza'n jun tal twitz mostaza, jacwitlo txi cyma'ne te tze' lu: Bako'nctz tiba tzalu ex awa'n cu'x tiba tuj mar; ex jaculo txi tniman tze' cyyole.", "7": "<pb/>Ic tza'n cyeye ka at jun cymajene in ch'oquin ex ka in cwentin wacẍ tuj cojbil, oc tajtz meltz'aj cymajene ex oc tul ja, ¿jacupe txi cyma'ne te: Toctza ex ke'cuya tu'n twa'na?", "8": "Mlay txi cyma'ne icju, o'cx cxel cyma'ne: Bincham ttena tu'n tbant nwaye, ex tu'n ttzaj tlak'ba'na; octzun nbaj wa'ne ex oc nbaj c'ane, maxitzun cwa'l teya ex cc'ala, che chiloye te.", "9": "¿Jacupe txi cyk'o'ne chjonte te majen tu'nju otok tbincha aju otok txi cyma'ne te? Tuj nnable mlay.", "10": "Cyja'tzun cxel nma'ne cyeye, oc tbaj bant tcyakil aju otok txi k'ma'n cyeye, cymanxe: Majen ko'ye minti' in bant-xix ku'ne, porque o'cx ma bant ku'ne aju tzaj k'ma'n keye.", "11": "<pb/>Cyja'tok t-xi' Jesús tuj Jerusalén, ic'x t-xol tx'otx' Samaria tuc'il tx'otx' Galiley.", "12": "Tej tpon tuj jun tal tnam, at laj xinak at tx'a'c cyi'j aju minti' k'anbil ti'j, e tzaj canul ti'j, pero e cub we' najchak,", "13": "ex e jaw sch'in: <pb/>—Jesús, Xnak'tzal, k'ak'antz tc'u'ja ki'je, che chi.", "14": "<pb/>Tejtzun t-xi tque'yin Jesús ke xjal tx'a'c cyi'j, xi tma'n cye: <pb/>—Cyxi'ye, ex cyyec'unx cyibe cye pal cye judiy. Ex tej cyja'tok cyxi' tuj be, e banix.", "15": "Tejtzun tna'nte jun cye keju otok che banix, ajtz meltz'aj in sch'in wen, in jaw tnimsa'n tbi Dios.", "16": "Ex cub ẍmeje' t-xe tkan Jesús tejxi tpon tacl tibaj twitz twitz tx'otx', ex xi tk'o'n chjonte te. Ex aju xjal lu, aj Samaria.", "17": "Atzunte Jesús xi tma'n: <pb/>—¿Myapetzun laj cybet keju ma che banix? ¿Yajtzun keju belajtl jatumtzun ate' ke?", "18": "¿O'cxpe jun stranjer xjal ma tz'ajtz meltz'aj k'olte chjonte te Dios?", "19": "<pb/>Ex xi tma'n Jesús te: <pb/>—We'ctza ex bet-xa; tu'nju ma tocslaya ma banixa, chi Jesús.", "20": "<pb/>Xi cykanin parisey te Jesús jtoj ban tul tcawbil Dios; atzunte Jesús xi ttzak'we'n: <pb/>—Aju tcawbil Dios mya k'ancha'l oc tul;", "21": "ex mlay cyma xjal: Lu lu, ex ka, max ta' ma chixin, che chiwt; porque aju tcawbil Dios ya at cyxole.", "22": "<pb/>Xitzun tma'n Jesús cye t-xnak'tzben: <pb/>—Tzul tk'ijlalil oc cyajbeye tu'n wule jun k'ij cyuc'ile, akine sc'o'maj kine tu'n Dios tu'n ntene cyuc'il xjal, pero mlay chin cyile.", "23": "Ctzajel cyma'n xjal cyeye: Lu at tzalu, ex ka, lu ta' ma chixin. Pero mi'n che'xe, ex mi'n che oc lpe'ye cyi'j.", "24": "Porque ic tza'n xle'laj cya'j in jaw koptz'aj t-xe cya'j ex in pon tuj juntl pac', ictzun tten tk'ijlalil oc wule juntl maj, akine sc'o'maj kine tu'n Dios tu'n ntene cyuc'il xjal.", "25": "Pero tnejel ilxix ti'j tu'n tic'x nimcu wu'ne, ex tu'n wel ic'une cyu'n xjal ate' tuj tk'ijlalil ja'lo.", "26": "Ic tza'n o baj tuj tk'ijlalil tej tten Noé, ax icxtzun cbajel tuj tk'ijlalil oc wule, akine sc'o'maj kine tu'n Dios tu'n ntene cyuc'il xjal.", "27": "In che wa'n xjal ex in che c'an; in cnet cyxu'jil xinak ex in cnet cychmil xu'j, ex cucx in cybincha'n xjal jlu tej tocx Noé tuj barc; tzajtzun k'ekab ex e baj naj cycyakil.", "28": "Ax icxtzun o baj tuj tk'ijlalil tej tten Lot; in che wa'n xjal ex in che c'an, in che lak'on ex in che c'ayin, in che awan ex in che binchan cyja;", "29": "pero ax k'ij tej tetz Lot tuj tnam Sodoma tzaj k'ak' tuj cya'j tuc'ix tal abj azufre, ex e baj naj cycyakil.", "30": "Ictzun cbajel tuj k'ij oc wule juntl maj, akine sc'o'maj kine tu'n Dios tu'n ntene cyuc'il xjal.", "31": "<pb/>Tuj k'ij oc wule, ka at jun xjal tjax twi' tja, mi'n cu'tz k'ilte aju at te tuj tja; ex ka at jun xjal ta' tuj cojbil, ax icx mi'n tz'ajtz meltz'aj tja.", "32": "Cyna'ntze ti o baj ti'j t-xu'jil Lot.", "33": "Alcye jun xjal o'cx toc tc'u'j ti'j tu'n tten tchwinklal twitz tx'otx', mlay tcamba aju chwinklal in tzaj tk'o'n Dios; ex alcye jun xjal tk'on tib tu'n tnaj tchwinklal twitz tx'otx', oc tcamba' aju chwinklal in tzaj tk'o'n Dios.", "34": "<pb/>Cxel nma'ne cyeye, cabe xjal in che tan twi' junx watbil tuj konic'an oc wule; jun cxel k'i'n, ex jun cyjel k'o'n.", "35": "Cabe xu'j in che che'n junx; jun cxel k'i'n, ex jun cyjel k'o'n.", "36": "[Cabe xinak in che ak'nan tuj cojbil; jun cxel k'i'n, ex jun cyjel k'o'n.]", "37": "<pb/>Atzun cye xnak'tzben xi cykanin: <pb/>—¿Jatum cbajel jlu, Tat? <pb/>Xi ttzak'we'n Jesús: <pb/>—Jatum ta' t-ximlal cyimni, atzun che chmetel ke c'utz, chi Jesús."}