{"1": "<pb/>Ocxtzun Jesús tuj tnam Jericó, ex o bet tuj tnam.", "2": "Ex at jun xjal Zaquey tbi, nejeneltok cye peyil pwak, ex k'inuntok.", "3": "O tajbe Zaquey tu'n tque'yinte alcye Jesús, pero minti' tumel tu'n tlonte tu'n tlaj nim xjal, porque ch'intok twa'l Zaquey.", "4": "Xitzun nej cywitz xjal, jaw kelan ex jax twi' jun tze' sicómro tu'n tque'yinte twitz Jesús; porque cyja'tok t-xi' Jesús.", "5": "Tejtzun tcanun Jesús jatum ta' Zaquey, jaw tque'yin jawni, o til, ex xi tma'n te: <pb/>—Jurat tcu'tza, Zaquey, porque ax chin cyjel tene tjaya ja'lo.", "6": "<pb/>Jurattzun cu'tz Zaquey ex o c'met Jesús tu'n tuj tja, in tzalaj ti'j.", "7": "Tej cylonte xjal jlu, cycyakil e jaw wululun cyxolx, ex cyma: <pb/>—Ma tz'ocx Jesús posadiyil tuj tja jun xjal aj il, che chi.", "8": "<pb/>Atzunte Zaquey cub we' ex xi tma'n te Kajaw: <pb/>—Tat, mijcu at weye cxel nk'o'ne cye meba; ex ka at jun ma tz'el welk'a'ne jun ti'xti te, jacu tz'aj nk'o'ne cyaje maj t-xel.", "9": "<pb/>Xitzun tma'n Jesús te: <pb/>—Ja'lo ma tzul ju colbil tuj ju ja lu; porque ax tiyjil Abraham te xjal lu.", "10": "Porque akine, sc'o'maj kine tu'n Dios tu'n ntene cyuc'il xjal, ma chin ule jyolte ex clolte aju tzpetnitok.", "11": "<pb/>Ex in che bintok xjal ti'j tcyakil jlu, xi tma'n Jesús juntl techal cye, porque ch'ixtok tcanun tuj tnam Jerusalén, ex tuj cynabl xjal ka tu'n tul naj tcawbil Dios.", "12": "Xitzun tma'n Jesús: <pb/>—At jun xinak ma' toclen xi' tuj jun tx'otx' najchak c'molte toclen tu'n toc te rey ex tu'n tajtz meltz'aj.", "13": "Na'nxtok t-xi', e tzaj ttxco'n laj tmajen, ex xi tk'o'n jun pwak ma' twitz te teyle junjun cye, ex xi tma'n: Che negosyarine ti'j pwak lu acu in alin ch'in oc wule.", "14": "Pero ke t-xjalil e oc ten ic'ul te, ex lepchix t-xi cysama'n jun comisyón k'malte cyja': Mi'n kaje tu'n toc jlu te rey tu'n tcawin kibaje, che chi.", "15": "Tejtzun tc'monte toclen, ajtz meltz'aj tuj ttanmi tu'n toc te rey. E je'xtzun txocbaj ke majen tu'n, akeju otok txi k'o'n pwak cye, tu'n tbinte jte' otok tcamba junjun.", "16": "Ul aju tnejel ex tma: Tat, aju tpwaka ma tcamba lajtl.", "17": "Xitzun tma'n rey te majen: Cu, aya majen ba'n; ch'in xi nk'o'ne teya ex ma tz'ak'nanxixa ti'j; cyja'tzun cxel nk'o'ne toclena tu'n tcawina cyibaj laj tnam.", "18": "Ul juntl ex tma: Tat, aju tpwaka ma tcamba jwe'tl.", "19": "Ax icx xi tma'n rey te jlu: Icx teya ccawila cyibaj jwe' tnam.", "20": "Ul juntl ex tma: Lu tpwaka lu, tat. Bi'x xi nc'u'ne tuj jun tal c'albil;", "21": "porque tzaj nxobile twitza, aya jun xjal cyuw, in xi ttzyu'na aju minti' in cub tk'o'na, ex in jaw tchmo'na twitz awal aju minti' in cu'x tawa'na.", "22": "Atzunte rey xi tma'n te: Aya majen mya ba'n, tu'nx ju tyola cbel tcastiwoya wu'ne. Ka ba'n tu'na akine jun xjal cyuwxix, in jaw ntzyu'ne aju minti' in cub nk'o'ne, ex in jaw nchmo'ne aju minti' in cu'x wawa'ne;", "23": "¿tiku'ntzun minti' ocx tk'o'na npwake tuj banc? mawtlo nc'ame ch'in ta'l tej ẍin ule.", "24": "Xitzun tma'n rey cye keju ate'tok: Cyi'mele pwak te jlu, ex cyk'onxe teju at laj pwak tuc'il.", "25": "Atzun cye xi cyma'n te rey: Tat, pero at laj pwak tuc'il.", "26": "Xitzun tma'n rey: Cxel nma'ne cyeye: Alcyeju at ch'in te, mas cxel k'o'ntl te; atzun teju minti' te, aju ch'in at te, c'elel k'i'n.", "27": "Ax icx keju e k'ojin wi'je ex minti' o cyajbe tu'n woque te rey te cawil cyibaj, cyi'ntze ke tzalu, ex cybyoncuye nwitze, chi rey.", "28": "<pb/>Tej tbaj tma'n Jesús jlu cub nej cywitz, cyja' t-xi' tuj tnam Jerusalén.", "29": "Tej ch'ixtok tcanun cyuj ke tal tnam Betpagé tuc'ix Betania, otok che pon t-xe' jun witz Olivos tbi, e je'x t-sama'n Jesús cabe t-xnak'tzben,", "30": "ex xi tma'n cye: <pb/>—Cyxi'ye tuj tal tnam tocx chixin; octzun cyocxe cnetel cyu'ne jun tal bur c'alo'n, aju na'nx tjax jun xjal chejil tibaj; cypaju'mele, ex cyi'ntze.", "31": "Ex ka at jun xjal ma tzaj kaninte cyeye: ¿Tiku'n nne'l cypaju'ne? ka chi, cytzak'wenxe te cyja': C'ajbel te Kajaw, che chicuye.", "32": "<pb/>E je'xtzun ke t-xnak'tzben, ex cnet tal bur cyu'n ic tza'n otok tma Jesús.", "33": "Ex matok nne'l cypaju'n ju tal bur, cyma ke tajwil cye: <pb/>—¿Tiku'n nne'l cypaju'ne ju tal bur?", "34": "<pb/>Xitzun cyma'n cye: <pb/>—C'ajbel te Kajaw.", "35": "<pb/>Tzajtzun cyi'n ju tal bur, ul cyi'n twitz Jesús; jax cyk'o'n cyxbalun tibaj tal bur tu'ntzun tjax ke' Jesús tibaj.", "36": "Ex tej cyja'tok t-xi' Jesús, cub cylic'un cyxbalun tuj be.", "37": "Tejtzun cycanun ttxa'n witz Olivos tbi tu'n cyxi' cubl, cycyakil t-xnak'tzben e jaw tzalaj, in che sch'in wen, ex e oc ten nimsal tbi Dios tu'nju otok cyil tbinchben Jesús nim tipumal,", "38": "in cyma'n: <pb/>—Cy'iwla'n teju rey aju ma tzul, ma tzaj sama'n tu'n Kman. Atwit tzalajbil tuj cya'j, ex nimanxwit tbi Dios tuj cya'j.", "39": "<pb/>At junjun parisey cyxol xjal xi cyma'n te Jesús: <pb/>—Xnak'tzal, mayonxa ke t-xnak'tzbena.", "40": "<pb/>Xitzun ttzak'we'n Jesús cye, chi cyja': <pb/>—Cxel nma'ne cyeye, ka ma che k'ajen ke xjal lu, ake abj che jawil sch'in.", "41": "<pb/>Tejtzun tpon lak'e' Jesús nikayin tibaj tnam Jerusalén, xi tque'yin ju tnam ex jaw ok' ti'j,", "42": "ex tma: <pb/>—Nokwit sel tnic'a ti'j ja'lo tza'n tten tu'n ttena tuj txubtxaj. Pero ja'lo ewan twitza ex mlay tz'el tnic'a ti'j.", "43": "Porque tzul jun tk'ijlalil mya ba'n tibaja, ke aj k'oj ti'ja cjawil cymontonin tx'otx' ti'jeleya, che xel txole' soldad ti'jeleya, ex che oquel tzokpaj ti'ja tuj tcyakil ttxlaja.", "44": "Cbel xituna cyu'n, ex che bel byo'n ke xjal ate' tuja, jumajx cbel xituna tcyakil, porque minti' el tnic'a ti'j ju k'ij tej tul Dios onil teya.", "45": "<pb/>Ocxtzun Jesús tuj tja Dios, ex oc ten lajol cye xjal akeju in che c'ayin tuj,", "46": "ex xi tma'n cye: <pb/>—At jun yol in tma'n tuj Tu'jil, chi cyja': We nja, ja te nabl Dios; atzun cyeye ma tz'oc cyk'o'ne te cyjul elek'.", "47": "<pb/>Xi tk'o'n Jesús xnak'tzbil tcyakil k'ij tuj tja Dios; atzun cye nejenel cye pal cyuc'ix ke xnak'tzal ti'j ley ex ke nejenel cye xjal oc tilil cyu'n alcye tumel tu'n tcub byo'n Jesús cyu'n.", "48": "Pero minti' cnet tumel cyu'n tza'n tten tu'n tcub Jesús, porque cycyakil xjal in cub cybi'nxix tyol."}