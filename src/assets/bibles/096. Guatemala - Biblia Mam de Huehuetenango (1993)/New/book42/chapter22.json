{"1": "<pb/>Ch'ixtok Xjan K'ij, atzun k'ij tu'n cywa'n xjal pan minti' t-samel tuj tu'n tjaw mal tc'u'j.", "2": "Atzun cye nejenel cye pal cyxol xjal judiy cyuc'ix ke xnak'tzal ti'j ley in che jyontok tumel tza'n tten tu'n tcub byet Jesús; pero in che xobtok cywitz xjal.", "3": "<pb/>Ocxtzun Satanás tuj tanmi Judas Iscariote, jun cyxol keju cablaj t-xnak'tzben Jesús.", "4": "Ex xi' Judas yolil cyuc'il nejenel cye pal cyxol xjal judiy ex cyuc'il ke nejenel cye polisiy tuj tja Dios, tza'n tten tu'n t-xi k'o'n Jesús tuj cyk'ab tu'n.", "5": "Atzun cye e jaw tzalaj, ex bant ti'j cyu'n cyxolx tu'n t-xi cyk'o'n pwak te Judas.", "6": "Ex xi ttziyan Judas cye, ex oc ten jyolte tumel tza'n tten tu'n t-xi k'o'n Jesús tu'n tuj cyk'ab pal, minti' che bin xjal ti'j.", "7": "<pb/>Ex o canun aju nink'ij tu'n cywa'n xjal pan minti' t-samel tuj tu'n tjaw mal tc'u'j, atzun k'ij lu ilxix ti'j tu'n tcub byet ju tal ẍne'l tu'n tic'set Xjan K'ij.", "8": "Xitzun sama'n Pedro tuc'ix Juan tu'n Jesús, ex xi tma'n cye: <pb/>—Cyxi'ye, cybinchame wabj te Xjan K'ij tu'ntzun kwa'n ti'j.", "9": "<pb/>Atzun cye xi cykanin te: <pb/>—¿Jatumtzun tajbila tu'n tbaj kbincha'ne?", "10": "<pb/>Xi tma'n Jesús cye: <pb/>—Oc cyocxe tuj tnam, c'oquel cyc'ulban cyibe tuc'il jun xinak k'i'n jun ẍok' a' tu'n; che lpexe ti'j tu'n cypone tuj ja jatum c'oquex,", "11": "ex cymanxe te tajaw ja: Chi xnak'tzal in tma'n teya cyja': ¿Alcye jun col ja jatum tu'n nwa'ne cyuc'il nxnak'tzbene tu'n tic'set Xjan K'ij?", "12": "Ctzajeltzun tyec'un jun tcab colin ja ma'xix, banimaj tten; atzun cybinchame wabj.", "13": "<pb/>E je'xtzun ex cnet tcyakil cyu'n ic tza'n xi tma'n Jesús cye; ex baj cybincha'n wabj tu'n tic'set Xjan K'ij.", "14": "<pb/>Tej tpon or, cub ke' Jesús ti'j mes cyuc'ix ke apostl.", "15": "Xitzun tma'n Jesús cye: <pb/>—Wajbilxixe tu'n nwa'ne cyuc'ile tu'n tic'set Xjan K'ij na'nxtok ncyime.", "16": "Porque cxel nma'ne cyeye, mlay chin wa'ntle juntl maj ti'j wabj lu, maxitzun chin wa'le juntl maj junx cyuc'ile tuj tk'ijlalil oc tul tcawbil Dios.", "17": "<pb/>Ex jaw ttzyu'n ju vas, xi tk'o'n chjonte te Dios ex tma: <pb/>—Cytzyunxe jlu, ex cysipanxe cyxolxe;", "18": "porque cxel nma'ne cyeye, mlay txi nc'a'ntle juntl maj ta'l twitz uva lu, maxitzun cxel nc'a'ne juntl maj oc tjapun tk'ijlalil oc tul tcawbil Dios.", "19": "<pb/>Ex jaw ttzyu'n ju pan, xi tk'o'n chjonte te Dios, cub tpiẍc'u'n, xi tk'o'n cye, ex tma: <pb/>—Atzun nximlale jlu cjawil k'o'n twitz crus tu'n tten colbil cyeye; cybinchame jlu te nabl weye.", "20": "<pb/>Ax icx jaw ttzyu'n Jesús ju vas tbajlenxi wa'n, ex tma: <pb/>—Aju tcu'x tuj vas lu, atzun ac'aj yol ma cyaj bant ti'j tu'n Dios cyuc'ile, ex aju nchc'ele c'elel chitj te colbil cyeye, atzunju c'oquel te cyuwsabl teju yol lu.", "21": "Pero aju xjal cxel k'onte weye tuj cyk'ab xjal, lu at wuc'ile ti'j mes.", "22": "Ax toc chin xel k'o'ne tuj cyk'ab xjal ic tza'nx banimaj ti'j, akine sc'o'maj kine tu'n Dios tu'n ntene cyuc'il xjal; pero bec'bil twitz aju xjal cxel k'onte weye tuj cyk'ab xjal.", "23": "<pb/>Atzun cye t-xnak'tzben e oc ten kanilte cyxolx alcye jun cxel k'onte Jesús tuj cyk'ab xjal.", "24": "<pb/>Ex jaw jun yol cyxol xnak'tzben ti'j alcye jun tu'n tten mas toclen cyxol.", "25": "Atzunte Jesús xi tma'n cye: <pb/>—Ke rey cye nasyon cyuw in che cawin cyibaj xjal; ex ke nejenel ate' cyuj nno'c k'o'n cybi mejor xjal ke.", "26": "Atzun cyeye mlay che oque icju; aju mas at toclen cyxole, k'o'nc tib ic tza'n c'wa'lx ta'; ex aju nejenel cyxole, k'o'nc tib ic tza'n jun ajbel.", "27": "Porque ¿alcye mas at toclen, apeju in cub ke' ti'j mes tu'n twa'n, ex ka aju toc te ajbel? ¿Myapelo aju in cub ke' ti'j mes? Pero akine atine cyxole ic tza'n jun ajbel.", "28": "<pb/>Atzun cyeye cucx ma che tene wuc'ile tuj yajbil weye.", "29": "Cyja'tzun, cxel nk'o'ne cyoclene tu'n cycawine, ic tza'n weye ma tzaj k'o'n woclene tu'n Nmane tu'n ncawine,", "30": "che wa'le ex che c'ale twi' nmese tuj ncawbile, ex che bel ke'ye tuj k'ukbil tu'n cycawine cyibaj cablaj c'loj cyiyjil aj Israel.", "31": "<pb/>Ax icx tma Kajaw: <pb/>—Simón, Simón, lu ma che kaninjtze tu'n Satanás tu'n cyoque tuj sarand ic tza'n triw;", "32": "pero ma chin cubsane twitz Dios ti'ja tu'n mi'n tcub numja tuj tocslabla; octzun tjaw twaban tiba juntl maj, cyuwsama ke termaniya.", "33": "<pb/>Xi tma'n Simón te: <pb/>—Tat, lu kine lu tu'n nxi'ye tuc'ila ka tuj pres ex ka tu'n ncyime junx tuc'ila.", "34": "<pb/>Xi tma'n Jesús te: <pb/>—Cxel nma'ne teya Pedro, na'nxtok ttzaj ok' tzec' ja'lo, cbel tewana ox maj ka minti' ojtzki'n kine tu'na.", "35": "<pb/>Ex xi tkanin Jesús cye t-xnak'tzben: <pb/>—Tej cyxi nsama'ne minti' cych'u'ẍe, ex minti' cypaye, ex minti' cyxajbiye, ¿atpe jun minti' o canun cyeye? Atzun cye xi cytzak'we'n: <pb/>—Tcyakil o canun, che chi.", "36": "<pb/>Xitzun tma'n Jesús cye: <pb/>—Ja'lotzun alcye at tch'u'ẍ, ba'n tu'n t-xi ti'n tuc'ix tpa; ex alcye minti' t-spad, c'ayinx tchicyet ex lak'ontz jun t-spad.", "37": "Porque cxel nma'ne cyeye, ilxix ti'j tu'n tjapun wi'je aju tz'ibamaj tuj Tu'jil, in tma'n cyja': Cyxol ke mya ba'n oc te tajlal, chi tuj Tu'jil. Porque tcyakilju tz'ibamaj wi'je il ti'j tu'n tjapun.", "38": "<pb/>Atzun cye cyma: <pb/>—Tat, at cabe spad lu. <pb/>Ex tma Jesús cye: <pb/>—Acux jlu.", "39": "<pb/>Etztzun Jesús, ex xi' twi witz Olivos ic tza'nx tmod; ax icx ke t-xnak'tzben e je'x lpe' ti'j.", "40": "Tejtzun tcanun ma chixin, xi tma'n cye: <pb/>—Che na'ne Dios tu'n mi'n cyoque tuj joybil cyi'je.", "41": "<pb/>Ex el lak'e' Jesús cytxlaj balo te cab ox ech; ex cub ẍmeje', oc ten na'l Dios,", "42": "ex tma: <pb/>—Tat, ka tajbila chin tcloma tu'n mi'n tic'x ju c'ixc'oj lu wu'ne; pero cuchiwt mi'n bant aju weye wajbil, o'cx aju teya tajbila, chi Jesús.", "43": "<pb/>[Cubtzun tyec'un tib jun anjel tzajni tuj cya'j ul k'olte tipun.", "44": "Ex tej toctok Jesús tuj c'ixc'oj, mas o na'n Dios tu'n tcyakil tipun; ex tzaj a' ti'j ic que'yin ic tza'n nmak txutpin chic' e cub tz'ak twitz tx'otx'.]", "45": "<pb/>Jawtzun we' tbajlenxi na'n Dios, ul cyuc'il ke t-xnak'tzben, ex e cnet tu'n in che tan tu'n tlaj cybis.", "46": "Xitzun tma'n cye: <pb/>—¿Tiku'n in che tane? Che we'ctze, ex che na'ne Dios tu'ntzun mi'n cyoque tuj joybil cyi'je, chi Jesús.", "47": "<pb/>Cucxtok tyolin Jesús tej cypon nim xjal; nejni Judas cywitz, jun cyxol keju cablaj xnak'tzben; ex pon lak'e' ttxlaj Jesús tu'n tel ttz'uban twitz.", "48": "Xitzun tma'n Jesús te: <pb/>—Judas, ¿maj nok tu'nju nne'l ttz'ubana nwitze in chinx tk'o'na tuj cyk'ab xjal, akine sc'o'maj kine tu'n Dios tu'n ntene cyuc'il xjal?", "49": "<pb/>Ex atzun keju ate'tok tuc'il Jesús tej cylonte cyja'tok ttzyet, xi cyma'n te: <pb/>—Tat, ¿ocpe che oquel ktx'emine ke jlu tu'n spad?", "50": "<pb/>Ex at jun cyxol oc ttx'emin jun tmajen ju nejenel cye pal, ex bi'x el t-ẍcyin tuj tbank'ab.", "51": "Tmatzun Jesús cye: <pb/>—Cucx ttenju. <pb/>Octzun tmaco'n Jesús t-ẍcyin majen, ex banix tu'n.", "52": "Ex xi tma'n Jesús te nejenel cye pal cyxol judiy ex cye nejenel cye polisiy tuj tja Dios ex cye cytijil xjal akeju otok che ul tzyul te: <pb/>—¿Maj ma che tzaje tzyul weye k'i'n spad cyu'ne tuc'ix tze', mer ic tza'n elek' kine tuj cywitze?", "53": "Tej atintoke cyuc'ile tcyakil k'ij tuj tja Dios, minti' in tzaj cytzyu'ne; pero atzun or jlu tu'n cybinchanteye cyajbile, ex atzun or tu'n tcawin tipumal klolj.", "54": "<pb/>Tzyettzun Jesús cyu'n, xi cyi'n tja nejenel cye pal cyxol judiy. Atzunte Pedro najchak xi lpe'.", "55": "Ex cub cyk'o'n k'ak' tmijil ttxa'n pe'n, ex e cub ke' ti'j k'ak'; ax icx te Pedro cub ke' cyxol.", "56": "Octzun tque'yin jun txin criad k'ukltok Pedro ti'j k'ak', ax oc baj twitz ti'j, ex tma: <pb/>—Ax ajun te jlu o ten tuc'il Jesús.", "57": "<pb/>Pero cub tewan Pedro ex tma: <pb/>—Txin, minti' ojtzki'n twitz xjal lu wu'ne.", "58": "<pb/>Matok ch'in tuj, o ilwaj Pedro tu'n juntl xjal, ex tma: <pb/>—Ax ajun teya cyxol ke jlu. <pb/>Xi ttzak'we'n Pedro: <pb/>—Xinak, mya ajun we kin.", "59": "<pb/>Ex tbajlenxi jun or tcyuwsa juntl ex tma: <pb/>—Ax toc, icx te jlu o ten tuc'il Jesús porque aj Galiley.", "60": "<pb/>Xitzun tma'n Pedro te: <pb/>—Xinak, minti' ba'n wu'ne aju in tma'na. <pb/>Ex tzaj ok' naj tzec' matok in yolin Pedro.", "61": "Ajtztzun meltz'aj twitz Kajaw, ex tzaj tque'yin twitz Pedro; ex ul ti'j tc'u'j Pedro ti'j ju tyol Kajaw otok txi tma'n te: Na'nxtok ttzaj ok' tzec' ja'lo, cbel tewana ox maj ka minti' ojtzki'n kine tu'na.", "62": "Etztzun lak'e' Pedro ti'jtze, ex jaw ok'xix wen.", "63": "<pb/>Atzun cye xinak tzyu'ntok Jesús cyu'n, in che xmayintok ti'j ex oc cybju'n.", "64": "Oc cymaksi'n twitz, [ex oc cytz'ajan twitz,] ex xi cykanin te: <pb/>—K'mantza, ¿alcye ma tz'oc bjun teya? Che chi.", "65": "<pb/>Ex in cyma'n nimcu yol te xmaybil te.", "66": "<pb/>Ex tej kskix, baj cychmon cyib ke cytijil xjal judiy cyuc'ix ke nejenel cye pal cyxol xjal judiy ex ke xnak'tzal ti'j ley, tzaj cyi'n Jesús cywitz Aj Sanjelal cye xjal judiy, ex xi cykanin te:", "67": "<pb/>—K'mantza keye, ¿apeya ju Crist aju at toclen tu'n Dios? Che chi. <pb/>Xi ttzak'we'n Jesús cye: <pb/>—Ka ma txi nma'ne cyeye, mlay txi cyocsla'ne.", "68": "Ax icx ka ma txi nkanine cyeye, mlay tzaj cytzak'we'ne, [ex mlay chin tzaj cytzokpi'ne.]", "69": "Pero texju ja'lo, chin bel ke'ye tuj bank'abaj ttxlaj Dios nim tipumal, akine sc'o'maj kine tu'n Dios tu'n ntene cyuc'il xjal.", "70": "<pb/>Xitzun cykanin cycyakil te: <pb/>—¿Entons aya tc'wa'l Dios? <pb/>Xi tma'n Jesús cye: <pb/>—Akine, ic tza'n ma cymaye.", "71": "<pb/>Atzun cye cyma: <pb/>—¿Ti til mastl testiw ke? Porque ax ko' ma ko binte tyol."}