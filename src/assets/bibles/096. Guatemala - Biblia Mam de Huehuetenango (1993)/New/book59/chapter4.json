{"1": "<pb/>¿Tiku'n at k'oj cyxole ex in che k'ojle? ¿Myapetzun tu'n tlaj ju cyachbile? Axju cyachbile in k'ojin cyi'je.", "2": "In pon cyc'u'je ti'j nimcu ex minti' in cnet cyu'ne; cyja'tzun in cub cybyo'ne jun xjal. Nim in pon cyc'u'je ti'j te juntl, ex minti' in cnet cyu'ne; cyja'tzun nno'c tilil cyu'ne tu'n tcub ti'j juntl ex in che k'ojine ti'j. Minti' in cnet cyu'ne aju cyajbile, porque minti' in xi cykanine te Dios.", "3": "Ex ka ma txi cykanine, mlay tzaj k'o'n cyeye, porque mya tuj tumel in xi cykanine; porque atzun cyajbile tu'n tbaj cynajsa'ne ti'j cyachbile.", "4": "Akeye ic cytene ic tza'n jun xu'j at tchmil pero mas at tgan ti'j juntl. ¿Minti'pe ba'n cyu'ne, ka ma cyc'ujlaye aju achbil twitz tx'otx' che oquele aj k'oj ti'j Dios? Cyja'tzun, alcye jun xjal taj tu'n tc'ujlante ju achbil twitz tx'otx', nno'c tk'on tib aj k'oj ti'j Dios.", "5": "Aju in tma'n tuj Tu'jil, ¿nokx ganpe tuj cynable? Aju Xewbaj Xjan ma tzaj tk'o'n Dios tu'n tnajan tuj kanmi at-xix tc'u'j ki'j ex in bisun ki'j, chi Dios tuj Tu'jil.", "6": "Pero mas nim t-xtalbil Dios in tzaj tk'o'n ke. Cyja'tzun in tma'n tuj Tu'jil: At tk'oj Dios cyi'j ke xjal jawni cywitz, atzun keju mans ke, in tzaj tk'o'n Dios t-xtalbil cye.", "7": "Cyk'o'nxtzun cyibe tjak' tcawbil Dios. Che we'xixe twitz tajaw il, ex c'eleltzun ok cywitze.", "8": "Che lak'exe ttxlaj Dios, ax icx te ctzajel lak'e' cyuc'ile. Akeye aj il, cytx'jom cyk'abe; ex akeye cabe cyc'u'j, cytx'jome tuj cyanmiye.", "9": "Che bisune, ex che wu'yine, ex che ok'e. Aju cytzeble tz'ocwit te ok'el, ex aju cytzalajbile tz'ocwit te bis.", "10": "Cymansincu cyibe twitz Kajaw, octzun che jawil nimsa'ne tu'n.", "11": "<pb/>Erman, mi'n che yoline mya ba'n ti'j juntl cyxole. Ka at jun in yolin mya ba'n ti'j jun erman, ex ka nno'c terman tu'n tuj malbil, ti'j ley in yolin mya ba'n ex nno'c ju ley tuj malbil tu'n. Katzun ma tz'oc ley tuj malbil tu'na, minti' in japun ley tu'na icju, nok o'cx nno'c tk'on tiba te jwes.", "12": "Nok o'cx junx k'olte ley ex Jwes, ate Dios, aju at tipumal tu'n cyclet xjal tu'n ex at tipumal tu'n cynaj xjal tu'n. Atzun teya, ¿alcyetzuna tu'n toc juntl tuj malbil tu'na?", "13": "<pb/>Ja'lotzun, cybintze akeye in che k'mante: Ja'lo ex ka nchi'j ko xe'l tuj tnam lu, ex atzun ko tel jun abk'i, ex cbel kk'o'n kc'a'ẍ tu'n tchmet kpwak, che chiye.", "14": "Pero minti' ba'n cyu'ne aju tzul te nchi'j. Porque ¿tza'n tten cychwinklale? Ic tten cychwinklale ic tza'n ch'in muj nok ch'in in ten, ex jurat in cub naj.", "15": "Mas ba'n tu'n cymanteye cyja': Ka tajbil Kajaw, oc ko ank'il ex oc kbincha' jlu ex ka juntl.", "16": "Atzun cyeye in jaw cyniman cyibe. Pero mya ba'n in cybincha'ne tu'nju in jaw cyniman cyibe.", "17": "Alcye jun xjal ba'n tu'n alcye ju ba'n ex minti' in tbincha'n, at til."}