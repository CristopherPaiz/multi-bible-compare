{"1": "<pb/>Ax icx o pon Pablo tuc'ix Silas tuj tnam Derbe ex tuj tnam Listra; atzun ta' jun ocslal Timotey tbi, tal jun xu'j judiy ex ocslal, atzun tman Timotey grieg xjal.", "2": "Atzun cye erman tuj tnam Listra ex tuj tnam Iconio in che yolin ba'n ti'j Timotey.", "3": "O tajbe Pablo tu'n t-xi' Timotey tuc'il; xitzun ti'n tu'n t-sircunsidarinjtz tu'n cylaj ke xjal judiy axtok ate'; porque ba'ntok cyu'n cycyakil ka grieg xjal tman.", "4": "Ex tej cyic' tuj junjun tnam, xi cyma'n cye erman tu'n tjapun cyu'n aju cyajni bant ti'j cyu'n apostl ex cyu'n ansyan ate'tok tuj Jerusalén.", "5": "Cyja'tzun e cyuwsanjtz ke ocslal tuj cyocslabl tuj junjun tnam, ex in chmet-xi cybet junjun k'ij.", "6": "<pb/>Entons e mayonjtz Pablo tu'n Xewbaj Xjan tu'n mi'n t-xi cyma'n tyol Dios tuj tx'otx' Asia. Cyja'tzun e ic'x tuj tx'otx' Frigia ex tuj tx'otx' Galacia.", "7": "Tejtzun cypon ttxlaj tx'otx' Misia, o cyajbe tu'n cyxi' tuj tx'otx' Bitinia, pero minti' tcuyi Xewbaj Xjan tu'n cyxi'.", "8": "E ic'xtzun ttxlaj Misia, e cu'pun tuj tnam Troas.", "9": "Ex at jun o til Pablo ic tza'n tuj witzic' te konic'an: Lu jun xinak aj Macedonia wa'ltok in cubsan twitz ex in tma'n: Tic'tza tuj Macedonia ex ko tonintza, chi xjal.", "10": "Tej tlonte Pablo jlu ic tza'n tuj witzic', oc tilil ku'ne tu'n kxi' naje tuj tx'otx' Macedonia, cub kximane ka ax toc ate Dios in txocon keye tu'n t-xi kpacba'ne tkanil colbil cye.", "11": "<pb/>O extzune tuj tnam Troas, o'xtzune tuj barc, acu o canune tuj jun tal tx'otx' tmijil mar Samotracia tbi, ex te juntl k'ij o pone tuj tnam Neápolis.", "12": "O extzune tuj tnam Neápolis, o pone tuj tnam Filipos, aju tnam lu mas ma' toclen cywitz mastl tnam tuj tx'otx' Macedonia, ex aj Rom ke xjal lu; ex axtzun o cyaj tene cab k'ij.", "13": "Ex tuj jun k'ij te ojlabl o exe ti'jxi tnam, o pone ttzi jun nima jatum in che pon xjal na'l Dios. O cubtzun ke'ye, ex o yoline cyuc'il xu'j akeju otok pon cychmon cyib.", "14": "At jun xu'j in bin, Lidia tbi, c'ayil xbalun puro tbanil ex wi'yilxix, aj Tiatira te xu'j lu, ex c'ulul te Dios; ex o tk'ajtza Kajaw tuj tanmi xu'j tu'n toc tk'o'n tcwent ti'j ju in tma'n Pablo.", "15": "Tejtzun tbyan Lidia cyuc'ix keju ate' tuj tja, o cubsan kwitze chi cyja': <pb/>—Ka ocslalxix kine ti'j Kajaw tuj cywitze, cyocxe tuj njaye, ex ax che posadiyine, chi Lidia. <pb/>Ex o cubsanxix kwitze tu'n kcyaj tene tuc'il.", "16": "<pb/>Entons at jun k'ij cyja' kxi'ye na'l Dios, oc noj kwitze jun txin majen, at ju'ẍ tuj tanmi ba'n k'ijin; ex nim pwak in cycamba'n ke tpatrón txin tu'nju tk'ijbil.", "17": "Ate txin lu oc lpe' ti'j Pablo ex ki'je, in jaw tk'ajk'ajel twi', in tma'n cye xjal cyja': <pb/>—Akeju xjal lu tmajen Dios ke, aju Dios Ma'xix Toclen, in xi cypacba'n cyeye aju be te colbil.", "18": "<pb/>Ex nim k'ij tma txin icju, pero mya ba'n e'la tuj twitz Pablo; cyja'tzun ajtz tque'yin Pablo, ex xi tma'n te ju'ẍ: <pb/>—Cxel nma'ne teya tu'n tipumal Jesucrist tu'n tetza tuj tanmi txin. <pb/>Ex jurattzun etz naj ju'ẍ.", "19": "<pb/>Pero tej cyque'yinte ke tpatrón txin otok tz'etz ju'ẍ tuj tanmi txin ex atzun k'ukltok cyc'u'j ti'j tu'n tul cypwak, tzyettzun Pablo cyu'n tuc'ix Silas, e je'x cyi'n tuj plas cywitz aj sanjelal;", "20": "xitzun cyi'n cywitz ke jwes ex cyma: <pb/>—Akeju xinak lu judiy xjal ke, ma che jaw tilj xjal cyu'n tuj ktanmi,", "21": "in cyma'n tu'n kbinchante aju mya k'o'n ke tu'n kc'monte ex tu'n kbinchante, porque aj Rom ko', che chi.", "22": "<pb/>E pontzun tilj xjal cyi'j Pablo; atzun cye jwes xi cyma'n tu'n tel sbit'un cyxbalun ex tu'n cybaj asyalin tu'n tk'ab tze'.", "23": "<pb/>Ex cybajlenxi asyalin nim, e ocx cyk'o'n tuj pres, ex xi cyma'n te xk'ukil pres tu'n cyoc cwentinxix.", "24": "Tejtzun tc'monte xk'ukil pres aju orden lu, e ocx tk'o'n tuj calabós max tujxi, ex ocx tk'o'n cykan tuj sep.", "25": "<pb/>Pero te tmij ak'bil in na'n Pablo Dios tuc'ix Silas, ex in che bitzan te Dios; ex ke mastl pres in che bintok cyi'j.", "26": "Entons minaben tzaj jun cyaknajnab nimxix, bi'x e baj yucch ke t-simyentil cyja pres; ex jurat naj jaket tcyakil pwert, ex e je'l pujl caden cyi'j cycyakil pres.", "27": "Ultzun tnabl ju xk'ukil pres ex tej tque'yinte otok che jaket tpwertil ja jatum ate' ke pres, jatz ti'n t-spad, o tajbe tu'n tcub tbyon tib, tuj tnabl ka otok che etz ok ke pres.", "28": "Atzunte Pablo jaw tk'ajk'ajel twi' cyuw ex tma: <pb/>—Mi'n tc'ixbisa tiba, lu ko'ye ato'ye kcyakile.", "29": "<pb/>Xitzun tkanin xk'ukil pres jun ttxan tzaj, ex ocx kelan max tujxi, ex cub ẍmeje' twitz Pablo ex twitz Silas in lu'lun tu'n tchi.", "30": "E je'tztzun ti'n, ex xi tkanin cye: <pb/>—Akeye tat, ¿ti oc nbincha'ye tu'n nclete?", "31": "<pb/>Xitzun cyma'n Pablo te: <pb/>—Ocslama Kajaw Jesucrist, ex oc cleteltzuna, aya ex keju ate' tuj tjaya.", "32": "<pb/>Xitzun cyma'n tyol Kajaw te ex cye cycyakil keju ate' tuj tja.", "33": "Ax or te konic'an baj ttx'jo'n cyc'ixblen; ex jurat o byan cyuc'ix cycyakil keju ate' tuj tja.", "34": "E je'xtzun ti'n tja, xi tk'o'n cywa; ex o tzalajxix cyuc'ix keju ate' tuj tja tu'nju otok che ocslan ti'j Dios.", "35": "<pb/>Tejtzun kskix, xi cysama'n jwes cabe polisiy k'malte te xk'ukil pres tu'n t-xi tzokpet Pablo tuc'ix Silas.", "36": "Xitzun tma'n xk'ukil pres ju yol lu te Pablo: <pb/>—Ma tzaj cysama'n jwes cabe xjal k'malte tu'n cyxi tzokpete; cyja'tzun ba'n tu'n cyexe ja'lo, mi'n che bisune, chi xjal.", "37": "<pb/>Atzunte Pablo xi tma'n cye polisiy: <pb/>—Ma ko baj asyaline cyu'n cywitz cycyakil xjal ex minti' ksentense tcub, ex ax aj Rom ko'ye ma ko ocx k'o'ne tuj pres, ¿ja'lotzun, maj tuj ewajtzun ko elex lajo'ne cyu'n? Mlay. E cytzaj xjal lu k'il keye tu'n kexe, chi Pablo.", "38": "<pb/>Atzun cye polisiy xi cyma'n ju yol lu cye jwes; tzajtzun cyxobil jwes tej cybinte ka aj Rom ke.", "39": "E ultzun ke jwes ex e cubsan cywitz Pablo che chi cyja': <pb/>—Cynajsame, mya ba'n ma kbinchaye cyi'je, che chi. Entons e je'tz cyi'n ex e cubsan cywitz tu'n cyex tuj tnam.", "40": "Cyetzlenxitzun tuj pres, e je'x tuj tja Lidia; ex tej cybaj yolin cyuc'il erman, cyaj cyk'ukba'n Pablo cyc'u'j, ex e je'tztzun."}