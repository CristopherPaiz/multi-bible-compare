{"1": "<pb/>Ate'tok t-sanjel Dios ex xnak'tzal cyxol ocslal tuj tnam Antioquiy. Atzun ke jlu: Bernabé, tuc'ix Simón (aju K'ek xjal tbi cyu'n xjal), tuc'ix Lusio aju aj Cirene, tuc'ix Manaén (aju junx o ch'iysanjtz tuc'il Herodes aju gobernador) ex tuc'ix Saulo.", "2": "In che c'uluntok jlu te Kajaw, ex in cub cyyo'n we'yaj, tzaj tma'n Xewbaj Xjan cye cyja': <pb/>—Cypa'mile Bernabé tuc'ix Saulo te weye, porque ma che txconjtz wu'ne tu'n cyajben tuj ak'untl, chi Xewbaj Xjan.", "3": "Tcublenxitzun cyyo'n we'yaj ex cybajlenxi na'n Dios, cubtzun cyk'o'n cyk'ab tibaj cywi', ex e je'xtzun cysama'n.", "4": "<pb/>Atzunte Bernabé tuc'ix Saulo e je'x sama'n tu'n Xewbaj Xjan, e pon tuj tnam Seleucia, atzun e je'x tuj barc, e pon tuj jun tx'otx' Chipre tbi.", "5": "Ex tej cypon tuj tnam Salamina, xi cypacba'n tyol Dios cyuj ja te c'ulbil cye xjal judiy. Ex tuc'ix Juan uc'in cyu'n te onil cye.", "6": "Ex baj cybetin tuj tx'otx' Chipre, e pon tuj tnam Pafos; ex atzun oc noj jun xjal judiy cywitz, Barjesús tbi, chman te xjal lu ex in tma'n ka t-sanjel Dios te, pero nic'al yol.", "7": "Axtok ta' chman lu tuc'il gobernador Sergio Paulo tbi, ex at-xix tnabl gobernador lu. Txquettzun Bernabé tuc'ix Saulo tu'n gobernador porque tajbil tu'n tbinte tyol Dios.", "8": "Atzunte chman, aju Elimas juntl tbi tuj yol grieg, oc ten makolte tu'n mi'n t-xi tocsla'n gobernador.", "9": "Atzunte Saulo, aju ax Pablo tbi, nojni tuj tanmi tu'n Xewbaj Xjan, oc tque'yinxix ti'j chman,", "10": "ex xi tma'n te: <pb/>—Aya, nimxix in sbuna ex nimxix mya ba'n in tbincha'na, ex tc'wa'l tajaw ila, ex aj k'oja ti'j tcyakilju ba'n. ¿Tiku'n minti' in cyaj tcolina tu'n t-ẍocsanteya ke tbe Kajaw jikun cyi'j?", "11": "Ja'lotzun, cbel tcastiwoya tu'n Kajaw; c'oquela moẍ, ex ela' k'ij ctela mlay bant tu'n toc tque'yina tkan k'ij, chi Saulo. <pb/>Ex jurat naj cub kloljxix tuj twitz, in tacpaje', ex in jyon ti'j alcye tu'n t-xi lach'on te.", "12": "Atzunte gobernador, tej tque'yinte jlu ocslantzun, porque in labin ti'j ju xnak'tzbil ti'j Kajaw.", "13": "<pb/>E etztzun Pablo cyuc'ix ke tuc'il tuj tnam Pafos, e ocx tuj barc tu'n cypon tuj tnam Perge tuj tx'otx' Panfilia; atzunte Juan el tpa'n tib cyi'j, aj meltz'aj juntl maj tuj Jerusalén.", "14": "E ic'tzun tuj Perge, e pon tuj tnam Antioquiy tuj tx'otx' Pisidia; e ocxtzun tuj ja te c'ulbil tuj k'ij te ojlabl ex e cub ke'.", "15": "Tbajlenxitzun sch'i'n tuj tu'jil ley ex tuj cyu'jil t-sanjel Dios, atzun cye nejenel tuj ja te c'ulbil tzaj cysama'n jun xjal k'malte cye Pablo cyja': <pb/>—Akeye erman, ka at jun cyyole te k'obl cynabl xjal, cymantze, che chi.", "16": "<pb/>Jawtzun we' Pablo, xi tyec'un tk'ab tu'n mi'n cyk'ajt, ex tma: <pb/>—Akeye xinak aj Israel, ex akeye xjal mya judiy in che xobe twitz Dios, cybintze nyole.", "17": "Aj Israel ko', aju Kdios jaw sc'onte cye kxe'chel, ex e chmet-xix kxjalil tej cyten tuj tx'otx' Ejipt jatum e ten te stranjer xjal; ex tu'n tipumal Dios e je'tz ti'n tuj Ejipt.", "18": "Ex 40 abk'ilo ten tpasens Dios cyi'j tuj lugar minti' cynajbil xjal tuj;", "19": "ex tej cynaj wuk nasyon tu'n Dios tuj tx'otx' Canaán, xi tk'o'n cytx'otx' xjal aj Canaán te cyetzbil kxe'chel.", "20": "Te tibajxitzun, oc tk'o'n Dios ke jwes cyxol, balo cyaje syent tuc'il 50 abk'i e ten jwes, o canun ti'j Samuel aju t-sanjel Dios.", "21": "Xitzun cykanin tu'n toc jun cyrey, ex tzaj tk'o'n Dios jun cyrey Saúl tbi, aju tcy'ajal Cis ex oc te cyrey, ate xinak lu tiyjil Benjamín, ex o ten 40 abk'i te cyrey.", "22": "Tej tel k'i'n jlu, oc tk'o'n Dios juntl cyrey aju David tbi; ex o yolin Dios ti'j: Ma tz'el nnic'e ti'j David aju tcy'ajal Isaí, ate jlu jun xinak ic tza'nx wajbile, oc tbincha' tcyakil alcye wajbile, chi Dios.", "23": "Ti'jtzun tiyjil David ul itz'j Jesús aju tzaj sama'n tu'n Dios tu'n toc te Colol cye aj Israel, ic tza'nx otok tzaj ttziyan.", "24": "Na'nxtok tul Jesús, xi tpacba'n Juan cye cycyakil aj Israel tu'n cybyan ex tu'n tajtz ti'j cyanmi.", "25": "Tej ch'ixtok tjapun baj tak'un Juan, tma: ¿Alcye kine tuj cynable? Mya we kin aju Crist; pero lu jun xjal lepchix ttzaj wi'je mya ba'n kine tu'n tel npaju'ne tak'al t-xajab ti'j tkan, chi Juan.", "26": "<pb/>Erman, akeye tiyjil Abraham, ex ke xjal mya judiy ate' cyxole in che xob twitz Dios: te ke ma tzaj k'o'n ju yol lu te colbil.", "27": "Porque ke xjal najl tuj Jerusalén cyuc'ix ke nejenel cyxol, minti' el cynic' ti'j Jesús, ex minti' el cynic' ti'j aju in tma'n tuj cyu'jil t-sanjel Dios, aju in jaw sch'i'n tuj tcyakil k'ij te ojlabl; pero o japun cyu'n aju tz'iban tuj Tu'jil tej tcub t-sentens Jesús cyu'n.", "28": "Ex masque minti' cnet jun til cyu'n tu'n tcyim, pero xi cykanin te Pilat tu'n tcub byet.", "29": "Ex tjapunlenxitzun baj tcyakil cyu'n aju tz'ibamaj ti'j tuj Tu'jil, cu'tztzun cyi'n twitz crus, ex ocx cyk'o'n tuj jun pantyón.", "30": "Pero tu'n Dios jaw ank'in cyxol cyimni.", "31": "Ex nimcu k'ij cub tyec'un tib Jesús cywitz keju e tzaj tuc'il tuj Galiley e pon tuj Jerusalén; atzun ke jlu ma che oc te testiw ti'j cywitz xjal ja'lo.", "32": "<pb/>Ax icx keye in xi kma'ne ba'n tkanil cyeye ti'j ju yol tzaj ttziyan Dios cye kxe'chel.", "33": "Ako' cyiyjil xjal lu, cyja'tzun ma tzaj tk'o'n Dios ke aju tziyimaj tu'n cye kxe'chel, porque ma jaw ank'in Jesús tu'n; ic tza'n tz'iban tuj tcabin salmo in tma'n: Aya ncy'ajale, ma chin oque te tmana ja'lo, chi tuj Tu'jil.", "34": "Ex ma jaw ank'in Jesús tu'n cyxol cyimni tu'n mi'n ttzuwix t-ximlal. Ti'jtzun jlu tma Dios cyja': Cjapunel wu'ne cyeye aju yol axix toc xi ntziyane te David, tu'n cycub ncy'iwla'ne, chi Dios tuj Tu'jil.", "35": "Cyja'tzun in tma'n tuj juntl salmo: Mlay cyaj tk'o'na tu'n ttzuwix nximlale, akine tmajena nimal teya, chi tuj Tu'jil.", "36": "Porque ax toc ate David ajben cye t-xjalil ic tza'nx tajbil Dios, ex cyimtzun, ex cu'x maku'n cytxlaj ke tman, ex tzuwix t-ximlal.", "37": "Atzunte Jesús minti' tzuwix t-ximlal, porque jaw ank'in tu'n Dios.", "38": "Tz'elxtzun cynic'e ti'j jlu, akeye erman: In xi kma'ne tkanil cyeye, nok tu'n Jesús cnajsetel cyile.", "39": "Minti' tumel tu'n tnajset cyile tu'n tley Moisés, atzun ja'lo cycyakil keju ma che ocslan, cnajsetel cyil tu'n Jesús.", "40": "Cyk'o'nctzune cwent ti'j tu'n mi'n ttzaj cyibaje aju in tma'n tuj cyu'jil t-sanjel Dios, chi cyja':", "41": "<pb/><t>Cybintze, akeye xmayil, ex che labine ti'j, ex cycub naje; porque at jun ti'xti oc nbincha'ye tuj cyk'ijlalile, ex mlay txi cynimane, masquelo at jun ma k'mante cyeye, chi tuj Tu'jil, chi Pablo.</t>", "42": "<pb/>Tejtzun cyetz Pablo tuj ja te c'ulbil cye xjal judiy, e cubsan ke txkantl xjal mya judiy cywitz tu'n cypontl cyuc'il tuj juntl k'ij te ojlabl tu'n cyyolin ch'intl ti'j jlu.", "43": "Ex tej cyetz pax xjal tuj ja te c'ulbil, nimcu xjal judiy e oc lpe' ti'j Pablo ex ti'j Bernabé cyuc'ix keju otok cyocsla cyley judiy ex nimal Dios ke. Octzun ten Pablo ex Bernabé yolil cyuc'il, xi cyk'o'n cynabl ex ax tu'n cyten tuj t-xtalbil Dios.", "44": "<pb/>Tuj juntl k'ij te ojlabl oc cychmon cyib cycyakil xjal tuj tnam tu'n cybinte tyol Dios, nic'xi junjun minti' pon.", "45": "Tejtzun cylonte xjal judiy nim xjal otok tz'oc cychmon cyib, tzaj tlo'ch cyc'u'j, ex e oc ten makolte aju in tma'n Pablo, in cyma'n ka mya ax toc, ex in che yasun ti'j.", "46": "Atzunte Pablo tuc'ix Bernabé e yolin minti' cyxobil: <pb/>—Ax toc, che chi, tnejel ilxix ti'j tu'n t-xi kma'ne tyol Dios cyeye akeye xjal judiy; pero ma tz'el cyic'une, ex cyc'i'ye cyc'ame aju chwinklal te jumajx, cyja'tzun ko xe'le cyxol txkantl xjal mya judiy ke.", "47": "Porque ictzun tten tzaj tma'n Kajaw keye: <pb/><t>Aya ma cub nk'o'ne te jun spic'un cye xjal cyuj mastl nasyon, tu'ntzun t-xi tma'na tuj tcyakil twitz tx'otx' aju colbil wu'ne, chi Kajaw, chi Pablo.</t>", "48": "<pb/>Tejtzun cybinte txkantl xjal jlu, akeju mya judiy, e jaw tzalaj ex e yolin ti'j ka ba'n te Kajaw tyol; ex e ocslan cycyakil keju sc'o'maj tu'n tten cychwinklal te jumajx.", "49": "Atzunju tyol Kajaw nne'l lak'e'tok tkanil tuj tcyakil lugar te Pisidia.", "50": "Pero ke xjal judiy e oc ten ocsalte cyc'u'j ke xu'j nimal Dios ex at cyoclen, ax icx ke cytijil xjal tuj tnam, ex e oc ten k'ojlel ti'j Pablo ex ti'j Bernabé, ex e ex cylajo'n tuj cytanmi.", "51": "Atzunte Pablo tuc'ix Bernabé el cychto'n kuk ti'j cykan te jun yec'bil cyi'j xjal ka mya ba'n ke, ex e je'x tuj tnam Iconio.", "52": "Atzun ke ocslal nimxix in che tzalaj ex nojni tuj cyanmi tu'n Xewbaj Xjan."}