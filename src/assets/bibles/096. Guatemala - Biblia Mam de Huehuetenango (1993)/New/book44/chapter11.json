{"1": "<pb/>Atzun cye apostl ex ke erman ate' tuj Judey, o cybi ka otok txi cyocsla'n txkantl xjal aju tyol Dios, akeju mya judiy ke.", "2": "Tejtzun tul meltz'aj Pedro tuj Jerusalén, tzaj jun cyyol ocslal judiy ti'j Pedro.", "3": "<pb/>Ex xi cykanin te: <pb/>—¿Tiku'n ma tz'ocxa tuj cyja xjal mya judiy, ex ma wa'na cyuc'il? Che chi.", "4": "<pb/>Octzun ten Pedro tx'olbalte cye tuj tumelxix aju otok baj, chi tma:", "5": "<pb/>—Atintoke tuj tnam Jope, in chin na'ne Dios, ex at jun o wile ic tza'n tuj witzic', ic que'yin ic tza'n jun nintz xbalun, cu'tz tuj cya'j c'alo'n cycyajil ttxa'n, ex cubil nwitze.", "6": "Tej toc nque'yinxixe ti'j, e wile ke txcup cyaje cykan, ke lobaj, ke chyu'j ex ke mastl jil.", "7": "Ex o nbiye jun tk'ajk'ajel tzaj tma'n weye: We'ctza Pedro, byoncuya ke jlu te tchi'ya, chi weye.", "8": "Pero xi nma'ne cyja': Mlay Tat, porque bajx txi nchyo'ne jun ti'xti mya ba'n ex ka tz'il.", "9": "Tzajtzun k'ajt tcabmaji'n tuj cya'j, tma weye: Aju tx'jo'maj tu'n Dios mi'n tz'oc tk'o'na te mya ba'n.", "10": "Ox maj o k'manjtz jlu, ex jaxtzun k'i'ntl tcyakil tuj cya'j.", "11": "Ex jurat e pon ox xinak jatum in chin posadiyine, otok che tzaj sama'n tuj tnam Cesarey te txcol weye.", "12": "Tzajtzun tma'n Xewbaj Xjan weye tu'n nxi'ye cyuc'il ex tu'n mi'n tjawje' nc'u'je. Ax icx ke kak erman lu e je'x wuc'ile, ex o ocxe tuj tja jun xinak.", "13": "Tzajtzun ttx'olba'n keye ka otok cub tyec'un tib jun anjel twitz tuj tja; cub we' anjel twitz, ex tma te: Samanxa cabe xjal tuj tnam Jope txcol te Simón, aju Pedro tcabin tbi;", "14": "ate jlu ctzajel tma'n jun yol teya, tza'n tten tu'n tcleta, aya, ex cycyakil keju ate' tuj tjaya, chi anjel xi tma'n te.", "15": "Tejtzun tke' nyoline, cubil Xewbaj Xjan cyibaj, ic tza'n cubil kibaj nej.", "16": "Ultzun tuj wanmiye aju o tma Kajaw: Ax toc o che byan xjal tuj a' tu'n Juan, atzun cyeye oc che byale tuj junxitl tumel oc cyc'monteye Xewbaj Xjan, chi Kajaw.", "17": "Katzun ax oyaj tzaj tk'o'n Dios cye, aju tzaj tk'o'n ke tej kocslan ti'j Kajaw Jesucrist, ¿titzun woclene tu'n tmaket Dios wu'ne? Chi Pedro xi tma'n cye.", "18": "<pb/>Tejtzun cybinte erman tcyakil jlu, akeju ate' tuj Jerusalén, minti' e k'ajt, nok o'cx jaw cynimsa'n tbi Dios, ex cyma: <pb/>—Entons ma tzaj tk'o'n Dios t-xtalbil cye txkantl xjal mya judiy ke tu'n tajtz ti'j cyanmi tu'n tten cychwinklal.", "19": "<pb/>Atzun cye mastl ocslal otok che el sputj tu'n tlaj yajbil cye tzaj xe't tej tcub byo'n Esteban, max e pon tuj tx'otx' Fenicia, ex tuj Chipre, ex tuj Antioquiy, minti' xi cyma'n tyol Dios cye mastl xjal, o'cx cye xjal judiy.", "20": "Pero at junjun ocslal aj Chipre ex aj Cirene cyxol, tejtzun cypon tuj tnam Antioquiy, ax icx xi cyma'n tyol Dios cye txkantl xjal mya judiy, ex xi cyma'n tkanil ba'n cye ti'j Kajaw Jesús.", "21": "Aju tipumal Kajaw attok cyuc'il, ex nimcu xjal cyaj cycolin ojtxi cyocslabl ex e ocslan ti'j Kajaw.", "22": "<pb/>Pontzun tkanil jlu cyuc'il ke ocslal ate'tok tuj tnam Jerusalén, ex xi cysama'n Bernabé tu'n tpon tuj tnam Antioquiy.", "23": "Tejtzun tpon Bernabé, ex tej tque'yinte nim t-xtalbil Dios tzaj tk'o'n cye, jaw tzalajxix, ex xi tk'o'n cynabl cycyakil tu'n cycyaj ten wa'lxix tuj cyocslabl, ex tu'n cyxi lpe' ti'j Kajaw tu'n tcyakil cyanmi.", "24": "Porque ate Bernabé jun xinak ba'nxix, ex nojni tuj tanmi tu'n Xewbaj Xjan, ex at-xix tocslabl. Cyja'tzun nim xjal e ocslan ti'j Kajaw.", "25": "<pb/>Tbajlenxi jlu xi' Bernabé tuj tnam Tarso jyolte Saulo; tejtzun tcnet tu'n, ul ti'n tuj Antioquiy.", "26": "Ex axtzun e cyaj ten jun abk'i cyuc'il ocslal, ex xi' cyk'o'n xnak'tzbil cye nimcu xjal. Tnejelxix tuj Antioquiy oc cyk'o'n xjal cybi ocslal, ocslal ti'j Crist.", "27": "<pb/>Axtoktzun ta' Bernabé tuc'ix Saulo tuj Antioquiy tej cypon junjun t-sanjel Dios tzajni ke tuj Jerusalén.", "28": "Ex at jun cyxol jlu Agabo tbi, jaw we' yolil cyxol ocslal ex tzaj tchic'ba'n tu'n Xewbaj Xjan, ex tma: <pb/>—Tzul nimxix we'yaj tuj tcyakil twitz tx'otx'. <pb/>O japun tyol Agabo, porque tzaj nimxix we'yaj tuj tk'ijlalil tej tcawin president Claudio.", "29": "Atzun cye ocslal tuj Antioquiy cub cyximan tu'n t-xi cysama'n ch'in onbil cye erman najl ke tuj Judey, teyle junjun tu'n t-xi t-sama'n ic tza'nx ju at te.", "30": "Cybinchatzun icju, xitzun cysama'n jun oyaj cye erman; ate Bernabé tuc'ix Saulo xi k'inte, ex xi cyk'o'n cye ansyan ate' tuj Judey."}