{"1": "<pb/>Tbajlenxitzun jlu, e tzaj ttxco'n Pablo ke ocslal, ex xi tk'o'n mastl cynabl; [entons baj cychlen cyib,] e cyajtzun tk'olbe'n ex etztzun tu'n t-xi' tuj Macedonia.", "2": "Bajtzun tbetin tuj tx'otx' Macedonia, xi tk'o'n cynabl ocslal tu'nju nim o yolin cyuc'il, ex pontzun tuj tx'otx' Grecia.", "3": "Axtzun cyaj ten ox xjaw, ex attok t-xi'yil tuj barc tu'n tpon tuj Siria, pero tej tbinte aju otok bant ti'j cyu'n xjal judiy tu'n tcub byo'n cyu'n, cubtzun t-ximan tu'n t-xi' tuj juntl be tu'n tic' juntl maj tuj Macedonia.", "4": "Akeju e je'x tuc'il Pablo, atzun ke jlu: Sópater aju aj Berea, aju tcy'ajal Pirro, tuc'ix Aristarco ex Segundo aj Tesalónica ke, tuc'ix Gayo aju aj Derbe, tuc'ix Timotey, tuc'ix Tíquico ex tuc'ix Trófimo, aj Asia ke.", "5": "Atzun ke jlu e je'x nej ex e ayon ki'je tuj tnam Troas.", "6": "Tbajlenxitzun nink'ij tu'n cywa'n xjal pan minti' t-samel tuj tu'n tjaw mal tc'u'j, o etze tuj Filipos, o tzaje tuj barc, tuj jwe' k'ij o ule cyuc'il tuj Troas, ex axtzun o cyaj tene wuk k'ij.", "7": "<pb/>Tujtzun tnejel k'ij te seman, oc kchmon kibe cyuc'il cycyakil ocslal tu'n tcub ksipane pan kxolxe, ex in che xnak'tzanjtztok ocslal tu'n Pablo. Attok telex Pablo tuj juntl k'ij, ex cucxtok tyolin te tmij ak'bil.", "8": "Ex nimcu candil at tuj cwart tuj toxcolin ja, jatum cybuyintok cyib.", "9": "Ex at jun cu'xun Eutico tbi k'ukltok ttzi ventan, cyimni tu'n watl tu'nju nim tuj o yolin Pablo, etztzun tz'ak tuj toxcolin ja tu'nju cyimni tu'n watl, cubil tz'ak twitz tx'otx', ex otok cyim tej tjaw k'i'n.", "10": "Cubiltzun naj Pablo, cub mutze' tibaj ju cu'xun lu ex jaw tchle'n ex xi tma'n cye erman: <pb/>—Mi'n baj cyc'u'je porque itz'xte.", "11": "<pb/>Jaxtzun juntl maj Pablo tuj cwart ex cub t-sipan pan cyxol ocslal ex o wa'n, cucxtok tyolin, maxitzun we' tyolin tej ttzaj t-xe cya'j, ex xi'tzun.", "12": "Xitzun cyi'n ocslal ju cu'xun itz' tu'n tpon tja, ex nimxix k'ukbanjtz cyc'u'j.", "13": "<pb/>Atzun keye o tzaj neje twitz Pablo, o ocxe tuj barc, o ultzune tuj tnam Asón jatum tu'n kayone ti'j Pablo, porque ictzun bant ti'j tu'n, tu'n ttzaj bet tu'n tkan.", "14": "Tejtzun tcanun Pablo kuc'ile tuj tnam Asón, ocxtzun kuc'ile tuj barc, o ultzune tuj tnam Mitilene.", "15": "Axtzun o ocxe tuj barc, te juntl k'ij o ule ttxlaj tx'otx' Quío, ex texi juntl k'ij o ule tuj tnam Samos; [ex o we' ch'ine tuj tnam Trogilio,] tujtzun juntl k'ij o ule tuj tnam Mileto.", "16": "Porque otok cub t-ximan Pablo tu'n mi'n tic' tuj tnam Efeso, ex tu'n mi'n twe' tuj tx'otx' Asia, porque in txoctxon tu'n tpon naj tuj Jerusalén, ka at tumel tu'n tpon canun tuj nink'ij Pentecostés.", "17": "<pb/>Atxtok Pablo tuj Mileto xi t-sama'n cabe erman tu'n cypon tuj tnam Efeso txcol cye ansyan te iglesi.", "18": "Tejtzun cyul ansyan tuc'il Pablo, xi tma'n cye: <pb/>—Ba'n cyu'ne tza'n tten ẍin bete cyxole tcyakil k'ij, atxix tuj tnejel k'ij tej wule tuj Asia,", "19": "in chin ajbene te Kajaw mans kine, ex ela' maj etz ta'l nwitze, ex nimcu maj ma chin oque tuj joybil wi'je tej tbant ti'j cyu'n xjal judiy tu'n ncub byo'ne cyu'n.", "20": "Pero minti' cub nxc'ayin wibe tu'n t-xi nma'ne aju at tajben cyeye, xi nk'o'ne xnak'tzbil cyeye jatum nno'c cychmon cyib xjal, ax icx tuj cyjaye.", "21": "Xi nma'ne cye xjal judiy ex cye txkantl xjal mya judiy ke tu'n tajtz ti'j cyanmi ex tu'n cyajtz meltz'aj tuc'il Dios ex tu'n cyocslan ti'j Kajaw Jesucrist.", "22": "Ja'lotzun ma chinxe tuj Jerusalén, in tma'n Xewbaj Xjan tuj wanmiye ka il ti'j tu'n nxi'ye, minti' ba'n wu'ne ti oc nc'ulba'ye ma chixin;", "23": "nok o'cx in tzaj tma'n Xewbaj Xjan weye oc in chin ic'e tuj junjun tnam, in tma'n tu'n wocxe tuj pres ex tu'n nbaj yajla'ne.", "24": "Pero minti' in xi nc'ujla'ne jlu; ex minti' ma cub nximane ka ma'xix toclen nchwinklale te wexe, o'cx in chin ximane ti'j tu'n tjapun baj ak'untl wu'ne tuc'il tzalajbil, ex tu'n tjapun wajbeble aju o nc'ame te Kajaw Jesús tu'n t-xi npacba'ne tkanil ba'n ti'j t-xtalbil Dios.", "25": "<pb/>Ja'lotzun ba'n wu'ne mi a'l jun cyxole cycyakile c'oquel tque'yin juntl maj nwitze, akeye o chin bete cyxole in chin pacbane ti'j tcawbil Dios.", "26": "Cyja'tzun cxel nma'ne cyeye ja'lo, minti'tl woclene cyi'je cycyakile ka at jun ma txi' tuj najen;", "27": "porque minti' ma cub nxc'ayin wibe tu'n t-xi nma'ne tcyakil tyol Dios cyeye.", "28": "Cyja'tzun, ten cycwente cyi'je ex cycwentin oque ke mastl ocslal, porque ma che oc k'o'ne tu'n Xewbaj Xjan te cwentil cye, tu'n cypastorine cyi'j ke ocslal etzan tu'n Kajaw, akeju ma che lak'et tu'nx ju tchc'el.", "29": "Porque ba'n wu'ne, oc wexe tzalu che ul txkantl xjal xitul cye ocslal, ic cyten xjal lu ic tza'n ke xo'j puro jawni, jurat in baj cychyo'n txkan ẍne'l.", "30": "Ex ax cyxolxe cjawil cyi'n cyib junjun xjal, cxel cyk'o'n jun xnak'tzbil mya ax toc, nok tu'n cyoc lpe' ocslal cyi'j.", "31": "Cyja'tzun, ten cycwente cyi'je, cyna'ntze, tuj ox abk'i minti' in k'ajene tu'n t-xi nk'o'ne tnabl teyle junjun, in yoline cyuc'ile k'ijl ex konic'an, ex etz ta'l nwitze.", "32": "<pb/>Ja'lotzun, erman, tuj tk'ab Dios che cyjel wokxenane, ex cyjel nk'o'ne tyol Dios cyuc'ile, aju k'olte xtalbil ex at tipumal tu'n cych'iye tu'n ex tu'n ttzaj k'o'n jun etzbil cyeye cyxol cycyakil keju pa'maj ke tu'n Dios tu'n cyajben o'cx te.", "33": "Minti' o pon nc'u'je ti'j sak tpwak jun xjal ex ka ti'j k'an pwak at tuc'il ex ka ti'j t-xbalun.", "34": "Ba'n cyu'ne ma chin ak'nane tu'n nk'abe tu'n tcnet aju at tajben weye ex cye keju ate' wuc'ile.", "35": "Tuj tcyakil ma txi nyec'une cyeye tu'n cyak'nane icju, ex tu'n cyonine cye keju minti' cye, ex tu'n ttzaj cyna'ne aju tyol Kajaw Jesús chi o tma: Mas at tzalajbil cyeye ka at ch'in ma txi cyk'o'ne te juntl, ex mya akeye tu'n cyc'monteye ch'in ctzajel k'o'n cyeye tu'n juntl, chi Jesús, chi Pablo cye.", "36": "<pb/>Tej tbaj tma'n Pablo jlu, cub ẍmeje' ex oc ten na'l Dios cyuc'il cycyakil.", "37": "Cycyakiltzun e jaw ok'xix nim, tzajtzun chle'n Pablo cyu'n, ex el cytz'uban twitz.", "38": "Tzajxix cybis tu'nju yol tma Pablo: Mlay cyile nwitze juntl maj, chi Pablo. E je'xtzun wabal te tu'n tocx tuj barc."}