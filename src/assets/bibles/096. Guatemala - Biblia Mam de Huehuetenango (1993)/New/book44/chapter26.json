{"1": "<pb/>Xitzun tma'n rey Agripa te Pablo: <pb/>—At ambil teya tu'n tyolina te tcolbil tiba. <pb/>Atzunte Pablo xi tyec'un tk'ab, octzun ten yolil te tcolbil tib, ex tma:", "2": "<pb/>—In nna'ne jun tzalajbil, aya tat rey Agripa, tu'n t-xi nma'ne ja'lo aju ncolbil wibe twitza ti'j tcyakilju in cyma'n xjal judiy wi'je.", "3": "Tnejelxix in chin tzalaje porque ojtzki'n tu'na tcyakil cycostumr xjal judiy ex aju in yolinjtz cyxol; cyja'tzun chin cubsale twitza tu'n tten ch'in tpasensa tu'n t-xi tbi'na nyole.", "4": "<pb/>Cycyakil xjal judiy ojtzki'n cyu'n tza'n tten nchwinklale nej tej matok cu'xunx kine, tza'nx tej ntene tuj ntanmiye ax icx tuj tnam Jerusalén.", "5": "Ex ba'n cyu'n nokwit cyaj tu'n ttzaj cyma'n, atxix ojtxi parisey we kin, ax in tene cyxol jun c'loj aju mas in japunxix kocslabl cyu'n.", "6": "Atzun ja'lo, ma chin oque tuj xjel tu'n tlaj ju yol in xi nma'ne, oc che jawil ank'in ke cyimni tu'n Dios, ic tza'nx tzaj ttziyan Dios cye kxe'chel.", "7": "Ke cablaj c'loj kiyjil in che ayon ti'j tu'n cyc'monte aju tziyimaj tu'n Dios, tocxix tilil cyu'n tu'n cyc'ulun twitz Dios ex tu'n cyajben te k'ijl ex konic'an. Tu'n tlaj k'ukl nc'u'je ti'j ka oc che jawitz ank'in ke cyimni tu'n Dios, tu'ntzunju in cyma'n xjal judiy ka at wile, aya tat rey Agripa.", "8": "¿Tiku'n in cub cyximane ka mlayx che jaw ank'in ke cyimni tu'n Dios?", "9": "<pb/>Ax toc, weye cub nximane nej alcye tu'n nbinchanteye, nim in k'ojine ti'j Jesús aj Nazaret;", "10": "banttzun wu'ne tuj Jerusalén. Nimcu ocslal e ocx nk'o'ne tuj pres, porque otok tzaj k'o'n woclene cyu'n ke nejenel cye pal; ex tej cycub byo'n ke ocslal cyu'n, icx weye xi nma'ne ka ba'n jlu.", "11": "Nimcu maj e baj nc'ixbisa'ne cyuj cycyakil ja te c'ulbil, ex e oc njwersine tu'n tcyaj cycolin cyocslabl. Ex tu'nju nimxix nk'oje tzaj cyi'j, inxe yajlal cye cyuj ke tnam najchak.", "12": "<pb/>In nbincha'ntoke jlu, cyja' nxi'ye tuj tnam Damasco, otok tzaj k'o'n woclene ex otok tzaj k'o'n orden weye cyu'n ke nejenel cye pal.", "13": "Pero cyja'tok nxi'ye tuj be, tat rey, o wile cub koptz'aj jun spic'un tzaj tuj cya'j te chilcuk'ij, mas in koptz'aj twitz t-spic'umal k'ij, cub koptz'aj wibaje ex cyibaj keju in che bet wuc'ile.", "14": "Kcyakiltzune o cub tz'ake twitz tx'otx', ex o nbiye jun tk'ajk'ajel tzaj tma'n weye tuj yol ebrey chi cyja': Saulo, Saulo, ¿tiku'n in chin baj tyajla'na? Tu'nx tiba in baj tc'ixbisan tiba ic tza'n jun wacẍ nne'tz t-xajo'n puy, chi weye.", "15": "Atzun weye xi nma'ne te: ¿Alcyeya Tat? Atzunte Kajaw tma: Akine Jesús, akine in chin baj tyajla'na.", "16": "Pero we'ctza porque ma cub nyec'un wibe twitza tu'n toc nk'o'na te ajbel weye ex tu'n toca te testiw ti'j tcyakilju ma tila ex ti'j ju cxel nyec'untle teya.", "17": "Ccletela wu'ne tuj cyk'ab ke t-xjalila, ex tuj cyk'ab txkantl xjal jatum cxel nsama'na ja'lo cyxol.", "18": "Cxel nsama'na tu'n tjaket cywitz tu'na, tu'n cyetz tuj klolj ex tu'n cyul tuj spic'un, ex tu'n cyetz tjak' tipumal Satanás tu'n cyul tuc'il Dios; ex tu'n cyocslan wi'je, tu'ntzun tcub najset cyil ex tu'n cyc'monte jun etzbil cyxol keju pa'maj ke tu'n Dios tu'n cyajben o'cx te.", "19": "<pb/>Cyja'tzun aya tat rey Agripa, xi nnimane aju tzaj k'ma'n weye tej nlonteye aju spic'un tzaj tuj cya'j.", "20": "Tnejelxixtzun xi npacba'ne cye keju ate' tuj Damasco, ax icx tuj Jerusalén ex tuj tcyakil tx'otx' Judey, ax icx cye xjal mya judiy ke, xi nma'ne tu'n tajtz ti'j cyanmi ex tu'n cyul meltz'aj tuc'il Dios, ex tu'n cybinchante aju ba'n tu'ntzun tel nic'baj cyi'j ka otok tz'ajtz ti'j cyanmi.", "21": "Tu'ntzun tlaj jlu in tzaj tzyu'ne cyu'n xjal judiy tuj tja Dios, o cyajbe tu'n ncub byo'ne cyu'n.", "22": "Pero nok tu'nju onbil in tzaj tk'o'n Dios weye, cucx wa'l kine ja'lo, in xi nchic'ba'ne tyol Dios cye cycyakil, keju ma' cyoclen ex keju ch'in cyoclen, minti' in xi nma'ne juntl, nok o'cx aju o cyma t-sanjel Dios ex o tma Moisés,", "23": "cyma ka ilxix ti'j tu'n tcyim ju Crist aju at toclen tu'n Dios, ex ka ate tnejel tu'n tjaw ank'in cyxol cyimni, tu'n tk'onte tkanil colbil cye kxjalil ex cye txkantl xjal cyuj mastl nasyon, chi Pablo.", "24": "<pb/>Tejtzun tmante Pablo jlu te tcolbil tib, jaw tk'ajk'ajel twi' Festo cyuw, ex tma: <pb/>—Pablo, ma tz'oca te loc. Tu'nju nim in xnak'tzana ma tz'oca te loc, chi Festo.", "25": "<pb/>Atzunte Pablo tma: <pb/>—Mya locwe kin, tat Festo aya ma' toclena, o'cx in xi nma'ne aju yol ax toc ex tuj tumelxix.", "26": "Porque lu rey Agripa lu, tcyakil jlu ba'n tu'n, cyja'tzun in ke'xix nc'u'je tu'n nyoline twitz. Porque tuj nnable minti' jun minti'wt ba'n tu'n; porque mya tuj ewaj bant jlu.", "27": "¿Ocsla'npe cyyol t-sanjel Dios tu'na, aya tat rey Agripa? Ba'n wu'ne ocsla'n tu'na.", "28": "<pb/>Atzunte Agripa xi tma'n te Pablo: <pb/>—Tuj tnabla ka jurat naj jacu chin oque ocslal ti'j Crist.", "29": "<pb/>Entons xi tma'n Pablo: <pb/>—Ka jurat naj ex ka yajxi, cuchiwt tu'n toca ocslal ti'j Crist ic tza'n weye, ax icx cycyakil keju in che bin ti'j nyole ja'lo, pero myatzun wajbile tu'n cyoc c'alete tu'n caden ic tza'n weye.", "30": "<pb/>Tejtzun tbaj tma'n Pablo jlu, jaw we' rey tuc'ix gobernador, tuc'ix Berenice ex cyuc'ix keju k'ukl ke'tok cyuc'il.", "31": "Tejtzun cyel lak'e' cyjunalx, e oc ten yolil cyxolx: <pb/>—Minti' jun mya ba'n ma tbincha xjal lu tu'n tcyim ex ka tu'n tocx tuj pres, che chi.", "32": "<pb/>Ex tma Agripa te Festo: <pb/>—Mawtlo txi tzokpet ju xjal lu nokwit minti' o tma tu'n tpon twitz tat gobierni tu'n toc tuj xjel, chi rey Agripa."}