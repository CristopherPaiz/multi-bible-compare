{"1": "<pb/>Akine Pablo, pres kine tu'n tlaj Jesucrist. Ma tzul erman Timotey wuc'ile, cyja'tzun in xi ktz'ibane ju u'j lu teya Filemón, at-xix kc'u'je ti'ja ex junx in ak'nana kuc'ile.", "2": "Ax icx in xi ktz'ibane te kerman Apia ex te Arquipo, aju soldad junx kuc'ile, ex cye cycyakil ocslal nno'c cychmon cyib tuj tjaya.", "3": "Awt Kman Dios tuc'ix Kajaw Jesucrist che tzaj k'onte xtalbil cyeye ex tu'n tke'xix cyc'u'je.", "4": "<pb/>Cucx in xi nk'o'ne chjonte te Dios, aju Dios in chin ajbene te, in xi nk'o'ne chjonte ti'ja Filemón, ex in tzaj nna'ne tuj nna'j Diose,", "5": "porque in nbi'ne at tc'ujlalila ti'j Kajaw Jesús, ex cyi'j cycyakil ocslal, ex at tocslabla ti'j Kajaw Jesús.", "6": "Chin cubsale twitz Dios cyi'j keju ma che ocslan tu'nju ma txi tchic'ba'na tocslabla cye; chin cubsale cyi'j tu'n telxix cynic' ti'j t-xtalbil Dios ma tzaj tk'o'n ke nok tu'n Jesucrist.", "7": "Porque tu'nju tc'ujlalila erman, ma ko tzalaje nim ex ma ke'xix kc'u'je, porque ma k'ukbanjtz cyc'u'j ocslal tu'na.", "8": "<pb/>Cyja'tzun masque at woclene tu'n Crist tu'n t-xi nma'ne alcye tu'n tbinchanteya,", "9": "pero tu'nju at nc'ujlalile ti'ja, mas ba'n chin cubsale twitza, porque akine Pablo tij xjal kine, ex presin kine ja'lo tu'n tlaj Jesucrist.", "10": "Chin cubsale twitza ti'j nc'wa'le Onésimo, aju ma tz'oc te nc'wa'le tuj ocslabl tuj presbil weye.", "11": "<pb/>Ojtxi minti'xix ajben Onésimo teya, atzun ja'lo at tajben teya ax icx weye.", "12": "C'ajeltzun nsama'ne tuc'ila; c'momtzuna mer ic tza'n ax kine oc chin tc'ma'ya.", "13": "Ma wajbeye tu'n tten Onésimo junx wuc'ile, tu'n tajben weye te t-xela tuj presbil weye, porque pres kine tu'n tlaj tkanil colbil,", "14": "pero mi'n waje tu'n nbinchanteye ka na'nxtok nyoline tuc'ila, ex mi'n waje tu'n ttzaj tk'o'na jun xtalbil weye lajwers, nok o'cx waje tu'n ttzaj tk'o'na tu'n tcyakil tc'u'ja.", "15": "Balo tu'n jlu el tpa'n tib Onésimo ti'ja cab k'ij, tu'n tajtl tuc'ila tu'n tten te jumajx.", "16": "Oc tpontl tuc'ila, mlay tentl ic tza'n jun majen tc'ayin tib, nok o'cx tu'n tten ic tza'n jun erman c'ujla'n tu'na. Porque mas at toclen ja'lo twitz jun majen. At-xix nc'u'je ti'j, pero atzun teya mas at-xix tc'u'ja ti'j. Mya nok o'cx at tc'u'ja ti'j Onésimo tu'nju tmajena, pero icx tu'nju ocslal ti'j Kajaw.", "17": "<pb/>Katzun tuc'ila kine tuj twitza, c'moma Onésimo ic tza'n ax kine.", "18": "Ex ka at mya ba'n ma tbincha teya, ex ka at tc'as tuc'ila, k'ontza tuj ncwente.", "19": "Akine Pablo ma cub ntz'ibane jlu tu'n nk'abe, akine chin chjolte c'as; masque icx teya nim tc'asa wuc'ile, jacu bant tu'n t-xi nma'ne tu'n toca te nmajene, pero mlay txi nma'ne.", "20": "Cyja'tzun erman, cuchiwt tu'n tbinchanteya jun xtalbil weye, tu'nju ocslala ti'j Kajaw; k'ukbama nc'u'je tu'nju ocslal ko' ti'j Crist.", "21": "<pb/>Cyja'tzun ma txi ntz'ibane jlu teya tu'nju k'ukl nc'u'je ti'j ka cxel tnimana nyole, ex ba'n wu'ne mas oc tbincha'ya twitzju ma txi nma'ne teya.", "22": "Ax icx at juntl tu'n t-xi nma'ne teya, binchama tten nposadiye; porque k'ukl nc'u'je ti'j Dios oc chin pole juntl maj cyuc'ile nok tu'n cyna'j Diose.", "23": "<pb/>In xi k'olbe'na tu'n Epafras, junx ta' wuc'ile tuj pres tu'n tlaj Jesucrist.", "24": "Ax icx in xi k'olbe'na tu'n Marcos, ex tu'n Aristarco, ex tu'n Demas, ex tu'n Lucas, akeju junx in che ak'nan wuc'ile.", "25": "<pb/>Awt t-xtalbil Kajaw Jesucrist ten tuj cyanmiye. Icxwitju."}