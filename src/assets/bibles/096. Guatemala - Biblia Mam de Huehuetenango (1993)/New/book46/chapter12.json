{"1": "<pb/>Erman, waje tu'n cybinteye ti'j ju koclen in tzaj tk'o'n Xewbaj Xjan te teyle junjun ke.", "2": "<pb/>Bi'n cyu'ne, na'nxtok t-xi cyocsla'ne, xi cyk'on cyibe tu'n cyoc lpe'ye cyi'j ke tilbilal men ke.", "3": "Cyja'tzun cxel nma'ne cyeye tu'n cybinteye, ka at jun xjal at T-xew Dios tuc'il, mlayx tma tu'n t-xi' Jesús tuj najen; ex mlayx tma jun xjal: Ate Jesús Wajawe, ka minti' Xewbaj Xjan tuc'il.", "4": "<pb/>Ja'lotzun, teyle junjun ke at junxilchak koclen pero axte Xewbaj Xjan in tzaj k'onte.", "5": "Ex at junxilchak tumel tu'n kajben, pero o'cx jun Kajaw tu'n kajben te.", "6": "Ex at junxilchak tumel tu'n kak'nan, pero axte Dios in ak'nan kuc'il kcyakil tu'n tbant tcyakil.", "7": "Pero teyle junjun in tzaj k'o'n toclen tu'n Xewbaj Xjan tu'n tajben cye cycyakil.", "8": "Porque at junjun in tzaj tk'o'n Xewbaj Xjan cyoclen tu'n cyyolin tuc'il nabl; atzun cye junjuntl in tzaj k'o'n nim cyojtzkibl tu'n cyyolin, axju Xewbaj Xjan in tzaj k'onte.", "9": "Ex te junjuntl in tzaj k'o'n toclen tu'n tke'xix tc'u'j ti'j Dios, tu'nx ju Xewbaj Xjan; ex cye junjuntl in tzaj k'o'n cyoclen tu'nx ju Xewbaj Xjan tu'n cybanix ke yab cyu'n.", "10": "Ex cye junjuntl in tzaj k'o'n cyoclen tu'n cybinchanjtz ke binchben nim tipumal; ex cye junjuntl in tzaj k'o'n cyoclen tu'n t-xi cychic'ba'n aju in tma'n Dios cye; ex cye junjuntl in tzaj k'o'n cyoclen tu'n tel cynic' ti'j cyyol ke xjal pacbal ka ax toc ex ka mi'n; ex cye junjuntl in tzaj k'o'n cyoclen tu'n cyyolin ti'j junxilchak yol; atzun cye junjuntl in tzaj k'o'n cyoclen tu'n tel pjet junxilchak yol.", "11": "Pero tcyakil jlu axte Xewbaj Xjan in binchante junx te, in xi t-sipan toclen teyle junjun ic tza'nx tajbil.", "12": "<pb/>Porque ic tza'n tten kximlal nok junx ex nimcu toc ti'j, pero cycyakil keju ate'c ti'j kximlal masque nimcu cybet pero nok junx kximlal, icxtzun tten Cristju.", "13": "Porque nok tu'n jun Xewbaj Xjan ma ko byan kcyakil tu'n koc te junx kximlal, masque judiy xjal ko' ex ka grieg xjal, masque tzyu'n ko' te majen ex ka tzokpi'n ko', ex junx Xewbaj Xjan ma kc'am kcyakil.", "14": "<pb/>Aju kximlal mya junx tten, nimcu toc ti'j.", "15": "Ka ma tma kkan: Mya k'abaj kine cyja'tzun mya ti'j t-ximlal xjal atine, chiwt, ¿tu'npetzun jlu minti' toclen ti'j kximlal?", "16": "Ex ka ma tma kẍcyin: Mya tbak' witzbaj kine cyja'tzun mya ti'j t-ximlal xjal atine, chiwt, ¿tu'npetzun jlu minti' toclen ti'j kximlal?", "17": "Nokwit o'cx tbak' kwitz toc ti'j tcyakil kximlal, ¿tza'ntzun tten tu'n kbin? Nokwit o'cx kẍcyin toc ti'j tcyakil kximlal, ¿tza'ntzun tten tu'n tbant kskonte?", "18": "Atzun ja'lo tcyakilju toc ti'j kximlal, ate Dios oc k'onte teyle junjun ic tza'nx tajbil.", "19": "Akeju ate'c ti'j kximlal nokwit junx cyten, ¿tza'nwtlo tten kximlal?", "20": "Atzun ja'lo nimcu toc ki'j, pero junx kximlal.", "21": "<pb/>Mlay bant tmante tbak' kwitz te kk'ab: Minti' tajbena weye, chiwt. Ex mlay bant tmante kwi' te kkan: Minti' cyajbene weye, chiwt.", "22": "Akeju ate'c ti'j kximlal ch'in cyipun, alpe keju at-xix cyajben.", "23": "Akeju nok ch'in cyoclen tuj knabl toc ti'j kximlal, mas xbalumi'nxix ku'n; ex akeju mya ba'nxix che que'yin, mas cwentinxix ke ku'n.", "24": "Porque akeju ba'nxix che que'yin toc ki'j, minti' mastl at tajben cye. Bi'x cyaj bant tten tu'n Dios tcyakilju toc ti'j kximlal, ex aju ch'in toclen toc ti'j kximlal xi tk'o'n Dios mas toclen,", "25": "tu'ntzun mi'n tel cyic'un cyib keju ate'c ti'j kximlal, o'cx tu'n toc cycwentin cyib cyxolx.", "26": "Ka at jun toc ti'j kximlal ma c'ixbi, cycyakil keju ate'c ti'j kximlal nnic'x cyu'n junx tuc'il; ex ka at jun toc ti'j kximlal in tc'mo'n jun nimbil, cycyakil keju ate'c ti'j kximlal in che tzalaj junx tuc'il.", "27": "<pb/>Cyja'tzun cytene, t-ximlal Crist keye, ex teyle junjun cyeye toc ti'j t-ximlal Crist.", "28": "Ex oc tk'o'n Dios cyoclen junjun cyxol cycyakil ocslal: Tnejelxix ke apostl, tcabin ke t-sanjel Dios, toxin ke xnak'tzal, ax icx keju in bant binchben nim tipumal cyu'n, ex keju in che banix ke yab cyu'n, ex keju in che onin, ex keju in che cawin, ex keju in che yolin ti'j junxilchak yol.", "29": "¿Cycyakilpe apostl ke? ¿Cycyakilpe t-sanjel Dios ke? ¿Cycyakilpe xnak'tzal ke? ¿Cycyakilpe in che binchan binchben nim cyipumal?", "30": "¿Cycyakilpe at cyoclen tu'n cybanix ke yab cyu'n? ¿Cycyakilpe in che yolin ti'j junxilchak yol? ¿Cycyakilpe in pjet yol cyu'n?", "31": "Cyja'tzun cyk'o'nque tilil tu'n tten cyoclene mas ba'nxix. Pero cxel nyec'une cyeye jun tumel mas ba'nxix."}