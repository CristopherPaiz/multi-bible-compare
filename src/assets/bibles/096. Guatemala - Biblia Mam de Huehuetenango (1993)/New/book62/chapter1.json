{"1": "<pb/>In xi ntz'ibane cyeye ti'j ju Yol te chwinklal, aju at atxix t-xe tnejel, aju o kbiye ex o kile, aju o tz'oc kque'yine tu'n tbak' kwitze ex o tz'oc kmaco'ne tu'n kk'abe.", "2": "Porque o tzaj yec'un ju chwinklal, ex o kile, ex in xi kma'ne ax toc ti'j; ex in xi kk'o'ne tkanil cyeye ti'j ju chwinklal te jumajx, aju at tuc'il Dios Mambaj ex o tzaj yec'un keye,", "3": "Aju ma kile ex ma kbiye, axtzunju in xi kpacba'ne cyeye tu'ntzun tten kmojbabl kib; ex aju kmojbabl kib, tuc'il Kman Dios ex tuc'il Jesucrist aju Tc'wa'l.", "4": "In xi ntz'ibane tcyakil jlu cyeye tu'ntzun cytzalaje nimxix.", "5": "<pb/>Atzunju yol lu o kbiye te Jesucrist ex in xi kpacba'ne cyeye: ate Dios spic'un ex minti' ch'in klolj at tuc'il.", "6": "Ka in kma'n ka at kmojbabl kib tuc'il Dios ex ka cucx kbet tuj klolj, in ko nic'an yol ex minti' in ko oc lpe' ti'j ju yol axix toc.", "7": "Pero ka in ko bet tuj spic'un ic tza'n te Dios at tuj spic'un, at kmojbabl kib kxolx, ex aju tchc'el Jesucrist aju Tc'wa'l Dios nne'l ttx'jo'n tcyakilju kil.", "8": "<pb/>Ka in kma'n ka minti' kil, in ksbun kib ku'nx kib, ex ju yol axix toc minti' tuj kanmi.", "9": "Pero ka ma jatz kpa'n kil twitz Dios, cnajsetel kil tu'n ex c'elel ttx'jo'n tcyakil mya ba'n tuj kanmi, porque ate Dios tz'aklxix ex ba'n tu'n tke' kc'u'j ti'j.", "10": "Ka ma kma bajx ko binchan il, nno'c kk'o'n Dios nic'al yol, ex aju tyol minti' tuj kanmi."}