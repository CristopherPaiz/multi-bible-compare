{"1": "<pb/>Cyja'tzun atxcu ju yol tzaj tma'n tu'n kcanun tuj ju ojlabl in tk'o'n Dios, kcwentin oc kib, mya yajcu at jun ke mi'n canun tuj ojlabl.", "2": "Porque icx ke ma tzaj k'ma'n tkanil colbil ke, ic tza'n tzaj k'ma'n cye; pero aju yol cybi aj Israel minti' ajben cye porque minti' xi cyocsla'n tej cybinte.", "3": "Pero akeko' ma kocsla ex ma ko canun tuj ojlabl ic tza'nx o tma Dios: <pb/><t>Cyja'tzun tzaj nk'oje cyi'j, ex xi nma'ne jun nyole axix toc cye, tu'n mi'n cyocx tuj tx'otx' jatum tu'n cyojlan wu'ne, chi Dios.</t> <pb/>Tma Dios jlu masque otok bant tak'un atxix tej tbant twitz tx'otx'.", "4": "Porque tuj Tu'jil at jatum in tma'n ti'j twukin k'ij cyja': <pb/><t>Ex ojlan Dios tuj twukin k'ij tej tbaj bant tcyakil tak'un.</t>", "5": "<pb/>Ex ma cybiye jatum in tma'n: <pb/><t>Mlay che ocx tuj tx'otx' jatum tu'n cyojlan wu'ne, chi tuj Tu'jil.</t>", "6": "<pb/>Atx te yol tu'n cycanun junjun tuj ojlabl in tk'o'n Dios, pero akeju o k'manjtz tkanil colbil cye ojtxi, minti' e canun tuj ojlabl tu'n tlaj minti' xi cyniman tyol Dios.", "7": "Cyja'tzun tten in tzaj tk'o'n Dios juntl k'ij: Tuj k'ij ja'lo, chi tuj Tu'jil. Aju yol lu in tzaj tma'n Dios ke, otok txi tma'n ojtxi, ex tbajlenxi nimcu abk'i o tma juntl maj nok tu'n ju tyol David, ic tza'n ma cybiye in tma'n tuj Tu'jil: <pb/><t>Ka ma cybiye aju in tma'n Dios ja'lo, mi'n cub cycyuwsa'ne cyanmiye.</t>", "8": "<pb/>Porque nokwit xi tk'o'n Josué ojlabl cye aj Israel, miwtlo o yolin Dios ti'j juntl k'ij.", "9": "Cyja'tzun, atx jun ojlabl cye ke xjal etzan tu'n Dios, ic tza'n te Dios tej tojlan tuj twukin k'ij.", "10": "Porque aju ma canun tuj ojlabl in tk'o'n Dios, ax icx ma tz'ojlan tu'n mi'n tak'nantl, ic tza'n te Dios o tz'ojlan tej tbant tak'un.", "11": "Kk'o'nctzun tilil tu'n kcanun tuj ju ojlabl lu, tu'ntzun mi'n kcub tz'ak ic tza'n cye, ex tu'n mi'n koc ic tza'n cye minti' xi cyniman ju yol.", "12": "<pb/>Porque aju tyol Dios itz'te ex at tipumal, ex mas at ttzi' twitz jun spad cab pac' ttzi'; ex in pon xuyl max tujxi kanmi, ex ti'j kxew, ex ti'j tyakamil kximlal, ex max tujxi kbakil, ex nne'l tnic' ti'j kximbetz ex aju kaj tu'n kbinchante.", "13": "Ex minti' jun tch'isben Dios miwt k'ancha'l twitz, ex minti' jun maksi'n; tcyakil k'ancha'l twitz Dios jatum tu'n kpon k'ol tajlal.", "14": "<pb/>At jun tnejel pal ke ma' toclen, ma tz'ocx max tuj cya'j, ate Jesús aju Tc'wa'l Dios, cyja'tzun tten, ktzyumxix aju yol ma kocsla.", "15": "Porque at jun tnejel pal ke ba'n k'ak'an tc'u'j ki'j tu'n tlaj minti' kipun, porque tuj tcyakil oc jlu tuj joybil ti'j ic tza'n ke, pero minti' binchan il.", "16": "Ko lak'extzun ttxlaj Dios ex ke'c kc'u'j ti'j tu'n kpon twitz tk'ukbil jatum ta' t-xtalbil, tu'ntzun ttzaj k'ak'an tc'u'j ki'j ex tu'n kc'monte jun xtalbil tuj tk'ijlalil oc tul tajbenxix ke."}