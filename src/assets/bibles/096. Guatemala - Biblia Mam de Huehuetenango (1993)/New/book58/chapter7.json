{"1": "<pb/>Porque ate Melquisedec reytok tuj tnam Salem, ex paltok in ajben teju Dios ma'xix toclen. Ate Melquisedec etz canil ti'j Abraham tej tajtz Abraham tuj k'oj, tcublenxi cyi'j rey tu'n, ex cub cy'iwla'n Abraham tu'n Melquisedec.", "2": "Tcyakilju o tzyet tu'n Abraham tuj k'oj xi tk'o'n tlaji'n te Melquisedec; tnejelxix aju tnabl tbi Melquisedec, jun rey tz'aklxix; ex juntl tbi, rey tuj Salem; atzun in tma'n ju yol lu: Aju rey k'olte cymojbabl cyib xjal.", "3": "Minti' tz'iban alcye tman ex alcye ttxu', ex minti' in tma'n alcye ke t-xe'chel; ex minti' in tma'n jtoje tz'itz'j ex jtoje cyim; icx tten ic tza'n Tc'wa'l Dios, cucx o ten te pal te jumajx.", "4": "<pb/>Che ximane ti'j, ma'xix t-xilen ju xjal lu, porque tcyakilju el ti'n kxe'chel Abraham cye rey tej toc k'oj, xi tk'o'n tlaji'n te Melquisedec.", "5": "Akeju tiyjil Leví in cyc'mo'n cyoclen tu'n cyoc te pal, ex k'ma'maj cye tu'n tley Moisés tu'n cyc'monte tlaji'n te tcyakil xjal, ax ke cyerman in xi cyk'o'n tlaji'n cye masque ax cyiyjil, porque ax e je'l itz'j ti'j Abraham.", "6": "Atzunte Melquisedec, mya junx tiyjil cyuc'il tiyjil Leví, pero xi tk'o'n Abraham tlaji'n te; ex cub cy'iwla'n Abraham tu'n Melquisedec, ate Abraham o tzaj ttziyan Dios jun yol te.", "7": "Ex clar ta' te yol, aju ch'in toclen in cub cy'iwla'n tu'nju ma' toclen.", "8": "Akeju aj Leví in cyc'mo'n tlaji'n, pero in che cyim; atzunte Melquisedec xi tc'mo'n tlaji'n ex in tma'n tuj Tu'jil ka itz'xte.", "9": "Jacu bant tu'n t-xi kma'n ja'lo: Ke pal tiyjil Leví masque in cyc'mo'n tlaji'n cye xjal, pero ax icx cye mer ic tza'n xi cyk'o'n tlaji'n tej t-xi tk'o'n Abraham te Melquisedec.", "10": "Masque na'nxtok cyitz'j tej tetz Melquisedec canil ti'j Abraham, pero tu'nju ax tzaj cyiyjil ti'j Abraham, cyja'tzun mer ic tza'n cyuc'ix ke e je'x k'onte tlaji'n.", "11": "<pb/>Ke aj Israel cyc'am ju ley cyu'n ke pal tiyjil Leví, ax tiyjil Aarón. Nokwit at tumel tu'n cyoc aj Israel tz'aklxix cyu'n ke pal tiyjil Leví, entons myawtlo il ti'j tu'n ttzaj junxitl pal icx toclen ic tza'n te Melquisedec, ex myatzun toca cyxol ke tiyjil Aarón.", "12": "Porque ka ma che ch'expet ke pal, ax icx il ti'j tu'n tch'expet ley.", "13": "Porque junxitl tiyjil Jesucrist aju in ko yolin ti'j, mi jun cye o tz'ajben twitz altar.", "14": "Porque clarxix ta', ate Kajaw ul itz'j ti'j tiyjil Judá, minti' o tma Moisés tu'n cyoc tiyjil Judá te pal.", "15": "<pb/>Ex aju in ko yolin ti'j mas clarxix ta', porque ma tzaj junxitl pal ax toclen ic tza'n te Melquisedec.", "16": "Minti' ma tz'oc te pal tu'nju tiyjil ic tza'n in tma'n ley, nok o'cx ma tz'oc te pal tu'nju tipumal tchwinklal mlay naj.", "17": "Porque in yolin Dios tuj Tu'jil ti'j: <pb/><t>Aya c'oquel te pal te jumajx. Ax toclena c'oquel ic tza'n te Melquisedec, chi Dios.</t>", "18": "<pb/>Cyja'tzun, aju mandamyent at ojtxi ma naj tu'nju minti' tipun ex minti' tajben.", "19": "Porque minti' jun colbil tz'aklxix tzaj tk'o'n tley Moisés. Atzun ja'lo ma tzaj k'o'n jun mas ba'nxix jatum tu'n toc ke' kc'u'j ti'j, tu'ntzun kpon lak'e' ttxlaj Dios.", "20": "<pb/>Tej toc Jesucrist te pal tzaj tna'n Dios ax tbi ti'j tyol.", "21": "Atzun ke txkantl pal o che oc te pal pero minti' tzaj tna'n Dios tbi cyi'j tu'n cyoc te pal; atzunte Jesucrist ma tz'oc te pal tu'nju yol tzaj tna'n Dios tbi tej t-xi k'ma'n te: <pb/><t>Ax tbi Kman tzaj tna'n ti'j tyol ex mlay ch'expet. Chi Kajaw: Aya c'oquel te pal te jumajx. Ax toclena c'oquel ic tza'n te Melquisedec.</t>", "22": "<pb/>Cyja'tzun, ma tz'oc Jesús te piador ti'j jun yol mas ba'nxix cyaj bant ti'j tu'n Dios kuc'il.", "23": "Akeju txkantl pal nim cybaj e chmet, porque tu'nju in che cyimxi minti' tumel cucx tu'n cyten.", "24": "Atzunte Jesús atx toclen te pal tu'nju cucx tten te jumajx.", "25": "Cyja'tzun tten at tipumal tu'n cyclet te jumajx akeju in che pon lak'e' ttxlaj Dios tu'n Jesús, porque itz' te Jesús te jumajx tu'n tcubsan twitz Dios cyi'j.", "26": "<pb/>Porque atzun jlu jun tnejel pal ba'n tu'n tajben ke, xjan te, ex minti' til, ex minti' tz'il ti'j, ex tpa'n tib cyi'j aj il, ex ma tz'oc k'o'n toclen te ma'xix cywitz cycyakil keju ate' tuj cya'j.", "27": "Mya il ti'j tu'n t-xi tk'o'n Jesús chojbil tcyakil k'ij ic tza'n in cybincha'n txkantl tnejel pal; tnejel in xi cyk'o'n ju chojbil tu'n tnajset cyil, ex te tibajxi in xi cyk'o'n chojbil tu'n tnajset cyil xjal. Pero mya ic tten te Jesús, porque nok junx maj xi tk'o'n ju chojbil tej t-xi tk'on tib tu'n tcyim.", "28": "Porque tu'n tley Moisés in che oc k'o'n te tnejel pal ke xjal minti'xix cyipun; atzunju yol tzaj tna'n Dios tbi ti'j, o tzaj k'ma'n tu'n Dios te tibajxi ju ley; tzaj k'ma'n tu'n toc aju Tc'wa'l te tnejel pal, aju tz'aklxix te jumajx."}