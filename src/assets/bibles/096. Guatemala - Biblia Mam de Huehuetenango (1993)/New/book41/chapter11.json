{"1": "<pb/>Tejtzun ch'ixtok cycanun tuj tnam Jerusalén, nikayin cytxlaj ke tnam Betfagé tuc'ix Betania, otok che pon nikayin t-xe witz Olivos tbi, xi t-sama'n Jesús cabe t-xnak'tzben,", "2": "ex xi tma'n cye: <pb/>—Cyxi'ye tuj aldey tocx ma chixin, octzun cyocxe tuj aldey, cnetel jun tal bur cyu'ne c'alo'n, aju na'nx tjax jun xjal chejil tibaj; cypaju'mile ex cyi'ntze tzalu.", "3": "Katzun at jun xjal ma tzaj k'mante cyeye: ¿Tiku'n in cybincha'ne jlu? ka chi; c'ajbel te Kajaw, che chicuye, ex jurat c'ajetz t-sama'n.", "4": "<pb/>E je'xtzun ke xnak'tzben, ex cnet tal bur cyu'n c'alo'n ttzi pwert ttzi cay, ex eltzun cypaju'n.", "5": "Ex at junjun xjal ax wa'l ke'tok, xi cyma'n: <pb/>—¿Ti nbaj cyeye? ¿Tiku'n nne'l cypaju'ne tal bur? Che chi.", "6": "<pb/>Xitzun cyma'n xnak'tzben cye ic tza'n otok txi k'ma'n cye tu'n Jesús; xitzun k'o'n permis cye cyu'n xjal.", "7": "Ultzun cyi'n tal bur tuc'il Jesús, ex jax cyk'o'n cyxbalun tibaj, jaxtzun ten Jesús tibaj.", "8": "Ex nimcu xjal cub cylic'un cyxbalun tuj be, ex txkantl xjal el cytx'emin tk'ab tze', cub cyk'o'n tuj be.", "9": "Ex akeju xjal nejni twitz Jesús cyuc'ix keju lepch ke'c ti'j in che sch'in in cyma'n: <pb/>—Kk'onx k'olbebl te. Awt Dios cy'iwlante ju tzul, aju ma tzaj sama'n tu'n Kman.", "10": "Awt Dios cy'iwlante ju cawbil tzul, aju tcawbil kxe'chel David. Nimanxwit tbi Dios tuj cya'j.", "11": "<pb/>Ocxtzun Jesús tuj tnam Jerusalén, ex ocx tuj tja Dios; tejtzun tbaj tque'yin tcyakil, etztzun tu'n t-xi' tuj Betania cyuc'ix ke cablaj t-xnak'tzben, porque otok tz'oc kax.", "12": "<pb/>Tuj juntl k'ij tej cyetz tuj Betania, tzaj el tc'u'j Jesús.", "13": "Ex xi tque'yin Jesús jun wi' tkan higo najchak, attok t-xak; xi'tzun lolte ka at jun twitz tu'n tcnet tu'n; pero tej tpon t-xe tkan higo, minti' jun twitz cnet, nok o'cx t-xak at, porque mya a k'ij at twitz higo.", "14": "Xitzun tma'n Jesús te tkan higo: <pb/>—Te jumajx mlayx txi lo'ntl jun twitza tu'n jun xjal, chi Jesús. <pb/>O cybi ke t-xnak'tzben tej tmante Jesús jlu.", "15": "<pb/>E pontzun tuj Jerusalén ex ocx Jesús tuj tja Dios, e je'tz tlajo'n keju in che c'ayin ex keju in che lok'on tuj ttxa'n pe'n tja Dios, ex jaw tpich'k'u'n cymes ch'expul twitz pwak cyuc'ix cyk'ukbil keju in che c'ayintok paloma.", "16": "Ex minti' o tcuyi tu'n cyic' xjal twitz tja Dios ka k'i'n jun ti'xti cyu'n.", "17": "Ex xi tk'o'n Jesús xnak'tzbil cye, xi tma'n: <pb/>—¿Myapetzun tz'iban tuj Tu'jil: We nja c'oquel tbi ja te nabl Dios cye cycyakil xjal, chi tuj Tu'jil? Atzun cyeye ma tz'oc cyk'o'ne te cyjul elek', chi Jesús cye.", "18": "<pb/>Ex o cybi ke xnak'tzal ti'j ley ti'j jlu, cyuc'ix ke nejenel cye pal, ex e oc ten jyol tumel tza'n tten tu'n tbyet Jesús cyu'n, porque in che xobtok, tu'nju in che labin cycyakil xjal ti'j t-xnak'tzbil.", "19": "Tejtzun toc kax etz Jesús tuj tnam.", "20": "<pb/>Te juntl k'ij te prim cyja' cyxi', o cyil otok tzkij tkan higo tuc'ix tloc'.", "21": "Tzajtzun tna'n Pedro ti otok baj ti'j tkan higo, ex xi tma'n te Jesús: <pb/>—Xnak'tzal, aju tkan higo xi' tyola ti'j, que'yinxa ma tzkij, chi Pedro.", "22": "<pb/>Xi tma'n Jesús cye: <pb/>—Ke'c cyc'u'je ti'j Dios.", "23": "Porque ax toc cxel nma'ne cyeye, ka at jun xjal ma k'mante teju witz lu: Tic'a tzalu ex xo'n cux tiba tuj mar, ka chi xjal, cbantel aju cxel tma'n ka minti' xjawje' tc'u'j, nok o'cx k'ukl tc'u'j ti'j tu'n tbant aju cxel tma'n.", "24": "Cyja'tzun cxel nma'ne cyeye, tcyakilju cxel cykanine oc cyna'ne Dios, ke' cyc'u'je ti'j ic tza'n otok cyc'ame, ex ctzajeltzun k'o'n cyeye.", "25": "Ex oc cycub tene na'l Dios, ka at jun xjal mya ba'n cytene tuc'il, cynajsame til, tu'ntzun icx cyeye tu'n tcub najsa'n cyile tu'n Cymane aju at tuj cya'j.", "26": "[Katzun minti' xcub cynajsa'ne til juntl, ax icx cyeye mlay cub najsa'n cyile tu'n Cymane aju at tuj cya'j.]", "27": "<pb/>E pontzun juntl maj Jesús tuj tnam Jerusalén, ex in bettok Jesús tuj tja Dios. E pontzun ke nejenel cye pal tuc'il, cyuc'ix ke xnak'tzal ti'j ley, ex cyuc'ix cytijil xjal.", "28": "Xitzun cykanin te: <pb/>—¿Ti toclena tu'n tbinchanteya jlu, ex alcye saj k'onte toclena tu'n tbinchanteya tcyakil jlu? Che chi.", "29": "<pb/>Xi ttzak'we'n Jesús: <pb/>—Icx weye at jun nxjele cyeye; ka ma chin tzaj cytzak'we'ne jacutzun txi nma'ne cyeye ti woclene tu'n nbinchanteye tcyakil jlu.", "30": "¿Tu'npe Dios tzaj k'ma'n te Juan tu'n cybyan xjal tu'n tuj a', ex ka cyu'n xjal tzaj cyma'n? Chin cytzak'wentze.", "31": "<pb/>Atzun cye e oc ten yolil ti'j cyxolx: <pb/>—Ka ma txi kma'n, tu'n Dios tzaj tma'n: ¿Tiku'ntzun minti' xi cyocsla'ne? chilo ke.", "32": "¿Ex katzun cxel kma'n, cyu'n xjal tzaj cyma'n? che chi. <pb/>Pero tzaj cyxobil cywitz xjal, porque cycyakil xjal in che yolin ti'j Juan ka ax toc t-sanjel Dios.", "33": "O'cx tzaj cytzak'we'n: <pb/>—Minti' bi'n ku'ne, che chi. <pb/>Tzajtzun ttzak'we'n Jesús: <pb/>—Icx weye, mlay txi nma'ne cyeye ti woclene tu'n nbinchanteye tcyakil jlu."}