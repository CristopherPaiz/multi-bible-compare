{"1": "<pb/>Ax icx xi tma'n Jesús cye: <pb/>—Ax toc cxel nma'ne cyeye, at junjun cyxol keju ate' tzalu na'nxtok cycyim ex oc cyila' oc tul tcawbil Dios tuc'il tipumal.", "2": "<pb/>Tbajlenxitzun kak k'ij, xi tuc'in Jesús Pedro, tuc'ix Jacobo ex Juan, cyjunalx e je'x tuc'in twi' jun witz ma' twa'l; ex o ch'expaj tilbilal Jesús cywitz.", "3": "O koptz'aj t-xbalun ex oc pur sak wen ic tza'n ttxa che'w; mi jun tx'jol xbalun tzalu twitz tx'otx' jacu sakix tu'n ic tza'n jlu.", "4": "Ex cub tyec'un tib Elías tuc'ix Moisés, in che yolintok tuc'il Jesús.", "5": "Xitzun tma'n Pedro te Jesús: <pb/>—Xnak'tzal, ba'n ax tu'n kten tzalu; e tjaw kbincha'n ox tal ja t-xak tze'yin cywi': jun teya, jun te Moisés, ex jun te Elías, chi Pedro.", "6": "<pb/>Porque minti' ba'n tu'n Pedro alcye tu'n t-xi tma'n tu'nju otok naj cynabl xnak'tzben.", "7": "Ex tzaj jun muj cub ten cyibaj; ex at jun tzaj yolin tuj muj in tma'n: <pb/>—Atzun Nc'wa'le jlu c'ujla'nxix wu'ne; cybinxe tyol.", "8": "<pb/>Ex te jurat, tej t-xi cyque'yin cyi'jele, mi a'lo juntl o cyil, nok o'cxte Jesús attok cyuc'il.", "9": "<pb/>Cyja'tok cycu'tz twi witz, xi tma'n Jesús cye: <pb/>—Aju ma cyile, mi'n txi cyma'ne cye xjal, maxitzun cxel cyma'ne ocxi njatz ank'ine cyxol cyimni, akine sc'o'maj kine tu'n Dios tu'n ntene cyuc'il xjal, chi Jesús cye.", "10": "<pb/>Ex xi cyc'u'n ju yol lu tuj cyanmi, pero e oc ten xjelil ti'j cyxolx ti t-xilen jlu tu'n tjatz ank'in cyxol cyimni.", "11": "Xitzun cykanin te Jesús: <pb/>—¿Tiku'n in cyma'n xnak'tzal ti'j ley ka ilxix ti'j tu'n tul nej Elías? Che chi.", "12": "<pb/>Xi ttzak'we'n Jesús: <pb/>—Ax toc tzul nej Elías, ex cbajel tbincha'n juntl maj tcyakil. ¿Pero chi toc in tma'n tuj Tu'jil wi'je? In tma'n tu'n tic'x nimcu wu'ne, akine sc'o'maj kine tu'n Dios tu'n ntene cyuc'il xjal, ex in tma'n tu'n wel ic'une cyu'n xjal.", "13": "Pero lu cxel nma'ne cyeye, ate Elías o tzul, ex tcyakilju cyajbil xjal o cybincha ti'j, ic tza'n in tma'n ti'j tuj Tu'jil, chi Jesús cye.", "14": "<pb/>Tejtzun cyul jatum ate' mastl t-xnak'tzben, o cyil nimcu xjal otok tz'oc cychmon cyib cyi'j cyuc'ix junjun xnak'tzal ti'j ley ex jaw jun yol cyxol.", "15": "Tejtzun cylonte xjal otok tzul Jesús, bi'x e labin ti'j ex e tzaj kelan naj k'olbel te.", "16": "Xitzun tkanin Jesús cye t-xnak'tzben: <pb/>—¿Alcye yol in che yoline ti'j cyuc'il xjal?", "17": "<pb/>Tzajtzun tma'n jun cyxol xjal: <pb/>—Xnak'tzal, ma tzul wi'ne ncy'ajale tuc'ila, at jun ju'ẍ tuj tanmi ma tz'oc ncy'ajale men tu'n.", "18": "Nok jachak in tzaj tuj twitz tu'n ju'ẍ, in cub xo'n tu'n, ex in swaquin tuj ttzi', ex in kitx'itx'in t-xe' te', ex in xi ttx'ilin tib. Ma txi nma'ne cye t-xnak'tzbena tu'n tetz cylajo'n ju'ẍ tuj tanmi c'wa'l, pero minti' xbant cyu'n, chi xjal.", "19": "<pb/>Xi ttzak'we'n Jesús: <pb/>—Akeye xjal minti' in xi cyocsla'ne. ¿Jte' k'ij tu'n ntene cyuc'ile? ¿Jte' k'ij tu'n cyic'xe wu'ne? Cyi'ntze c'wa'l tzalu.", "20": "<pb/>Ultzun cyi'n tuc'il Jesús. Tejtzun tilwaj Jesús tu'n ju'ẍ, tzaj tuj twitz c'wa'l tu'n ju'ẍ, cub tz'ak c'wa'l twitz tx'otx', in balk'aje' ex in swaquin tuj ttzi'.", "21": "Xi tkanin Jesús te tman c'wa'l: <pb/>—¿Jte'xi abk'i ttzyetlen tc'ixbisanjtz c'wa'l lu tu'n ju'ẍ? Chi Jesús. <pb/>Xi tma'n mambaj: <pb/>—Matok c'wa'lx tej ttzyet.", "22": "Ex nimcu maj in xi tz'ak c'wa'l tuj k'ak' tu'n ju'ẍ ex tuj a', taj ju'ẍ tu'n tcyim c'wa'l tu'n; pero ka jacu bant tu'na, k'ak'antz tc'u'ja ki'je, ex ko tonintza, chi mambaj.", "23": "<pb/>Xi tma'n Jesús te: <pb/>—¿Tiku'n in tzaj tma'na weye icju: Ka jacu bant tu'na, chiya? Alcye at tocslabl, tcyakil jacu binchanjtz te.", "24": "<pb/>Jurattzun tzaj k'ajt tman c'wa'l ex tma: <pb/>—Cxel wocsla'ne Tat, chin tonintza tu'n tten mastl wocslable.", "25": "<pb/>Tejtzun tlonte Jesús cyja'tok cypon tilj xjal, xi mayo'n ju'ẍ tu'n. <pb/>—Aya ju'ẍ, tu'na ma tz'oc c'wa'l men ex chcyin twi'; akine in chin k'mante teya, tetza tuj tanmi c'wa'l ex mi'n tz'ocxa juntl maj, chi Jesús xi tma'n te ju'ẍ.", "26": "<pb/>Atzunte ju'ẍ jaw sch'in ex tzaj juntl maj tuj twitz c'wa'l tu'n, etztzun, ex ic tza'n cyimni oc c'wa'l tu'n; cyja'tzun o cyma nimcu xjal: Ma cyim c'wa'l, che chi.", "27": "Pero jaw ttzyu'n Jesús tk'ab c'wa'l, jaw twaban ex jawtzun we' c'wa'l.", "28": "<pb/>Tejtzun tocx Jesús tuj ja, xi cykanin ke t-xnak'tzben te cyjunalx: <pb/>—¿Tiku'ntzun minti' xbant ku'ne tu'n tetz klajo'ne ju'ẍ? Che chi.", "29": "<pb/>Xitzun tma'n Jesús cye: <pb/>—Akeju jun c'loj ju'ẍ lu mlay che etz nok cucx, nok o'cx jacu che etz tu'n na'j Dios ex ka ma cub kyo'n we'yaj, chi Jesús cye.", "30": "<pb/>Tejtzun cyic' tuj lugar lu, e ic' aj tuj tx'otx' Galiley. Ex minti' o tajbe Jesús tu'n cybinte xjal,", "31": "porque in tk'o'ntok xnak'tzbil cye t-xnak'tzben in tma'n: <pb/>—Chin xel k'o'ne tuj cyk'ab xjal ex chin bel byo'ne; pero ncyimlenxitzune, chin jawil ank'ine tuj toxin k'ij, akine sc'o'maj kine tu'n Dios tu'n ntene cyuc'il xjal, chi Jesús cye.", "32": "<pb/>Atzun cye t-xnak'tzben minti' el cynic' ti'j ju yol lu, ex in che xob tu'n t-xi cykanin te.", "33": "<pb/>E pontzun tuj tnam Capernaum. Tejtzun tocx Jesús tuja, xi tkanin cye t-xnak'tzben: <pb/>—¿Alcye yol in che xjeline ti'j cyxolxe tuj be? Chi Jesús.", "34": "<pb/>Atzun cye minti' e k'ajt, porque otok che yolin ti'j cyxolx tuj be alcyeju mas at toclen cyxol.", "35": "Cubtzun ke' Jesús, e tzaj ttxco'n ke cablaj t-xnak'tzben, ex xi tma'n cye: <pb/>—Ka at jun tajbil tu'n toc te tnejel, k'o'nc tib te mancbil cye cycyakil, ex k'o'nc tib te ajbel cye cycyakil.", "36": "<pb/>Ex tzaj ti'n Jesús jun c'wa'l, cub tk'o'n cyxol, jawtzun tchle'n, ex xi tma'n cye:", "37": "<pb/>—Alcye ma c'monte jun tal c'wa'l ic tza'n jlu tu'nju at tc'ujlalil wi'je, akine in chin tc'mo'n; ex alcye ma c'monte weye, mya o'cx akine in chin tc'mo'n, ax icx in c'monjtz Dios tu'n, aju tzaj samante weye.", "38": "<pb/>Atzunte Juan xi tma'n te Jesús: <pb/>—Xnak'tzal, ma kile jun xjal in ajben tbiya tu'n tu'n cyetz ke ju'ẍ tuj cyanmi xjal tu'n, pero mya a jun kuc'ile, cyja'tzun xi kmayo'ne, porque mya kuc'ile in bet, chi Juan.", "39": "<pb/>Xitzun tma'n Jesús: <pb/>—Mi'n txi cymayo'ne; porque ka at jun xjal ma tz'ajben nbiye tu'n tu'n tbinchante jun binchben nim tipumal, mlay bant tu'n tyolin naj mya ba'n wi'je.", "40": "Porque alcyeju minti' in k'ojl ki'j, axtzun kuc'ilju.", "41": "Ex alcye jun xjal ma tzaj k'onte jun vas a' cyeye tu'nju ocslal keye wi'je, akine Crist, ax toc cxel nma'ne cyeye, ctzajel k'o'n jun oyaj te ti'j jlu.", "42": "<pb/>Ka at jun xjal ma cub tz'ak jun tal ch'in tu'n tuj il, aju cyxol keju ocslal wi'je, mas ba'n tu'n toc c'alet jun ma tij cya' ti'j tkul xjal ex tu'n tcu'x xo't tuj mar.", "43": "Ka tu'n tk'aba cbel tz'aka tuj il, tx'emin ela, porque mas ba'n tu'n tocxa tuj cya'j ẍtunca, ex mya tu'n t-xi'ya tuj infierni tuc'il cabe tk'aba, jatum ta' k'ak' mlay bant tyupit.", "44": "[Atzun minti' in che cyim ke ẍuk' in che wa'n ti'j cychibjal cyimni, ex atzun mlayx yupj k'ak'.]", "45": "Ex ka tu'n tkana cbel tz'aka tuj il, tx'emin ela; porque mas ba'n tu'n tocxa tuj cya'j coxa, ex mya tu'n t-xi xo'na tuj infierni tuc'il cabe tkana tuj k'ak' mlay bant tyupit.", "46": "[Atzun minti' in che cyim ke ẍuk' in che wa'n ti'j cychibjal cyimni, ex atzun mlayx yupj k'ak'.]", "47": "Ex ka tu'n tbak' twitza cbel tz'aka tuj il, k'i'metza; porque mas ba'n tu'n tocxa tuj tcawbil Dios tuj cya'j junx tbak' twitza, ex mya tu'n t-xi xo'na tuj infierni tuc'il cabe tbak' twitza.", "48": "Atzun minti' in che cyim ke ẍuk' in che wa'n ti'j cychibjal cyimni, ex atzun mlayx yupj k'ak'.", "49": "<pb/>Porque cycyakile cbantel cytene tu'nju c'ixc'oj c'ic'ex cyu'ne, mer ic tza'n tuj k'ak' che oquex k'o'ne, [ex tcyakil oyaj in xi k'ot te Dios, il ti'j tu'n toc atz'an ti'j].", "50": "Ba'n te atz'an; pero ka ma naj ta'w atz'an, ¿alcye cajbel tu'n toctl ta'w? Che ocxe ic tza'n atz'an; tenwt cymojbabl cyibe cyxolxe."}