{"1": "<pb/>E pontzun jlajxi laguna tuj cytx'otx' aj Gadara.", "2": "<pb/>Tejtzun tetz Jesús tuj barc, jurat naj ul jun xinak canul ti'j, tzaj tuj camposant, tocx jun ju'ẍ tuj tanmi.", "3": "Axtok najl xjal tuj camposant, ex mi a'l jun xjal in xcye' ti'j tu'n tc'alet tu'n caden.", "4": "Porque nimcu maj e baj c'alo'n ke tkan cyuc'ix ke tk'ab tu'n caden, pero e cub tzakj ke caden tu'n ex e baj tpaẍu'n, ex mi a'l jun xjal in xcye' ti'j.", "5": "Tcyakil k'ij ex konic'an ax ta' twi witz ex tuj camposant, in sch'in ex nno'c tc'ixbisan tib tu'n abj.", "6": "Tejtzun tlonte xjal najchak cyja'tok ttzaj Jesús, xi kelan ex cub ẍmeje' twitz Jesús.", "7": "Jaw tk'ajk'ajel twi' cyuw, ex xi tma'n: <pb/>—¿Ti toclena wi'je, Jesús, aya Tc'wa'l Dios ma' toclen? Chin cubsale twitza, mi'n chin cub tyajla'na.", "8": "<pb/>Tma xjal icju tu'nju xi tma'n Jesús te: <pb/>—Aya ju'ẍ, tetza tuj tanmi xjal lu.", "9": "<pb/>Ex xi tkanin Jesús te: <pb/>—¿Ti tbiya? <pb/>Atzunte xjal xi ttzak'we'n: <pb/>—Lejyonwe nbi, porque nim kbete.", "10": "<pb/>Ex o cubsanxix ju'ẍ twitz Jesús tu'n mi'n cyex lajo'n tuj cytx'otx' aj Gadara.", "11": "Ate'tok txkan boch nikayin, nim cybet in che wa'ntok tc'u'j witz.", "12": "Ex e cubsan ke ju'ẍ twitz Jesús: <pb/>—Ko t-samanxa cyxol boch tu'n kocxe cyuj, che chi.", "13": "<pb/>Xitzun tk'o'n Jesús permis cye. E je'tztzun ke ju'ẍ tuj tanmi xjal, e jo'cx cyuj boch balo te cab mil cyajlal boch; extzun cyxo'n cyib cycyakil boch ttxa'n xak, ex e baj naj tuj a'.", "14": "<pb/>Atzun keju in che pastorin ke boch e je'l ok, ex xi cyk'o'n tkanil cye xjal tuj tnam ex cye xjal tuj cojbil. E tzajtzun xjal que'yilte ti otok baj.", "15": "E ultzun tuc'il Jesús, ex o cyil k'ukltok ju xjal aju otok yajlanjtz cyu'n ju'ẍ nimcu cybet, toc t-xbalun ju xjal ex otok banix tnabl; tzajtzun cyxobil xjal.", "16": "Ex akeju e lonte jlu, xi cytx'olba'n cye xjal tza'n tten otok banix ju xjal aju otok yajlanjtz cyu'n ju'ẍ, ex ti o baj cyi'j boch.", "17": "E octzun ten xjal cubsal twitz Jesús tu'n tex tuj cytanmi.", "18": "<pb/>Cyja'tok tocx Jesús tuj barc, aju xjal otok yajlanjtz cyu'n ju'ẍ o cubsan twitz Jesús tu'n t-xi' tuc'il Jesús.", "19": "Atzunte Jesús minti' tcuyi tu'n t-xi' xjal tuc'il, nok o'cx xi tma'n te: <pb/>—Txi'ya tjaya cyxol ke termaniya, ex tx'olbanxa cye aju nimxix ma tbincha Kman teya ex tza'n tten ma tzaj k'ak'an tc'u'j ti'ja.", "20": "<pb/>Xi'tzun ju xjal, oc ten tx'olbalte tuj tx'otx' Decápolis, xi tma'n aju nimxix o tbincha Jesús te; ex cycyakil xjal e labin ti'j.", "21": "<pb/>Tej tic'tz Jesús juntl maj tuj barc, ul jlajtzi laguna, ul cychmon cyib nim xjal ti'j; axtzun cub ten Jesús ttzi a'.", "22": "At jun cye keju nejenel tuj ja te c'ulbil, Jairo tbi, ul tuc'il Jesús; tej tlonte Jairo cyja' ttzaj Jesús, cub mutze' t-xe' tkan.", "23": "Nimxix o cubsan twitz, ex tma: <pb/>—Ch'ix tcyim nme'jele; tzaja wuc'ile tu'n tcub tk'o'na tk'aba tibaj tu'ntzun tbanix ex tu'n tank'in, chi Jairo.", "24": "<pb/>Xi'tzun Jesús tuc'il, ex e oc lpe' nim xjal ti'j, ex oc cybetz'an cyib xjal ti'j Jesús.", "25": "Ex at jun xu'j cyxol xjal, otok bant cablaj abk'i yabtok tu'n ẍwo'j.", "26": "Ela'xi maj otok txi aj cyuc'il nimcu k'anal, ex nim otok c'ixbi, ex otok baj tnajsa'n tcyakilju at te; pero minti' o bant ch'in, nok mas xi' tuj tilil.", "27": "Tej tbinte xu'j tkanil ti'j Jesús, pon lak'e' ttzal ti'j Jesús cyxol xjal, ex oc tmaco'n xu'j t-xbalun Jesús.", "28": "Porque chi xu'j: Ichak nok t-xbalun tz'oc nmaco'ne, chin bantele.", "29": "Ex jurat naj o we' ẍwo'j ti'j; ex o tna' xu'j tuj t-ximlal otok banix ex otok tz'el tyabil.", "30": "Jurattzun el tnic' Jesús ti'j ka otok banix jun xjal tu'n tipumal; ajtztzun tque'yin cywitz xjal, ex tma: <pb/>—¿Alcye ma tz'oc maconte nxbalune?", "31": "<pb/>Xi cyma'n t-xnak'tzben te: <pb/>—Lu in tque'yina ke xjal nno'c cybetz'an cyib ti'ja, atzun teya in tma'na: ¿Alcye ma tz'oc maconte weye, chiya?", "32": "<pb/>Xitzun tque'yin Jesús cywitz cycyakil xjal ate'tok ti'jele, tu'n tel tnic' ti'j alcye otok tz'oc maconte te.", "33": "Atzunte xu'j tzaj lu'lun tu'n t-xobil, porque ba'ntok tu'n aju otok binchanjtz te; pontzun lak'e' xu'j twitz Jesús, cub ẍmeje' t-xe tkan, ex clarxix xi tma'n tcyakil.", "34": "Xitzun tma'n Jesús te: <pb/>—Nme'jel, tu'n tocslabla ma banta; txi'ya, txubtxaj ta'ya ja'lo, bi'x ma cyaj banixa, ma tz'el tyabila.", "35": "<pb/>Matok in yolin Jesús tej cyul cabe xjal e tzaj tuj tja nejenel tuj ja te c'ulbil ex xi cyma'n te: <pb/>—Ma cyim tme'jela; ¿ti gan sict Xnak'tzal tu'na? Che chi.", "36": "<pb/>Tejtzun tbinte Jesús aju in cyma'n, xi tma'n teju nejenel tuj ja te c'ulbil: <pb/>—Mi'n xoba, o'cx ke' tc'u'ja.", "37": "<pb/>Ex minti' o tcuyi Jesús tu'n cyxi lpe' xjal ti'j, nok o'cx Pedro, tuc'ix Jacobo ex Juan aju titz'in Jacobo e je'x tuc'il.", "38": "Tejtzun tpon Jesús tja nejenel o til Jesús ke xjal in che wulj ex in che ok' ex nimxix in che wu'yin.", "39": "Ocxtzun Jesús tuja ex xi tma'n cye xjal: <pb/>—¿Tiku'n in che wulje ex in che ok'e? Aju txin mya cyimni, nok in tan, chi Jesús cye.", "40": "<pb/>Pero e oc ten xjal xmayil ti'j Jesús. Atzunte Jesús e je'tz tlajo'n cycyakil xjal ttxa'n pe'n, o'cx tman txin ocx tuc'in, tuc'ix ttxu', ex cyuc'ix keju ate' tuc'il Jesús. E ocxtzun jatum ta' txin.", "41": "Jawtzun ti'n Jesús tk'ab txin ex xi tma'n te: <pb/>—Talita cumi, chi Jesús. Atzun in tma'n ju yol lu: Txin, teya in xi nma'ne, we'ctza.", "42": "<pb/>Jurattzun jaw we' txin ex oc ten betel, porque otok japun cablaj abk'i tu'n. Atzun cye xjal nim e jaw labin tej cyque'yinte jlu.", "43": "Pero xi tcyuwsa'nxix Jesús cye, xi tma'n tu'n mi'n t-xi cyma'n cye xjal, ex xi tma'n tu'n t-xi k'ot ch'in twa txin."}