{"1": "<pb/>Atzun jlu t-xe'tlen tkanil ba'n in yolin ti'j Jesucrist, aju Tc'wa'l Dios.", "2": "<pb/>Ic tza'n tz'iban tuj tu'jil Isaías aju t-sanjel Dios, in tma'n: <pb/><t>Lu cxel nsama'ne nsanjele tu'n tcub nej twitza binchalte tbeya.</t>", "3": "<t>In jaw tk'ajk'ajel twi' jun xjal tuj lugar minti' cynajbil xjal tuj, in tma'n: Cybinchame tbe Kman; cybinchame jun tbe jikun ti'j, chi Isaías.</t>", "4": "<pb/>Cyja'tzun ul Juan ex e byan xjal tu'n tuj a' tuj lugar minti' cynajbil xjal tuj, ex in pacban ti'j tu'n tajtz ti'j cyanmi xjal ex tu'n cybyan tuj a', tu'ntzun tnajset cyil.", "5": "E tzajtzun cycyakil xjal tuj tx'otx' Judey, cyuc'ix cycyakil xjal tuj tnam Jerusalén, e pon tuc'il Juan; tej tjatz cypa'n cyil cycyakiltzun e byan tu'n Juan tuj nima Jordán.", "6": "<pb/>In bettok Juan toc t-xbalun ttzmal chej camey, ex tz'u'm c'albil tc'u'j toc, ex ẍplon twa in xi' tuc'ix ta'l cab tuj tze'.", "7": "Ex in pacban Juan cye xjal in tma'n cyja': <pb/>—At jun xjal tzul wi'jxiye mas at tipumal nwitze, ex minti' woclene tu'n ncub muc'e'ye pjulte tak'al t-xajab.", "8": "Ax toc, weye ma che byane wu'ne tuj a'; atzunju tzul wi'jxiye, che byale tu'n tuj junxitl tumel oc cyc'monteye Xewbaj Xjan.", "9": "<pb/>Cucxtok cybyan xjal tu'n Juan, etz Jesús tuj tnam Nazaret tuj tx'otx' Galiley, ex o byan Jesús tu'n Juan tuj nima Jordán.", "10": "Tejtzun tjatz Jesús tuj a', o til jaket ttzi cya'j, ex o til cubil Xewbaj Xjan tibaj, ic que'yin ic tza'n paloma.", "11": "Ex tzaj jun tk'ajk'ajel wibaj tuj cya'j in tma'n: <pb/>—Aya Nc'wa'le, c'ujla'nxixa wu'ne; in chin tzalaje ti'ja.", "12": "<pb/>Ex jurat naj xi k'i'n Jesús tu'n Xewbaj Xjan, pon k'i'n tuj jun lugar minti' cynajbil xjal tuj.", "13": "Ex axtzun o cyaj ten 40 k'ij tuj lugar minti' cynajbil xjal tuj, o ten cyxol jil; ex oc tuj joybil ti'j tu'n Satanás, ex e ul ke anjel tuc'il tu'n cyajben te.", "14": "<pb/>Otok tz'ocx k'o'n Juan tuj pres tej tpon Jesús tuj Galiley in pacban ti'j tkanil ba'n ti'j tcawbil Dios.", "15": "Chi Jesús: <pb/>—Ma japun tk'ijlalil ex ma tzul lak'e' tk'ijlalil tu'n tcawin Dios; tajtz ti'j cyanmiye ex cyocslame tkanil colbil.", "16": "<pb/>In bettok Jesús ttzi laguna tuj Galiley, o til Jesús Simón tuc'ix Andrés aju titz'in Simón, in cu'x cyk'o'n xyub tuj a' te tzuybil cyiẍ, porque tzyul cyiẍ ke.", "17": "Xitzun tma'n Jesús cye: <pb/>—Che lpe'tze wi'je, che oqueltzun nk'o'ne te tzyul xjal ic tza'n in che tzyet cyiẍ cyu'ne.", "18": "<pb/>Jurattzun cyaj cyk'o'n cyxuyb, e oc lpe' ti'j Jesús.", "19": "<pb/>Ic'tzun Jesús, xi lak'e' ch'intl, ex o til Jesús Jacobo aju tcy'ajal Zebedey, tuc'ix Juan aju terman Jacobo, ate'tok tuj barc in che xbukin cyxuyb.", "20": "Jurattzun e tzaj ttxco'n Jesús; cyajtzun cyk'o'n cyman tuj barc, aju Zebedey tbi, cyuc'ix ke majen, e octzun lpe' ti'j Jesús.", "21": "<pb/>E pontzun tuj tnam Capernaum; ocx Jesús tuj ja te c'ulbil tuj k'ij te ojlabl, ex xi tk'o'n xnak'tzbil cye xjal.", "22": "Ex e labin xjal ti'j ju t-xnak'tzbil; porque at toclen tu'n t-xi tk'o'n xnak'tzbil, ex mya ic tten t-xnak'tzbil ic tza'n cye xnak'tzal ti'j ley.", "23": "Pero at jun xjal tocx tuj ja te c'ulbil at ju'ẍ tuj tanmi, jaw sch'in,", "24": "ex tma cyja': <pb/>—¿Ti toclena ki'je, Jesús aj Nazaret? ¿Maj ma tzula tu'n knaje tu'na? Ba'n wu'ne alcyeya, aya xjan Tc'wa'l Dios, chi ju'ẍ.", "25": "<pb/>Xi tmayo'n Jesús aju ju'ẍ: <pb/>—C'ol ttzi'ya, cu tetza tuj tanmi xjal, chi Jesús.", "26": "<pb/>Atzunte xjal jaw lu'lunxix wen tu'n tipumal ju'ẍ; etztzun ju'ẍ tuj tanmi xjal in sch'in wen.", "27": "Cycyakiltzun xjal e labin ti'j, cyja'tzun e oc ten yolil ti'j cyxolx, in cyma'n: <pb/>—¿Ti t-xilen jlu? ¿Ti tten ju ac'aj xnak'tzbil lu? Porque at toclen xjal lu tu'n tcawin cyi'j ju'ẍ, ex in xi niman tyol cyu'n, che chi xjal.", "28": "<pb/>Jurat naj el tkanil Jesús tuj tcyakil lugar tuj tx'otx' Galiley.", "29": "<pb/>Tejtzun cyetz Jesús tuj ja te c'ulbil, e pon cyja Simón ex Andrés, tuc'ix Jacobo pon ex Juan.", "30": "Ex aju xu'j tji' Simón yabtok tu'n cyak, tx'ayl twi' watbil; jurattzun xi cyma'n te Jesús ti'j yab.", "31": "Pontzun lak'e' Jesús ttxlaj, jaw ttzyu'n tk'ab ex jaw twaban; jurat naj ic' cyak ti'j, ex oc ten xu'j ajbel cye.", "32": "<pb/>Tejtzun toc kax, otok tz'ex k'ij, ul cyi'n xjal cycyakil yab tuc'il Jesús, cyuc'ix keju at ju'ẍ tuj cyanmi.", "33": "Cycyakil xjal tuj tnam pon cychmon cyib ttzi ja.", "34": "Nimcu xjal yab e bant tu'n Jesús, ela' txcaj cyyabil, ex nimcu ju'ẍ e je'tz tlajo'n Jesús tuj cyanmi xjal; minti' xi tk'o'n Jesús ambil tu'n cyyolin ju'ẍ, porque ba'n cyu'n alcyete Jesús.", "35": "<pb/>Jaw we' Jesús primxix, atx kwitz, etz tuj tnam, xi' na'l Dios tuj jun lugar minti' cynajbil xjal tuj.", "36": "Xi'tzun Simón cyuc'ix keju ate' tuc'il jyolte Jesús.", "37": "Tejtzun tcnet cyu'n, xi cyma'n te: <pb/>—Cycyakil xjal in che jyon ti'ja, che chi.", "38": "<pb/>Xitzun tma'n Jesús cye: <pb/>—Ko'ke cyuj ke lugar nikayin ate' ax icx tu'n t-xi npacba'ne tyol Dios cye xjal; porque atzun wak'une ma chin ule.", "39": "<pb/>Xi'tzun Jesús ex baj tbetin tuj tcyakil tx'otx' Galiley in pacban cyuj ja te c'ulbil; ex e je'tz tlajo'n Jesús ke ju'ẍ at tuj cyanmi xjal.", "40": "<pb/>Ultzun jun xjal tuc'il Jesús, nim tx'a'c ti'j minti' k'anbil ti'j, o cubsan twitz Jesús ex cub ẍmeje': <pb/>—Ka taja, jacu chin banixe tu'na, chi xjal.", "41": "<pb/>Tzajtzun k'ak'an tc'u'j Jesús ti'j, xi tnukpi'n tk'ab oc tmaco'n ti'j: <pb/>—Wajbile, bi'x cbantela, chi Jesús.", "42": "<pb/>Tejtzun t-xi tma'n Jesús ju yol lu, bi'x el ju tx'a'c ti'j xjal ex cyaj banix.", "43": "Txi'ya, chi Jesús te xjal. Pero xi tcyuwsa'nxix te:", "44": "<pb/>—Mi'n txi tma'na cye xjal; nok o'cx txi'ya ex yec'unx tiba twitz pal, ex k'onxa jun oyaj tu'nju ma banixa, ic tza'n cyaj tma'n Moisés, tu'n tel cynic' xjal ti'j ka ma banixa.", "45": "<pb/>Tejtzun tex ju xjal, oc ten k'ol tkanil, xi tma'n cye cycyakil aju otok tbincha Jesús te. Cyja'tzun tten minti'tl ocx tyec'un tib Jesús tuj junjun tnam; atzun o ten ti'jxi tnam cyuj ke lugar minti' cynajbil xjal tuj; pero e pon ke xjal tuc'il e tzaj tuj tcyakil lugar."}