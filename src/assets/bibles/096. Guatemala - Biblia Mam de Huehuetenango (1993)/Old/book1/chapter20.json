{"1": "<pb/>Ic'tzun Abraham tuj lugar jatum najltok ex pon tuj tx'otx' Néguev, cub ten najal t-xol Cades ex Shur, ex mya nim k'ij o najan tuj tnam Gerar.", "2": "Tej tten Abraham tuj tnam lu, xi tma'n cye xjal ti'j Sara aju t-xu'jil: Wanbe aju xu'j lu, chi Abraham. Aju rey Abimelec tuj Gerar xi t-sama'n ke xjal k'ilte Sara tu'n toc te t-xu'jil;", "3": "pero te konic'an oc jun twitzic' Abimelec ex tma Dios te cyja': <pb/>—Cymela tu'n tlaj aju xu'j ma tzaj ti'na; ate xu'j lu at tchmil, chi Dios.", "4": "<pb/>Atzunte Abimelec na'nxtok tcub tan tuc'il Sara. Xitzun ttzak'we'n cyja': <pb/>—Tat, ¿Maj chin bel tbyo'na cyuc'ix ke nxjalile ex minti' kile?", "5": "Axte k'mante weye: Wanbe aju xu'j lu, chi, ax icx te xu'j tyol: Aju xinak lu, nxibane, chi. Nok yalnix ti'j nnable ex minti' wile ti'j jlu, chi Abimelec.", "6": "<pb/>Tmatzun Dios te tuj witzic' cyja': <pb/>—Ba'n wu'ne ma tbinchaya jlu nok yalnix ti'j tnabla. Tu'ntzun jlu minti' xi ntzokpi'ne tu'n tcub tmojban tiba tuc'il, tu'ntzun mi'n tbinchana il nwitze.", "7": "Atzun ja'lo, k'o'n aja xu'j lu te tchmil, tu'nju ate xinak lu jun nsanjele, ex cna'l Dios ti'ja tu'n tank'ina; katzun mi'n tz'aj tk'o'na, ax toc cymela cyuc'ix keju ate' tuj tjaya, chi Dios.", "8": "<pb/>Te prim te juntl k'ij, jaw we' Abimelec, e tzaj ttxco'n cycyakil ke tmajen ex xi ttx'olba'n tcyakil twitzic' cye. Tejtzun cybinte ke xinak aju twitzic', tzaj nim cyxobil.", "9": "Tzajtzun txco'n Abraham tu'n Abimelec ex xi tma'n te cyja': <pb/>—¿Ti o tbinchaya ki'je? ¿Alcye il o nbinchaye twitza tu'nju ma tzaj ti'na jun matij il wibaje ex cyibaj ke xjal ate' tuj ncawbile? O tbinchaya jun mya ba'n wi'je, aju mya k'o'n tu'n tbinchanteya.", "10": "Ax icx xi tma'n Abimelec te Abraham cyja': ¿Ti in ximantoka ti'j tej tbinchanteya tcyakil jlu? Chi Abimelec.", "11": "<pb/>Xitzun ttzak'we'n Abraham cyja': <pb/>—Tuj nnable minti' tchiylal Dios tuj lugar lu, ex jaculo chin cub byo'ne tu'n tlaj nxu'jile.", "12": "Ex ax toc, wanbe tz'e'la xu'j lu tu'nju junx kmane, o'cx ktxu'ye part, ex in moje'ye tuc'il.", "13": "Tej toc tk'o'n Dios kine te betin xjal najchak ti'j tja nmane, xi nma'ne te nxu'jile cyja': Atzun xtalbil lu oc tbinchaya wi'je nok alcyex lugar oc kpon, cxel tma'na cye xjal wi'je cyja': Nxibane jlu, chicuya, chi Abraham.", "14": "<pb/>Tzajtzun ti'n Abimelec ke ẍne'l, wacẍ, majen xinak ex majen xu'j, ex e je'x tk'o'n te Abraham. Ax icx aj tk'o'n t-xu'jil aju Sara tbi,", "15": "ex tma Abimelec te Abraham cyja': <pb/>—Que'yinxa, lu ntx'otx'e tcub twitza. Najana jatum ba'n tuj twitza.", "16": "<pb/>Ax icx tma Abimelec te Sara cyja': <pb/>—Ma txi nk'o'ne jun mil tajlal sak pwak te t-xibana. Atzun jlu c'ajbel tu'n tic' tna'njtz aju mya ba'n o binchanjtz cywitz cycyakil keju ate' tuc'ila. Mi a'l jun c-yolil mya ba'n ti'ja, chi Abimelec.", "17": "<pb/>Octzun ten Abraham na'l Dios ti'j Abimelec, ex o banix Abimelec tu'n Dios, tuc'ix t-xu'jil ex cyuc'ix ke tmajen xu'j. Tzajtltzun cyal,", "18": "porque tu'n Kman bi'x we' tu'n ttzaj cyal cycyakil xu'j ate'tok tuj tja Abimelec, tu'n tlaj Sara aju t-xu'jil Abraham."}