{"1": "<pb/>Ic'tzuntl Jacob ex e tzaj txkan t-anjel Dios canul te.", "2": "Tejtzun tlonte Jacob ke anjel tma: Ake jlu txkan t-soldad Dios ke. Tu'ntzun jlu, Mahanaim tbi lugar lu oc tk'o'n.", "3": "<pb/>E tzaj t-sama'n Jacob sanjel tuc'il Esaú aju ttzic, tu'n cyul tuj tx'otx' Seir, ex Edom juntl tbi toc,", "4": "ex tzaj tma'n cye cyja': Atzun jlu cxel cyma'ne te tat Esaú aju ntzique: Atzun jlu in tma'n Jacob aju ajbel teya: Tej wetze tuj njaye, atzun o chin tene tja Labán,", "5": "ex ate' nwacẍe, nburre, nẍne'le, nmajene xinak ex nmajene xu'j. Atzun tkanil in xi nsama'ne teya, tat. In chin ayone tu'n ncambanteye t-xtalbila, che chicuye, chi Jacob cye sanjel.", "6": "<pb/>E ajtztzun meltz'aj ke sanjel ex xi cyma'n te Jacob cyja': Ma ko'x aje tuc'il Esaú aju ttzica. Twitzelcu tzul canul ti'ja, ex uc'in cyaje syent xjal tu'n, che chi.", "7": "<pb/>Tzajtzun nimxix t-xobil Jacob ex nim t-ximbetz. E cub tpa'n ke xjal ate'tok tuc'il, cyuc'ix ke t-ẍne'l, ke twacẍ, ex ke tchej camey; te cabe c'loj e je'l tu'n.", "8": "Porque cub t-ximan cyja': Ka ma tzaj Esaú k'ojlel ti'j jun c'loj, atzunte juntl c'loj jacu tzokpaj.", "9": "Octzun ten na'l Dios ex tma: Nman, aju Tdios nchmane Abraham ex Tdios nmane Isaac, aya o tzaj k'mante weye cyja': Taj meltz'aja tuj ttx'otx'a ex cyuc'il ke xjal at t-xilena cyuc'il, ex ba'n c'elel tbeya wu'ne, chiya.", "10": "Minti' woclene ti'j t-xtalbila ex tk'ak'bil tc'u'ja tzaj tk'o'na weye. Tej wic'e tuj nima Jordán minti'tok k'i'n wu'ne, nok o'cx ncy'ako'che. Atzun ja'lo ma bant cabe c'loj nbete.", "11": "Binchama xtalbil, chin tcloma tuj tk'ab ntzique Esaú, porque in chin xobe twitz. Mya yajcu tzul k'ojlel wi'je, ex jacu che cub tbyo'n ke xu'j ex ke c'wa'l.", "12": "O tzaj tma'na weye cyja': Chin onile ti'ja tu'n tank'ina ba'n, ic che oquel tiyjila ic tza'n ttxa tz'a'n ttzi mar, ex mlay bant cyajlanjtz tu'nju nim cyajlal, chiya, chi Jacob.", "13": "<pb/>Axtzun o tan Jacob tuj ak'bil lu, ex cyxol tcyakilju attok te, e jaw tjyo'n oyaj tu'n cyxi tk'o'n te Esaú aju ttzic.", "14": "Jaw tjyo'n cab syent ttxu chip ex winkin tman chip, cab syent ttxu ẍne'l ex winkin tman ẍne'l,", "15": "ax icx 30 ttxu chej camey cyuc'ix ke cyal c'itz'ketok che cub, 40 vac, laj tal tor, winkin ttxu bur ex laj tman bur.", "16": "Ex e je'x tk'o'n tuj cycwent ke tmajen teyle te junjun c'loj alumaj, ex xi tma'n cye cyja': Che nejcuye nwitze, ex cyk'oncje pabl tib cyxol teyle te junjun c'loj.", "17": "<pb/>Xi tma'n teju xi t-sama'n nej: Ka ma tz'oc tc'ulban tiba tuc'il Esaú aju ntzique, ex ka ma tzaj tkanin teya cyja': ¿Alcye tpatrona? ¿Jatum ma txi'ya? ¿Al-e ke alumaj k'i'n tu'na? ka chi,", "18": "k'manxtzuna te cyja': Tat Esaú, a jlu jun oyaj ma tzaj sama'n teya tu'n Jacob aju tmajena, ex lu te lepchix ttzaj ki'je, chicuya.", "19": "<pb/>Ax icx te tcabin, te toxin ex cye cycyakil keju lepchtok ke cyi'j ke alumaj, xi tma'n cye cyja': Icxtzun tten cxel cyma'ne te Esaú oc toc cyc'ulban cyibe tuc'il.", "20": "Ax icx cxel cyma'ne te cyja': Ax icx te Jacob aju tmajena, lu te lepchix ttzaj ki'je, che chicuye, chi Jacob. <pb/>Tu'nju tma Jacob cyja': Cchewixtel tk'oj Esaú wi'je tu'nju oyaj in xi nsama'ne, ex lepchix nxi'ye tu'n twile twitz. Kapelo jacu chin c'mete tu'n icju, chi Jacob.", "21": "Xitzun t-sama'n oyaj nej. Atzunte ax cyaj tan tuj campament tuj ak'bil lu.", "22": "<pb/>Tujx ak'bil lu jaw we' Jacob, e tzaj ti'n ke cabe t-xu'jil, ke cabe tmajen xu'j ex ke junlaj tcy'ajal, ex e jic'x ti'n tuj jun xajbil a' tuj nima Jaboc,", "23": "junx tuc'il tcyakilju attok te.", "24": "Cyja'tzun cyaj ten Jacob tjunal te, ex o ma'lin jun xinak tuc'il tejxi kskix.", "25": "Tejtzun tna'nte xinak, lu minti'x tu'n t-xcye' ti'j Jacob, octzun tbaju'n twi t-xix, ex bi'x etz k'ulpaj t-xix Jacob tu'n, acux cucxtok tma'lin tuc'il.", "26": "Xitzun tma'n xinak te Jacob cyja': <pb/>—Chin ttzokpintza, tu'nju ch'ix kskix, chi xinak. <pb/>—Ka mi'n ma chin cub tcy'iwla'na, mlay txi ntzokpi'ne, chi Jacob te.", "27": "<pb/>—¿Titzun tbiya? Chi xinak. <pb/>—Jacob nbiye, chi xi tma'n.", "28": "<pb/>Xitzun tma'n xinak te cyja': <pb/>—Mi'n tz'oc k'ma'ntl tbiya Jacob, Israel*fn* tbiya c'oquel, tu'nju ma ma'lina tuc'il Dios ex cyuc'il xjal ex ma cub cyi'j tu'na, chi xinak.", "29": "<pb/>—Ax icx teya, k'mantza weye ti tbiya, chi Jacob. <pb/>Xitzun ttzak'we'n xinak: <pb/>—¿Tiku'n in tzaj tkanina nbiye? Chi xinak. <pb/>Axtzun cub cy'iwla'n Jacob tu'n.", "30": "Octzun tk'o'n Jacob tbi lugar lu Peniel*fn*, tu'nju tma: Ma wile acu Dios ex itz'x kine.", "31": "<pb/>Matoktzun in bet tetz Jacob tuj Peniel tej tkoptz'aj k'ij, otok tz'etz k'ulpaj t-xix ex in coxintok tel.", "32": "Tu'ntzun jlu, atxixtzun minti' in xi cychyo'n ke tiyjil Israel aju tbotx'il twi xixbaj, tu'n tlaj twi' t-xix Jacob o cy'ixbisanjtz."}