{"1": "<pb/>Tej otok tijin Isaac ex otok moẍix twitz, tzaj ttxco'n aju tnejel tcy'ajal Esaú tbi, ex xi tma'n te cyja': <pb/>—Ncy'ajal. Atzunte xi ttzak'we'n: <pb/>—Lu kine lu, tat, chi Esaú.", "2": "<pb/>Xi tma'n Isaac te: <pb/>—Ma tila ma chin tijine, ex minti' ba'n wu'ne alcye k'ij chin cyime.", "3": "K'inxa ke tplecha tuj cycubil, tuc'ix xobl tplecha, txi'ya tuj cojbil ex k'intza txcup cbel tu'na.", "4": "Binchama jun lak nchi'ye c'oc'j ic tza'n nganiye, ex k'intza tu'n t-xi nchyo'ne, tu'ntzun tcub ncy'iwla'na na'nxtok ncyime, chi Isaac.", "5": "<pb/>Atzunte Rebeca in bintok tej in yolintok Isaac tuc'il Esaú aju tcy'ajal. Tejtzun t-xi' Esaú tuj cojbil cambalte txcup te tchi' tman,", "6": "xi tma'n Rebeca te Jacob aju tal: <pb/>—Ma nbiye tyol tmana xi tma'n te Esaú aju ttzica, ex ma tma cyja':", "7": "K'intza txcup cbel tu'na, ex binchama jun lak nchi'ye c'oc'j tu'n t-xi nchyo'ne, tu'ntzun tcub ncy'iwla'na twitz Kman na'nxtok ncyime, chi tmana.", "8": "Ja'lotzun wal, nimanxa aju cxel nma'ne teya.", "9": "Txi'ya jatum ate' ke alumaj, ex k'intza cabe tal chip tbanilxix. Che bajel nbincha'ne te tchi' tmana ic tza'nx tgan.", "10": "Cxeltzun ti'na twitz tmana ex cxel tchyo'n, tu'ntzun tcub cy'iwla'na tu'n na'nxtok tcyim, chi Rebeca.", "11": "<pb/>Xitzun tma'n Jacob te Rebeca aju ttxu': <pb/>—Aju ntzique Esaú nojni ti'j tu'n xya'n, atzun weye mi'n.", "12": "Yajtzun ka in chin oc maco'ne tu'n nmane, jaculo tma in chin xmayine ti'j, ex ctzajel wi'ne jun mya ba'n wibaje te t-xel cy'iwbil, chi Jacob.", "13": "<pb/>Xitzun ttzak'we'n ttxu': <pb/>—Wal, aju mya ba'n jacu tzaj tibaja, e tcub tz'ak wibaje. O'cx txi'ya, binchama aju ma txi nma'ne teya ex k'intza ke tal chip, chi Rebeca.", "14": "<pb/>Xi'tzun Jacob k'ilte cye tal chip ex xi tk'o'n te ttxu'. Oc ten ttxu' binchalte chibj c'oc'j ic tza'nx tgan Isaac.", "15": "Tzajtzun ti'n Rebeca t-xbalun Esaú aju tnejel tal. Aju xbalun lu tbanil, ex c'u'ntok tu'n Rebeca tuj tja. Oc tk'o'n xbalun lu ti'j Jacob aju tcabin tal,", "16": "ex oc tk'o'n cytz'umal tal chip cyi'j tk'ab Jacob tuc'ix ti'j tkul jatum minti'tok xya'n.", "17": "Xitzun tk'o'n chibj tuj tk'ab Jacob, tuc'ix wabj aju otok bant tu'n.", "18": "<pb/>Ocxtzun Jacob jatum ta'tok tman ex xi tma'n te cyja': <pb/>—Tat, chi Jacob. <pb/>Xitzun ttzak'we'n Isaac: <pb/>—Lu kine lu. ¿Alcyeya, ncy'ajal?", "19": "<pb/>Xitzun tma'n Jacob te tman: <pb/>—Akine Esaú aju tnejel tcy'ajala. Ma bant wu'ne aju saj tma'na weye. Tjaw ke'ya, chyo'na ti'j txcup ma ncambaye, tu'ntzun ncub tcy'iwla'na.", "20": "<pb/>Xitzun tkanin Isaac: <pb/>—¿Tza'n tten xcnet naj tu'na, ncy'ajal? <pb/>Xi ttzak'we'n Jacob: <pb/>—Ate Kman Dios ma onin weye tu'n tcnet naj.", "21": "<pb/>Xi tma'n Isaac: <pb/>—Lak'etza ex c'oquel nmaco'ne ti'ja ncy'ajal, ka ax toc aya Esaú ex ka mi'n, chi Isaac.", "22": "<pb/>Xitzun lak'e' Jacob twitz tman. Atzunte tman oc tmaco'n ex tma cyja': <pb/>—Aju tk'ajk'ajel wibaj te Jacob, atzun ke k'abaj te Esaú, chi Isaac.", "23": "<pb/>Minti' el tnic' ti'j tu'nju attok nim xya'n cyi'j tk'ab, ic tza'n cyi'j tk'ab Esaú aju ttzic. Tej cyja'tok tcub tcy'iwla'n,", "24": "xi tkanin juntl maj te: <pb/>—¿Axpe toc aya Esaú aju ncy'ajale? <pb/>Xi ttzak'we'n Jacob: <pb/>—Ax toc akine.", "25": "<pb/>Xi tma'ntl Isaac: <pb/>—K'intza chibj tu'n t-xi nchyo'ne aju xcub tu'na ncy'ajal, tu'ntzun tcub ncy'iwla'na, chi Isaac. <pb/>Xitzun tk'o'n Jacob tchi' tman tuc'ix ta'l twitz uva. O wa'n ex o c'an Isaac.", "26": "Xitzun tma'n Isaac te tcy'ajal: <pb/>—Lak'etza ncy'ajal, ex tz'uban ela nwitze.", "27": "<pb/>Xi lak'e' Jacob ex el ttz'uban twitz tman. O tna' Isaac tc'oc'jal t-xbalun ex cub tcy'iwla'n cyu'n ke yol lu: <pb/><t>Ax toc, a tc'oc'jal ncy'ajale jlu ic tza'n tc'oc'jal tuj cojbil aju o cub tcy'iwla'n Kman.</t>", "28": "<t>Tzajwit tk'o'n Dios jbal teya twitz cya'j, nimxwit twitz tawala tz'oc twitz tx'otx', ex tenwt nim triw ex nim ta'l twitz uva tuc'ila.</t>", "29": "<t>Che ajbenwit xjal cyuj mastl tnam teya ex che cubwit ẍmeje' twitza ke xjal ate' cyuj mastl nasyon. Tz'ocxwita te cawil cyibaj tiyjil termaniya ex che cubwit moc'e' ke tiyjil tal ttxu'ya twitza. Tzajwit mya ba'n cyibaj keju cxel cykanin mya ba'n tibaja ex che cubwit cy'iwla'n keju che bel cy'iwlante teya, chi Isaac.</t>", "30": "<pb/>Bajtzun cy'iwla'n Jacob tu'n Isaac, ex matok nne'x jatum ta'tok tman tej tul meltz'aj Esaú cambal.", "31": "Ax icx te Esaú baj tbincha'n chibj c'oc'j, xi ti'n te tman ex xi tma'n te cyja': <pb/>—Tjaw ke'ya tat, ex chyo'na ti'j txcup ma cub wu'ne, akine tcy'ajala, tu'ntzun ncub tcy'iwla'na.", "32": "<pb/>Xitzun tkanin Isaac te: <pb/>—¿Alcyetzuna? <pb/>Xi ttzak'we'n Esaú: <pb/>—Akine Esaú aju tnejel tcy'ajala, chi Esaú.", "33": "<pb/>Jawtzun lu'lun Isaac nimxix ex xi tma'n te cyja': <pb/>—¿Alcyetzun xi aj cambal ex ma tzul ti'n chibj weye? Ma baj nchyo'ne tcyakil tej na'nxtok tula. Ma cub ncy'iwla'ne, ex ja'lo cy'iwlamajtl.", "34": "<pb/>Tejtzun tbinte Esaú aju tma tman, oc ten ok'el cyuwxix, ex jaw tk'ajk'ajel twi' bisbajilxix: <pb/>—Tat, ax icx weye chin tcy'iwlan cuba, chi Esaú.", "35": "<pb/>Xi tma'n Isaac: <pb/>—Ma tzul aj termaniya, ma chin cub t-sbu'n, ex ma tc'am cy'iwbil aju tetoka.", "36": "<pb/>Xi ttzak'we'n Esaú. <pb/>—Tuj tumelxlo Jacob tbi tocsa'n. Atzun tcabin maj lu chin cub t-sbu'n. Tnejel o tz'el ti'n woclene te tnejel c'wa'lbaj, atzun ja'lo ma tz'el ti'n cy'iwbil, aju wetoke. ¿Minti'pe juntl cy'iwbil ma cyaj tclo'na te weye? Chi Esaú.", "37": "<pb/>Xi ttzak'we'n Isaac te Esaú cyja': <pb/>—Ma txi nk'o'ne toclen Jacob tu'n tcawin tibaja ex ma che'x nk'o'ne cycyakil ke tiyjila te tmajen, ax icx ma txi nma'ne tu'n tten nim triw ex nim ta'l twitz uva tuc'il. Ncy'ajal, ¿titzun cbantel ti'ja wu'ne ja'lo?", "38": "<pb/>Xi tma'ntl Esaú te tman: <pb/>—Tat, ¿o'cxpe junx cy'iwbil at tuc'ila? Ax icx weye chin tcy'iwlan cuba, chi Esaú. <pb/>Jaw ok'tl Esaú.", "39": "<pb/>Xitzun tma'n Isaac te Esaú cyja': <pb/><t>Cnajala najchak ti'j tbanil tx'otx' ex najchak ti'j jbal twitz cya'j.</t>", "40": "<t>Oc tcla' tiba tu'n t-spadiya ex c'oquela tmajen termaniya; octzun toc tipuna, ccolpetela tjak' tcawbil.</t>", "41": "<pb/>Eltzun ic'un Jacob tu'n Esaú tu'n tlaj cy'iwbil xi k'o'n te tu'n tman, ex tma Esaú tuj tanmi: Ch'ix tpon tk'ijlalil tu'n tcyim nmane, ex te tibajxi jlu cbel nbyo'ne witz'ine Jacob.", "42": "<pb/>Tejtzun tbinte Rebeca aju in ximantok Esaú ti'j, xi tma'n tu'n t-xi txocbaj Jacob aju tcabin tal. Xitzun tma'n te cyja': Taj ttzica Esaú tu'n tcub byo'na tu'n, tu'ntzun t-xelin aju mya ba'n tbinchaya ti'j.", "43": "Atzun ja'lo wal, bintza aju cxel nma'ne teya. Bincham ttena ex txi oka tja nxibane Labán, aju najl tuj Harán.", "44": "Tena tuc'il junjun k'ij, acux in baj tk'oj ttzica,", "45": "acux in baj ttx'u'jil ti'ja, ex acux nnic' tna'l tu'n aju tbinchaya ti'j. Ba'ntzun t-xi nsama'ne jun xjal txcolte teya tu'n tajtza. Mi'n waje tu'n cynaj ke cabe wale te junx k'ij.", "46": "<pb/>Xitzun tma'n Rebeca te Isaac: Mya ba'n atine cyu'n ke xu'j aj Hetey, akeju cabe t-xu'jil Esaú. Ka ma moje' Jacob tuc'il jun xu'j aj Hetey ic tza'n ke jlu, akeju najl tzalu tuj Canaán, maslo ba'n tu'n ncyime, chi Rebeca."}