{"1": "<pb/>Cyajtzun ten Jacob najal tuj tx'otx' Canaán jatum otok najan tman.", "2": "Atzun tx'olbabl cyi'j ke tcy'ajal Jacob jlu. <pb/>Tej otok japun José twi' wuklaj abk'i in pastorintok ẍne'l junx cyuc'il ke ttzic, akeju tal Bilha ex ke tal Zilpa ke t-xu'jil tman. Coc'x xi tma'n José te tman aju mya ba'n in cybincha'ntok ke ttzic.", "3": "<pb/>Mas o c'ujlanjtz José tu'n Israel cywitz ke txkantl tcy'ajal, tu'nju ul itz'j cu'xun lu tuj ttijil, ex o bant jun t-ẍjo'w tbanilxix tu'n.", "4": "Tejtzun tel cynic' ke ttzic José ti'j, mas c'ujla'ntok José tu'n cyman, el cyic'un ex minti' e yolin te tuj cheba.", "5": "<pb/>At jun maj oc jun twitzic' José ex xi tma'n cye ttzic. Atzun cye, mas el ic'un José cyu'n.", "6": "Xi tma'n cye cyja': <pb/>—Cybintze aju nwitzic'e o tz'oc:", "7": "Lu ko in ko c'alo'ntok junjun che'l triw tuj cojbil. Aju weye che'l ntriw jaw we' tu'nx tib ex ax cyaj we'. Atzun cyeye che'l cytriw baj cytxolban cyib ti'jele weye, ex e cub moc'e' twitz weye, chi José.", "8": "<pb/>Xitzun cytzak'we'n ke ttzic cyja': <pb/>—¿Maj c'oquela te kreye ex ccawila kibaje? Che chi. <pb/>Mas el ic'un José cyu'n tu'n cylaj twitzic' ex ke tyol.", "9": "<pb/>Te tibajxi oc juntl twitzic' José, ax icx xi ttx'olba'n cye ttzic ex xi tma'n cye cyja': <pb/>—Cybintze juntl nwitzic'e o tz'oc: Lu k'ij tuc'ix xjaw ex junlaj che'w in che cub moc'e'tok nwitze, chi José.", "10": "<pb/>Ax icx xi ttx'olba'n José te tman ic tza'nx otok baj ttx'olba'n cye terman. Bajtzun cawin tu'n tman ex xi tma'n tman te cyja': <pb/>—¿Ti t-xilen twitzic'a lu? ¿Chin belpetzun moc'e'ye twitza ex tu'n tpon tacl tibaj nwitze twitz tx'otx' junx tuc'il ttxu'ya ex cyuc'ix ke termaniya? Chi tman.", "11": "<pb/>Ke ttzic José tzaj tlo'ch cyc'u'j ti'j, atzunte tman oc ten ximal ti'j jlu.", "12": "<pb/>At jun k'ij e je'x ttzic José pastoril ke t-ẍne'l cyman max tuj Siquem.", "13": "Xitzun tma'n Israel te José cyja': <pb/>—In che cwentin ke ttzica ke ẍne'l max tuj Siquem. Tzaja, ex cxe'l nsama'ne cyuc'il, chi Israel. <pb/>—Lu kine lu, chi José.", "14": "<pb/>Xi tma'n Israel te cyja': <pb/>—Txi'ya que'yilte tza'n ate' ke ttzica ex ke ẍne'l, ex k'intza tkanil wuc'ile, chi Israel. <pb/>Tej t-xi t-sama'n, atzun najltok tuj chk'ajlaj Hebrón. Pontzun José tuj Siquem.", "15": "Acux in betje'tok tuj cojbil, oc noj jun xjal ti'j ex xi tkanin xjal te cyja': <pb/>—¿Ti in tjyo'na tzalu? Chi xjal.", "16": "<pb/>Xi ttzak'we'n José cyja': <pb/>—In chin jyone cyi'j ke ntzique. Binchama xtalbil k'mantza jatum in che pastorin ẍne'l, chi José.", "17": "Xi tma'n xjal te cyja': <pb/>—O che ic' tzalu. O nbiye cyyol cyja': Ko'ke tuj Dotán, che chi, chi xjal. <pb/>Xi'tzun José que'yilte cye ttzic, ex e cnet tu'n max tuj Dotán.", "18": "Ilwaj José cyu'n najchak, cyja' ttzaj. Tej na'nxtok tcanun José cyuc'il, bant ti'j cyu'n tu'n tcub cybyo'n.", "19": "Cymatzun cyxolx cyja': <pb/>—Cyque'yinxe, lu witzcy'al tzul.", "20": "Cytzaje, e tcub kbyon, e tcu'x kxo'n tuj jul, ex jacu txi kma'n te kman cyja': Jun txcup mya ba'n ma cub byonte te, ko chi cxel kma'n. Kila'tzun ka che japunel ke twitzic', che chi.", "21": "<pb/>Tejtzun tbinte Rubén jlu, oc ten colol ti'j José ex tma cye titz'in cyja': <pb/>—Mi'n cub kbyo'n.", "22": "Mi'n tz'el cyi'ne tchc'el. Cyk'on cu'xe tuj jul lu, aju at tuj tzkij tx'otx', ex mi'n tz'oc cyk'o'n cyk'abe ti'j tu'n tcub cybyo'ne, chi Rubén. <pb/>Tma Rubén icju tu'nju tajbiltok tu'n tclet José ex tu'n taj t-sama'n tuc'il tman.", "23": "Tejtzun tpon canun José cyuc'il ttzic, tzyet cyu'n ex el cyi'n t-ẍjo'w tbanil, aju toctok ti'j.", "24": "Xitzun cyi'n ex cu'x cyk'o'n tuj jul. Aju jul lu minti'tok tuj ex tzkijtok tuj.", "25": "<pb/>E cubtzun ke' wa'l, ex xi cyque'yin cyja'tok cytzaj txkan xjal aj Ismael, tzajni ke max tuj Galaad, k'i'ntok perjum, bálsamo ex ttxc'omil tze' mirra, cyu'n cychej camey; cyja'tok cyxi' tu'n cypon tuj Ejipt.", "26": "Tmatzun Judá cye terman: <pb/>—¿Ti oc kcamba' ka ma cub kbyo'n kitz'in ex tu'n tcub kewan ka ku'n cub kbyo'n?", "27": "Mas ba'n tu'n t-xi kc'ayin cye aj Ismael, twitz tu'n tcub kbyo'n, tu'nju ax kitz'in ex ax kchibjal, chi Judá. <pb/>Ba'n e'la jlu tuj cywitz ke terman,", "28": "ex tej cyul canun ke comersyant aj Madián, akeju aj Ismael juntl cybi, jatz k'i'n José cyu'n terman tuj jul, xi cyc'ayin cye, ex o cyc'am winkin sak pwak twi'. Xitzun k'i'n José tuj Ejipt.", "29": "<pb/>Tej tul meltz'aj Rubén, cu'x tque'yin tuj jul, ex mi a'ltok te José tuj. Eltzun t-sbit'un t-xbalun tu'n tbis.", "30": "Aj meltz'aj jatum ate'tok ke titz'in ex xi tma'n cye cyja': Mi a'l cu'xun tuj jul. Atzun weye ¿jatum chin xe'le ja'lo? Chi Rubén.", "31": "<pb/>Tzajtzun cyi'n aju t-ẍjo'w José, cub cybyo'n jun tal chip, ex cu'x cymu'n ẍjo'w tuj tchc'el.", "32": "Xi cyi'n ẍjo'w tuc'il cyman ex xi cyma'n te cyja': <pb/>—O ko oc noje ti'j jlu. Que'yin oca ka a t-ẍjo'w tcy'ajala ex ka mya a, che chi.", "33": "<pb/>Eltzun tnic' Jacob ti'j ex tma cyja': <pb/>—Ax toc te ncy'ajale José ẍjo'w lu. Atlo jun txcup o baj chyo'nte te ex o baj tpaẍu'n, chi Jacob.", "34": "<pb/>Eltzun t-sbit'un Jacob t-xbalun, oc tk'o'n t-xbalun ch'i'x twitz te jun techal ti'j tbis, ex o bisun nim k'ij ti'j tcy'ajal.", "35": "Cycyakil ke tcy'ajal ex ke tme'jel e oc ten k'ukbalte tc'u'j, atzun te minti' o cub tuj twitz tu'n tk'ukbanjtz tc'u'j; nok o'cx oc ten ok'el ti'j tcy'ajal ex in tma'ntok cyja': Cucx chin bisule ti'j ncy'ajale, ex max cxel ncoline ocxi npone tuc'il cyxol cyimni, chi Jacob.", "36": "<pb/>Xitzun k'i'n José tuj Ejipt cyu'n aj Madián, ex xi cyc'ayin ma chixin te Potifar. Ate xjal lu ajbeltok te Faraón ex nejeneltok cye soldad cwentil te."}