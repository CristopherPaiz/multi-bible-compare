{"1": "<pb/>Minti' o tipatl José tu'n mi'n tjaw ok' cywitz cycyakil ke ajbel te. Tu'ntzun jlu jaw tk'ajk'ajel twi' ex tma: Cyexe cycyakile tzalu, chi José. Cyja'tzun, mi jun ajbel cyaj ten tuc'il tej t-xi tma'n cye ttzic ka cyerman cyib.", "2": "Octzun ten José ok'el cyuwxix, o cybi cycyakil aj Ejipt, ex pon tkanil jlu max tuj tja Faraón.", "3": "Xitzun tma'n José cye terman: <pb/>—Akine José. ¿Itz'xpe nmane? Chi José. <pb/>Atzun cye terman minti' o bant ttzak'wenjtz cyu'n, tu'nju bi'x e sec'paj twitz José.", "4": "Xitzun tma'n José cye terman: <pb/>—Che lak'etze ntxlaje, chi José. <pb/>Atzun cye e je'x lak'e', ex xi tma'n cye: <pb/>—Akine José aju cyermaniye, aju tzaj cyc'ayine tuj Ejipt.", "5": "Atzun ja'lo, mi'n che bisune ex mi'n tzaj cyk'oje cyxole ti'j ju ntzajlen cyc'ayine tzalu, tu'nju ate Dios tzaj samante weye tu'n wul neje cywitze tu'n cyclet xjal.", "6": "Ma bant-xi cab abk'i ttzajlen we'yaj twitz tx'otx', ex tuj jwe'tl abk'i ja'lo mi a'l jun xjal c'awal mi cchmol twitz awal.", "7": "Ate Dios tzaj samante weye tu'n wul neje cywitze tu'n tcyaj clet cyiyjile twitz tx'otx', ex tu'n cycolpete tuj jun tumel ma'xix toclen.", "8": "Tu'ntzun jlu, mya cyu'ne in tzaj cysama'ne tzalu, nok o'cx tu'n te Dios, ex ax te o tz'oc k'onte weye te onil te Faraón, te nejenel tuj tja ex te gobernador tibaj tcyakil tx'otx' Ejipt.", "9": "Cyxi naje tuc'il nmane ex cymanxe te cyja': Chitzun José aju tcy'ajala: Ate Dios o tz'oc k'onte weye te gobernador tibaj tcyakil tx'otx' Ejipt. Tzaja wuc'ile jurat naj.", "10": "Atzun cnajala tuj lugar Gosén, cyuc'ix ke tc'wa'la, ke tal tchmana, cycyakil ke taluna ex tcyakilju at teya. Cyja'tzun, nikayin ntxlaje ctela.", "11": "Atzun cxel nk'o'ne twaya tu'nju atx jwe' abk'i we'yaj, tu'ntzun mi'n tcyima tu'n mebyil, aya ex keju ate' tuj tjaya ex tcyakilju at teya, che chicuye te nmane.", "12": "Lu witz'ine Benjamín, ax icx cyeye che oquele testiw ti'j, ka acu kine in chin yolin cyuc'ile.", "13": "Cytx'olbanxe te nmane ti'j tcyakil woclene toc tzalu tuj Ejipt, ex ti'j tcyakilju ma cyile tzalu. Cyxi naje k'ilte nmane, chi José xi tma'n cye.", "14": "<pb/>Tzajtzun tchle'n José aju titz'in Benjamín tbi, ex oc ten ok'el. Ax icx te Benjamín oc ten ok'el chle'ntok José tu'n.", "15": "El ttz'uban José cywitz cycyakil ke terman, ex oc ten ok'el tej cytzaj tchle'n. Te tibajxi jlu, e oc ten ke terman yolil tuc'il.", "16": "<pb/>O pon tkanil lu tuc'il Faraón tuj tja, chi cyja': Ma che ul ke terman José, chi, ex o jaw tzalaj Faraón cyuc'ix ke ajbel te.", "17": "Xitzun tma'n Faraón te José cyja': <pb/>—K'manxa cye termaniya tu'n toc cyk'o'n tikatz cychej tu'n cyaj tuj Canaán,", "18": "ex e ttzaj cyi'n cyman cyuc'ix ke cyxu'jil ex cyc'wa'l, ex e cyul wuc'ile. Cxel nk'o'ne cye aju tbanil tx'otx' tzalu tuj Ejipt, ex che wa'l ti'j tbanil wabj ctzajel tuj tx'otx' lu.", "19": "K'manxa cye tu'n cyxi cyi'n carwaj tzalu tuj Ejipt tu'n ttzaj cyi'n cyxu'jil ex ke cyc'wa'l, tuc'ix cymane, ex e cytzaj tzalu.", "20": "Mi'n che oc we' ti'j aju at cye ma chixin, porque c'oquel te cye aju k'inumabl at tzalu tuj Ejipt, chi Faraón.", "21": "<pb/>Banttzun cyu'n ke tcy'ajal Israel icju. E je'x tk'o'n José carwaj cye ic tza'nx otok tma Faraón, ex xi tk'o'n cywa tuj cybe.", "22": "Ax icx xi tk'o'n José jun pak t-xbalun teyle junjun; atzun te Benjamín xi tk'o'n ox syent sak pwak te, ex jwe' pak t-xbalun.", "23": "Ex xi t-sama'n José laj bur tjak' iktz tbanilxix attok tuj Ejipt. Ex lajtl bur xi' tjak' iktz triw tuc'ix wabj ex chibj, tu'n tbaj tu'n tman tuj tbe oc ttzaj.", "24": "Baj tk'olben tib José cyuc'il ke terman ex xi tma'n cye cyja': Mi'n che k'ojle tuj be, chi José. <pb/>Cubtzun be cyu'n.", "25": "E ajtztzun tuj Ejipt, ex e pon tuj Canaán jatum najltok Jacob aju cyman.", "26": "Xitzun cytx'olba'n te cyman cyja': Itz'x te José, ex a in cawin tibaj tcyakil tx'otx' Ejipt, che chi. Bi'x naj tnabl Jacob tu'n jlu, ex minti' xi tniman.", "27": "Tej tbaj cytx'olba'n tcyakilju otok tma José cye, ex tej tlonte Israel ke carwaj otok che tzaj t-sama'n José te k'ibl te, jaw tzalaj nim,", "28": "ex tma cyja': Ax toc itz'x José aju ncy'ajale. Ma chinxe tuc'il, ex oc wilaye na'nxtok ncyime."}