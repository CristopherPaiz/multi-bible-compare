{"1": "<pb/>Cubtzun be tu'n Jacob ex pon tuj cytx'otx' xjal tuj tjawitz k'ij.", "2": "<pb/>O til Jacob jun xoch tuj cojbil, in che ojlantok ox c'loj ẍne'l nikayin ttzi' tu'nju atzun in che c'an ke alumaj a'. Tcubsa'ntok jun abj matij te maksibl ttzi xoch.", "3": "Oc toc cyjunin cyib cycyakil ke ẍne'l ttzi xoch, in jawtzun cyi'n pastor aju abj tcub te maksibl ttzi' tu'ntzun cyc'an ẍne'l a'. Octzun cybaj c'an ẍne'l, in cubtl cyk'o'n abj te maksibl ttzi xoch.", "4": "Xitzun tkanin Jacob cye pastor: <pb/>—¿Jatum tzajni keye, nxjalil? <pb/>Xi cytzak'we'n pastor: <pb/>—Aj Harán ko'ye.", "5": "<pb/>Xi tkanintl Jacob: <pb/>—¿Ojtzki'npe Labán cyu'ne, aju tiyjil Nacor? <pb/>Xi cytzak'we'n pastor: <pb/>—Ojtzki'n.", "6": "<pb/>Xi tkanintl Jacob: <pb/>—¿Ba'npe ta' Labán? <pb/>Ex cymatzun pastor: <pb/>—Ba'n ta'. Que'yinxa, lu Raquel aju tme'jel tzul cyuc'ix t-ẍne'l.", "7": "<pb/>Xitzun tma'n Jacob cye pastor: <pb/>—Atx k'ij ex junya'x. Na'nx tpon or tu'n cyoc chmet alumaj. Cyk'onxe cyc'a ẍne'l a' ex cyxi'tle pastoril cye.", "8": "<pb/>Xi cytzak'we'n pastor: <pb/>—Mlay bant icju, maxitzun cjawil k'it abj tcub ttzi xoch ocxi cyul baj cycyakil ẍne'l tu'ntzun cyc'an a'.", "9": "<pb/>Cucxtok tyolin Jacob cyuc'il pastor tej tul Raquel cyuc'il t-ẍne'l tman, tu'nju atok Raquel toc te pastor cye ẍne'l.", "10": "Tej t-xi tque'yin Jacob lu Raquel aju tme'jel Labán aju t-xiban ttxu', cyuc'ix t-ẍne'l Labán, xi'tzun naj Jacob ex jaw ti'n aju abj tcubtok ttzi xoch ex e c'an ke t-ẍne'l Labán tu'n, aju t-xiban ttxu'.", "11": "El ttz'uban Jacob twitz Raquel ex oc ten ok'el.", "12": "Xi tma'n Jacob te Raquel cyja': Akine Jacob, tal Rebeca aju tanb tmana, chi Jacob. Xi'tzun kelan Raquel k'malte te tman.", "13": "<pb/>Tej tbinte Labán tkanil ti'j Jacob aju tal tanb, etz kelan c'molte te, baj tchle'n, el ttz'uban twitz ex xi ti'n tja. Octzun ten Jacob k'malte tcyakilju otok baj ti'j.", "14": "Xitzun tma'n Labán te cyja': Ax toc, at nxilene tuc'ila, chi Labán. <pb/>Cyaj ten Jacob tuc'il Labán jun xjaw.", "15": "<pb/>Xitzun tma'n Labán te Jacob: <pb/>—Mlay tz'ak'nana wuc'ile nok cucx. Baka tu'nju at nxilene tuc'ila c'ak'nala wuc'ile nok cucx. K'mantza weye jte' twi tc'u'ja.", "16": "<pb/>Attok cabe tme'jel Labán: Aju tzicbaj Lea tbi; atzunte tz'inbaj Raquel tbi.", "17": "Ate Lea myaxix ba'n che que'yin ke tbak' twitz, atzunte Raquel tbanilxix que'yin twitz tuc'ix tcyakil t-ximlal.", "18": "Tu'nju otok t-xo' tgan Jacob ti'j Raquel, tma: <pb/>—Chin ak'nale wuk abk'i tuc'ila ti'j Raquel aju tme'jela tz'inbaj, chi Jacob.", "19": "<pb/>Xi ttzak'we'n Labán cyja': <pb/>—Maslo ba'n tu'n t-xi nk'o'ne teya twitzju tu'n t-xi nk'o'ne te junxitl xjal. Tencja wuc'ile, chi Labán.", "20": "<pb/>Cyja'tzun ak'nan Jacob wuk abk'i ti'j Raquel, ex aju wuk abk'i mer ic tza'n nok jte' k'ij e'la tuj twitz Jacob, tu'nju at nimxix tgan ti'j.", "21": "Xitzun tma'n Jacob te Labán cyja': <pb/>—K'ontza nxu'jile tu'n nmoje'ye tuc'il, tu'nju ma japun baj tyemp wu'ne, aju xi nma'ne teya.", "22": "<pb/>E tzajtzun ttxco'n Labán cycyakil ke tvesin, ex oc jun nintz wa'n cyu'n tej tbant mejeble'n.", "23": "Te konic'an tzaj ti'n Labán tme'jel aju Lea tbi, xi tk'o'n te Jacob, ex cub tan Jacob tuc'il.", "24": "Xi tk'o'n Labán jun tmajen xu'j te Lea te ajbel te, Zilpa tbi.", "25": "<pb/>Tejtzun t-skix te juntl k'ij, el tnic' Jacob ti'j atok Lea. Xitzun tma'n te Labán: <pb/>—¿Ti ma tbinchaya wi'je? ¿Baka mya ti'j Raquel o chin ak'nane tuc'ila? ¿Tiku'ntzun ma chin cub t-sbu'na?", "26": "<pb/>Xi ttzak'we'n Labán: <pb/>—Minti' in bant ku'ne icju, tu'n tmoje' jun kme'jele tz'inbaj nej twitz tzicbaj.", "27": "E tjapun baj wuk k'ij nink'ij tu'na te mejeble'n ti'j Lea, ex ba'ntzun t-xi nk'o'ne Raquel teya, ka ma cub tuj twitza tu'n tak'nana wuktl abk'i wuc'ile.", "28": "<pb/>Cubtzun tuj twitz Jacob icju, ex japun baj wuk k'ij nink'ij tu'n ti'j mejeble'n. Xitzun tk'o'n Labán tme'jel aju Raquel tbi, tu'n toc te t-xu'jil Jacob.", "29": "Ax icx xi tk'o'n Labán jun tmajen xu'j te Raquel tu'n tajben te, Bilha tbi.", "30": "Moje'tzun Jacob tuc'il Raquel, ex o tc'ujla nimxix wen, mas o tc'ujla twitz Lea, ex ak'nan tuc'il Labán wuktl abk'i.", "31": "<pb/>O til Kman myaxix c'ujla'ntok Lea tu'n Jacob, ex o onin ti'j tu'n ttzaj tal; atzunte Raquel mibantok alin.", "32": "Octzun ten tal Lea. Tej tul itz'j tal, Rubén tbi oc tk'o'n, ex tma cyja': Ma tzaj tque'yin Kman atine tuj bis. Tu'ntzun jlu chin c'ujlanjtzele ja'lo tu'n nchmile, chi Lea.", "33": "<pb/>Oc ten juntl tal Lea. Tej tul itz'j tmatl cyja': Tu'nju ma tbi Kman myaxix c'ujla'n kine, ma tzaj tk'o'n juntl wale, chi Lea. Tu'ntzun jlu, Simeón tbi oc tk'o'n.", "34": "<pb/>Oc ten juntl tal Lea. Tej tul itz'j tmatl cyja': Atzun ja'lo ctel mas tmojbabl tib nchmile wuc'ile, tu'nju ma che tzaj ox tcy'ajal wi'je, chi Lea. Tu'ntzun jlu, Leví tbi oc tk'o'n.", "35": "<pb/>Oc ten juntl tal Lea. Tej tul itz'j tmatl cyja': Atzun ja'lo cjawil nnimsa'ne tbi Kman, chi Lea. Tu'ntzun jlu, Judá tbi oc tk'o'n. We'tzun tu'n ttzaj tal."}