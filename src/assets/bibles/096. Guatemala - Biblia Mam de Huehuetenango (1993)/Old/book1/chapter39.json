{"1": "<pb/>Tponlen k'i'n José max tuj Ejipt cyu'n aj Ismael, xi cyc'ayin te Potifar aju aj Ejipt. Ate xjal lu ajbeltok te Faraón ex nejeneltok cye soldad cwentil te.", "2": "Atzunte Kman attok tuc'il José, ex ba'n e'la tk'ij tuj tja tpatrón aju aj Ejipt.", "3": "El tnic' tpatrón ti'j attok Kman tuc'il, ex tcyakilju in tbincha'ntok, ba'ntok nne'la.", "4": "Cyja'tzun tten o tzalaj Potifar ti'j José, oc tk'o'n te ajbel te ex te tmayordom tuj tja, ex xi tk'o'n toclen ti'j tcyakilju attok tuc'il.", "5": "Tej tcyaj tk'o'n Potifar tcyakil ak'untl ex tcyakilju attok te tuj tcwent José, o cub tcy'iwlan Kman nok tu'n tlaj José, ex tc'am t-xtalbil Kman tuj tja ex ti'j ttx'otx'.", "6": "Cyaj tk'o'n tuj tcwent José tcyakilju attok te. Tu'ntzun jlu minti'tl o bisun Potifar ti'j tak'un, nok o'cx ti'j twa. <pb/>Tbanilxix que'yin twitz José, ax icx t-ximlal.", "7": "Tejtzun tel k'ij, aju t-xu'jil Potifar oc tk'o'n twitz ti'j José, ex xi tma'n te cyja': <pb/>—Tancuya wuc'ile, chi xu'j.", "8": "<pb/>Atzunte José minti' o tajbe, ex xi tma'n te t-xu'jil tpatrón cyja': <pb/>—Bintza, minti' in baj tc'u'j npatrone wi'je ti'j tcyakilju at tuj tja ex o tzaj tk'o'n tuj ncwente tcyakilju at te.", "9": "Tuj ja lu mi a'l juntl mas ma' toclen nwitze, ex minti' in cub t-xc'ayin jun ti'xti weye, nok o'cx aya tu'nju aya t-xu'jil. ¿Tza'ntzun tten tu'n nbinchanteye matij il lu ex tu'n nbinchanteye il twitz Dios? Chi José.", "10": "<pb/>Cycyakil k'ij in xi tma'ntok te José tu'n tcub tan tuc'il ex tu'n tcub ten ttxlaj. Atzunte José minti' xi tk'o'n ambil te.", "11": "At jun k'ij ocx José tuj ja tu'n tbant tak'un, ex mi a'ltok jun xjal at tuj ja.", "12": "Tzyet José ti'j t-xbalun tu'n xu'j ex xi tma'n te cyja': <pb/>—Tancuya wuc'ile, chi xu'j. <pb/>Atzunte José etz ojkelan, ex ax cyaj ten t-xbalun tuj tk'ab xu'j.", "13": "Tejtzun tlonte xu'j otok tz'etz ok José ex ax cyaj ten t-xbalun tuj tk'ab,", "14": "e tzaj ttxco'n ke majen ate'tok tuj tja ex xi tma'n cye cyja': <pb/>—Cybintze, tzaj ti'n nchmile jun aj Hebrey tu'n t-xmayin ki'j. Soctz wi'je tu'n tcub tan wuc'ile; atzun weye ẍin jaw sch'ine cyuw wen.", "15": "Tejtzun ẍin jaw sch'ine, sex ok, ex ax xcyaj tz'ak t-xbalun wuc'ile, chi xu'j.", "16": "<pb/>Cub tk'o'n t-xbalun José ttxlaj tejxi tpon tchmil.", "17": "Tej tpon tchmil ax yol xi tma'n te, ex chi cyja': Aju majen aj Hebrey tzaj ti'na, soctz wi'je tu'n tcub tan wuc'ile.", "18": "Tejtzun ẍin jaw sch'ine sex ok, ex ax xcyaj tz'ak t-xbalun wuc'ile.", "19": "Cyja'tzun ma tbincha tmajena wi'je, chi xu'j te tchmil. <pb/>Tejtzun tbinte tpatrón José tcyakilju otok tzaj tma'n t-xu'jil, tzaj nimxix tk'oj.", "20": "Tzajtzun tzyu'n José tu'n tpatrón ex ocx tk'o'n tuj tjayil tze' jatum ate'tok ke pres otok che ocx tk'o'n rey. Axtzun cyaj ten tuj pres.", "21": "Atzunte Kman attok tuc'il José, tzaj k'ak'an tc'u'j ti'j, ex o tz'onin ti'j tu'n tel ba'n tuj twitz nejenel cyibaj ke pres.", "22": "Cycyakil ke pres ate'tok tuj tjayil tze' lu, e cyaj tk'o'n nejenel tuj tcwent José, ex ate José o k'mante tcyakil ak'untl in banttok cyxol.", "23": "Minti'tltok tbis nejenel ti'j tu'n tbaj tque'yin aju attok tuj tcwent José, tu'nju attok Kman tuc'il José ex o tz'onin ti'j, cyja'tzun, tcyakil aju in bant tu'n ba'n nne'la."}