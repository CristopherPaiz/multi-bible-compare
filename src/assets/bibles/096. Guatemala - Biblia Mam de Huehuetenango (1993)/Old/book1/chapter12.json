{"1": "<pb/>Tma Kman te Abram cyja': Tetz tuj ttanmiya, cyxol ke t-xjalila ex tuj tja tmana, ex txi'ya tuj tx'otx' cxel nyec'une teya.", "2": "Ti'ja cbel nbincha'ne jun nasyon ma'xix, cbel nk'o'ne ncy'iwbile tibaja, cjawil nnimsa'ne tbiya, ex c'oquela te jun cy'iwbil cye mastl xjal.", "3": "Che bel ncy'iwla'ne keju che bel cy'iwlante teya, ex ctzajel nk'o'ne mya ba'n cyibaj keju che tzajel kaninte mya ba'n tibaja; ex nok ti'ja che cy'iwlanjtzel cycyakil xjal twitz tx'otx', chi Kman.", "4": "<pb/>Etztzun Abram tuj tnam Harán ic tza'nx otok tma Kman te; ex tuc'ix Lot etz tuc'il. Otok japun Abram twi' 75 abk'i tej tetz tuj tnam Harán.", "5": "Tzaj ti'n Sarai tuc'il, aju t-xu'jil, tuc'ix Lot aju tcy'ajal terman, ex xi cyi'n tcyakil cyk'inumabl aju otok cnet cyu'n, cyuc'ix ke cymajen akeju otok che cnet tuj tnam Harán. Cubtzun be cyu'n tu'n cyul tuj tx'otx' Canaán, ex tuj tx'otx' Canaán e ul.", "6": "Tzajtzun bet Abram tuj tx'otx' lu ex ul tuj Siquem, canun t-xe' jun wi' tze' c'ol tuj lugar More. Tuj tk'ijlalil lu atzun najltok ke aj Canaán.", "7": "Atzun cub tyec'un tib Kman twitz Abram ex xi tma'n te cyja': Atzun tx'otx' lu cxel nk'o'ne cye tiyjila, chi Kman. <pb/>Tujtzun lugar lu jaw tbincha'n Abram jun altar twitz Kman aju cub tyec'un tib twitz.", "8": "<pb/>Ic'tzun tuj lugar lu tu'n tul twi' jun witz ttxlaj tnam Betel tuj tjawitz k'ij. Atzun cub tk'o'n tja, xbalun ja, t-xol cabe tnam; atzun tcub tnam Betel tuj telex k'ij, atzunte tnam Hai tcub tuj tjawitz k'ij. Tujtzun lugar lu jaw tbincha'n Abram juntl altar tu'n tc'ulun te Dios, ex o cubsan twitz Kman.", "9": "Tzajtzun bet Abram tuj lugar lu tu'n tul tuj tx'otx' Néguev.", "10": "<pb/>Tujtzun tk'ijlalil lu tzaj nim we'yaj tuj tx'otx' Canaán. Xi'tzun Abram tuj Ejipt tu'n tnajan nic'xi k'ij ma chixin, tu'nju nimxix we'yaj tzaj jatum najltok.", "11": "Tejtzun ch'ixtok tpon tuj Ejipt xi tma'n te Sarai aju t-xu'jil: Ba'n wu'ne tbanilxix que'yina,", "12": "ex oc toc que'yina cyu'n ke aj Ejipt oclo cyma': T-xu'jil xinak lu aju xu'j lu, che chilo. Oclo chin bel byo'ne cyu'n, atzun teya mlay cub byo'na cyu'n.", "13": "Tu'ntzun jlu, binchama xtalbil, bix txi tma'na: Tanb xjal lu kine, chicuya, tu'ntzun ntene ba'n ex tu'n mi'n ncub byo'ne tu'n tlaja.", "14": "<pb/>Tejtzun tpon Abram tuj Ejipt, oc cyque'yin ke aj Ejipt tbanilxix que'yin t-xu'jil.", "15": "Ax icx oc cyque'yin ke aj sanjelal ate'c ttxlaj Faraón. E je'xtzun k'malte te: Tbanilxix que'yin xu'j lu, che chi. Xitzun cyi'n tuj tja Faraón.", "16": "<pb/>Tu'n tlaj Sarai tbincha Faraón nimxix xtalbil te Abram, ex xi tk'o'n ke ẍne'l te, cyuc'ix wacẍ, bur, chej camey, majen xinak ex majen xu'j.", "17": "Pero tu'n tlaj Sarai cub tcastiw Faraón tu'n Kman, ex cyuc'ix keju ate'tok tuj tja, tzaj nimxix yabil cyi'j.", "18": "Tzajtzun ttxco'n Faraón Abram ex xi tma'n te cyja': ¿Tiku'n ma tbinchaya jlu wi'je? ¿Tiku'n mi tzaj tma'na weye ka t-xu'jila aju xu'j lu?", "19": "¿Tiku'n o tmaya ka tanba xu'j lu? Cyja'tzun tzaj wi'ne tu'n toc te nxu'jile. Ja'lotzun, lu t-xu'jila lu. K'inxa ex txi'ya, chi Faraón.", "20": "Xitzun tma'n Faraón cye t-xjalil tu'n tex cyi'n Abram tuj Ejipt junx tuc'il t-xu'jil ex tcyakilju attok te."}