{"1": "<pb/>Tuj tk'ijlalil lu el tpa'n tib Judá cyi'j ke terman, ex xi' najal tuj tja jun aj Adulam, Hira tbi.", "2": "Octzun tque'yin Judá tme'jel jun aj Canaán, Súa tbi, tzaj ti'n te t-xu'jil, ex cub tan tuc'il.", "3": "Octzun ten tal, k'a tal ul itz'j ex Er tbi oc tk'o'n.", "4": "Oc tentl tal, ax k'a tal ul itz'j, ex Onán tbi oc tk'o'n.", "5": "Oc ten juntl tal, ax k'a tal ul itz'j, ex Sela tbi oc tk'o'n. Atzun ul itz'j tej attok tuj Quezib.", "6": "<pb/>Tzaj ti'n Judá t-xu'jil Er aju tnejel tcy'ajal. Ate xu'j lu, Tamar tbi.", "7": "Ate Er, aju tnejel tcy'ajal Judá, mya ba'ntok tbinchben tuj twitz Kman ex o cyim naj tu'n.", "8": "Xitzun tma'n Judá te Onán cyja': Moje'cuya tuc'il t-xu'jil ktzan ttzica, tu'ntzun tjapun tu'na aju ley k'mamaj tu'n Dios, porque t-xna'na, ex tu'n tjaw jlet tiyjil tu'na, chi Judá.", "9": "Oc tcub tan Onán tuc'il t-xu'jil ktzan ttzic, cub tko'n tiyaj twitz tx'otx' tu'ntzun mi'n ttzaj tiyjil ktzan ttzic tu'n, tu'nju ba'ntok tu'n mya te ke c'wa'l attok cyulel itz'j.", "10": "Mya ba'n e'la tuj twitz Kman aju in tbincha'ntok Onán. Ax icx te o cyim naj tu'n Kman.", "11": "Xitzun tma'n Judá te Tamar aju tlib cyja': Tena te meba xu'j tja tmana ocxi tch'iy Sela aju ncy'ajale, chi Judá te Tamar, tu'nju cub t-ximan Judá cyja': Mya yajcu icx te jacu cyim te ic tza'nx ke ttzic, chi. Xi'tzun Tamar tja tman.", "12": "<pb/>El nim k'ij ex cyim t-xu'jil Judá, aju tme'jel Súa. Tejtzun tel tbis Judá, jax jatum ate'tok ke k'il cytzmal t-ẍne'l, max tuj tnam Timnat. Xi' Hira aju aj Adulam tuc'il, aju tamiw.", "13": "Pon tkanil tuc'il Tamar cyja': Lu tliba ma jax max Timnat tu'n tel cytzmal t-ẍne'l.", "14": "Eltzun ti'n Tamar t-xbalun te mebyil, oc tmaksi'n twitz tu'n jun xbalun xaxj tu'n mi'n tel nic'baj ti'j, ex cub ke' ttxa'n tnam Enaim, aju tcub tuj tbeyil Timnat. O tbincha icju tu'nju o til otok ch'iy Sela ex na'nxtok t-xi k'o'n tu'n toc te tchmil.", "15": "<pb/>Tejtzun tque'yinte Judá xu'j lu, cub t-ximan ka jawni twitz cyuc'il xinak, tu'nju otok tz'oc tmaksi'n twitz.", "16": "Xitzun lak'e' ttxlaj xu'j ex minti' el tnic' ti'j atok tlib. Xi tma'n Judá te cyja': <pb/>—¿Mlaype cub tuj twitza tu'n ncub tane tuc'ila? Chi Judá. <pb/>—¿Titzun ctzajel tk'o'na weye ti'j tcublen tana wuc'ile? Chi xu'j.", "17": "<pb/>—Ctzajel nsama'ne jun tal tchipa cyxol ke walune, chi Judá. <pb/>—Ba'n, pero k'ontza jun ti'xti teya te jun tzuybil, ex c'ajel nk'o'ne ocxi tul t-sama'na tal nchipe, chi xu'j.", "18": "<pb/>—¿Titzun taja tu'n t-xi nk'o'ne teya? Chi Judá xi tkanin. <pb/>Xi ttzak'we'n xu'j: <pb/>—K'ontza t-seya tuc'ix tak'al, tuc'ix tcy'ako'cha tzyu'n tu'na, chi xu'j. <pb/>Xitzun tk'o'n Judá te xu'j, cub tan tuc'il, ex oc ten tal.", "19": "<pb/>Tbajlenxi jlu ajtzun Tamar, el ti'n aju xbalun toctok twitz, ex oc tk'o'n juntl maj t-xbalun te mebyil.", "20": "<pb/>Xitzun t-sama'n Judá tal chip. Ate aj Adulam aju tamiw xi k'inte te tu'n tpon tuc'il xu'j, tu'ntzun cyajtz tk'o'n ke tzuybil; pero minti' cnet xu'j tu'n.", "21": "Xi tkanin cye xjal tuj lugar lu: <pb/>—¿Jatum ta' aju xu'j aj Enaim jawni twitz cyuc'il xinak, aju in tentok ttzi be? Chi tamiw Judá. <pb/>—Tzalu minti' jun xu'j jawni twitz cyuc'il xinak, che chi xjal.", "22": "<pb/>Ajtzun meltz'aj tu'n tpon tuc'il Judá ex xi tma'n te cyja': <pb/>—Minti' ma cnet xu'j wu'ne, ax icx ma tzaj cyma'n ke xjal tuj lugar ma chixin: Tzalu minti' jun xu'j jawni twitz cyuc'il xinak, che chi, chi tamiw Judá.", "23": "<pb/>Xitzun tma'n Judá te: <pb/>—E cycyaj ten ke tzuybil tuc'il, tu'ntzun mi'n cyxmayin xjal ki'j; matzun tila ma txi nsama'ne tal chip te, ex minti' ma cnet xu'j tu'na, chi Judá.", "24": "<pb/>Tbajlenxi ox xjaw, e ul xjal k'malte te Judá cyja': <pb/>—O yaẍin Tamar aju tliba cyuc'il xinak, ex o tz'oc ten tal, che chi. <pb/>Tmatzun Judá cyja': <pb/>—Cyi'metze ex cypatun cube.", "25": "<pb/>Tejtzun tetz k'i'n Tamar cyu'n xjal, xi t-sama'n tkanil te tlib: <pb/>—O tz'oc ten wale tu'n cyajaw ke jlu. Que'yin oca al e ke jlu, aju sey tuc'ix tak'al, tuc'ix cy'ako'ch, chi Tamar.", "26": "Tejtzun tel tnic' Judá cyi'j, tma cyja': <pb/>—Ax toc mas tz'akl xu'j lu nwitze, tu'nju minti' jaw nmojba'ne tuc'il Sela aju ncy'ajale, chi Judá. <pb/>Minti'tl cub tan tuc'il.", "27": "<pb/>Tej tpon tk'ijlalil tu'n tul itz'j tal Tamar, yo'ẍ ke tal e ul itz'j.", "28": "Tej cyja'tok cyul itz'j, etz tk'o'n tk'ab jun tal ne'. Octzun tc'alo'n betx'lon jun piẍ nok' cyak que'yin ti'j tk'ab ex tma: Ate jlu ma tz'itz'j nej.", "29": "<pb/>Aj ti'n tal ne' tk'ab, ex a juntl ul itz'j nej. Tmatzun betx'lon cyja': Tza'n tten xjaket be tu'na, chi betx'lon. Tu'ntzun jlu, Fares tbi oc k'o'n.", "30": "<pb/>Ultzun itz'j juntl, aju otok tz'oc c'alo'n tk'ab tu'n nok' cyak que'yin, ex Zara tbi oc k'o'n."}