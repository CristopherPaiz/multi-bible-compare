{"1": "<pb/>Te tibajxi jlu, xi tma'n José te tmayordom: Nojsan cu'xa cysac ke xinak lu tu'n triw, nok nic'pun jacu txi cyi'n, k'oncu'xa tpwak teyle te junjun ttzi t-sac,", "2": "ex k'oncu'xa aju nc'able sak pwak ttx'otx'il ttzi t-sac ch'i'p, tuc'ix aju pwak xcyaj tchjo'n twi triw, chi José. Banttzun tu'n mayordom ic tza'n xi tma'n José te.", "3": "<pb/>Tej ttzaj t-xe cya'j, e baj cawin ke xinak lu ex e je'tz cyuc'ix ke cybur.", "4": "Na'nxtok cyetz lak'e' ti'j tnam, xi tma'n José te tmayordom: Lpexa cyi'j ke xjal lu, ex oc tcub cyi'j tu'na, k'manxa cye cyja': ¿Tiku'n ma cybinchaye mya ba'n te t-xel ba'n ma binchanjtz cyi'je? ¿Tiku'n ma tzaj cyelk'a'ne aju tc'abl npatrone?", "5": "¿Myapetzun a jlu in ajben te tu'n tc'an ex tu'n tk'ijin? Mya ba'n ma cybinchaye, chicuya cye, chi José te.", "6": "<pb/>Tejtzun tcub cyi'j tu'n mayordom, xi tma'n cye ax ke yol lu.", "7": "Atzun cye tzaj cytzak'we'n: <pb/>—Tat, ¿Tiku'n in tzaj tma'na keye icju? Ako'ye tmajena mlayx kbinchaye jun ti'xti ic tza'n jlu.", "8": "Aju pwak jatz cnet ku'ne cyuj ksaque o tz'ajtz ki'ne juntl maj tuc'ila tej ktzaje tuj tx'otx' Canaán. ¿Tza'ntzun tten tu'n tetz kelk'a'ne sak pwak ex ka k'an pwak tuj tja tpatrona?", "9": "Akoye ajbel teya; ba'n tu'n tcyim alcye ma jatz cnet c'abl ttzi t-sac; atzun keye, jacu ko oque te tmajena, che chi.", "10": "<pb/>Xitzun tma'n mayordom cye: <pb/>—Ba'n, e tbant ic tza'nx ma cymaye. Aju ma tz'el cnet c'abl ti'j c'oquel te nmajene; atzun txkantl minti' cyil, chi mayordom.", "11": "<pb/>Teylex te junjun el ti'n naj tikatz tbur, cub tk'o'n twitz tx'otx' ex el tpju'n ttzi t-sac.", "12": "Octzun ten mayordom jyolte, tzaj ke' ti'j tnejel tzicbaj, ul baj ti'j ch'i'p, ex cnet c'abl ttzi t-sac Benjamín tu'n.", "13": "Eltzun cysbit'un cyxbalun cyi'j tu'n bis, teyle te junjun oc tk'o'n naj tikatz tbur, ex e aj meltz'aj tu'n cypon juntl maj tuj tnam.", "14": "Tejtzun tpon Judá cyuc'ix ke terman tja José, axtok ta' tuj tja; e cub ẍmeje' twitz ex pon tacl tibaj cywitz max twitz tx'otx'.", "15": "Xitzun tma'n José cye cyja': <pb/>—¿Ti ma cybinchaye? ¿Minti'petzun ba'n cyu'ne jun xinak ic tza'n kine ba'n k'ijin? Chi José.", "16": "<pb/>Xitzun tma'n Judá: <pb/>—¿Alcyetzun kyole ex ka kcolbil kibe twitza, tat? Ma tz'el kile tuj k'ancha'l twitz Dios. Ja'lo, tmajena ko'ye tuc'ix aju ma tz'el cnet tc'abla ti'j, chi Judá.", "17": "<pb/>Xitzun tma'n José cyja': <pb/>—Mlay nbinchaye icju. O'cx aju ma tz'el cnet nc'able ti'j, atzunju cyjel ten te nmajene; atzun cyeye ba'n tu'n cyaj meltz'aje tuj txubtxaj tja cymane, chi José.", "18": "<pb/>Pon lak'e' Judá twitz José ex xi tma'n te cyja': Tat, in chin cubsane twitza tu'n tcub tbi'na nyole ex tu'n ttzaj tk'o'na twi'ya ti'j, akine tmajena. Mi'n tzaj tk'oja wi'je, tu'nju aya ic ttena ic tza'n ax Faraón.", "19": "Tzaj tkanina keye cyja': <pb/>—¿Atpe cymane ex ka juntl cyermaniye? Chiya.", "20": "<pb/>Xitzun ktzak'we'ne teya cyja': <pb/>—At kmane, ma tijin wen, ex at jun kitz'ine cu'xunx ta', ul itz'j tuj ttijil kmane. O'cx te o cyaj ten tej tcyim jun ttzic aju tal ttxu', ex c'ujla'nxix tu'n tman, ko chiye.", "21": "<pb/>Tzajtzun tma'na keye, ako'ye tmajena: <pb/>—Cyi'ntze tu'n nlonteye twitz, chiya.", "22": "<pb/>Xitzun kma'ne teya cyja': <pb/>—Mlayx cyaj tcolin cu'xun tman. Ka ma cyaj tcolin, jaculo cyim tman tu'n bis, ko chiye.", "23": "<pb/>Tzaj tma'ntla keye: <pb/>—Ka mi'n ma tzaj cyuc'ine cyitz'ine, mlay che c'mete wu'ne, chiya.", "24": "<pb/>Tejtzun kpone tuc'il kmane, xi ktx'olba'ne te tcyakilju o tmaya keye.", "25": "Tzajtzun tma'n kmane keye cyja': <pb/>—Cyaj meltz'aje lak'olte ch'intl triw, chi kmane.", "26": "<pb/>Xitzun kma'ne te: <pb/>—Mlayx ko cu'xe. Jacu ko cu'xe o'cx ka ma txi' kitz'ine kuc'ile. Ka mi'n ma txi' kitz'ine kuc'ile, mlayx ko c'mete tu'n xinak ma chixin, ko chiye.", "27": "<pb/>Tzajtzun tma'n nmane, aju tmajena: <pb/>—Ba'n cyu'ne, o'cx cabe ncy'ajale e tzaj ti'j nxu'jile.", "28": "O tz'el k'i'n jun cye ntxlaje. Atxixtzun na'nx twile twitz, atzun in cub nximane ti'j ax toc jun txcuplo o cub byonte te.", "29": "Ka ma tz'el cyi'ne juntl lu ntxlaje, ex ka at jun mya ba'n ma tzaj ti'j, cyu'ne oclo chin cymele tu'n bis, porque ma chin tijine, chi nmane.", "30": "<pb/>Cyja'tzun nak'lo'cxix nmane ti'j k'a lu; ka mya tuc'ix k'a uc'in ku'ne oc npon meltz'aje tuc'il,", "31": "cymel nmane oc ttil ka mya tuc'ix k'a uc'in ku'ne; cyja'tzun at kile twitz kmane ka ma cyim tu'n bis, porque ma tijin wen.", "32": "Tuj ncwente tzaj k'a lu tu'nju xi nma'ne te nmane cyja': Ka mi'n ma tzul meltz'aj cu'xun wu'ne, atzun kine at wile twitza te jumajx, nchiye te.", "33": "Tu'ntzun jlu in chin cubsane twitza tu'n ncyaje te tmajena te t-xel cu'xun. Tzokpinxtzuna tu'n taj meltz'aj cyuc'il ke ttzic.", "34": "¿Tza'n tten tu'n waj meltz'aje tuc'il nmane ka mya uc'in cu'xun wu'ne? Mlay chin aje tu'ntzun mi'n tic' nwitze ti'j c'ixc'oj ctzajel ti'j nmane, chi Judá."}