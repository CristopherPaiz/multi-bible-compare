{"1": "<pb/>O ten Sara 127 abk'i,", "2": "ex cyim tuj Quiriat-arba (aju ax juntl tbi Hebrón) tuj cytx'otx' aj Canaán. Oc ten Abraham ok'el ti'j Sara tej tcyim, ex cyaj ten tuj bis.", "3": "Jawtzun we' Abraham jatum tcubsa'n t-ximlal Sara, ex xi tma'n cye aj Hetey cyja':", "4": "<pb/>—Stranjer ex betin xjal kine cyxole. Cyc'ayintze jun piẍ tx'otx' te nmukbile. Atzun c'oquex makut ncyimniye, chi Abraham.", "5": "<pb/>Xitzun cytzak'we'n ke aj Hetey te Abraham cyja':", "6": "<pb/>—Tat, ko tbintza. Aya jun nejenel kxole tu'n Dios. Maku'ncxa tcyimniya tuj kmukbile mas tbanil. Mi a'l jun keye jacu cub t-xc'ayin tmukbil tu'n tcu'x maket tcyimniya.", "7": "<pb/>Jawtzun we' Abraham ex cub moc'e' cywitz aj Hetey, akeju najl tuj tx'otx' lu,", "8": "ex xi tma'n cyja': <pb/>—Ka ax toc cyajbile tu'n tocx nmaku'ne ncyimniye tzalu, cybinchame xtalbil tu'n cyyoline wi'je twitz Efrón aju tcy'ajal Zohar,", "9": "tu'n ttzaj tc'ayin aju toy' pic at tuj Macpela, aju tcub ttzi ttx'otx'. Jacu txi nchjo'ne cabal twi' toy' pic, ex cyja'tzun jacu chin oque tajwil mukbil cyxole, chi Abraham.", "10": "<pb/>K'ukltok Efrón cyxol aj Hetey, ex in che bintok aj Hetey ex cycyakil ke xjal in che ocxtok ttzi tpwertil tnam tej t-xi ttzak'we'n Efrón te Abraham cyja':", "11": "<pb/>—Mi'n, tat. Chin tbintza. Jacu txi nk'o'ne tx'otx' teya, tuc'ix toy' pic tcub tuj. Jacu txi nk'o'ne teya cywitz cycyakil nxjalile. Maku'ncx tcyimniya, chi Efrón.", "12": "<pb/>Atzunte Abraham cub moc'e' juntl maj cywitz xjal, akeju najl tuj tx'otx' lu,", "13": "ex xi ttzak'we'n te Efrón cywitz xjal cyja': <pb/>—Chin tbintza. Chin cubsale twitza tu'n t-xi tc'mo'na twi tx'otx'. Jacutzun tz'ocx nmaku'ne ncyimniye tuj, chi Abraham.", "14": "<pb/>Xi ttzak'we'n Efrón te Abraham cyja':", "15": "<pb/>—Chin tbintza tat: cyaje syent tajlal sak pwak twi tx'otx'. ¿Nimpetzun jlu te ke? Maku'ncx tcyimniya, chi Efrón.", "16": "<pb/>Cubtzun tuj twitz Abraham aju twi tx'otx' tma Efrón. Cywitz aj Hetey jaw tmalo'n Abraham aju cyaje syent tajlal sak pwak ex xi tk'o'n te Efrón, cabalxix talil.", "17": "Cyja'tzun o baj ti'j ttx'otx' Efrón tuj Macpela, aju tocx ti'jxi Mamre tuj tjawitz k'ij, tuc'ix toy' pic ex cycyakil tze' ate'tok tuj tx'otx';", "18": "oc Abraham tajwil tx'otx' lu cywitz ke aj Hetey ex cycyakil ke xjal in che ocxtok ttzi tpwertil tnam.", "19": "<pb/>Tbajlenxi tcyakil jlu, xi'tzun Abraham makulte ktzan Sara aju t-xu'jil. Ocx tmaku'n tuj toy' pic tcub tuj Macpela, tocx ti'jxi Mamre (aju ax juntl tbi Hebrón), tuj cytx'otx' ke aj Canaán.", "20": "Octzun Abraham tajwil tx'otx' tuc'ix toy' pic tcub tuj. Xi c'ayin jlu cyu'n aj Hetey tu'n tocx makut cyimni tuj."}