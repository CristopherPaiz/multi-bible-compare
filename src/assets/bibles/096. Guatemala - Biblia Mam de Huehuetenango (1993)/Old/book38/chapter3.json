{"1": "<pb/>Tzaj tyec'un Kman weye ate Josué aju tnejel pal wa'l tcubtok twitz t-anjel Kman. Tuj tbank'ab Josué tcubtok Satanás in k'mantok ti'j alcye til Josué.", "2": "Xitzun tma'n t-anjel Kman te Satanás: Awt Kman mayonte teya. Awt Kman aju in c'ujlante tnam Jerusalén mayonte teya. Ate xjal lu ic tten ic tza'n jun ttxan si' ma tz'etz k'i'n tuj k'ak'.", "3": "Toctok t-xbalun Josué nim tz'il ti'j ex wa'l tcubtok twitz t-anjel Kman.", "4": "Atzunte anjel xi tma'n cye ke onil te tu'n tel cyi'n t-xbalun Josué, akeju nimtok tz'il cyi'j. Xi tma'n anjel te Josué cyja': Bintza, atzun t-xilen jlu, ma tz'el wi'ne tila ex ma tz'oc nk'o'ne t-xbaluna tbanilxix.", "5": "Xi tma'ntl anjel cye ke onil te tu'n toc cyk'o'n jun c'albil wibaj sakxix ti'j wen ti'j twi' Josué. Octzun cyk'o'n jun c'albil twi' Josué ex te tibajxi oc cyk'o'n t-xbalun tbanilxix wen, acux wa'lxtok ju anjel.", "6": "<pb/>Xi tma'ntl t-anjel Kman te Josué cyja':", "7": "Atzun jlu in tma'n Kman, aju Tajaw Tcyakil: Ka ma beta tuj tumelxix nwitze ex ka ma japun tu'na tcyakilju o txi nma'ne teya, ax icx cyjel ten njaye tuj tcwenta, cyuc'ix ke ttxa'n pe'n, ex cxel nk'o'ne toclena cyxol keju in che ajben weye.", "8": "Bintza Josué, aya tnejel pal, ax icx e ttzaj cybi'n ke tuc'ila, porque akeye jun techal ti'j ju tzul: Lu ctzajel wi'ne nmajene, aju toc tbi t-xul.", "9": "Lu ma cub nk'o'ne jun abj twitz Josué, at wuk pac' ttxlaj, ex ax kine chin bel tz'ibante junjun yol twitz. Ex tuj junx k'ij c'elel baj wi'ne cyil cycyakil xjal ate' tuj tx'otx' lu.", "10": "Octzun tul canun ju k'ij lu, tuj txubtxaj che ank'ile; teyle junjun cyeye ctzajel ttxco'n tamiw tu'n cyojlane tjak' t-xlecumal tkan higo ex tjak' tkan uva at cyuc'ile. A kine Dios Tajaw Tcyakil in chin k'mante jlu."}