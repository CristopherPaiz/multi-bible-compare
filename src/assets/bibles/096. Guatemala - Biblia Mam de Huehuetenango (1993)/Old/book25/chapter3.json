{"1": "<pb/><t>Akine ma tzic'x c'ixbisabl wu'ne, ex ma chin baj asyaline tej ttzaj tk'oj Kman.</t>", "2": "<t>Ma chinx ti'n cyuj ke lugar puro klolj, ex tu'n ma chinx ti'n tuj be jatum minti' spic'un;</t>", "3": "<t>cucx in chin oc tc'ixbisa'n tcyakil k'ij.</t>", "4": "<pb/><t>Ma tijin nchibjale tu'n ax icx aju ttz'umal nximlale, ma baj ttokin ke nbakile;</t>", "5": "<t>ma tz'oc tpe'nin wi'jele tu'n bis ex tu'n c'ixc'oj;</t>", "6": "<t>ma chin cyaj tk'o'n tu'n wank'ine tuj klolj ic tza'n keju e cyim ojtxi.</t>", "7": "<pb/><t>Pe'nin wi'je tu'n ex minti' jatum tu'n wexe; ma chin cub tc'alo'n cyu'n caden alxix;</t>", "8": "<t>masque in jaw sch'ine tu'n nkanine onbil, pero minti' tzaj tbi'n aju ncubsbile;</t>", "9": "<t>ma cub tmako'n nbeye cyu'n ke abj nmakxix ke, ma baj t-ẍoquin cyi'j ke nbeye.</t>", "10": "<pb/><t>Ma tz'oc Kman te weye ic tza'n jun txcup oso banin tten tu'n toc tzokpaj wi'je, ex ic tza'n jun balun tewan tib.</t>", "11": "<t>Ma chin el ttzpet-sa'n ti'j nbeye, ma chin baj tliẍan, ex ma tzaj tk'o'n nim xobajil wi'je.</t>", "12": "<t>Ma tz'el t-xkinin xobl tplech ex ma bant tten tu'n ttzaj t-xo'n ke tplech wi'je.</t>", "13": "<pb/><t>Ke plech in che tzaj t-xo'n Kman wi'je nimxix ma che'x xu'yl tuj nchibjale.</t>", "14": "<t>In che xmayin cycyakil nxjalile wi'je; tcyakil or o'cx akine in chin ajben te cyxmaybil.</t>", "15": "<t>Ma tzaj tk'o'n Kman nimxix c'ixc'oj wi'je, ex ma tzaj tk'o'n nc'aye puro c'a wen.</t>", "16": "<pb/><t>Ma baj tbuchin ke twitz we'ye tu'n ttxa' abj; ma noj wi'je tu'n tza'j tu'n.</t>", "17": "<t>Minti'tl in chin tene tuj txubtxaj, ex ma tzic' tna'njtz wu'ne aju tzalajbil.</t>", "18": "<t>Ex ma cub nximane cyja': Ma baj wipune ex ma naj aju in chin ayone ti'j, aju at tu'n ttzaj tk'o'n Kman weye.</t>", "19": "<pb/><t>Na'ntza aju yajbil, aju bis, ex aju ta'w ma tzaj wi'je.</t>", "20": "<t>Oc in chin cub tene ximal ti'j jlu, bi'x in tzaj baj nc'u'je.</t>", "21": "<t>Pero at jun cucx tu'n nximane ti'j, ex atzun tu'n toc ke' nc'u'je ti'j jlu.</t>", "22": "<pb/><t>Aju tc'ujlalil Kman minti' bajsbil te, cyja'tzun nok tu'nju tk'ak'bil tc'u'j, te jumajx na'nx knaj tu'n.</t>", "23": "<t>Tcyakil prim ac'aj ta' tk'ak'bil tc'u'j; tz'aklxix te Kman, ex in japun tcyakil tyol.</t>", "24": "<t>Ex in xi nma'ne: Ate Kman wetzbile; cyja'tzun o'cx ti'j k'ukl nc'u'je, nchiye.</t>", "25": "<pb/><t>Ba'n te Kman cyuc'il keju nno'c ke' cyc'u'j ti'j ex cyuc'il keju in che jyon ti'j.</t>", "26": "<t>Ba'n tu'n kcub txule' ex tu'n kayon ti'j ju colbil ke tu'n Kman.</t>", "27": "<t>Mas ba'n te te xjal tu'n tocx tk'on tib tjak' tcawbil Kman atxix tuj tcu'xumal.</t>", "28": "<pb/><t>Ka ma tzaj yajbil ti'j xjal tu'n Dios, ba'n tu'n tcyaj ten tjunal ex mi'n k'ajt;</t>", "29": "<t>ex ba'n tu'n tcub tmansin tib twitz Kman, porque balo atx ch'intl oybil te;</t>", "30": "<t>ba'n tu'n t-xi tk'o'n tk'o'tx tu'n toc bju'n cyu'n ke xjal cyaj tu'n cyc'ixbisante te, ex tzic'xwit tu'n aju yasbil te cyu'n xjal.</t>", "31": "<pb/><t>Porque mlay ko cyaj tcolin Kman te jumajx.</t>", "32": "<t>Masque in tzaj tk'o'n Dios c'ixbisabl ki'j, ax icx in tzaj k'ak'an tc'u'j ki'j, porque nimxix aju tc'ujlalil.</t>", "33": "<t>Porque ax toc minti' in tzalaj Kman ti'j tu'n cyc'ixbisanjtz ke xjal tu'n ex tu'n tic'x yajbil cyu'n.</t>", "34": "<pb/><t>Ka ma che baj c'ixbisa'n ke pres tuj jun tnam,</t>", "35": "<t>ex ka minti' ma txi bincha'n cyi'j xjal tuj tumelxix twitz Dios,</t>", "36": "<t>ex ka ma baj yajla'n xjal oc tpon ẍtisil, tcyakil jlu minti' in cub tuj twitz Dios.</t>", "37": "<pb/><t>¿Jacupe bant jun ti'xti cyu'n xjal ka mya a Dios k'malte?</t>", "38": "<t>Tza'nx ju bis ax icx tzalajbil; in che tzaj jlu tu'nju in tma'n Dios aju najl tuj cya'j tu'n tbant icju.</t>", "39": "<t>¿Tiku'n in che ok' xjal tzalu twitz tx'otx'? Ba'n tu'n cyjaw ok' xjal tu'n tlaj cyil.</t>", "40": "<pb/><t>Ko ximan cyi'j ke kbinchben ex ko aj meltz'aj juntl maj tuc'il Kman.</t>", "41": "<t>Ko ximan ti'j Dios aju at tuj cya'j ex ko cubsan twitz, ex kk'manx cyja':</t>", "42": "<t>Ma ko binchane il ex minti' ma txi knimane tyola, ex minti' ma cub tnajsa'na kile.</t>", "43": "<pb/><t>Ma tzaj nimxix tk'oja ki'je, ma tz'oc lpe'ya ki'je tu'n ktzyete tu'na, ma ko cub tbyo'na ex minti' ma tzaj k'ak'an tc'u'ja ki'je.</t>", "44": "<t>Ma tz'ocx tewan tiba tuj jun muj, tu'ntzun mi'n tocx kna'j Diose tuc'ila.</t>", "45": "<t>Tu'na ma ko el ic'une cyu'n mastl nasyon, ex in che xmayin ki'je.</t>", "46": "<pb/><t>Cycyakil aj k'oj ki'je ma che yolin mya ba'n ki'je;</t>", "47": "<t>ma ko naje tu'n xobajil, tu'n c'obil ex tu'n xitbil; atzun jlu ma tzaj ki'je.</t>", "48": "<t>Nimxix ta'l nwitze nne'l tu'n ok'el tu'nju ma che naj ke nxjalile.</t>", "49": "<pb/><t>In chin ok'e, minti' ojlabl cye tbak' nwitze, minti'x tu'n cyk'ajen,</t>", "50": "<t>maxlo chin k'ajele ocxi ktzaj tque'yin Kman aju at tuj cya'j.</t>", "51": "<t>Ma tzaj ta'w tuj wanmiye tu'nju ma tz'oc nque'yine aju ma tzaj cyi'j ke xu'j ate' tuj ntanmiye.</t>", "52": "<pb/><t>Minti' jun mya ba'n ma nbinchaye, nokx gan ma chin tzyete cyu'n aj k'oj wi'je ic tza'n in tzyet jun chyu'j;</t>", "53": "<t>In cu'x k'o'ne cyu'n tuj jun jul tu'n nnaje, ex cu'x cyxo'n abj wibaje.</t>", "54": "<t>In cyaj mulk'aje tjak' a', ex o nmaye: Ma chin najxe, nchiye.</t>", "55": "<pb/><t>Nman, max t-xe'pun jul o chin cubsane twitza;</t>", "56": "<t>ex o chin tzaj tbi'na; mi'n tz'oc tmaksi'na t-ẍcyina tu'n mi'n tbinteya aju ncubsbile.</t>", "57": "<t>Tej ncubsane twitza, ul lak'e'ya wi'je ex tzaj tma'na weye cyja': Mi'n xoba.</t>", "58": "<pb/><t>O colina wi'je Nman, ex o chin colpete tu'na tu'n mi'n ncyime.</t>", "59": "<t>Nman, masque minti' wile, pero ma tila aju mya ba'n ma binchanjtz wi'je, binchanxtzuna wi'je.</t>", "60": "<t>Ma tila aju cyk'oj wi'je ex aju mya ba'n in baj cyximan wi'je.</t>", "61": "<pb/><t>Ma tbiya ke yasbil weye cyu'n, ex tcyakilju cyximbetz mya ba'n in baj cyximan wi'je;</t>", "62": "<t>ke aj k'oj wi'je nok in che yolin wi'je tcyakil k'ij, ex tuj ewaj in baj cyximan mya ba'n wi'je.</t>", "63": "<t>Que'yintza nok alcyexcu in cybincha'n, o'cx in che xmayin wi'je.</t>", "64": "<pb/><t>Nman, k'on cuba cycastiw ic tza'nx cybinchben mya ba'n.</t>", "65": "<t>Maksima cynabl ex k'oncuya mya ba'n cyibaj.</t>", "66": "<t>Nman, lpe'ca cyi'j tuc'il tk'oja, ex tu'n cycub naj tu'na tzalu twitz tx'otx'.</t>"}