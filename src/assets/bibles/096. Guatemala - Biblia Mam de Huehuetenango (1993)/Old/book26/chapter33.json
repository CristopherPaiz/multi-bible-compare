{"1": "<pb/>Tzaj yolin Kman wuc'ile ex tma cyja':", "2": "Aya xjal, yolina cyuc'il ke t-xjalila ex k'manxa cye cyja': Oc t-xi nsama'ne jun tnam k'ojlel ti'j juntl, cjawiltzun cysc'o'n xjal teju tnam lu jun cyxol tu'n toc te xk'ukil.", "3": "Octzun tque'yinte xk'ukil cyja' cytzaj txkan soldad aj k'oj tu'n cyul lak'e' ti'j tnam, c'oquel tk'ajtza'n chun tu'n cybinte ke xjal te tnam.", "4": "Ka at jun xjal ma binte tk'ajk'ajel chun ex minti' ma txi tniman, ex ka ma che pon aj k'oj ex ka ma cub byo'n cyu'n, mi a'l jun at til ti'j tcamic, ax te xjal at til ti'j tcamic,", "5": "porque otok tbi tk'ajk'ajel chun ex minti' xi tniman; ax te xjal at til ti'j tcamic, porque nokwit xi tniman tk'ajk'ajel chun owtlo clet.", "6": "Katzun ma til xk'ukil oc cypon ke soldad aj k'oj ex minti' ma tz'oc tk'ajtza'n chun tu'n cybinte xjal, ka ma che pon aj k'oj ex ma cub byo'n jun xjal cyu'n, aju xjal lu cymel tu'n tlaj til, pero cxel nkanine te xk'ukil tiku'n otok cyim xjal.", "7": "<pb/>Aya xjal, ma tz'oc nk'o'ne te xk'ukil cye aj Israel. Oc tc'ma'ya nyole ex cxel tma'na cye.", "8": "Mya yajcu tzaj nma'ne teya tu'n tcub t-sentens jun xjal binchal mya ba'n tu'n tcyim; ka mi ma txi tma'na te tu'n tbaj tch'expu'n tmod, aju xjal lu cymel tu'n tlaj til, pero cxel nkanine teya tiku'n otok cyim.", "9": "Katzun ma txi tma'na teju xjal binchal mya ba'n tu'n tbaj tch'expu'n tmod ex ka mi ma tbincha, cymel tu'n tlaj til, atzun teya mlay cyima, porque minti' tila tu'n tlaj jlu.", "10": "<pb/>Aya xjal, k'manxa cye aj Israel: Akeye in cyma'ne cyja': At nim kpaltil ex at nim kil. Cyja'tzun ch'ix knaj. ¿Tza'n tten ko ank'il? Che chiye.", "11": "Pero akine Dios in xi nma'ne jun nyole axix toc: Mi'n waje tu'n tcyim jun xjal binchal mya ba'n, nok o'cx waje tu'n tbaj tch'expu'n tmod tu'ntzun tank'in. Akeye aj Israel, cycolin cyaje aju cytene mya ba'n k'i'n cyu'ne. ¿Tiku'n cyaje tu'n cycyime?", "12": "<pb/>Aya xjal, k'manxa cye ke t-xjalila cyja': Ka at jun xjal tz'aklxix ma binchan il, mlay clet tu'nju tbinchben ba'n te ojtxi, ex ka at jun xjal mya ba'n ma cyaj tcolin tbinchben mya ba'n, mlay cyim tu'nju tbinchben te ojtxi. Ka at jun xjal ba'n ma binchan il, mlay tz'ank'in tu'nju tbinchben ba'n te ojtxi.", "13": "Ka ma txi ntziyane tu'n t-xi nk'o'ne tchwinklal jun xjal ba'n tbinchben, ex ka ma tz'oc ke' tc'u'j ti'j ju ba'n otok tbincha nej, ex ka ma tz'oc ten binchal mya ba'n, mi jun tbinchben ba'n c'oquel nk'o'ne tajlal, nok o'cx tu'n tcyim tu'n tlaj tbinchben mya ba'n.", "14": "Ex ka ma txi nma'ne tu'n tcyim jun xjal binchal mya ba'n, ex ka ma cyaj tcolin tu'n tbinchante il, ex ka ma tbincha ju ba'n ex ju tz'aklxix,", "15": "ka ma tz'aj tk'o'n aju otok tc'am te prent te tuc'il, ka ma tz'aj tk'o'n aju otok tz'el telk'a'n, ka ma che japun ke ley tu'n, akeju in cyk'o'n chwinklal, ex ka ma cyaj tcolin tu'n tbinchante mya ba'n, ax toc aju xjal lu c'ank'il ex mlay cyim.", "16": "Mlay tzaj nna'ne mi jun til otok tbincha nej, ex cucx c'ank'il tu'nju ma tbincha aju ba'n ex aju tz'aklxix.", "17": "Oclo cyma' ke t-xjalila ka mya tuj tumel in bant wu'ne; pero ax toc ax ke mya tuj tumel in bant cyu'n.", "18": "Ka ma cyaj tcolin xjal ba'n aju tbinchben ba'n ex ka ma tbincha mya ba'n, cymel tu'n tlaj jlu.", "19": "Ex ka ma cyaj tcolin xjal mya ba'n aju tbinchben mya ba'n, ex ka ma tbincha aju ba'n ex aju tz'aklxix, tu'n tlaj jlu c'ank'il.", "20": "Atzun cyeye cucx t-xi cyma'ne: Minti' in tbincha'n Kman aju tz'aklxix, che chiye, pero akeye aj Israel, teyle junjun cyeye cbel tcastiw wu'ne ic tza'nx tbinchben.", "21": "<pb/>Tuj jwe' tajlal tlajin xjaw ex te tcablajin abk'i kul-len k'i'n tuj Babilonia, at jun xjal otok tzokpaj tuj Jerusalén ul wuc'ile ex tzaj tma'n weye cyja': O cub ti'j tnam cyu'n aj k'oj, chi xjal.", "22": "Teju konic'an tej na'nxtok tul aju xjal otok tzokpaj, o nna'ye tipumal Kman, ex te prim tej tul xjal, otok jaket ntzi'ye tu'n Kman, ex mya mentl kine.", "23": "<pb/>Tzaj yolin Kman wuc'ile ex tma cyja':", "24": "Ke xjal najl cyuj ke tnam o che naj tuj Israel in cyma'n cyja': Tjunalxte Abraham pero oc te tajwil ju tx'otx', icxtzun ke ko oquel te tajwil tx'otx' tu'nju mas nim kbaj, che chi.", "25": "Cyja'tzun k'manxa cye: Chi Kman in tma'n cyja': In che chyo'ne chibj tuc'ix tchc'el, in che c'ulune cywitz ke tilbilal, ex in cub cybyo'ne ke cyuc'ile, ¿che chipetzune ka che oquele te tajwil aju tx'otx'?", "26": "Nno'c ke' cyc'u'je ti'j cyspadiye tu'n tcub cybyo'ne xjal, in cybincha'ne aju mya ba'n nne'l tuj nwitze, ex in cub cymojban cyibe tuc'il t-xu'jil cyuc'ile, ¿che chipetzune ka che oquele te tajwil aju tx'otx'?", "27": "<pb/>Ax icx k'manxa cye: Chi Kman in tma'n cyja': Cxel nma'ne jun nyole axix toc, ke xjal najl cyuj ke tnam o che cub xitj, che bel byo'n, ex keju najl tuj cojbil, che xel nk'one cye txcup tu'n cybaj chyo'n, atzun keju najl cyuj ke toy' pic ex cyuj jul, che cymel tu'n yabil.", "28": "C'oquel nk'o'ne cytx'otx' aj Israel te jun lugar minti' cynajbil xjal tuj, ex bi'x cbajel naj; wu'ne cnajel cyipumal keju in jaw cyniman cyib. Ke witz tuj cytx'otx' che oquel te jun lugar minti' cynajbil xjal tuj ex mi a'l jun cbetel cywi'.", "29": "Oc toc ju tx'otx' te minti' cynajbil xjal tuj, ex oc tnaj tu'n cylaj ke il o cybincha, akeju ic'un wu'ne, c'eleltzun cynic' ti'j, akine Dios.", "30": "<pb/>Nno'c cychmon cyib ke t-xjalila cywitz muro ex cytzi cyja tu'n cyyolin ti'ja, ex in cyma'n cyxolx cyja': Cytzaje, ko bin ti'j ju yol ma tzaj tma'n Kman te t-sanjel, che chi.", "31": "Ke xjal etzan wu'ne in che ul twitza ex in che cub ke' twitza ic tza'nx in bant cyu'n tu'n cybinte tyola. Pero minti' in cybincha'n aju in tma'na. In che yolin yol mejorxix, pero nok tten cyu'n, porque atzun toc cyc'u'j ti'j pwak.", "32": "Ic nno'ca te cye ic tza'n jun xjal mejor bitzan, mejor tk'ajk'ajel twi', ex mejor chimban ti'j arpa. In cybi'n ju tyola pero minti' in cybincha'n aju in tma'na.", "33": "Masque icju, pero cjapunel tcyakilju o tmaya cye, ex oc tjapun c'elel cynic' ti'j, o ten jun t-sanjel Dios cyxol."}