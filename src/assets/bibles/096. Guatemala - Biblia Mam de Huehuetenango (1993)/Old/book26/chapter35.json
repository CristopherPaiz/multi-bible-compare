{"1": "<pb/>Tzaj yolin Kman wuc'ile ex tma cyja':", "2": "Que'yinxa tumlal ju witz Seir ex k'manxa yol ti'j, aju cxel nma'ne teya.", "3": "K'manxa cyja': <pb/><t>Atzun jlu in tma'n Kman: Ma chin oque aj k'oj ti'ja, aya witz Seir, ex cbel tcastiwoya wu'ne, cbel xitja ex c'oquela te tzkij tx'otx'.</t>", "4": "<t>Che bajel nxitune ke tnam ate' tuj tcwenta, atzun teya c'oquela te tzkij tx'otx'. C'eleltzun tnic'a ti'j, akine Dios.</t>", "5": "<pb/>Atxix ojtxi ax icx ja'lo cucx cyk'ojine cyi'j aj Israel, e oc tzokpaje k'ojlel cyi'j tej tcub aju mancbil cycastiw tu'n tlaj cyil.", "6": "Pero akine Dios in xi nma'ne jun yol axix toc; che xel nk'o'ne tu'n cycyime, at cyile tu'nju ma che cub xjal cyu'ne, cyja'tzun ax icx cyeye che bel byo'ne.", "7": "Aya tiwitz tx'otx' Seir c'oquela wu'ne te tzkij tx'otx' minti' xjal cnajal tuj, ex mi jun xjal cbetel tuj.", "8": "Ke nmak witz ex ke tal witz, cyuc'ix ke chk'ajlaj cyxol witz, cyuc'ix ke tk'ab xak ate' tuj tcwenta, che nojel wu'ne tu'n cyximlal cyimni che cymel tuj k'oj.", "9": "Te jumajx c'oquela wu'ne te tzkij tx'otx', ex mi jun xjal cnajal cyuj ke tnam ate' tuj tcwenta. C'eleltzun cynic'e ti'j, akine Dios.", "10": "<pb/>Tu'nju xi tma'na cyja': Ke cabe nasyon Israel ex Jud√° tuc'ix cytx'otx' che oquel te weye; akine chin oquel te cyajwil masque najl Kman tuj, chiya,", "11": "cyja'tzun akine Dios in xi nma'ne jun yol axix toc: Ic tza'n teya o tzaj tk'oja ex tlo'ch tc'u'ja cyi'j aj Israel ex o che el tic'una, icxtzun oc nbincha'ye ti'ja. Oc tcub tcastiwoya wu'ne, c'elel cynic' aj Israel wi'je.", "12": "C'eleltzun tnic'a ti'j, akine Dios otok nbiye tcyakil tyasbila tzaj tma'na cyi'j ke witz te Israel. Tmaya cyja': Ma che najx ke, ma che tzaj k'o'n te ncanbe, chiya.", "13": "Nim jaw tniman tiba nwitze ex o yasuna wi'je. O nbiye jlu, chi Kman.", "14": "<pb/>Atzun jlu in xi nma'ne, akine Dios: Cycyakil xjal tuj tcyakil twitz tx'otx' che jawil tzalaj oc tnaja wu'ne.", "15": "O jaw tzalaja tej tnaj tx'otx' aju cyc'am aj Israel te cyetzbil, ax icxtzun cbajel ti'ja: C'oquela te tzkij tx'otx', aya witz Seir, tuc'ix tcyakil tx'otx' cye aj Edom. C'eleltzun cynic' ti'j, akine Dios."}