{"1": "<pb/>Tzajtzun yolin Dios tuj cyk'ik' jbal ex tma:", "2": "<pb/><t>¿Alcyetzuna tu'nju in tma'na ka mya tuj tumel aju in cub nximane ex aju in bant wu'ne? Ma tmaya ke yol minti' cynabl.</t>", "3": "<t>Bincham ttena ka ax toc tu'na, ex tzak'wentza ke nxjele lu:</t>", "4": "<t>¿Jatum ta'toka tej tcub nk'o'ne t-simyentil tx'otx'? K'mantza weye ka ba'n tu'na.</t>", "5": "<t>¿Ba'npe tu'na alcye cub ximante nic'pun tu'n toc, ex alcyeju ak'nal at nim tnabl binchante te?</t>", "6": "<t>¿Titzun tcub tjak' tk'ukbil ex alcyetzun cub k'onte nintz abj te tzuybil te,</t>", "7": "<t>tej in che bitzantok cycyakil ke che'w t-xe cya'j junx cyuc'il cycyakil ke anjel in che tzalaj tuj cya'j?</t>", "8": "<pb/><t>Tej tjatz tilj mar tuj tx'otx', ¿alcye oc k'onte tlamel tu'n twe'?</t>", "9": "<t>Xi nk'o'ne muj te txaybil te mar ex k'ek muj tu'n tbaj bok'it tuj.</t>", "10": "<t>Cub nk'o'ne jun techal jatum tu'n twe' mar ex bi'x oc nk'o'ne tal tlamel.</t>", "11": "<t>Ex xi nma'ne te: Atzun tzul we'ya tzalu ex o'cxtzun tzul we'ya, mlay tzic'a tibaj ex atzun cpol baj pulin tipumala.</t>", "12": "<t>¿Tuj tank'ibla ope txi tma'na jun maj tu'n ttzaj spic'e' t-xe cya'j ex tu'n tjawil k'ij,</t>", "13": "<t>tu'ntzun tpon baj spic'un tuj tcyakil twitz tx'otx' ex tu'ntzun tbaj tchto'na ke binchal mya ba'n?</t>", "14": "<t>K'ancha'lintzun tilbilal twitz tx'otx' ic tza'n oc nno'c tc'a' jun xbalun.</t>", "15": "<t>In cub t-xc'ayin Dios spic'un cye ke binchal mya ba'n ex atzun in pon baj twi'ylal tu'n cybinchante mya ba'n.</t>", "16": "<pb/><t>¿Ope txi aja que'yilte max t-xe' nintz mar jatum in jatz jlet twi a'?</t>", "17": "<t>¿Ope tzaj yec'un teya aju tpwertil cynajbil cyimni kloljxix wen?</t>", "18": "<t>¿Ba'npe tu'na nic'pun twitz tx'otx'? K'mantza weye ka ax toc ba'n tcyakil jlu tu'na.</t>", "19": "<pb/><t>¿Jatum c'u'n spic'un ex klolj?</t>", "20": "<t>¿Tzinpe in bant tu'na tu'n cyxi t-sama'na max t-xe cya'j ex tu'n cyajtz meltz'aj tu'n cyul tuj cyja?</t>", "21": "<t>Ba'nlo tu'na porque baka ne'xi tabk'iyila; otoklo itz'ja tej cybant jlu.</t>", "22": "<pb/><t>¿Ope txi aja que'yilte jatum c'u'n ttxa che'w wu'ne ex sakbakun,</t>", "23": "<t>tu'ntzun cytzaj nsama'ne tuj tk'ijlalil yajbil ex tk'ijlalil oc toc k'oj?</t>", "24": "<t>¿Alcye be in xi ti'n tkan k'ancyok oc tcub koptz'aj? ¿Alcye tumlal in baj t-sipan tib cyk'ik' twitz tx'otx', aju in tzaj tuj tjawitz k'ij?</t>", "25": "<t>¿Alcye in jakonte tbe jbal tu'n ttzaj nim? ¿Alcye in yec'unte tbe tkan k'ancyok ex cyk'ik' jbal,</t>", "26": "<t>tu'ntzun ttzaj jbal tuj tzkij tx'otx' jatum minti' xjal najl tuj,</t>", "27": "<t>ex tu'n ta'lin ti'j tzkij tx'otx', tu'ntzun ttzaj tpok'sa'n cha'x c'ul?</t>", "28": "<pb/><t>¿Atpe tman jbal ex atpe tman tk'ab che'w?</t>", "29": "<t>¿Alcye ttxu' tk'ab che'w ex alcye ttxu' nintz yelo?</t>", "30": "<t>¿Al u'n nno'c a' cyuw wen ic tza'n abj, ex nno'c tibaj nintz mar cyuw wen tu'n?</t>", "31": "<pb/><t>¿Jacupe bant tu'na tu'n cyoc tc'alo'na jun c'loj che'w Pléyades cybi tu'n cyten junx? ¿Jacupe bant tu'na tu'n cyel tpju'na juntl c'loj che'w, Orión cybi, tu'n tel cypa'n cyib?</t>", "32": "<t>¿Apeya nne'tz k'inte ju che'w jakol t-xe cya'j oc tpon or tu'n tjawil? ¿Apeya ẍaklul cye jun c'loj che'w Osa Mayor cybi ex juntl c'loj Osa Menor cybi?</t>", "33": "<t>¿Lo'npe tu'na aju ley tcub cyibaj ke che'w twitz cya'j? ¿Apeya in k'onte ju ley lu twitz tx'otx'?</t>", "34": "<t>¿Jacupe txi tma'na te muj tu'n ttzaj nim jbal tibaja tu'n?</t>", "35": "<t>Ka ma txi tma'na te tkan k'ancyok tu'n t-xi' tuj juntl part, ¿jacupe tzaj ttzak'we'n teya cyja': Lu kine lu, alcye taja tu'n tbant wu'ne, chipe?</t>", "36": "<t>¿Alcye xi k'onte nabl tuj tanmi xjal? Alcye xi k'onte tojtzkibl?</t>", "37": "<t>¿Alcye jun at nimxix tnabl tu'n tel tnic' ti'j nic'pun muj at? ¿Alcye jun jacu tz'etz k'inte jbal tuj muj tu'ntzun ttzaj tk'o'n jbal,</t>", "38": "<t>tu'n toc tkukil tx'otx' te xok'l ex tu'n cyoc k'e't ke k'ubin jun ti'j juntl?</t>", "39": "<t>¿Apeya in tzaj jyonte cycanb ke ttxu balun tu'n cychyo'n ke tal ti'j ocxi cynoj,</t>", "40": "<t>oc in xi cyewan cyib tuj cyjul ex oc in che cub ten xk'ukil tjak' chc'ul?</t>", "41": "<t>¿Alcye in k'onte cywa joj oc in che jyon ke cyal ti'j cywa ex in che k'ajt wen oc in che kanin cywa weye?</t>"}