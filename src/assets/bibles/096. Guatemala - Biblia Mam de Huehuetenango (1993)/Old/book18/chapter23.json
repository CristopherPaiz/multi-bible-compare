{"1": "<pb/><t>Xitzun ttzak'we'n Job ex tma:</t>", "2": "<t>Juntl maj cxel nma'ne aju nbise nimxix, porque nimxix ma chin c'ixbisanjtze tu'n Dios.</t>", "3": "<t>Nokwit ba'n nbinteye jatum jacu cnet wu'ne ex tza'n tten tu'n npone jatum najl.</t>", "4": "<t>Jacwitlo tecu tz'oc nma'ne aju nyole, porque nimcu yol at wuc'ile te colbil wibe.</t>", "5": "<t>Jaculo tz'el nnic'e ti'j alcye yol ctzajel ttzak'we'n weye, ex jaculo tz'el nnic'e ti'j alcye ctzajel tma'n weye.</t>", "6": "<t>Pero mlaylo yolin cyuw wuc'ile tu'nju at tipumal, nok o'cx jaculo chin cub tbi'n,</t>", "7": "<t>ex jaculo tz'el tnic' ti'j ka at ttxolil nyole, jaculo tma weye ka minti' wile ex jaculo chin cyaj ttzokpi'n te jumajx.</t>", "8": "<t>In chin jyone ti'j Dios tuj tjawitz k'ij pero mi a'l at, in chin jyone ti'j tuj telex k'ij ex minti' in cnet wu'ne.</t>", "9": "<t>In chinxe jyolte tuj tbank'ab k'ij, pero minti' in wile; in chinxe tuj tnayaj k'ij, ax minti' in tzaj tyec'un tib weye.</t>", "10": "<t>Atzun te ba'n tu'n jatum in chin bete; oc woque tuj malbil tu'n, chin elele minti' wile.</t>", "11": "<t>Cucx lepch kine ti'j ex minti' in chin el tzpete ti'j be ma cyaj tyec'un weye.</t>", "12": "<t>Cucx in che japun ke tley wu'ne ax icx ke tmandamyent, ex mya aju wexe wajbil.</t>", "13": "<t>Oc in cub t-ximan tu'n tbant jun ti'xti tu'n, in bant tu'n ex mi a'l jun jacu mayonte te.</t>", "14": "<t>Aju ma cub t-ximan tu'n tbinchante wi'je, atzunju oc cbantel tu'n, ex at mastl ximamaj tu'n ic tza'nx jlu.</t>", "15": "<t>Cyja'tzun in chin xobe twitz, nok o'cx oc woc tene ximal ti'j in tzaj nim t-xobil wi'je.</t>", "16": "<t>Ate Dios aju at tipumal tu'n tbant tcyakil tu'n, ma tzaj baj nc'u'je tu'n, ex ma tzaj t-xobil wi'je.</t>", "17": "<t>Nokwit ba'n ncub naje tu'n klolj konic'an ex tu'n nxi ewane tu'n.</t>"}