{"1": "<pb/>Tzyet tyolin Eliú juntl maj ex tma:", "2": "<pb/><t>¿Maj ba'n tuj twitza Job, tu'nju in tma'na ka minti' tila twitz Dios?</t>", "3": "<t>Porque o txi tma'na te Dios cyja': ¿Ti tajben weye tu'nju minti' ma nbinchaye il? Chitzuna.</t>", "4": "<t>Akine chin xel tzak'wente teya ex cye ke tamiwoya.</t>", "5": "<t>Que'yinxa twitz cya'j ex que'yinxa, baka nika' tjax muj tibaja.</t>", "6": "<t>Ka ma binchana il, minti' jacu baj ti'j Dios tu'n; masque nimxix il ma bant tu'na, minti' jun mya ba'n jacu tbinchaya ti'j.</t>", "7": "<t>Ex ka ba'n in tbincha'na, minti' jun in xi tk'o'na te tu'n jlu, minti' jun ba'n in tbincha'na te.</t>", "8": "<t>Aju tila in tbincha'n mya ba'n ti'j jun xjal ic tza'nx aya, ex aju tbinchbena ba'n in tbincha'n ba'n ti'j jun xjal ic tza'nx aya.</t>", "9": "<pb/><t>Tu'n ta'w yajbil in che sch'in ke xjal, ex in che jyon ti'j alcye jun tu'n tclonte cye tuj cyk'ab keju at nimxix cyipun;</t>", "10": "<t>pero minti' in che jyon ti'j Dios aju binchante cye, aju in tzaj k'onte tzalajbil oc ttzaj xobajil,</t>", "11": "<t>aju in tzaj k'onte mas nim knabl twitz cye txcup ex ke chyu'j in che lipan twitz cya'j.</t>", "12": "<t>In che sch'in, pero minti' in che tzaj tzak'we'n tu'n Dios, porque mya ba'n ke ex in jaw cyniman cyib.</t>", "13": "<t>Ate Dios aju at tipumal tu'n tbant tcyakil tu'n minti' in tzaj tbi'n cyyol keju mya ax toc che yolin.</t>", "14": "<t>Masque in tma'na ka minti' in tila twitz Dios, pero ayona ti'j, porque in tque'yin Dios aju in baj ti'ja.</t>", "15": "<t>In tma'na ka minti' in tzaj tk'oj Dios ex mlay tzaj tk'o'n castiw ex minti'xix nno'c tk'o'n cwent ti'j il.</t>", "16": "<t>Cyja'tzun aya Job in tma'na ke yol minti' cytxolil, nimxix in yolina ex minti' ch'in tojtzkibla.</t>"}