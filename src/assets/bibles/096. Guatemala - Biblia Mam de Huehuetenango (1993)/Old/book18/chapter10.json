{"1": "<pb/><t>Ma baj nganiye tu'n wank'ine. Cjawitz nma'ne tcyakil yajbil wi'je, ctzyetel nyoline tu'n tlaj ju ta'w in nna'ne tuj wanmiye.</t>", "2": "<t>Aya Nman Dios, mi'n cub tk'o'na nsentense, k'mantza alcyetzun mya ba'n ma nbinchaye.</t>", "3": "<t>Aya ch'isal weye, ¿ba'npetzun tu'n nyajlanjtze tu'na ex tu'n wel tic'una, ex atzun ti'j cyximbetz xjal mya ba'n tu'n tjaw tzalaja?</t>", "4": "<t>¿Baka junx que'ybil cye ke ti'xti tuj twitza ic tza'n tuj cywitz ke xjal?</t>", "5": "<t>¿Baka junx ta' tuj tk'ija ic tza'n tuj tk'ij jun xjal in cyim?</t>", "6": "<t>¿Tiku'ntzun in jyona ti'j npaltile ex wile;</t>", "7": "<t>masque ba'n tu'na minti' wile, ex mi a'l jun jacu clonte weye tuj tk'aba?</t>", "8": "<t>Aya o binchante weye tu'nx tk'aba, ex atzun ja'lo tajbila tu'n nnaje tu'na.</t>", "9": "<t>Na'ntza ti'j tx'otx' in cub tbincha'na: ¿Maj chin c'oqueltzun tk'o'na juntl maj te kuk?</t>", "10": "<t>Tbinchaya nximlale ic tza'n in bant cyes ti'j lech oc tbaj ttzyun tib;</t>", "11": "<t>tzaj tk'o'na nchibjale ex ntz'umile, baj tmojba'na ke nbakile ex ke nbotx'ile;</t>", "12": "<t>tzaj tk'o'na nchwinklale, in chin tc'ujla'na, ex nok tu'nju cwentin kine tu'na, cucx itz'x kine ja'lo.</t>", "13": "<t>Atzun ja'lo ma tz'el nnic'e ti'j, tuj tanmiya at jun t-ximbetza tuj ewaj ta':</t>", "14": "<t>toc tcwenta wi'je, mya yajcu nbinchaye il tu'ntzun tcub tk'o'na nsentense ti'j wile.</t>", "15": "<t>Ka at wile bec'bil nwitze; ex ka minti' wile ax icx mlay chin jaw tzalaje tu'n jlu; ma tzaj nch'ixwiye ex ma tzaj nim nbise tu'na.</t>", "16": "<t>Ka ma jaw wi'n wipune tu'n nyoline, ctzajela wi'je ic tza'n jun balun tu'n ntzyete, ex in tbincha'na tbinchbena nim tipumal tu'n nnaje tu'na.</t>", "17": "<t>Cucx in che pon ti'na ke testiw twitza k'malte mya ba'n wi'je; aju tk'oja wi'je cucx tch'iy; minti' in xi tcolina tu'n toc tzokpaja wi'je ic tza'n txkan soldad.</t>", "18": "<t>¿Tiku'n tzaj tk'o'na ambil tu'n wul itz'je? Bi'xwit in cyime ex mi junwtlo oc que'yinte weye.</t>", "19": "<t>In tzajxwitloye tuj talbil ntxu'ye ex bi'xwitlo in cu'x maku'ne, icwitlo tza'n minti' otok chin tene twitz tx'otx'.</t>", "20": "<t>Tu'nju ch'in tuj nk'ije pa'mil tiba wi'je. Chin tk'oncja tu'n ntene ch'in tuj tzalajbil,</t>", "21": "<t>na'nxtok tu'n nxi'ye tuj nbeye jatum mlay chin ajtz meltz'aje, tuj ju najbil jatum minti' spic'un, o'cx klolj at,</t>", "22": "<t>tuj najbil o'cx kxopin at tuj ex minti' ttxolil, jatum junx ta' spic'un tuc'il klolj, chi Job.</t>"}