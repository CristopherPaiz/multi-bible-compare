{"1": "<pb/>Tzyettzun tyolin Job ex tma:", "2": "<pb/><t>Nokwit tz'ocx malo'n tuj jun balans tcyakilju nbise ex ju mya ba'n ma tzaj wi'je,</t>", "3": "<t>maslo alxix twitz arena at ttzi mar. Cyja'tzun cyuw ma chin yoline.</t>", "4": "<t>Ate Kman aju at tipumal tu'n tbant tcyakil tu'n, ma che oc t-xo'n ke tplech wi'je, ex aju venen toc cywi' ma txi bet tuj nximlale. Ma tzaj nimxix nxobile toclen tzokpaj Dios wi'je.</t>", "5": "<t>¿Baka in k'ajt ttxa'n jun bur ka at cha'x c'ul te twa? ¿Ex baka in muyin jun wacẍ ka at twa?</t>", "6": "<t>¿Atpe jun xjal in xi tchyo'n jun ti'xti ka minti' atz'an ti'j? ¿Atpe tc'oc'jal t-sakal jos tjunal?</t>", "7": "<t>Porque aju minti'tok waje tu'n t-xi nwa'ne nej, atzunju in xi' wu'ne ja'lo.</t>", "8": "<t>Cuchiwt tzaj tk'o'n Dios aju cxel nkanine te; cuchiwt tu'n tjapun tu'n aju wajbile.</t>", "9": "<t>Cuchiwt cub t-ximan Dios tu'n nnaje tu'n te jumajx.</t>", "10": "<t>Masque lu kine in chin c'ixbiye tu'n ta'w, in chin tzalaje, ex k'ukl nc'u'je tu'nju minti' ma cub wewane tley ju Dios Xjan.</t>", "11": "<t>Minti'tl wipune tu'n tic'x ta'w wu'ne, ¿ti gan cucx tu'n wank'ine?</t>", "12": "<t>Mya ic wipumale ic tza'n jun pic, ex mya ic tza'n k'an c'uxbil.</t>", "13": "<t>Mlay bant ncwentin wibe wu'nx wibe, ex mi a'l jun onil weye.</t>", "14": "<t>Jun xjal at tuj yajbil at tc'u'j tamiw ti'j, masque mya tz'aklxix twitz Kman aju at tipumal tu'n tbant tcyakil tu'n.</t>", "15": "<t>Atzun cyeye, akeye wamiwoye, minti' ma cybinchaye jlu weye, ic cytene ic tza'n a' in tzkij tuj tk'ab xak.</t>", "16": "<t>Ic cytene ic tza'n a' mya sak twitz, smo'n tuc'il ttxa che'w;</t>", "17": "<t>pero in cub naj ttxa che'w ex in tzkij a' tuj tk'ab xak, ex oc ttzaj ta'w cyak bi'x in cub naj a'.</t>", "18": "<t>Tu'n jlu ke xjal in che bet in che el tzpet ti'j cybe tu'n tlaj a', ex cyja' in che'x tuj be tuj tzkij tx'otx', ex atzun in che cyim.</t>", "19": "<t>Ke xjal aj Temán ex aj Sabá in ke' cyc'u'j cyi'j ke tk'ab xak lu oc in che'x tuj jun cybe,</t>", "20": "<t>pero oc in che pon ttzi tk'ab xak lu, minti' in cnet a' cyu'n, in tzajtzun cybis ex bi'x in naj cynabl.</t>", "21": "<t>Ictzun cytene wuc'ile: Nno'c cyque'yine nimxix mya ba'n ma tzaj wi'je ex in tzaj t-xobil cyi'je.</t>", "22": "<t>Pero minti' jun ti'xti in xi nkanine cyeye, ex minti' in chin kanine pwak cyeye tu'n nclete,</t>", "23": "<t>ex minti' in chin kanine tu'n nclete cyu'ne twitz jun aj k'oj, ex mi tu'n ncolpete cyu'ne tuj cyk'ab ke xjal mya ba'n.</t>", "24": "<t>Cyk'ontze jun xnak'tzbil weye, jacu chin cub txule'ye bilte; cyk'mantze alcye npaltile ma nbinchaye.</t>", "25": "<pb/><t>Mi a'l jun jacu tz'el ic'unte jun xnak'tzbil ka tuj tumelxix; ex atzun cyeye ma che yoline mya tuj tumel wi'je.</t>", "26": "<t>Cyeye nok in che xo'ne yol wi'je, ex aju nyole tzcaj nne'la te cyeye ex minti' tajben tuj cywitze.</t>", "27": "<t>Jacu bant cyu'ne tu'n tjaw cyi'ne swert ti'j jun c'wa'l minti' tman ex ttxu' tu'n toc te cymajene, ax icx jacu txi cyc'ayine jun cyamiwoye.</t>", "28": "<t>Cyque'yintze tuj nwitze ex cymantze weye ka in chin nic'ane yol.</t>", "29": "<t>Cycolinxe aju yol ma cymaye wi'je, mi'n che oque mya tz'aklxix; tz'elx cynic'e ti'j, in chin yoline tuj tumel.</t>", "30": "<t>¿Nic'al yolpetzun kine tuj cywitze? ¿Minti'petzun nne'l nnic'e ti'j aju in xi nma'ne?</t>"}