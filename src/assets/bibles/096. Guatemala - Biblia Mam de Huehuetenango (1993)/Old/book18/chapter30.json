{"1": "<pb/><t>Atzun ja'lo in che tze'n wi'je ke cu'xun mas c'wa'lxix ke nwitze ex minti'wt e c'met ke cyman wu'ne tu'n cyten cyuc'il ke tx'yan in che cwentintok ke nẍne'le.</t>", "2": "<t>¿Ti tajben weye aju cyak'unben xjal lu? Porque minti'tl cyipun</t>", "3": "<t>tu'nju we'yaj nim ex tu'nju minti' at cye. Te konic'an el cytx'a'n tloc' tze' tzkij tuj tzkij tx'otx' minti' cynajbil xjal tuj,</t>", "4": "<t>in jatz cybako'n ke itzaj puro c'a cyxol ke mastl c'ul, ex tuc'ix tloc' tal tze' retama tbi in xi cywa'n.</t>", "5": "<t>Ic'un cywitz cyu'n ke xjal ex in che sch'in ke xjal oc in che oc lpe' cyi'j, mer ic tza'n elek' ke;</t>", "6": "<t>in che najan cyuj ke tkan xak ex cyuj ke toy' pic ex cyuj jul.</t>", "7": "<t>In che tzanun tjak' c'ul ic tza'n ke txcup oc toc cychmon cyib tjak' c'ul.</t>", "8": "<t>Ke xjal lu minti'x cyajben, mya cyajlal ke tuj tnam, o che etz lajo'n cyu'n xjal.</t>", "9": "<pb/><t>Atzun ja'lo in che xmayin wi'je ex in chin oc cyk'o'n te cytzebl.</t>", "10": "<t>Ma chin el ic'une cyu'n ex in che el lak'e' wi'je ex nno'c cytzuban tuj nwitze.</t>", "11": "<t>Ja'lo, tu'nju ma tz'el ti'n Dios wipune ex ma chin baj tc'ixbisa'n, cyja'tzun minti' in che xob nwitze.</t>", "12": "<t>Nnu'l cychmon cyib ntxlaje ex in chin cub tz'ake cyu'n, in che oc tzokpaj wi'je ex nno'c tilil cyu'n tu'n ncub cybyo'n.</t>", "13": "<t>In cub cymako'n tuj nbeye tu'ntzun ncub cybyo'n ex mi a'l jun nno'c mayonte cye ti'j.</t>", "14": "<t>Mer ic tza'n oc in che ocx tzokpaj xjal tuj jun toy' muro catl, cyja'xtzun in che tzaj tzokpaj wi'je tuc'il nim cyipun.</t>", "15": "<t>Ma tzaj nimxix t-xobil wi'je, ma tz'el woclene ic tza'n cyk'ik' in bet; tcyakilju at weye ma cub naj ic tza'n muj.</t>", "16": "<pb/><t>Mi'n wajtle tu'n wank'ine; ma chin tzyete tu'n c'ixbisabl.</t>", "17": "<t>Ma pon ta'w max cyi'j ke nbakile; minti' jun ak'bil miwt in chin c'ixbisanjtze.</t>", "18": "<t>Ti'j nkule ma chin tzaj tzyu'ne tu'n Dios ex tu'n tipun ma baj tchito'n nxbalune.</t>", "19": "<t>Ma chinx t-xo'n tuj xok'l, mer ic kine ic tza'n kuk ex ic tza'n tza'j.</t>", "20": "<pb/><t>In chin kanine onbil teya Dios, ex minti' in chin tzaj ttzak'we'na, in chin cubsane twitza ex minti' in chin tzaj tbi'na.</t>", "21": "<t>Cyuwxix ma chin baj tc'ixbisa'na ex ma tz'oc tzokpaja wi'je tuc'il nim tipumala.</t>", "22": "<t>In tk'o'na ambil tu'n nxi ikane tu'n cyk'ik', ex tu'n nbaj chito'ne tu'n cyk'ik' jbal.</t>", "23": "<t>Ba'n wu'ne taja tu'n ncyime, tu'n npone tuj lugar banimaj cye cycyakil xjal.</t>", "24": "<t>¿Baka minti' o chin onine cyi'j ke meba ex o che clet wu'ne tuj cymebayil?</t>", "25": "<t>¿Baka minti' o chin ok'e ti'j xjal nnic'x c'ixc'oj tu'n, ex baka minti' o tzaj k'ak'an nc'u'je ti'j xjal minti' at te?</t>", "26": "<t>In chin ayontoke tu'n ntene tuj tzalajbil, ex te t-xel jlu, tzaj ju mya ba'n wi'je; in chin ayontoke ti'j spic'un, ex te t-xel jlu ul ju klolj.</t>", "27": "<t>Aju wanmiye in putin ex minti' ojlabl te, o'cx bis in ayon wi'je.</t>", "28": "<t>Bisbajil atine tuj nchwinklale, minti' in chin exe ti'j tkan k'ij; in chin kanine onbil cywitz cycyakil xjal.</t>", "29": "<t>Ma chin oque mer ic tza'n cyerman ke xo'j ex ic tza'n cyamiw ke chyu'j avestrúz cybi.</t>", "30": "<t>Aju ttz'umal nximlale ma tz'oc k'ek que'yin ex nim in julin wi'je tu'n ta'w cyak.</t>", "31": "<t>Aju cyk'ajk'ajel ke chnab arpa ex xux ma tz'oc te weye te c'ixc'oj ex ok'el.</t>"}