{"1": "<pb/><t>Tzyettzun tyolin Job ex xi' tyol ti'j ju k'ij tej tul itz'j ex tma:</t>", "2": "", "3": "<t>—Cuchiwt tu'n tnaj ju konic'an tej woc tene tuj talbil ntxu'ye, ex cuchiwt tu'n tnaj ju k'ij tej witz'je.</t>", "4": "<t>Nokwit oc ju k'ij te konic'an tej witz'je ex nokwit ic' tna'l tu'n Dios tu'n mi'n tjawil k'ij.</t>", "5": "<t>Nokwit oc yupj tu'n txkan k'ek muj ex bi'xwit ocx naj tuj, ex nokwit yupj twitz k'ij tu'n ttzaj xobajil.</t>", "6": "<t>Nokwit bi'x xi naj ju konic'an lu tuj kxopin ex minti'wt oc tajlal cyxol ke mastl k'ij te xjaw ex te abk'i.</t>", "7": "<t>Nokwit minti' e itz'j c'wa'l tuj konic'an lu, ex nokwit minti' jaw tk'ajk'ajel cywi xjal tu'n tzalajbil tej tul itz'j jun ne'.</t>", "8": "<t>Nokwit otok txi' cyyol ke aj k'ij ti'j ju k'ij lu, akeju ba'n txi niman cyyol tu'nju nintz txcup at tuj mar, Leviatán*fn* tbi.</t>", "9": "<t>Nokwit minti' e c'ant ke che'w te prim lu, ex nokwit minti' jawil k'ij aju in che ayon xjal ti'j, ex minti'wt tzaj t-xe cya'j.</t>", "10": "<t>Cuchiwt tu'n tnaj ju konic'an lu, aju o tak' ambil tu'n witz'je, tu'nju minti' mayet tu'n aju c'ixc'oj ma tzaj wi'je.</t>", "11": "<pb/><t>¿Tiku'n mi in cyime tuj talbil ntxu'ye, ex tiku'n mya bi'x in cyime texju or tej witz'je?</t>", "12": "<t>¿Tiku'n in cub k'o'ne twi tkan ntxu'ye, ex tiku'n tzaj k'o'n nch'u'ye tu'n ntxu'ye?</t>", "13": "<t>Nokwit bi'x in cyime tej wul itz'je, luwtlo kine in chin tan tuj txubtxaj ex luwtlo kine in chin ojlan tuj txubtxaj,</t>", "14": "<t>cyuc'il ke rey ex cyuc'il ke mastl xjal at cyoclen ttxlaj rey, akeju in baj cybincha'n ke nmak cypantyón,</t>", "15": "<t>ex ka cyuc'il ke cawil, akeju in baj cychmo'n nim k'an pwak ex sak pwak tuj cyja.</t>", "16": "<t>¿Tiku'n minti' in cu'x maku'ne ic tza'n jun c'wa'l minti' in japun tk'ij tu'n tul itz'j, ex ka ic tza'n ke c'wa'l otok che cyim oc cyul itz'j?</t>", "17": "<t>Oc cycu'x makut ke xjal binchal mya ba'n, ya mlay che yajlantl cyi'j cyuc'il, ex ke xjal otok che sict wen, atzun in che ojlan.</t>", "18": "<t>Atzun in che ten ke pres tuj txubtxaj, ex ya mi a'l caporal tu'n tyolin cyuw cye;</t>", "19": "<t>atzun in che pon ke xjal ma' cyoclen ex ke ch'in cyoclen, ex ju majen tcyaj tjak' tcawbil patrón, atzun in tzokpet.</t>", "20": "<pb/><t>¿Tiku'n in tzaj tk'o'n Dios spic'un te xjal nim nnic'x tu'n?</t>", "21": "<t>In ayon tu'n tcyim, pero minti'x in cyim; mas in jyon ti'j camic twitzju k'inumabl tcu'x tjak' tx'otx'.</t>", "22": "<t>Maxitzun ctzalajel xjal lu oc tcu'x maku'n.</t>", "23": "<t>Nok in tacpaje' xjal tu'n Dios, porque mako'n tbe tu'n tuj tcyakil pac'.</t>", "24": "<t>Minti' ch'in in chin wa'ne, nok o'cx in chin ayayane; ex oc in chin ayayane, mer ic tza'n tk'ajk'ajel txkan a' minti' in we' tu'n tk'ajt.</t>", "25": "<t>Tcyakilju in chin xobtoke ti'j ex aju mas tzaj t-xobil wi'je, ma tzaj wi'je.</t>", "26": "<t>Minti' in chin ojlane ex minti' in chin tene tuj txubtxaj; minti' in chin tene tuj tzalajbil, nok o'cx in chin yajlanjtze.</t>"}