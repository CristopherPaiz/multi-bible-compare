{"1": "<pb/>Xitzun ttzak'we'n Job ex tma:", "2": "<pb/><t>¿Apetzun tumlal in onina ex tu'n tclonteya aju xjal minti' tipun?</t>", "3": "<t>¿Tbanilpetzun ke tconseja ex ke t-xnak'tzbila in che'x tk'o'na teju xjal minti' ch'in ba'n tu'n?</t>", "4": "<t>¿Alcye ma onin teya tu'nju ma tzaj tmana ke yol lu? ¿Alcye ma tzaj k'mante ke yol lu teya tu'nju ma yolina icju?</t>", "5": "<t>Ke cyimni in che lu'lun tu'n cyxobil cyuc'ix keju najlke max t-xe'pun mar.</t>", "6": "<t>Aju cynajbil cyimni k'ancha'l twitz Dios ex minti' tmaksil tcub.</t>", "7": "<t>Tu'n Dios xi tlic'pu'n cya'j tibaj ju minti'tok at ex jaw tyoban tx'otx' tibaj ju minti' at.</t>", "8": "<t>Tu'n Dios chmo'n a' tuj muj ex minti' in tzaj tz'ak muj tjak' talil;</t>", "9": "<t>nno'c klolj twitz xjaw tu'n, oc nno'c tk'o'n muj twitz;</t>", "10": "<t>ttxa'npun mar cub tk'o'n jun tmojonil tu'n tten spic'un tuj jun plaj ex tu'n tten klolj tuj juntl plaj.</t>", "11": "<t>Oc in cawin Dios, in che tzaj lu'lun ke nmak witz tu'n cyxobil, jatum k'ejl cub ju cya'j.</t>", "12": "<t>Tu'n tipumal Dios mayet mar; ex tu'nju tnabl cub ti'j nintz txcup Rahab tbi.</t>", "13": "<t>Tu'nju t-xew xi t-xupin, el spic'e' twitz cya'j; ex tu'n tk'ab cub byo'n aju lobaj cyuwxix ojkelan.</t>", "14": "<t>Aju ma kbi ti'j tbinchben nok ch'in; aju ma kbi ti'j tipumal, nok ch'in. ¿Alcye jun jacu tz'el tnic' ti'j tk'ajk'ajel tipumal in julin wen ic tza'n k'ancyok?</t>"}