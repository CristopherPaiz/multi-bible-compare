{"1": "<pb/>Tzyettzun tyolin Job ex tma:", "2": "<pb/><t>Ba'n wu'ne ax toc jlu, mlay txi tma'n jun xjal ka minti' til twitz Dios.</t>", "3": "<t>Ka at jun xjal taj tz'oc ten yolil tuc'il Dios tu'n tclonte tib, cyxol jun mil tyol Dios mi jun jacu tzak'wet tu'n.</t>", "4": "<t>Ate Dios ma'xix tipumal ex nimxix tnabl, ¿alcye jun jacu cub twaban tib twitz ex jacu tzokpaj?</t>", "5": "<t>Tu'n tk'oj Dios in che tzaj yucch ke witz; in che cub t-xitun ex minti' ba'n cyu'n alcye otok yucunte cye.</t>", "6": "<t>Tu'n Dios in tzaj lu'lun tx'otx' ex in che baj yucch ke tk'ukbil tu'n.</t>", "7": "<t>Ka ma tma Dios tu'n mi tjawil k'ij, ax mlay jawil, ex ka ma tma cye che'w tu'n mi tc'ant cyspic'umal, ax mlay che c'ant.</t>", "8": "<t>Mi jun onin ti'j tej t-xi tlic'pu'n cya'j ex in bet tibaj mar in pulin wen.</t>", "9": "<t>Ate baj binchante ke che'w tuj c'lojin: Jun c'loj Osa Mayor cybi, juntl c'loj Orión cybi ex juntl c'loj Pléyades cybi, ex jun c'loj che'w ate' tuj tnayaj k'ij.</t>", "10": "<t>Nimxix tbinchben Dios in bant ma'xix t-xilen, ex mi a'l jun jacu tz'el tnic' ti'j.</t>", "11": "<t>Ka ma tz'ex Dios nwitze mlay wile; c'ic'el tacl wi'je ex mlay nna'ye.</t>", "12": "<t>Ka at jun ti'xti nne'l tetzan, ¿alcye jun jacu tz'oc mayonte te ti'j? ¿Alcye jun jacu txi kanin te: ¿Ti in tbincha'na, chiwt?</t>", "13": "<t>Ka in tzaj tk'oj Dios mlayx chewix tc'u'j jurat naj; twitz cbel cymansin cyib keju mojl cyyol tuc'il Rahab*fn*, aju nintz txcup at tuj mar.</t>", "14": "<t>¿Tza'ntzun tten tu'n tcnet yol wu'ne tu'n taj nmojtza'ne Dios?</t>", "15": "<t>Masque minti' in bant il wu'ne twitz Dios, pero mlay bant ttzak'wet wu'ne; ate Dios jwes wi'je, o'cx jacu txi nkanine tu'n ttzaj k'ak'an tc'u'j wi'je.</t>", "16": "<t>Ka ma tzaj ntxco'ne ex ka ma tzaj ttziyan tu'n tul, pero mlay txi nnimane ka jacu che tzaj tbi'n ke nyole.</t>", "17": "<t>Jaculo tzaj t-sama'n cyk'ik' jbal tu'n nc'ixbisanjtze tu'n, ex jaculo tz'oc tk'o'n mas ẍil wi'je nokx gan.</t>", "18": "<t>Jaculo tzaj nimxix bis wi'je tu'n, ex mlaylo tzaj tk'o'n ambil tu'n tjatz nxewe.</t>", "19": "<t>Ka ma ko yolin ti'j alcye mas at tipumal, ax toc ate Dios at mas tipumal; ka kajbil tu'n toc tuj xjel, ¿alcye ctzajel txconte te tu'n tul?</t>", "20": "<t>Masque minti' wile, pero ax ntzi'ye ck'malte ka at wile ex mya ba'n kine.</t>", "21": "<t>Masque minti' wile, pero minti' tajben jlu weye; ma baj nganiye tu'n wank'ine.</t>", "22": "<t>Tcyakil junx ta'. Atzun jlu ximan wu'ne: In che naj tu'n Dios ke xjal at cyil, ax icx keju minti' cyil.</t>", "23": "<t>Ka minaben ma tzaj jun c'ixbisabl cyibaj xjal ex ka ma che cyim keju minti' cyil, nok in jaw tze'n Dios ti'j ju nnic'x cyu'n.</t>", "24": "<t>In cyaj tk'o'n ke nasyon tuj cyk'ab xjal mya nimal Dios ke, ex nno'c tmaksi'n cywitz ke jwes. Ka mya tu'n Dios in bant jlu, ¿al u'ntzun?</t>", "25": "<t>Aju nk'ijlalile ojkelxix tel, ex na'nx toc nque'yine aju ttxubtxajal.</t>", "26": "<t>In ojkelanxix tel, ic tza'n ke barc cyuw che bet, ic tza'n jun t'iw in xi lipan ti'j tcanb tu'n ttzyet tu'n.</t>", "27": "<t>Ka ma cub nximane tu'n tic' tna'l nbise ex tu'n t-xi nyec'une nwitze in tzalaj,</t>", "28": "<t>tcyakil c'ixc'oj nna'jtz meltz'aj sec'pul weye, porque ba'n wu'ne mlay txi tniman Dios ka minti' wile.</t>", "29": "<t>Katzun at wile tuj twitz Dios, nokxlo gan tu'n tjaw wipuman wibe.</t>", "30": "<t>Masque tz'el ntx'jo'ne nk'abe tu'n jabón, ex masque tz'el njaku'ne tu'n ta'l tza'j,</t>", "31": "<t>jaculo chinx t-xo'n Dios tuj soban, ex axpelo nxbalune jacu tz'el ic'unte weye.</t>", "32": "<t>Nokwit xjal te Dios ic tza'nx kine, jacwitlo tz'aj ntzak'wene, ex jacwitlo txi nma'ne te tu'n kxi'ye tuc'il twitz jun jwes tu'n t-xi bincha'n ki'je.</t>", "33": "<t>Nokwit at jun jwes kxole tu'n tcawin kibaje kcabile,</t>", "34": "<t>tu'n tmayet Dios tu'n, tu'n mi'n cucx tcub ncastiwoye tu'n, ex tu'n mi'n cucx ttzaj tk'o'n xobajil wi'je,</t>", "35": "<t>entons jaculo chin yoline tuc'il minti' nxobile, ex jaculo txi nma'ne te ka minti' wile.</t>"}