{"1": "<pb/><t>Tjaw sch'ina Job. ¿Atpelo jun jacu tzaj onil teya? ¿Alcye jun anjel cxel tkanina onbil te?</t>", "2": "<t>Ploj nne'l tuj twitz xjal aju yajbil in tzaj ti'j, ex ka ma tz'oc ten k'ojlel tu'n tlaj jlu, tu'nx in tzaj ti'n camic ti'j, tu'nju minti' tnabl.</t>", "3": "<t>O wile jun xjal minti' tnabl, jurat naj chmet nimcu te, pero jurat naj o cub xitj tja.</t>", "4": "<t>Mi a'l jun onil cye ke tc'wa'l; oc cypon k'i'n twitz jwes minti' in xi bincha'n cyi'j tu'n, ex mi a'l jun colol cyi'j.</t>", "5": "<t>Aju twitz tawal xjal minti' tnabl, in xi cywa'n ke xjal at we'yaj cyi'j masque tuj ch'i'x in jaw cychmo'n; ex ke xjal at txketle'n cyi'j in pon cyc'u'j ti'j tk'inumabl.</t>", "6": "<t>Aju mya ba'n in tzaj ki'j, mya ax in jaw jlet twitz tx'otx', aju bis mya ax in tzaj pok'l tuj tx'otx'.</t>", "7": "<t>Ic tza'n ke c'ech in che etz tuj k'ak', icxtzun te xjal il ti'j tu'n tic'x c'ixc'oj tu'n.</t>", "8": "<t>Nokwit akine at bis wi'je ic tza'n teya, mawtlo chinxe kanil onbil te Dios ex mawtlo txi nk'on wibe te Dios tu'n t-xi tbincha'n wi'je.</t>", "9": "<t>Nimxix tbinchben Dios in bant ma'xix t-xilen, ex mi a'l jun jacu tz'el tnic' ti'j.</t>", "10": "<t>A Dios in tzaj k'onte jbal twitz tx'otx', ex tu'n in baj ta'lin ke cojbil.</t>", "11": "<t>Ke xjal ch'in cyoclen in che jaw nimsa'n tu'n Dios, ex keju in che bisun in che'x ti'n tuj jun lugar segur jatum tu'n cyclonte cyib.</t>", "12": "<t>Aju xjal elni twitz tu'n t-sbun, in baj ttzacsin Dios t-ximbetz tu'ntzun mi tbant aju otok cub t-ximan.</t>", "13": "<t>In che tzyet ke aj nabl tu'n Dios masque jawni cywitz, ex minti' in xi tk'o'n ambil cye tu'n tbant aju mya ba'n otok cub cyximan.</t>", "14": "<t>K'ijl in che tacpaje', ex in che bet tuj kxopin mer ic tza'n konic'an.</t>", "15": "<t>In che clet tu'n Dios ke meba xjal ex keju in che yajlanjtz cyu'n ke binchal mya ba'n.</t>", "16": "<t>Ke xjal minti' cyipun, o'cx ti'j Dios in ke' cyc'u'j tu'n cyclet. In maket cytzi' ke xjal mya ba'n tu'n Dios.</t>", "17": "<pb/><t>At tzalajbil te xjal nno'c mayo'n tu'n Dios ti'j ju mya ba'n in tbincha'n. Mi'n tz'el tic'una oc toc mayo'na tu'n Dios, aju at tipumal tu'n tbant tcyakil tu'n.</t>", "18": "<t>Ka ma tz'oc jun ẍil ti'ja tu'n, ax c'oquel potzin ti'j; ka ma tz'oc c'ixbisa'na tu'n, ax ck'anil teya.</t>", "19": "<t>A clolte teya tcyakil maj oc ttzaj xobajil ti'ja, ex mlay tak' ambil tu'n ttzaj mya ba'n ti'ja.</t>", "20": "<t>Tuj tk'ijlalil we'yaj cletela tu'n tu'n mi tcyima, ex oc ttzaj k'oj, cletela tu'n tu'n mi tcuba tu'n spad.</t>", "21": "<t>Cletela tu'n oc cysi'min xjal yol ti'ja, ex mlay xoba oc ttzaj xitbil ti'ja.</t>", "22": "<t>Ka ma tzaj we'yaj ex ka ma tzaj xitbil, mlay baj tc'u'ja ex mlay xoba cywitz ke txcup te tjak' c'ul.</t>", "23": "<t>Oc tak'nana mlay tz'oc we'ya cyi'j ke abj tuj tcojbila, ex ctel tmojbabl tiba cyuc'il ke txcup.</t>", "24": "<t>Txubtxaj ctela tuj tjaya, ex cabal ate' ke taluna oc cybaj tajla'na.</t>", "25": "<t>Nimcu tiyjila che ul itz'j, ic tza'n cha'x c'ul tuj cojbil.</t>", "26": "<t>Atxtok tipuna oc tcyima, ic tza'n jun che'l triw otok pon tk'ij.</t>", "27": "<t>Ma kile ex ma tz'el knic'e ti'j, ic ttenju. Binxa ex tz'ajbenxwit teya, chi Elifaz, baj tma'n.</t>"}