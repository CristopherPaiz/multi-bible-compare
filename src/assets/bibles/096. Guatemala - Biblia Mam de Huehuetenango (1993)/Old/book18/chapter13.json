{"1": "<pb/><t>Tcyakil jlu o wile cyu'n ke tbak' nwitze, o nbiye cyu'n ke nẍcyine, ex ma tz'el nnic'e ti'j.</t>", "2": "<t>Aju cyeye ba'n cyu'n, ax icx weye ba'n wu'ne; ex mya mas ch'in nnable cywitze.</t>", "3": "<t>Pero wajbile tu'n nyoline tuc'il Dios aju at tipumal tu'n tbant tcyakil tu'n, wajbile tu'n nyoline tuc'il tu'n nbinteye tiku'n ma tzaj jlu wi'je.</t>", "4": "<t>Cyeye nok in jaw cynic'ane yol; ic cytene ic tza'n jun doctor minti' jun xjal in banix tu'n.</t>", "5": "<t>Nokwit ba'n tu'n mi'n cyk'ajte, tu'n jlu jaculo che oc k'o'ne cyu'n xjal at cynable.</t>", "6": "<pb/><t>Cybinchame xtalbil, cybintze, cyk'o'nc cywi'ye ti'j yol cxel nmane te ncolbil wibe.</t>", "7": "<t>¿Che chipetzune ka in che coline ti'j Dios tu'nju nic'aj yol in cyma'ne, ex ka in che ajbene te Dios tu'n cyyole te sbubl?</t>", "8": "<t>¿Cyajpeye tu'n cyonine ti'j Dios ex tu'n cycoline ti'j?</t>", "9": "<t>¿Ti jacu baj ka tajbil Dios tzic' twitz tuj cyanmiye? ¿Jacupe cub cysbu'ne Dios ic tza'n jun xjal?</t>", "10": "<t>Ka nok tten cyu'ne cyajbile tu'n cyonine ti'j, c'oquel tma'n Dios tibaj cywitze.</t>", "11": "<t>Oc che sec'pajtele tu'n tajwalil Dios ma'xix ex ctzajel cyxobile tu'n.</t>", "12": "<t>Tcyakil cyyole in cyma'ne minti' tajben, junx ta' ic tza'n tza'j; ex aju cycolbil cyibe mer ic tza'n jun muro tx'otx' minti' tipun.</t>", "13": "<pb/><t>Ja'lo mi'n che k'ajte oc chin yolile ka ma tzaj nok alcyex wi'je.</t>", "14": "<t>Cxel woyin nchwinklale tu'n ncyime.</t>", "15": "<t>Masque chin cub byo'ne tu'n Dios, o'cx chin ayole ti'j, o'cx waje tu'n toc nma'ne ncolbil wibe tecu.</t>", "16": "<t>Mya yajcu atzun ta' ju colbil weye, porque jun xjal mya ba'n mlayx tz'ocx max twitz Dios.</t>", "17": "<t>Cybincuye, cyk'o'nc cywi'ye ti'j tcyakilju cxel nchic'ba'ne.</t>", "18": "<t>Cxel nma'ne ju colbil wibe, ex ba'n wu'ne ax toc jlu.</t>", "19": "<t>Ka at jun ma tz'el tnic' ti'j ka at wile, jacu mi'n chin k'ajte ex jacu chin cyime.</t>", "20": "<pb/><t>K'ontza o'cx cabe nkanbetze, aya Nman Dios, ex mlay cub wewan wibe twitza.</t>", "21": "<t>Mi'n cucx ncub tc'ixbisa'na, ex mi'n tzaj tk'o'na nimxix t-xobil wi'je.</t>", "22": "<t>Chin ttxconxa ex cxel ntzak'we'ne; ex ka akine tu'n nyoline nej, atzun teya tu'n ttzaj ttzak'we'na.</t>", "23": "<t>K'mantza alcyetzun ke wile ex npaltile. ¿Alcyetzun ke mya ba'n o che bant wu'ne?</t>", "24": "<t>¿Tiku'ntzun nne'l tewan tiba nwitze? ¿Tiku'n in tbincha'na wi'je ic tza'n ti'j jun aj k'oj?</t>", "25": "<t>Ic ntene ic tza'n jun t-xak tze' ikan tu'n cyk'ik', ¿tiku'n tajbila tu'n nnaje? Ic ntene ic tza'n tzkij ch'im, ¿tiku'n nno'c lpe'ya wi'je tu'n ntzyete tu'na?</t>", "26": "<t>In cub tk'o'na ncastiwoye nimxix ta'w, in tzaj tna'na aju mya ba'n o bant wu'ne tuj ncu'xumale.</t>", "27": "<t>Nno'c tc'alo'na nkane tu'n caden, toc twitza ti'j jatumchak in chin bete, ex toc twitza ti'j jatumchak tcublen nkane.</t>", "28": "<t>Niban tbaj k'ay nximlale ic tza'n jun tze' k'ayni, ex ic tza'n jun xbalun in baj tu'n poc', chi Job.</t>"}