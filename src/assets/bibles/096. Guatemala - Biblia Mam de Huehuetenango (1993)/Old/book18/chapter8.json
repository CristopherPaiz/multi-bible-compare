{"1": "<pb/>Tzyettzun tyolin Bildad aju aj Súa, ex tma:", "2": "<pb/><t>¿Jtoj txi tcolina tu'n tyolina icju, in yolina ic tza'n jun nintz cyk'ik'?</t>", "3": "<t>Ate Dios aju at tipumal tu'n tbant tcyakil tu'n mlay baj tmeltz'u'n aju tz'aklxix ex aju jikun ti'j.</t>", "4": "<t>Malo che binchan ke tc'wa'la il twitz Dios, tu'ntzun jlu ma tzaj cycastiw tu'n.</t>", "5": "<t>Ka ma txi tkanina onbil te Dios aju at tipumal tu'n tbant tcyakil tu'n, ex ka ma txi tkanina te tu'n ttzaj k'ak'an tc'u'j ti'ja,</t>", "6": "<t>ka minti' tila ex ka ma tbinchaya aju tz'aklxix, c'oquel cwentina tu'n ex ctzalajela juntl maj tuj tjaya ex ti'j tcyakilju at teya, ic tza'n nej.</t>", "7": "<t>Aju tk'inumabla at nej myaxix nim, atzunju tzul k'o'n te tibajxi, nimxix wen.</t>", "8": "<t>Kaninxa cye ke ojtxi xjal, xnak'tzam tiba ti'j cyojtzkibl cyman.</t>", "9": "<t>Atzun ke, ma c'itzke ko' ex minti' ch'in ba'n ku'n; aju kank'ibl tzalu twitz tx'otx' ic tten ic tza'n jun xlecun.</t>", "10": "<t>Pero ke ojtxi xjal jacu che yolin tuc'ila, ex jacu tzaj cyk'o'n nimcu xnak'tzbil teya.</t>", "11": "<t>Aju ajlaj ex aju tkan chum o'cx in che ch'iy jatum at nim a';</t>", "12": "<t>masque icju, pero cha'xtok ex na'nxtok cyjaw tx'emit, nej in tzkij cywitz mastl c'ul.</t>", "13": "<t>Icxtzun in baj cyi'j ke xjal nnic' tna'l Dios cyu'n; minti' jatum tu'n toc ke' cyc'u'j;</t>", "14": "<t>jatum nno'c ke' cyc'u'j minti' tipun, ic tza'n jun twitz nok', ex ic tza'n jun tchemaj xin.</t>", "15": "<t>Ka ma che oc k'eje' ti'j tchemaj xin, mlayx tipa' tu'n mi'n tcub lakj; ka ma t-xi cyk'o'n cyalil tibaj tchemaj xin, mlayx xcye' tjak' cyalil.</t>", "16": "<t>Ke xjal mya ba'n, ic cyten ic tza'n cha'x c'ul tcub ti'j k'ij in tzaj ch'iy cyxol tcyakil tkan awal;</t>", "17": "<t>nim tloc' in xi bet cyxol abj ex in che baj tzyet ke abj tu'n tloc',</t>", "18": "<t>pero ka at jun ma jaw bakonte te jatum tcub, mi a'l jun jacu tz'el tnic' ti'j ka attok jun c'ul o cub ten tuj lugar lu.</t>", "19": "<t>Cyja'tzun tten in baj tzkij, ex jatum otok cub ten in tzaj pok'l mastl c'ul te t-xel.</t>", "20": "<t>Minti' in cyaj tcolin Dios aju xjal minti' tpaltil, ex minti' in onin cyi'j ke xjal mya ba'n.</t>", "21": "<t>Cjawil tze'na juntl maj tu'n Dios ex cjawil sch'ina tu'n tzalajbil.</t>", "22": "<t>Atzun ke aj k'oj ti'ja ctzajel cych'ixwi, ex cbel xitj cyja ke xjal mya ba'n.</t>"}