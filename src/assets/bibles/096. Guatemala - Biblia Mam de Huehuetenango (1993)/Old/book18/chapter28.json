{"1": "<pb/><t>At jul tjak' tx'otx' jatum in jatz sak pwak, ex at lugar jatum in baj sakset k'an pwak.</t>", "2": "<t>Aju ttx'otx'il c'uxbil, a in jatz tuj tx'otx' ex oc tocx k'o'n abj tuj k'ak' in cub ulj ex nno'c te k'an c'uxbil.</t>", "3": "<t>Cyu'n xjal cnet tumlal tza'n tten tu'n tten spic'un tuj klolj, in che cu'x max t-xe'pun tx'otx' tuj klolj ex atzun ma chixin in che oc ten jyolte ke abj.</t>", "4": "<t>In che cu'x ti'j jun sakbak tuj jul ex in cu'x cylacu'n toy' jul cyuj ke lugar jatum minti' jun xjal najl, jatum minti' jun xjal nnic' bet ex puro najchak ti'j tnam.</t>", "5": "<t>Tibaj tx'otx' in tzaj ch'iy triw, atzun tujxi, mer ic tza'n nojni tu'n k'ak'.</t>", "6": "<t>Atzun in che cnet ke tal abj zafiro cybi, tuc'ix k'an pwak, t-smon tib tuc'il tx'otx'.</t>", "7": "<t>Mi ke k'anjan, mi ke c'utz, bajx cyil ka at jun be tjak' tx'otx'.</t>", "8": "<t>Ke txcup ate' tjak' c'ul minti' in che ic' bet tuj, ax icx ke balun.</t>", "9": "<t>Nne'tz cyi'n xjal ke abj cyuwxix tu'n cyk'ab, ex in baj cylacu'n tuj cyc'u'j witz.</t>", "10": "<t>In che jaket ke toy' pic cyu'n, ex tcyakil txcaj k'inumabl in cnet cyu'n.</t>", "11": "<t>In che maket ke nima cyu'n jatum in che tzaj jlet, ex nne'tz cyi'n tuj spic'un ke ti'xti ate' tuj ewaj.</t>", "12": "<pb/><t>Pero ¿Jatum in tzaj aju nabl? ¿Alcye lugar ta' aju ojtzkibl?</t>", "13": "<t>Minti' ba'n cyu'n xjal jte' twi' ju nabl, ex mlay cnet cyu'n tzalu twitz tx'otx'.</t>", "14": "<t>Aju nintz mar in tma'n: Minti' at tzalu, ax icx in tma'n mar: Minti' at wuc'ile.</t>", "15": "<t>Mlay chjet tu'n k'an pwak ex mlay lak'et tu'n sak pwak.</t>", "16": "<t>Mlay bant tchjet tu'n k'an pwak tbanilxix, ex mi cyu'n ke tal abj tbanilxix, ke cornalina ex ke zafiro cybi.</t>", "17": "<t>Mas wi'yilxix twitz k'an pwak ex twitz ju abj cristal tbi; mlay bant tch'expunjtz cyuc'il ke macbil k'an pwak cytx'otx'il.</t>", "18": "<t>Aju nabl mas tbanilxix twitz abj coral tbi, twitz abj cristal tbi ex cywitz ke tal abj perla cybi.</t>", "19": "<t>Aju abj at tuj Etiopía, topasio tbi, mlay pon ic tza'n nabl, ex mlay bant tchjet tu'n k'an pwak tbanilxix.</t>", "20": "<t>¿Jatumtzun in tzaj aju nabl? ¿Alcye lugar ta' ju ojtzkibl?</t>", "21": "<t>Ewan cywitz ke txcup ate' tjak' c'ul ex cywitz ke chyu'j in che lipan twitz cya'j.</t>", "22": "<pb/>Ax icx in cyma'n aju cynajbil cyimni ex ju camic: Nok ch'in tkanil o kbiye ti'j jlu.", "23": "<pb/><t>Pero ate Dios tzkilte be jatum ta' nabl, o'cx te ba'n tu'n jatum in cnet,</t>", "24": "<t>porque in til Dios max jatum ponin baj ttxa'n tx'otx' ex in til tcyakilju at tjak'xi cya'j.</t>", "25": "<t>Tej t-xi tk'o'n Dios talil cyk'ik' ex tej tcub tk'o'n cymojonil ke nintz mar,</t>", "26": "<t>tej tcyaj bant tu'n tza'n tten tu'n ttzaj jbal, ex tej tcyaj tk'o'n tbe k'ancyok,</t>", "27": "<t>ax icx o til Dios tz'aklxix te nabl tu'n tajben, baj tque'yin ex tma: Ba'n aju nabl.</t>", "28": "<t>Xi tma'n Dios cye xjal: Aju tu'n cynimane weye, atzun nablju; aju tu'n tel cypa'n cyibe ti'j ju mya ba'n, atzun ojtzkiblju.</t>"}