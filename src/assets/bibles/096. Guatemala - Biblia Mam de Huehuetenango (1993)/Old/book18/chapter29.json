{"1": "<pb/>Oc ten Job yolil juntl maj ex tma:", "2": "<pb/><t>Nokwit ba'n npone ic tza'n ntene ojtxi, tej cwentintok kine tu'n Dios,</t>", "3": "<t>tej in tzaj tk'o'ntok spic'un tuj nbeye, ex tu'n jlu in chin bettoke segurxix tuj klolj;</t>", "4": "<t>tej matok k'i'n wipune ex cwentin njaye tu'n Dios;</t>", "5": "<t>tej attok Dios wuc'ile, aju at tipumal tu'n tbant tcyakil tu'n, ex ate' ke nc'wa'le ntxlaje;</t>", "6": "<t>tej in cyk'o'ntok ke ttxu nwacẍe nim lech, ex tej attok nim chibj aseyt nne'l cyi'j tze' awa'n cyxol abj,</t>", "7": "<t>tej in cub ke'ye ttzi tpwertil tnam junx cyuc'il ke aj sanjelal.</t>", "8": "<t>Oc in chin ilwaje cyu'n ke cu'xun, in che el lak'e', atzun ke tij xjal in che jaw we' tu'n cyniman weye,</t>", "9": "<t>icxpe ke xjal at cyoclen, in che cubtok txule' ex nno'c cyyec'un tal cyk'ab cytzi' tu'n mi'n cyk'ajt;</t>", "10": "<t>xi cycolin ke cawil tu'n cyyolin ex mer bi'x nno'cx lac'e' cyak' tuj cyc'o'n.</t>", "11": "<pb/><t>Oc in chin ilwaje cyu'n xjal ex ka oc cybinte nyole, in chin tzaj k'olbe'ne cyu'n ex in che yolin ba'n wi'je,</t>", "12": "<t>porque in chin colintoke cyi'j xjal minti' cyman ex cytxu' ex cyi'j xjal meba, akeju mi a'ltok jun in onin cyi'j.</t>", "13": "<t>Oc in chin onine cyi'j keju ch'ixtok cynaj, in tzaj cyk'o'n chjonte weye ex oc in chin onine cyi'j ke meba xu'j, nimxix in che tzalaj.</t>", "14": "<t>Tcyakilju in bant wu'ne tz'aklxix ex tuj tumelxix ex ic tten jlu te weye ic tza'n nxbalune toc wi'je tcyakil k'ij.</t>", "15": "<t>Mer ic tza'n tbak' witzbaj kine cye ke moẍ ex mer ic tza'n kambaj kine cye ke cox,</t>", "16": "<t>mer ic tza'n mambaj kine cye keju minti' at cye, ex colol kine cyi'j ke xjal minti' ojtzki'n cywitz wu'ne.</t>", "17": "<t>E naj wu'ne ke xjal mya ba'n, ex el wi'ne cye aju otok tzyet cyu'n.</t>", "18": "<pb/><t>Tuj nximbetze ka nimtok tuj nk'ije tu'n tten ic tza'n tajlal ttxa tza'n, ex tu'n ncyime otok chin tijine ex ax tuj njaye.</t>", "19": "<t>Ictok ntene ic tza'n jun wi' tze' awa'n ttzi a', in che ac' tk'ab tu'n tk'ab che'w konic'an.</t>", "20": "<t>Cucxtok in chin jaw nimsa'ne cyu'n xjal ex minti'tok in baj wipune.</t>", "21": "<t>Cycyakil xjal xi cybi'n ke nyole ex e cub txule' tu'n t-xi cybi'n ke nconseje.</t>", "22": "<t>Nbajlenxi yoline mi a'l jun o k'ajt. Ba'nxix e ela ke nyole te cye,</t>", "23": "<t>in che ayontok ti'j nyole ic tza'n in che ayon xjal ti'j jbal tuj tk'ijlalil ta'w cyak.</t>", "24": "<t>Oc in chin jaw tze'ne cyuc'il, minti' in xi cyniman ex minti' nne'l cyi'n cywitz wi'je tu'nju in chin tzalaje.</t>", "25": "<t>In cawine cyibaj ex cub nximane alcye tu'n tbant cyu'n, ic tza'n jun rey in cub nej cywitz ke t-soldad. Tej in che bisuntok, xi nk'ukba'ne cyc'u'j.</t>"}