{"1": "<pb/>Cucx oc ten Eliú yolil ex tma:", "2": "<pb/><t>Ten ch'intl tpasensa ex cxel nxnak'tza'ne, porque atx mastl yol tu'n t-xi nma'ne tu'n ncoline ti'j Dios.</t>", "3": "<t>C'ajbel wu'ne aju wojtzkible nimxix, tu'ntzun t-xi nma'ne ka ax toc aju in tma'n aju Binchal weye.</t>", "4": "<t>Cxel ncyuwsa'ne teya; mlay txi nma'ne jun nic'aj yol; lu kine wa'l twitza, akine jun xjal at nimxix nnable.</t>", "5": "<pb/><t>Ate Dios at nimxix tipumal ex at nimxix tnabl, ex minti' nne'l tic'un aju xjal minti' til.</t>", "6": "<t>Mlay cyaj ank'in ju xjal mya ba'n tu'n, pero in xi tbincha'n cyi'j ke meba xjal;</t>", "7": "<t>cucx in colin cyi'j ke xjal tz'aklxix ex in che oc tk'o'n te cawil junx cyuc'il ke rey, ex nno'c tk'o'n ma'xix cyoclen.</t>", "8": "<t>Pero ka c'alo'n ke tu'n caden, ex ka in che c'ixbisanjtz tu'n ta'w,</t>", "9": "<t>in xi tma'n Dios cye alcye il otok cybincha ex tza'n tten otok jaw cyniman cyib.</t>", "10": "<t>In yolin Dios cyuc'il tu'n tjikumanjtz ti'j cynabl ex in xi tma'n cye tu'n tcyaj cyk'o'n ju mya ba'n.</t>", "11": "<t>Ka ma txi cyniman ex ka ma tz'ocx cyk'on cyib tjak' tcawbil, che tzalajel ex oc che tel tuj txubtxaj tuj ch'intl cyank'ibl atx.</t>", "12": "<t>Pero ka minti' ma txi cyniman, che cymel ex minti'x otok tz'el cynic' ti'j.</t>", "13": "<t>In tzaj nimxix cyk'oj aj il; masque presin ke, pero minti' in che kanin onbil.</t>", "14": "<t>Cu'xunx ke oc cycyim ex aju bajsbil te cychwinklal ch'ixbajilxix.</t>", "15": "<t>Aju xjal in c'ixbisanjtz, in clet tu'n Dios tuj c'ixbisabl; ex tu'nju ta'w in tzaj, nne'l tnic' ti'j Dios.</t>", "16": "<t>Ax icx teya oc cletela tu'n Dios cyuj ke xobajil, ctzajel tk'o'n nimxix teya, ctzokpetela tu'n, ex cbajel noj twi tmesa tu'n cyu'n ke chibj tbanilxix.</t>", "17": "<t>Atzun ja'lo tibaja ma japun baj t-sentens ju xjal mya ba'n, ex mlay mayet tu'na ka ma tz'oca tuj xjel ti'j ex ka ma cub t-sentensa.</t>", "18": "<t>Cwentim tiba tu'n mi'n ttzaj tc'mo'na cotzbaj mya tuj tumel ex tu'n mi'n t-xi tk'on tiba tu'n tbinchanteya jun mya ba'n nok tu'n tlaj nim pwak.</t>", "19": "<t>Oc ttzaj bis ti'ja, mlay tz'ajben tk'inumabla ex tipumala te onbil teya.</t>", "20": "<t>Mi'n txi tachina tu'n ttzaj konic'an oc in che cub naj ke xjal tuj tnam.</t>", "21": "<t>K'onca cwent ti'j tu'n mi'n taj meltz'aja binchal mya ba'n, porque tu'n jlu ma tzaj c'ixc'oj ti'ja.</t>", "22": "<pb/><t>K'onc tcwenta ti'j tipumal Dios. Mi jun xnak'tzal in pon ic tza'n te Dios;</t>", "23": "<t>mi a'l jun jacu k'mante te Dios alcye cbantel tu'n, ex mi a'l jun jacu tz'oc k'mante te ka mya tuj tumel aju otok tbincha.</t>", "24": "<t>Cycyakil xjal in jaw cynimsa'n aju tak'unben Dios; ax icx teya tzulx tc'u'ja ti'j tu'n tjaw tnimsa'na.</t>", "25": "<t>Cycyakil xjal jacu tz'oc cyque'yin, masque najchak tzaj cyque'yin.</t>", "26": "<t>Ma'xix toclen Dios ex mlay tz'el knic' ti'j; ax icx mlay bant kajlan ti'j tabk'iyil.</t>", "27": "<t>Tu'n Dios in tzaj tchmo'n junjun tz'uj a' tuj jun tcubil, ex jurat nno'c tu'n te jbal.</t>", "28": "<t>Nne'tz chitj jbal tuj muj ex in cub tilj twitz tx'otx'.</t>", "29": "<t>¿Alcye jun nne'l tnic' ti'j tza'n tten in bet muj ex tza'n tten in k'ajt k'ancyok twitz cya'j?</t>", "30": "<t>Tu'n Dios in tzaj koptz'aj xle'laj cya'j tibaj mar, atzun t-xe'pun mar bi'x in cyaj klolj tcyakil.</t>", "31": "<t>Ictzun tten in cawin Dios cyibaj cycyakil xjal ex in tk'o'n nimxix cywa.</t>", "32": "<t>Tuj tk'ab Dios ta' k'ancyok ex in pon ti'j jun ti'xti jatum taj Dios tu'n tpon.</t>", "33": "<t>Aju tk'ajk'ajel k'ancyok in tk'o'n tkanil ka at tulel cyk'ik' jbal, ex tu'nju tk'oj Dios in tzaj cyk'ik' jbal.</t>"}