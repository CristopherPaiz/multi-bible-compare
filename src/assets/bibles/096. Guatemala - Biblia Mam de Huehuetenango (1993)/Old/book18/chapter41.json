{"1": "<pb/><t>Yajtzunju nintz txcup Leviatán*fn* tbi, ¿jacupe jatz tu'na tu'n answel? ¿Jacupe c'alet tak' tu'na tu'n jun cy'jaj?</t>", "2": "<t>¿Jacupe tz'ex tk'o'na jun cy'jaj tuj ttxa'n ex ka tu'n tjaw tjac'u'na tjak' ttzi' tu'n jun answel?</t>", "3": "<t>¿Jacupetzun cubsan twitza tu'n ttzaj tz'e'y tc'u'ja ti'j ex cheba tu'n ttzaj tma'n teya?</t>", "4": "<t>¿Baka jacu bant tu'na tu'n ttzaj ttziyan teya tu'n toc te tmajena te jumajx?</t>", "5": "<t>¿Jacupe tz'oc tena sakchal tuc'il ic tza'n tuc'il jun chyu'j? ¿Jacupe c'alet tu'na tu'n toc te cychak ke tal tme'jela?</t>", "6": "<t>¿Jacupe che lijensin ke tzyul cyiẍ ti'j? ¿Jacupe cub cykesin tu'n t-xi cyc'ayin?</t>", "7": "<t>¿Jacupe txi' tz'upl tplecha tuj ttz'umal ex jacupe txi' tz'upl tlansa tuj twi'?</t>", "8": "<t>Nokpe ka ma pon tk'o'na tk'aba tibaj, jurat c'oquel tzokpaj ti'ja; mlay tzic' tna'l tu'na ex mlay tbinchaya juntl maj.</t>", "9": "<pb/><t>Nok o'cx ka ma tz'oc que'yin aju nintz txcup Leviatán tu'n jun xjal, jurat naj jacu cub numj xjal tu'n t-xobil.</t>", "10": "<t>Ka at jun ma tz'ocx ic'len te, in tzaj naj tk'oj ex mi a'l jun jacu tnimari tib tuc'il.</t>", "11": "<t>¿Alcye jun xjal jacu clet ex mi'n tza'w ka ma tz'oc tzokpaj ti'j? Mi jun tuj enter twitz tx'otx'.</t>", "12": "<t>Mlay tz'el ti'j tu'n nyoline ti'j t-ximlal tbanilxix que'yin ex ti'j tipumal nimxix.</t>", "13": "<t>¿Alcye jun jacu tz'el k'inte ttz'umal toc ti'j ex ka tu'n t-xoptz'aj ttz'umal aju in ajben te tcolbil tib?</t>", "14": "<t>¿Alcye jun jacu tz'el jachinte tuj ttzi' tu'n cylaj ke twitz te' txolin cyel ex xobajilxix che que'yin?</t>", "15": "<t>Aju ttzal ti'j mer ic tza'n makbil txolin cyel ti'j ex cyuw ke wen ic tza'n abj,</t>", "16": "<t>tlatz'in tib jun ti'j juntl; mi ju cyk'ik' mlay tz'ocx tuj;</t>", "17": "<t>cymojban cyib ex cyk'e'tin cyib wen, mi a'l jun jacu tz'el pa'nte cye.</t>", "18": "<t>Oc in tzaj k'ajt tuj ttxa'n, mer ic tza'n tkan k'ancyok, ex ke tbak' twitz in che koptz'aj wen ic tza'n k'ij oc tjawil te prim.</t>", "19": "<t>Mer ic tza'n tkan k'ak' nne'tz tuj ttzi', ex in che etz c'ech tuj.</t>", "20": "<t>Nne'tz sib tuj ttxa'n, mer ic tza'n jun c'il a' in lokin tibaj k'ak'.</t>", "21": "<t>Bi'x in c'ant xk'a'l tu'n t-xew ex nne'tz tkan k'ak' tuj ttzi'.</t>", "22": "<t>Aju tkul puro cyuw wen, ex cycyakil xjal in tzaj cyxobil twitz ju txcup lu.</t>", "23": "<t>Ax icxpe tchibjal cyuw wen, mer ic tza'n c'uxbil.</t>", "24": "<t>Puro cyuw tanmi, mer ic tza'n jun abj ex ic tza'n jun cya'.</t>", "25": "<t>Oc tjaw we' txcup lu, bi'x in che tzaj xob keju at nimxix cyipun ex in che el ok in che xob wen.</t>", "26": "<t>Oc tak'pon tzokpi'n spad ti'j, ex ka lans ex ka plech ex ka lans ch'in tkan, minti' ch'in cyilwi.</t>", "27": "<t>Mer ic tza'n ch'im nne'l c'uxbil tuj twitz, ex mer ic tza'n k'u'chin tze' nne'l k'an c'uxbil tuj twitz.</t>", "28": "<t>Oc t-xi xo't plech ti'j mlay tz'el ok; oc t-xi xo't abj ti'j, mer ic tza'n ch'im in xi xo'n ti'j nne'l tna'n.</t>", "29": "<t>Oc tak'pon tzokpi'n jun garrot ma' tc'itz ti'j, mer ic tza'n jun ajlaj nne'l tuj twitz ex in jaw tze'n ti'j tk'ajk'ajel lans ch'in tkan oc t-xi xo't ti'j.</t>", "30": "<t>Oc t-xi tjakun tib twitz tx'otx', bi'x in xi julix tuj tx'otx', mer ic tza'n texlen ttzi punt.</t>", "31": "<t>Bi'x in jaw pulin nintz mar ma' t-xe' tu'n, mer ic tza'n jun c'il in pulin a' tuj tibaj k'ak', ex cyja'tl nno'c tu'n ic tza'n jun c'il tcubil perjum in pulin tibaj k'ak'.</t>", "32": "<t>Oc in bet tuj a' bi'x in cyaj tic'len puro sak, in koptz'aj ic tza'n ttzmal wibaj puro sak wen.</t>", "33": "<t>Tuj enter twitz tx'otx' misicyer jun nch'isbene in pon ic tza'n te, minti' ch'in in xob.</t>", "34": "<t>Oc in che'x tque'yin cycyakil txkantl txcup jawni ke, minti' nne'l xob cyi'j, porque a rey cye, chi Dios baj tma'n te Job.</t>"}