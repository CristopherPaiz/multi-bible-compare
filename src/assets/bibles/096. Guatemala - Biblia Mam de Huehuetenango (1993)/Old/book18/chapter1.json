{"1": "<pb/>Tuj jun lugar Uz tbi attok jun xjal Job tbi, in ank'intok tuj tumelxix ex tz'aklxix, ex ba'n niman te Dios, ex tpa'n tib ti'j mya ba'n.", "2": "Attok wuk tcy'ajal ex ox tme'jel,", "3": "ex attok wuk mil t-ẍne'l, ox mil tchej camey, jwe' syent moj tboys ex jwe' syent tbur. Ax icx nimtok tmajen ate'. Aju xjal lu, atzunju mas nim tk'inumabl at cyxol ke xjal najl tuj lugar tuj tjawitz k'ij.", "4": "<pb/>Ke tcy'ajal Job in cybincha'ntok tu'n toc jun nintz wa'n tuj cyja teyle junjun; jun maj tuc'il jun, juntl maj tuc'il juntl, ex iclex in bant cyu'n. Oc nno'c wa'n cyu'n, in tzaj cytxco'n keju ox cyanb tu'n cywa'n cyuc'il.", "5": "Octzun tjapun baj junjun maj twi' nintz wa'n, in tzaj ttxco'n Job ke tcy'ajal, ex oc tjaw we' te prim in cub tpatun ke alumaj te chojbil cyil ke tcy'ajal teylex junjun. In binchet jlu tu'n Job porque in cub t-ximan: Mya yajcu ma che ximan ke ncy'ajale mya ba'n ti'j Dios ex ma che binchan il, chi Job.", "6": "<pb/>At jun k'ij tej cypon ke anjel twitz Dios, tuc'ix Satanás pon cyxol.", "7": "Xi tkanin Kman te Satanás: <pb/>—¿Jatum saja? <pb/>Xi ttzak'we'n Satanás: <pb/>—Ma baj nbetine tcyakil twitz tx'otx'; tzyet-x wu'ne tuj jun pac' ttxa'n tx'otx' ex ma pon baj tuj juntl pac'.", "8": "<pb/>Xitzun tma'n Kman te: <pb/>—¿Mape tila nmajene Job? Mi a'l juntl xjal twitz tx'otx' in pon ic tza'n te, in ank'in tuj tumelxix ex tz'aklxix, ba'n niman weye, ex tpa'n tib ti'j mya ba'n.", "9": "<pb/>Xi ttzak'we'n Satanás: <pb/>—Baka nok cucx in ajben teya.", "10": "Baka mya tu'nju minti' in tak'a ambil tu'n ttzaj jun mya ba'n ti'j, mi cyi'j keju ate' tuj tja ex mi ti'j tcyakilju at te; cy'iwla'n tu'na tcyakilju in tbincha'n, ex tu'n jlu ma che chmet-xix ke talun tuj tx'otx' lu.", "11": "K'i'n elchaka tcyakilju at te, ex jacutzun tila ka mi xyolin mya ba'n ti'ja twitzcuya.", "12": "<pb/>Xitzun ttzak'we'n Kman te Satanás: <pb/>—Ax ba'n, binchama alcye taja tu'n tbant ti'j tcyakil ti'xti at te, atzun ti'jcu mi'n tbinchaya jun mya ba'n. <pb/>Etztzun Satanás twitz Kman.", "13": "<pb/>At jun k'ij matok in che ic'san ke tcy'ajal Job ex ke tme'jel jun nintz wa'n tuj tja cytzic,", "14": "pon jun majen ma tja Job ex xi tk'o'n tkanil lu te: <pb/>—Matok in ko ch'oquine tx'otx' tuj cojbil cyuc'il ke wacẍ, ex atzun ke bur in che wa'ntok nikayin,", "15": "tej minaben ẍe pon ke xjal aj Sabey ex ma che'x cyelk'a'n ke wacẍ ex ke bur, ex ma che cub cybyo'n ke mastl wuc'ile tu'n spad. O'cxcu akine ẍin tzokpaj tu'n wule k'olte tkanil tuc'ila, chi majen.", "16": "<pb/>Na'nxtok tbaj yolin majen lu tej tpon juntl majen ex tma: <pb/>—Xcub jun k'ancyok ex bi'x ẍe cyim ke pastor tu'n, cyuc'ix ke ẍne'l. O'cxcu akine ma chin clet tu'n wule k'olte tkanil tuc'ila.", "17": "<pb/>Na'nxtok tbaj yolin majen lu tej tpon juntl majen ex tma: <pb/>—At ox c'loj aj Caldey ẍe oc tzokpaj k'ojlel ki'je ex ma che'x cyelk'a'n ke chej camey, atzun ke mastl wuc'ile ma che cub byo'n tu'n spad. O'cxcu akine ma chin tzokpaj tu'n wule k'olte tkanil tuc'ila.", "18": "<pb/>Na'nxtok tbaj yolin majen lu tej tpon juntl ex tma: <pb/>—Ke tcy'ajala ex ke tme'jela matok in che ic'san jun nintz wa'n ma tja ju nej tcy'ajala,", "19": "tej minaben saj jun nintz cyk'ik' tuj tzkij tx'otx', ex ma cub tilj ja cyibaj ke tc'wa'la, porque tuj tcyajil pac' ti'j ja saj cyk'ik'. Cycyakil ma che cyim; o'cxcu akine ma chin clet tu'n wule k'olte tkanil tuc'ila.", "20": "<pb/>Jawtzun we' Job, ex tu'nju tzaj nim tbis el t-sbit'un t-xbalun ex el tmatzo'n ttzmal twi'; cub ẍmeje' ex pon tacl tibaj twitz max twitz tx'otx' tu'n tc'ulun te Dios.", "21": "Ex tma: <pb/>—Mi jun ti'xti k'i'n wu'ne tej wul itz'je, ex mi jun ti'xti k'i'n wu'ne oc wic'e twitz tx'otx'. Ate Kman saj k'onte tcyakil weye, ex ax te Kman ma tz'el k'inte tcyakil. Nimanxwit tbi Kman.", "22": "<pb/>Masque tzaj tcyakil jlu ti'j Job, pero minti' jun il o tbincha ex minti' o yolin mya ba'n ti'j Dios."}