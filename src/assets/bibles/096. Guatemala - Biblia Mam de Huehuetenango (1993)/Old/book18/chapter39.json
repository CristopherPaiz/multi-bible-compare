{"1": "<pb/><t>¿Ba'npe tu'na alcye k'ij in che alin ke chip te tjak' c'ul? ¿Ope tila oc in cub cyal ke ttxu masat?</t>", "2": "<t>¿Ba'npe tu'na jte' xjaw in japun cyu'n tu'n tcub cyal?</t>", "3": "<t>In che cub bune' ex in cubtzun cyal.</t>", "4": "<t>Oc cych'iy ke cyal ex oc toc cyipun in cyaj cycolin cytxu' ex minti'tl in che ul meltz'aj.</t>", "5": "<pb/><t>¿Alcye el tzokpinte te bur te tjak' c'ul? ¿Alcye o tz'el kitpunte te?</t>", "6": "<t>Akine inx yec'unte tnajbil tuj tzkij tx'otx' ex tuj chk'ajlaj minti' awal in tzaj ch'iy tuj.</t>", "7": "<t>Tc'i' ti'j tk'ajk'ajel in jaw tuj tnam cyu'n xjal, ex mi tu'n t-xi tniman tk'ajk'ajel twi' lajol chej.</t>", "8": "<t>In bet tic' cywi' tal witz in jyon twa, in jyon ti'j nok alcye txcaj cha'x c'ul tu'n t-xi twa'n.</t>", "9": "<pb/><t>¿Chipetzuna ka jacu tajbe tor te tjak' c'ul tu'n tajben teya ex tu'n tjawil tk'ij tuj tpe'na?</t>", "10": "<t>¿Jacupe c'alet yuw ti'j tkul tu'na ex tu'n toc tk'o'na jwers ti'j tu'n tch'oquin ex ka tu'n t-xi lpe' ti'ja tu'n tbaj parejit twitz tx'otx'?</t>", "11": "<t>¿Jacupe tz'oc ke' tc'u'ja ti'j tu'nju at nim tipun ex tu'n tcyaj tk'o'na tu'n tbinchante tak'una?</t>", "12": "<t>¿Chipetzuna ka jacu tz'ajben tu'na tu'n tjaw chmet twitz tawala ex tu'n toc tchmo'na twitz tawala jatum nne'l bajut?</t>", "13": "<pb/><t>Ex lu jun nintz chyu'j avestrúz tbi, in che yucch ke tk'ab tuc'il tzalajbil mer ic tza'n tk'ab garza,</t>", "14": "<t>in che cyaj tk'o'n ke tjos tjak' ttxa tz'a'n tu'ntzun cymek't tu'n tcyakal k'ij.</t>", "15": "<t>Misicyer in ximan ti'j ka tu'n cybaj pax ke tjos tjak' tkan jun xjal ex ka tjak' tkan jun jil.</t>", "16": "<t>Puro jawni cyi'j ke tal, mer ic tza'n mya tal ke in che el tuj twitz, ex minti' in tzaj tbis ti'j ka minti' ma tz'el wen tak'unben.</t>", "17": "<t>In bant jlu tu'n, tu'nju minti' xi nk'o'ne tojtzkibl ex tnabl.</t>", "18": "<t>Pero oc in jaw we' ex oc toc ten kelel, nno'c ten tz'e'l cyi'j ke chej ex cyi'j keju cyjax cyibaj, porque mas cyuw ojkelan cywitz.</t>", "19": "<pb/><t>Baka aya o k'onte tipumal chej, ex ¿tu'npetzuna oc tk'o'na ttzmal tkul puro mejor que'yin?</t>", "20": "<t>¿Baka tu'na in bant tt'icpaj ic tza'n ẍplon oc t-sjorin tuj ttxa'n puro xobajilxix?</t>", "21": "<t>In jaw t-scatin tx'otx' tu'n tipun tuj chk'ajlaj ex minti' t-xobil tu'n t-xi' ojkelan tuj k'oj.</t>", "22": "<t>In jaw tze'n ti'j ju xobtzal ex minti' in tzaj tchi ti'j; minti' in tzaj baj tc'u'j twitz spad,</t>", "23": "<t>masque in swoc'in aju tcubil tplech xjal tjax tibaj ex nne'l cy'ech ti'j lans ex cyi'j ke lans ch'in cykan.</t>", "24": "<t>Tu'nju in ojkelan wen, minti' tilwi tuj twitz tu'n tpon naj tuj juntl lugar ex oc tk'ajt chun ya mlay cub we' mastl.</t>", "25": "<t>Oc tbinte tk'ajk'ajel chun, in tzaj sjorin ttxa'n; in tna'n naj t-xewil oc toc k'oj najchak wen, ex in tbi'n tk'ajk'ajel twi nejenel cye soldad ex ju sich' in jaw.</t>", "26": "<pb/><t>¿Apetzuna at nim tnabla tu'n t-xi t-xnak'tza'na tu'n tbant tlipan ju k'anjan ex tu'n t-xi lipan tuj tnayaj k'ij?</t>", "27": "<t>¿Tu'npetzuna xi tma'na te t'iw tu'n tbinchante tk'u' cywi' nmak witz?</t>", "28": "<t>Aju t'iw najl tuj tc'u'j xak twitz pic ex in baj tbincha'n jun colbil tib twi' jun ttz'u'pil pic;</t>", "29": "<t>maxtzun ma jawni in tzaj tque'yin tcanb.</t>", "30": "<t>Ke tal puro chic' cywa in baj, ex jatum ta' jun cyimni, atzun ta' t'iw.</t>"}