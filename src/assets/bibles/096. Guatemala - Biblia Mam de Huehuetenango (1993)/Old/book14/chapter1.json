{"1": "<pb/>O cyuwsanjtz Salomón aju tcy'ajal David tuj tcawbil, porque ate Kman aju Tdios o ten tuc'il, cyja'tzun o ch'iyxix toclen.", "2": "E tzajtzun ttxco'n Salomón cycyakil aj Israel: Ke nejenel cye soldad, akeju at jun milchak soldad tuj cycwent ex keju at jun syentchak soldad tuj cycwent, ke jwes, ex cycyakil ke nejenel te junjun c'loj aj Israel at cyxilen cyxolx.", "3": "Cycyakil xjal otok che chmet tuc'il Salomón e je'x tuj lugar te c'ulbil tuj Gabaón, porque atzun ta'tok ja xbalun te mojbabl tibil tuc'il Dios, aju otok bant tu'n tmajen Dios Moisés tuj lugar tzkij tx'otx'.", "4": "Pero otok tzaj ti'n David ju cax c'ubl tley Dios tuj tnam Quiriat-jearim, ex ul ti'n tuj Jerusalén tuj lugar jatum otok bant tten tu'n, porque otok jaw tbincha'n jun ja xbalun tu'n tocx ten cax tuj.", "5": "Aju altar k'an c'uxbil, aju otok baj tbincha'n Bezaleel aju tcy'ajal Uri ex tal tchman Hur, ax icx axtok ta' tuj Gabaón, tcub twitz ja xbalun te Kman. Tujtzun lugar lu xi' Salomón ex cycyakil xjal c'ulul te Kman.", "6": "<pb/>Jaxtzun Salomón jatum ta' altar k'an c'uxbil, aju tcub twitz Kman twitz ja xbalun te mojbabl tibil tuc'il Dios; tibajtzun altar lu cub tpatun Salomón jun mil alumaj te jun oyaj te Kman.", "7": "<pb/>Tujx ju konic'an lu, cub tyec'un tib Dios twitz Salomón ex tma: Kanintza weye alcye tajbila ex jacu txi nk'o'ne.", "8": "<pb/>Atzunte Salomón xi ttzak'we'n te Dios cyja': Nimxix o tc'ujlaya David aju ktzan nmane, ex a kine ma chin oc tk'o'na cawil te t-xel.", "9": "Atzun ja'lo Nman Dios, japunx tu'na aju tzaj tma'na te David aju ktzan nmane, tu'nju ma chin oc tk'o'na te rey cyibaj tnam xjal nimxix cyajlal ex mlay bant cyajlanjtz.", "10": "Cyja'tzun k'ontza nnable ex wojtzkible tu'ntzun cyxi nẍaklune ke tnam xjal lu; porque ¿alcye jun jacu bant tcawin cyibaj ke xjal etzan tu'na nim cyajlal? Chi Salomón.", "11": "<pb/>Tzajtzun tzak'we'n Salomón tu'n Dios cyja': Tu'nju ma tzaj tkanina jlu weye, ex minti' ma tzaj tkanina tu'n tten tk'inumabla, mi tu'n tjaw nimsa'na, mi tu'n cycyim ke aj k'oj ti'ja, ex mi tu'n t-xi lak'e' tuj tank'ibla, nok o'cx ma tzaj tkanina tnabla ex tojtzkibla tu'n tbant tcawina cyibaj ke xjal etzan wu'ne, ex wu'ne ma tz'oc nk'o'na te rey tu'n tcawina cyibaj,", "12": "cyja'tzun cxel nk'o'ne tnabla ex tojtzkibla, ax icx cxel nk'o'ne tk'inumabla, ex cjawil nimsa'na; ctel mas tnabla ex tk'inumabla cywitz ke rey akeju e ten nej na'nxtok toc teya te rey, ex cywitz keju che oquel te rey te tibajxiya.", "13": "<pb/>Te tibajxi ajtztzun Salomón tuj lugar te c'ulbil tuj Gabaón, aju tcub twitz ja xbalun te mojbabl tibil tuc'il Dios, pon tuj Jerusalén ex o cawin cyibaj aj Israel.", "14": "<pb/>Bajtzun tchmo'n Salomón ke carwaj ex ke chej cabay. Attok jun mil tuc'il cyaje syent tcarwaj ex cablaj mil tchej cabay. Ake jlu e ocx tk'o'n Salomón cyuj ke tnam jatum ate' ke cwartel cye carwaj te k'ojbil, ex at carwaj ex cabay ax e ocx tk'o'n tuj lugar nikayin ttxlaj tuj Jerusalén.", "15": "O chmet nimxix sak pwak ex k'an pwak tuc'il rey Salomón tuj Jerusalén, mer ic tza'n abj; ex nim tze' wi'ten o chmet, mer ic tza'n tkan higo in tzaj ch'iy tuj c'ul tuj chk'ajlaj t-xe witz.", "16": "Ke chej cabay te Salomón atzun in che tzaj k'i'n tuj Ejipt ex tuj Cilicia, porque ke comersyant te Salomón in tzaj cylak'o'n ma chixin.", "17": "Oc in tzaj cylak'o'n jun carwaj tuj Ejipt, kak syent sak pwak twi', ex atzun twi' jun chej, jun syent tuc'il 50. Ex cycyakil ke rey cye aj Hetey ex cye aj Siria in xi cylak'o'n ke jlu cyuc'il ke tmajen Salomón."}