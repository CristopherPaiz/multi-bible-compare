{"1": "<pb/><t>Mya tuj tumel ka ma tzaj tk'ab che'w tuj tk'ijlalil cyak, ex mya tuj tumel ka ma tzaj jbal oc tjaw chmet twitz awal, ax icxtzun mya tuj tumel tu'n t-xi k'ot nimbil te jun xjal minti' tnabl.</t>", "2": "<pb/><t>Ic tza'n jun tal tz'unin nne'l tzpet ex ic tza'n jun xtx'a'yil in lipan twitz cya'j, ictzun tten ju mya ba'n in xi cykanin xjal ti'j juntl; ka minti' til xjal mlay japun jlu.</t>", "3": "<pb/><t>Ba'n tu'n tcub mansit chej tu'n asyal, atzunte bur ba'n tu'n tocx pren tuj ttzi', atzunju xjal minti' tnabl, ba'n tu'n t-xi jatet tasyal.</t>", "4": "<pb/><t>Mi'n txi ttzak'we'na tyol xjal minti' tnabl tuc'il yol minti' tnabl, tu'ntzun mi'n tpona ic tza'n te.</t>", "5": "<t>Tzak'wenxa ju xjal minti' tnabl ic tza'nxju tyol, tu'ntzun mi'n toc tk'on tib at tnabl.</t>", "6": "<pb/><t>Ka ma txi ksama'n jun xjal minti' tnabl te ksanjel, a jlu mer ic tza'n nne'l tx'emin ke kkan ex in tzaj mya ba'n ki'j.</t>", "7": "<pb/><t>Ic tza'n jun xjal cox mya segur ate' ke tkan, icxtzun tten ju yol te xnak'tzbil tu'nju xjal minti' tnabl.</t>", "8": "<pb/><t>Ic tza'n jun xjal nno'cx tc'alo'n jun abj tuj jun xobl te, mya ba'n jlu, icxtzun tten ju xjal in xi k'onte nimbil teju xjal minti' tnabl.</t>", "9": "<pb/><t>Ic tza'n ch'i'x in xi' tuj tk'ab jun xjal c'al k'e'n, ictzun tten jun yol te xnak'tzbil tu'nju xjal minti' tnabl.</t>", "10": "<pb/><t>Ic tza'n ju xjal in xi t-xo'n plech ti'j nok alcyex jun xjal nnic' bet, icxtzun tten aju in xi k'onte tak'un jun xjal minti' tnabl ex nok in betje'.</t>", "11": "<pb/><t>Ic tza'n jun tx'yan nna'j meltz'aj lo'l t-xa'w juntl maj, ictzun tten ju xjal minti' tnabl nna'j meltz'aj juntl maj binchalte mya ba'n.</t>", "12": "<pb/><t>Mas ba'n ch'intl te xjal minti' tnabl, twitzju xjal nno'c tk'on tib te at tnabl.</t>", "13": "<pb/><t>Aju xjal tc'i' tz'ak'nan in tma'n cyja': Tuj cay at jun balun tcubsa'n ex tuj be tcubsa'n juntl.</t>", "14": "<pb/><t>Ic tza'n tlamel ja in yucch cyu'n ke visagr cyoc ti'j, icxtzun tten ju xjal cy'aj nok in tol tic' tuj tcoẍbil.</t>", "15": "<pb/><t>Aju xjal cy'aj in xi tlamo'n tk'ab tuj lak tu'n twa'n, pero minti' nno'c tilil tu'n tu'n tpon canun tuj ttzi'.</t>", "16": "<pb/><t>Aju xjal cy'aj nno'c tk'on tib mas at tnabl cywitz wuk xjal ba'n ttzak'wenjtz yol cyu'n tuj tumelxix.</t>", "17": "<pb/><t>Aju xjal nno'cx tk'on tib tuj jun k'oj minti' toclen ti'j, junx ta' ic tza'n jun xjal in tzaj ttzyu'n jun tx'yan cyi'j twi t-ẍcyin.</t>", "18": "<pb/><t>Ic tza'n jun xjal in tzaj tuj twitz in che'x t-xo'n ke plech in c'ant k'ak' cyi'j ex ke plech in che naj xjal tu'n,</t>", "19": "<t>ictzun tten ju xjal in cub t-sbu'n tamiw, ex te tibajxi in tma'n: Nok jun la'jbil jlu chi.</t>", "20": "<pb/><t>Ka minti' si' in cu'x yupj k'ak', ex ka mi a'l jun xjal in si'min yol in baj k'oj.</t>", "21": "<pb/><t>Aju xk'a'l at tajben tu'n tjaw c'ant k'ak' ti'j; aju si' at tajben tu'n tocx tuj k'ak'; ex tu'nju xjal jawni k'ojl in tzaj mastl k'oj.</t>", "22": "<pb/><t>Aju tyol xjal si'mil yol ic tten ic tza'n jun ti'xti nno'cx tuj ttzi' puro chi' wen, ex max in cu'pun tuj tc'u'j.</t>", "23": "<pb/><t>Ic tza'n jun c'il tx'otx' ttx'otx'il toc tc'a' sak pwak, ictzun tten tyol xjal cye'yix tbinx atzunju t-ximbetz mya ba'n.</t>", "24": "<pb/><t>Aju xjal in ic'un ti'j juntl minti' in xi tyec'un t-ximbetz oc tyolin, pero tuj tanmi in baj t-ximan mya ba'n;</t>", "25": "<t>ka ma yolin tuj mansbajil teya, mi'n txi tnimana porque aju t-ximbetz nojni tu'n mya ba'n;</t>", "26": "<t>masque cub tewan tk'oj, pero aju tbinchben mya ba'n c'elel tuj k'ancha'l cywitz cycyakil xjal.</t>", "27": "<pb/><t>Alcye jun xjal in cu'x lacunte jun jul tu'n t-xi tz'ak juntl xjal tuj, axte cbelex tz'ak tuj; ex alcye jun in xi tolinte jun abj tibaj juntl xjal, tibajx in tzaj tolj abj.</t>", "28": "<pb/><t>Aju xjal nic'al yol nne'l tic'un aju axix toc, ex aju xjal mejor xmoxin tu'n t-sbun, xitbil in tzaj tu'n.</t>"}