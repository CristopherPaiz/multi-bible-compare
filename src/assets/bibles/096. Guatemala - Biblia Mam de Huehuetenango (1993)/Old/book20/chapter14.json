{"1": "<pb/><t>Aju xu'j at tnabl in jaw tbincha'n tja; atzunju xu'j minti' tnabl tu'nx in cub t-xitun tja.</t>", "2": "<pb/><t>Ke xjal in che bet tuj tumel in che niman te Kman; atzun keju mya tuj tumel in che bet, ic'un Kman cyu'n.</t>", "3": "<pb/><t>Tuj ttzi xjal minti' tnabl nne'tz yol te tnimbil tib; atzunju xjal at tnabl at colbilte tuj tyol.</t>", "4": "<pb/><t>Ka minti' boys tu'n cych'oquin twitz tx'otx', ax icx minti' twitz awal tuj tx'utx'; tu'n cyipun boys in jaw nim twitz awal.</t>", "5": "<pb/><t>Aju testiw axix toc tyol minti' in nic'an yol; atzunju testiw mya ax toc tyol nimxix in nic'an yol.</t>", "6": "<pb/><t>Aju xjal ba'n xmayin in jyon ti'j nabl ex minti' in cnet tu'n; atzunju xjal at tojtzkibl jurat nne'l tnic' ti'j.</t>", "7": "<pb/><t>Pa'n el tiba ti'j ju xjal minti' tnabl, porque mlay tc'ama jun yol te ojtzkibl tu'n.</t>", "8": "<pb/><t>Aju xjal at tnabl, tu'nju ojtzkibl nne'l tnic' ti'j alcye tu'n tbant tu'n, atzunju xjal minti' tnabl, in cub t-sbun tib tu'nx t-ximbetz mya ba'n.</t>", "9": "<pb/><t>Ke xjal minti' cynabl minti' in che xob tu'n cybinchante mya ba'n, atzun ke xjal in che bet tuj tumelxix in che tzalaj cyuc'il mastl.</t>", "10": "<pb/><t>Ba'n tu'n tanmi xjal alcye ta'w toc ti'j, ex mi a'l juntl xjal jacu tz'el tnic' ti'j ttzalajbil.</t>", "11": "<pb/><t>Aju cyja xjal binchal mya ba'n cbajel xitj; atzun keju ate' tuj tja ke xjal tz'aklxix cucx che tel tuj tzalajbil.</t>", "12": "<pb/><t>At be jikun ti'j tuj twitz xjal, pero aju bajsbilte in pon tuj camic.</t>", "13": "<pb/><t>At xjal in che tze'n pero tuj cyanmi at ta'w, ex octzun tbaj tzalajbil in tzaj bis.</t>", "14": "<pb/><t>Aju xjal nne'l tpa'n tib ti'j Dios, ax ke tbinchben tzul k'inte bis ti'j, atzunju xjal ba'n, ax ke tbinchben tzul k'inte tzalajbil te.</t>", "15": "<pb/><t>Aju xjal minti' tnabl in xi tniman tcyakil aju in tzaj k'ma'n te; atzunju xjal at tnabl toc tcwent ti'j jatum in bet.</t>", "16": "<pb/><t>Aju xjal at tnabl in xob ti'j ju mya ba'n ex nne'l tpa'n tib ti'j, atzunju xjal minti' tnabl jurat in jaw cyakpaj ex tuj twitz ka ba'n ta'.</t>", "17": "<pb/><t>Aju xjal jurat in jaw k'ojl in bant jun ti'xti tu'n mya tuj ttxolil; atzunju xjal jawni twitz tu'n t-sbu'n c'elel ic'un.</t>", "18": "<pb/><t>Ke xjal minti' cynabl in che oc te tajwil ju minti' tajben; atzun ke xjal at cynabl nojni cywi' tu'n ojtzkibl.</t>", "19": "<pb/><t>Ke xjal mya ba'n che bel moc'e' cywitz ke xjal ba'n cymod; ex ke xjal binchal mya ba'n che cubsal ttzi cyja ke xjal tz'aklxix.</t>", "20": "<pb/><t>Aju xjal meba nne'l ic'un cyu'nx ke tamiw; atzunju xjal k'inun nim tamiw at.</t>", "21": "<pb/><t>Aju xjal nne'l ic'unte tuc'il, in binchan il tu'n jlu, atzunju xjal in tzaj tz'e'y tc'u'j cyi'j ke xjal meba, at tzalajbil te.</t>", "22": "<pb/><t>Ke xjal in che ximan tu'n cybinchante mya ba'n, in che el tzpet ti'j be; atzun keju in che ximan tu'n cybinchante ba'n, ctel cyc'ujlalil xjal cyi'j ex cjapunel yol tziyimaj cye.</t>", "23": "<pb/><t>Aju xjal in ak'nan, at tcambabl ti'j jlu, atzunju xjal nok la'jbil nno'c tilil tu'n, nok mebayil in tzaj ti'j.</t>", "24": "<pb/><t>Aju tk'inumabl ju xjal at tnabl ic tten ic tza'n jun coron tjax tuj twi'; atzun keju minti' cynabl, o'cx in cybincha'n aju mya tuj ttxolil.</t>", "25": "<pb/><t>Aju testiw axix toc tyol in che clet xjal tu'n; atzunju testiw mya ax toc tyol, in nic'an yol.</t>", "26": "<pb/><t>Ka in ko xob twitz Kman Dios ex ka in ko niman te, tu'n jlu in ke'xix kc'u'j, ex tu'nx jlu che tel ke kc'wa'l tuj segur.</t>", "27": "<pb/><t>Aju tu'n kniman te Kman Dios, chwinklal in tzaj tk'o'n, ex in ko clet tu'n tu'n mi'n ktzyet tu'n camic.</t>", "28": "<pb/><t>Ka in cawin rey cyibaj nimcu xjal, a jlu jun nimbil te, pero ka in cawin cyibaj nic'xi xjal, a jlu jun xitbil te.</t>", "29": "<pb/><t>Aju xjal mya jurat in tzaj tk'oj, at nim tnabl, atzunju xjal jurat in tzaj tk'oj, minti' tnabl.</t>", "30": "<pb/><t>Ka k'ukl tc'u'j jun xjal, chwinklal jlu te t-ximlal, atzunju xjal cye lo'ch tc'u'j, in che baj k'ay ke tbakil.</t>", "31": "<pb/><t>Aju xjal in baj yajlante cye xjal meba, ic'un Dios tu'n, aju Binchalte cye, atzunju xjal at tk'ak'bil tc'u'j cyi'j ke xjal meba, in niman te Dios.</t>", "32": "<pb/><t>Aju xjal binchal mya ba'n in naj tu'nxju mya ba'n in bant tu'n; atzunju xjal tz'aklxix at colbil te oc tcyim.</t>", "33": "<pb/><t>Atzun ta' nabl tuj tanmi xjal at tojtzkibl, atzun ke xjal minti' cynabl misicyer nne'l cynic' ti'j.</t>", "34": "<pb/><t>Ka tz'aklxix ke xjal tuj jun nasyon, tu'n jlu cjawil nimsa'n, katzun mya ba'n cybinchben xjal tuj jun nasyon, nok ch'ixbil in tzaj tu'n.</t>", "35": "<pb/><t>In tzalaj rey cyi'j ke xjal sec' cynabl, akeju in che ajben te, pero in tzaj tk'oj cyi'j keju mya sec' cynabl.</t>"}