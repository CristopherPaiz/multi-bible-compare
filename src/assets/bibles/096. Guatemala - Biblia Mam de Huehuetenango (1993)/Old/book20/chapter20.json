{"1": "<pb/><t>Aju c'abj vin, tx'u'j nno'c cywi' xjal tu'n; ex aju k'e'n, bi'x nne'l cynabl xjal tu'n; tu'ntzun jlu minti' in cybincha'n jun ti'xti tuj tumel.</t>", "2": "<pb/><t>Oc in tzaj ttx'u'jil jun rey, junx ta' ic tza'n in tzanun jun balun; ex alcye jun ma tz'oc ic'lente te rey, mya yaj jacu cub byo'n tu'n.</t>", "3": "<pb/><t>At nimbil te jun xjal nne'l tpa'n tib ti'j k'oj, pero aju xjal minti' tnabl ex miban bin, mas in jyon k'oj.</t>", "4": "<pb/><t>Oc tpon tyemp te ch'ocbil tx'otx' aju xjal cy'aj minti' nno'c ten ch'oquil, octzun tpon tk'ijlalil tu'n tjaw chmet twitz awal c'oquel ten jyolte, pero mlay cnet twitz awal tu'n.</t>", "5": "<pb/><t>Aju t-ximbetz jun xjal tuj ewaj in bant, ic tten ic tza'n jun a' ma' t-xe', pero aju xjal at tnabl jurat nne'l tnic' ti'j.</t>", "6": "<pb/><t>At nimcu xjal in cyma'n ka puro ba'n ke, pero mlay cnet jun in japun tcyakil tu'n.</t>", "7": "<pb/><t>Aju xjal ma bet tuj tumelxix ex ba'n tmod, at tzalajbil cye ke tc'wa'l che cyjel ten tu'n.</t>", "8": "<pb/><t>Oc tocx ke' jun rey tuj tk'ukbil tu'n tcawin, jurat nne'l tnic' ti'j alcye ba'n ex alcye mya ba'n.</t>", "9": "<pb/><t>Mi jun xjal jacu k'mante: Ma baj nsaksa'ne tuj wanmiye, tx'jo'ntl kine ex minti'tl wile.</t>", "10": "<pb/><t>Aju marc mya cabal ex aju malbil mya cabal, ic'un ke tu'n Kman.</t>", "11": "<pb/><t>Cyu'n ke tbinchben jun cu'xun nne'l nic'baj ti'j ka ba'n tmod ex ka tuj tumel in bet.</t>", "12": "<pb/><t>Tu'n t-ẍcyin xjal in tbi'n ex tu'n tbak' twitz in til; tu'n Kman o che bant ke jlu.</t>", "13": "<pb/><t>Mi'n nok tana, tu'ntzun mi'n toca te meba. Que'yin jaw twitza ex cyja'tzun ctel nim twaya.</t>", "14": "<pb/><t>Aju xjal lak'ol in tma'n te c'ayil: Mya ba'n c'aẍjel lu, chi, pero t-xilenxi tlak'on, in jaw tzalaj ti'j.</t>", "15": "<pb/><t>Aju xjal in yolin tuc'il nabl, mas ma' toclen tyol twitz k'an pwak ex cywitz nimcu tal abj tbanilxix.</t>", "16": "<pb/><t>K'i'n ela t-xbalun xjal in cyaj we' ti'j tc'as juntl minti' ojtzki'n tu'n, ex axtzun tzyu'n cyaja te jun prent.</t>", "17": "<pb/><t>Ba'n nne'la tuj twitz xjal tu'n twa'n nok tu'n nic'aj yol, pero te tibajxi jlu, ic nno'c te te ic tza'n ttxa' abj tuj ttzi'.</t>", "18": "<pb/><t>Cyu'n ke consej ba'n, ba'n in che ela keju in cub kximan; ex na'nxtok cyxi' xjal tuj k'oj, ba'n tu'n cycub ten ximal ti'j nej alcye tu'n tbant cyu'n.</t>", "19": "<pb/><t>Aju xjal ẍtak'il yol mlay cub tewan jun ti'xti tuj ewaj, cyja'tzun mi'n tz'oc tmojban tiba tuc'ilju xjal tcyakil in baj tyolin.</t>", "20": "<pb/><t>Aju xjal nno'c yasonte tman ex ttxu', cnajel tuj klolj xobajilxix ic tza'n jun candil in cub yupj.</t>", "21": "<pb/><t>Aju k'inumabl mya cwest in cnet t-xe tnejel, te tibajxi mlay tz'el ba'n te xjal tu'n.</t>", "22": "<pb/><t>Mi'n txi tma'na: C'ajel nk'o'ne t-xel mya ba'n ma binchanjtz wi'je; o'cx ke'c tc'u'ja ti'j Kman ex oc cletela tu'n.</t>", "23": "<pb/><t>Ic'un tu'n Kman ke marc mya cabal ex ke malbil mya cabal; mya ba'n ke jlu.</t>", "24": "<pb/><t>Ate Kman ẍaklulte xjal tuj tbe; atzunte xjal mlay tz'el tnic' ti'j tbe.</t>", "25": "<pb/><t>At xobajil ti'j xjal ka jurat ma txi ttziyan jun tyol te Dios, ex te tibajxi mi'n japun tu'n aju otok txi ttziyan.</t>", "26": "<pb/><t>Aju rey at tnabl in che ex tlajo'n keju in che binchante mya ba'n, ex in cub tk'o'n cycastiw cyuwxix wen.</t>", "27": "<pb/><t>Aju xewbaj o txi tk'o'n Dios te xjal tu'n tten tchwinklal, a jlu jun spic'un in baj xpich'un tuj tanmi xjal tu'n.</t>", "28": "<pb/><t>Cyuw tten jun rey tuj tcawbil ka axix toc tyol ex ka at tc'ujlalil.</t>", "29": "<pb/><t>Aju mas in che tzalaj ke cu'xun ti'j, tu'nju at cyipun; atzun ke tij xjal at nimbil cye tu'nju ma sakix cywi'.</t>", "30": "<pb/><t>Ka ma baj bju'n ex ka ma baj c'ixbisa'n jun xjal mya ba'n, a jlu jun k'anbil nno'c te te; ex tu'nju tcastiw xjal in cub, in sakix tuj tanmi.</t>"}