{"1": "<pb/><t>Aju xjal binchal mya ba'n nne'l ok masque mi a'l jun lajolte, atzunju xjal tz'aklxix in ank'in minti' t-xobil, ic tza'n jun balun.</t>", "2": "<pb/><t>Tu'nju nim mya ba'n in bant tuj jun tnam in che oc k'o'n nim xjal te cawil, pero tu'n jun xjal at tnabl ex tojtzkibl jacu ten tcyakil tuj tumel.</t>", "3": "<pb/><t>Aju xjal meba ex in yajlan cyi'j ke mastl meba xjal, ic tten jlu ic tza'n nim jbal in tzaj, bi'x in baj naj awal tu'n.</t>", "4": "<pb/><t>Ke xjal minti' in japun ley cyu'n, in jaw cynimsa'n ke xjal binchal mya ba'n; atzun ke xjal in japun ley cyu'n, at cyk'oj cyi'j keju minti' in japun cyu'n.</t>", "5": "<pb/><t>Ke xjal binchal mya ba'n minti' nne'l cynic' ti'j ju tz'aklxix, atzun ke xjal in che niman te Kman, nne'l cynic' ti'j tcyakil.</t>", "6": "<pb/><t>Masque meba te xjal pero ka ba'n tmod, atzun jlu mas ba'n twitz ju xjal k'inun ex sbul.</t>", "7": "<pb/><t>Aju xjal in japun tley Dios tu'n, atzun jun c'wa'lbaj at tnabl, atzunju xjal nno'c tuc'in tib cyuc'il keju cyk'on cyib tuj achbil, tch'ixwi tman in cub tk'o'n.</t>", "8": "<pb/><t>Aju xjal in baj tchmo'n tk'inumabl nok tu'n ju ta'l pwak nne'l tkanin, in baj tchmo'n tu'n toc teju xjal ba'n tz'e'y tc'u'j cyi'j ke xjal meba.</t>", "9": "<pb/><t>Aju xjal tc'i' txi tbi'n tley Dios, ax icx te mlay tzaj tbi'n Dios aju tna'j Dios.</t>", "10": "<pb/><t>Aju xjal in che'x ti'n ke xjal tz'aklxix tuj be mya ba'n, ax te xjal lu cbel tz'ak tujx tc'obil, atzun ke xjal minti' cypaltil, ctzajel cyc'mo'n ju ba'n.</t>", "11": "<pb/><t>Aju xjal k'inun nno'c tk'on tib te at tnabl, pero aju xjal meba ex at tnabl, jacu tz'el tnic' ti'j ka minti' tnabl k'inun.</t>", "12": "<pb/><t>Oc cycamban ke xjal tz'aklxix, nno'c jun nintz nink'ij cyu'n xjal; pero oc cycamban ke xjal binchal mya ba'n, bi'x in xi cyewan cyib xjal.</t>", "13": "<pb/><t>Aju xjal in che cub tewan ke til, mlay tz'el ba'n te te; atzunju xjal in jatz tma'n til ex bi'x nne'l tpa'n tib ti'j, cbel najsa'n til.</t>", "14": "<pb/><t>At tzalajbil teju xjal cucx in niman te Dios; atzunju xjal in cub tcyuwsa'n tanmi, cbel tz'ak tuj mya ba'n.</t>", "15": "<pb/><t>Aju xjal binchal mya ba'n ex toc te cawil tibaj jun tnam meba, ic tten ic tza'n jun balun in tzanun wen ex ka ic tza'n jun txcup oso at we'yaj ti'j.</t>", "16": "<pb/><t>Aju cawil minti' tnabl nok nno'c ten yajlal cye xjal; atzunju cawil minti' in pon tcu'j ti'j jun ti'xti, nim k'ij ctel twitz tx'otx'.</t>", "17": "<pb/><t>Aju xjal otok cub byonte jun xjal, c'okjebil, max cwebil tu'n tel ok ocxi tcyim ex mi a'l jun jacu onin te.</t>", "18": "<pb/><t>Aju xjal ba'n tmod oc cletel, atzunju xjal tk'on tib jumajx tuj mya ba'n, ctzajel mya ba'n tibaj.</t>", "19": "<pb/><t>Aju xjal in ak'nan twitz ttx'otx', ctel nim twa; atzunju xjal nno'c lpe' cyi'j keju minti' in che ak'nan, ctel tuj mebayil.</t>", "20": "<pb/><t>Aju xjal axix toc yolin, cbel cy'iwla'n nimxix; atzunju xjal taj tu'n toc naj te k'inun, mlayx tz'icx ti'j tu'n mi'n tcub tcastiw.</t>", "21": "<pb/><t>Mya ba'n tu'n toc kk'o'n kwitz ti'j t-xilen xjal; nokpe tu'n ch'in cotzbaj in xi k'o'n te jwes in binchan il.</t>", "22": "<pb/><t>Aju xjal o'cx toc tc'u'j ti'j k'inumabl ex taj tu'n tcnet jurat naj, minti' ba'n tu'n ka tzul mebayil tibaj.</t>", "23": "<pb/><t>Aju xjal in xi cawin te juntl, te tibajxi mas che tzalajel xjal ti'j twitz jun xjal mejor xmoxin tu'n t-sbun.</t>", "24": "<pb/><t>Aju xjal nne'l elk'ante aju at te tman ex te ttxu', ex in tma'n ka mya il aju otok tbincha, junx ta' til tuc'il til jun xjal byol xjal.</t>", "25": "<pb/><t>Aju xjal in pon tc'u'j ti'j nimcu, nok k'oj in tzaj tu'n; atzunju xjal k'ukl tc'u'j ti'j Kman, ba'n nne'la tcyakil te.</t>", "26": "<pb/><t>Aju xjal nno'c ke' tc'u'j ti'j tex t-ximbetz minti' tnabl; aju xjal in tbincha'n jun ti'xti tuc'il nabl oc cletel.</t>", "27": "<pb/><t>Aju xjal in onin ti'j jun xjal meba, minti' jun atx taj ctel te; atzunju xjal minti' in xi tk'o'n jun onbil te jun xjal meba, cxel cykanin xjal nimcu mya ba'n tibaj.</t>", "28": "<pb/><t>Oc cycamban ke xjal binchal mya ba'n, bi'x in xi cyewan cyib xjal; ex octzun cynaj ke jlu, cchmetel cybaj ke xjal tz'aklxix.</t>"}