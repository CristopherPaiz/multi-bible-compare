{"1": "<pb/>Atzun ke tyol Salomón jlu: <pb/><t>Aju c'wa'lbaj at tnabl, jun tzalajbil jlu te tman; atzunju c'wa'lbaj minti' tnabl, jun bis jlu te ttxu'.</t>", "2": "<pb/><t>Aju k'inumabl mya tuj tumel in cnet, mlayx tz'ajben te xjal, atzunju xjal in bet tuj tumelxix, in clet twitz camic.</t>", "3": "<pb/><t>Aju xjal tz'aklxix, mlay cyaj tcolin Kman tu'n mi'n twa'n, atzunju xjal binchal mya ba'n, nno'c tmayo'n Kman ti'j ju in pon tc'u'j ti'j.</t>", "4": "<pb/><t>Aju xjal tc'i' tz'ak'nan, tal meba xjal c'oquel; atzunju in ak'nanxix wen, ctel tk'inumabl.</t>", "5": "<pb/><t>Aju xjal at tnabl, in jaw tchmo'n tawal oc tul tk'ij, pero aju nok in tan oc tul tk'ij twitz tawal, ctzajel tch'ixwi.</t>", "6": "<pb/><t>Aju xjal tz'aklxix, cy'iwla'n tu'n Kman Dios, atzunju xjal binchal mya ba'n, txolin ti'j tu'n mya ba'n.</t>", "7": "<pb/><t>Aju xjal tz'aklxix, cucx ctzajel na'n tbinchben ba'n; atzunju binchal mya ba'n, jurat c'ic'el tna'l cyu'n xjal.</t>", "8": "<pb/><t>Aju xjal at tnabl, in xi tniman aju xnak'tzbil in tzaj k'o'n te, pero aju in yolin ti'j yol minti' tnabl, cnajel.</t>", "9": "<pb/><t>Segurxix ta' aju in bet tuj tumelxix; atzunju xjal nne'l txalpuj ti'j be ba'n, che elel ke tbinchben mya ba'n tuj k'ancha'l.</t>", "10": "<pb/><t>Aju xjal in cub t-xmutz'i'n jun tbak' twitz tu'n tyec'unte ka mya ax toc aju in tma'n, in tzaj ti'n mya ba'n tibaj; ex aju xjal in yolin ti'j yol minti' ttxolil, cbel tcastiw.</t>", "11": "<pb/><t>Ke tyol ju xjal tz'aklxix in cyk'o'n chwinklal, atzunju xjal binchal mya ba'n, txolin ti'j tu'n mya ba'n.</t>", "12": "<pb/><t>Aju xjal nne'l tic'un tuc'il, nok k'oj in tzaj ti'n, atzunju xjal at tc'ujlalil, in cub tnajsa'n tcyakil mya ba'n in bant cyu'n xjal.</t>", "13": "<pb/><t>Aju tyol xjal at tnabl, ojtzkibl in tk'o'n, atzun teju minti' tnabl, cxel jato'n jun tze' ttzal ti'j.</t>", "14": "<pb/><t>Ke xjal at cynabl in xi cyc'u'n cyojtzkibl, atzunju cyyol ke xjal minti' cynabl in tzaj xitbil tu'n.</t>", "15": "<pb/><t>Aju tk'inumabl ju xjal k'inun, atzun colil ti'j, atzunju xjal meba, ax tmebyil in tzaj k'inte mya ba'n ti'j.</t>", "16": "<pb/><t>Aju tcambabl jun xjal tz'aklxix, atzun chwinklal, atzunju xjal mya ba'n, il in tcamba'n.</t>", "17": "<pb/><t>Aju xjal in tbi'n xnak'tzbil, in bet tuj be te chwinklal; atzunju xjal minti' in xi tbi'n, cyja' in xi' tuj be in pon tuj najen.</t>", "18": "<pb/><t>Aju xjal in k'ojl ti'j tuc'il ex in cub tewan, nic'al yol te; ex aju xjal si'mil yol minti' tnabl.</t>", "19": "<pb/><t>Aju xjal in yolin ti'j nim yol, jacu tzpet ti'j; atzunju xjal in jac'unte ttzi' at tnabl.</t>", "20": "<pb/><t>Aju tyol xjal tz'aklxix ic tten ic tza'n sak pwak tbanilxix; atzunju t-ximbetz xjal binchal mya ba'n minti'x tajben.</t>", "21": "<pb/><t>Ke tyol xjal tz'aklxix in ajben te jun xnak'tzbil cye nimcu, atzunte xjal minti' tnabl, in naj tu'nju minti' tojtzkibl.</t>", "22": "<pb/><t>Aju cy'iwbil tu'n Kman, atzun in k'onte k'inumabl ex minti' in tzaj ti'n jun bis junx tuc'il.</t>", "23": "<pb/><t>Aju xjal minti' tnabl in tzalaj ti'j oc tbinchante mya ba'n; atzunte xjal at tnabl in tzalaj ti'j ju tnabl at.</t>", "24": "<pb/><t>Aju mas in xob xjal binchal mya ba'n ti'j, axtzunju in tzaj ti'j, atzunte xjal tz'aklxix in tc'mo'n aju tajbil.</t>", "25": "<pb/><t>Ic tza'n xcyakinpaẍ in tzaj ex jurat nnic' naj, ictzun in cub naj aju binchal mya ba'n, atzunju xjal tz'aklxix cyjel ten te jumajx.</t>", "26": "<pb/><t>Ic tza'n vinagr nno'cx t-xe ke' bix in tzaj chyo'n tu'n, ex ic tza'n in xi' sib tuj kwitz, ictzun nne'la ju xjal cy'aj teju samalte te.</t>", "27": "<pb/><t>Aju xjal in niman te Kman cxel lak'e' tuj tk'ij, atzun cye ke binchal mya ba'n, c'oquel lak'e' tuj cyk'ij.</t>", "28": "<pb/><t>Aju in ayon ju xjal tz'aklxix ti'j, atzun tzul k'onte tzalajbil te, ex aju in ayon ju binchal mya ba'n ti'j, mlay tc'am.</t>", "29": "<pb/><t>In colin Kman cyi'j keju in cybincha'n ba'n, pero keju binchal mya ba'n in che naj tu'n.</t>", "30": "<pb/><t>Aju xjal tz'aklxix mlay tzic' yucun tuj tlugar, atzunju xjal binchal mya ba'n, mlayx ten twitz tx'otx'.</t>", "31": "<pb/><t>Aju xjal tz'aklxix in yolin ti'j yol at tnabl. Atzunju xjal jumajx tk'on tib tuj mya ba'n, bi'x cmayetel tu'n tyolin.</t>", "32": "<pb/><t>Aju xjal tz'aklxix in yolin ti'j yol txubtxaj tbinx; atzunte xjal binchal mya ba'n o'cx in yolin ti'j yol mya tuj tumel.</t>"}