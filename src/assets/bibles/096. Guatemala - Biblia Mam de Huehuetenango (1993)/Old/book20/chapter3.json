{"1": "<pb/><t>Nc'wa'l, mi'n tzic' cyna'l ke nxnak'tzbile tu'na ex c'u'nxa ke nmandamyente tuj tanmiya,</t>", "2": "<t>porque clek'ebil tuj tk'ija cyu'n ex c'ank'ila tuj txubtxaj.</t>", "3": "<t>Mi'n cyaj tcolina aju c'ujlalil ex ju yol axix toc; k'o'n cuba ke tkula ic tza'n jun uwj. Awa'n cu'xa ke tuj tanmiya;</t>", "4": "<t>ka ma tbinchaya icju, ctzalajel Dios ti'ja ax icx ke xjal.</t>", "5": "<t>Ke'c tc'u'ja ti'j Kman tu'n tcyakil tanmiya ex mya tu'n toc ke' tc'u'ja ti'j texa tnabla.</t>", "6": "<t>Na'ntza Kman ti'j tcyakilju cbantel tu'na, ex a Kman cxel ẍaklun teya tuj be jikun ti'j.</t>", "7": "<t>Mi'n jaw tniman tiba ka at nim tnabla; nimana te Kman ex pa'n el tiba ti'j mya ba'n:</t>", "8": "<t>porque atzun jlu ic tza'n jun k'anbil teya tu'n toc tipun t-ximlala.</t>", "9": "<t>K'onxa nimbil te Kman ex k'onxa jun oyaj te ti'j tk'inumabla ex ti'j tnejel twitz tawala;</t>", "10": "<t>ka ma tbinchaya icju, che nojel ke ttx'utx'a wen ex ke tcubil ta'l twitz t-uvaya.</t>", "11": "<pb/><t>Nc'wa'l, ka ma cub cawina tu'n Kman, mi'n tz'el tic'una, ex mi'n tzaj tk'oja oc toc ilina tu'n;</t>", "12": "<t>porque te Kman in che cub tcawin keju c'ujla'n ke tu'n, ic tza'n jun mambaj in che cub tcawin tc'wa'l c'ujla'nxix tu'n.</t>", "13": "<pb/><t>At tzalajbil teju xjal in cnet nabl tu'n ex nne'l tnic' ti'j alcye ba'n tu'n tbant tu'n;</t>", "14": "<t>porque mas ma' t-xilen jlu twitz sak pwak ex mas nim tajben twitz k'an pwak.</t>", "15": "<t>Aju nabl mas ma' t-xilen cywitz ke tbanil abj perla cybi; ex mi jun juntl ti'xti tbanil in pon cyc'u'j xjal ti'j, jacu pon ic tza'n jlu.</t>", "16": "<t>Aju nabl, nej in tzaj tk'o'n chwinklal, ex te tibajxi in tzaj tk'o'n k'inumabl ex nimbil.</t>", "17": "<t>Ka ma ko oc lpe' ti'j be k'i'n tu'n, puro ba'n jlu; ex ka ma ko bet tuj tbe, jacu ko ten tuj tzalajbil.</t>", "18": "<t>Tzul k'o'n tchwinklal xjal aju in cnet nabl tu'n; at tzalajbil te cye keju minti' in xi cytzokpi'n.</t>", "19": "<t>Tu'n tnabl Kman cub tbincha'n tx'otx', ex tu'n tojtzkibl cyuwset cya'j;</t>", "20": "<t>tu'n tnabl e jaket twi a', ex tzaj jbal tuj muj tu'n.</t>", "21": "<pb/><t>Nc'wa'l, cucx tu'n tten tnabla, ex mi'n cyaj tcolina aju tnabla ba'n,</t>", "22": "<t>porque cyu'n jlu ctzajel k'o'n tchwinklala ex che oquel ic tza'n jun adorn te teya.</t>", "23": "<t>Cyja'tzun oc tbeta tuj tbeya minti' t-xobil ti'ja, ex mlayx jaw tolja.</t>", "24": "<t>Oc tojlana minti' tu'n t-xoba, ex oc tcub coẍe'ya, txubtxaj ctala.</t>", "25": "<t>Mlay xoba cywitz ke xobajil minabencu che tzajel, ex mi twitz ju c'ixbisabl tzul cyibaj ke binchal mya ba'n,</t>", "26": "<t>porque ate Kman ck'ukbalte tc'u'ja, ex oc cletela tu'n tu'n mi'n tcub tz'aka tuj c'obil.</t>", "27": "<pb/><t>Mi'n cub t-xc'ayin tiba tu'n tbinchanteya jun xtalbil teju xjal in kanin teya; ka jacu bant tu'na, binchama.</t>", "28": "<t>Ka at tumel tu'n t-xi tk'o'na onbil k'onxa ja'lo, mi'n cyaj tk'o'na te nchi'j.</t>", "29": "<t>Mi'n cub t-ximana tu'n tbinchanteya mya ba'n ti'j tvesina aju najl ttxlaja ex k'ukl tc'u'j ti'ja.</t>", "30": "<t>Mi'n tz'oc tena k'ojlel ti'j juntl ka minti' jun mya ba'n otok tbincha ti'ja.</t>", "31": "<t>Mi'n tzaj lo'ch tc'u'ja ti'j jun xjal jurat in jaw k'ojl, ex mi'n tz'el tcano'na aju in tbincha'n;</t>", "32": "<t>porque ic'un tu'n Kman ke xjal binchal mya ba'n; atzun keju in cybincha'n tz'aklxix, at tmojbabl tib cyuc'il.</t>", "33": "<t>In tzaj tk'o'n Kman mya ba'n cyibaj keju ate' tuj tja ju xjal binchal mya ba'n, atzun keju ate' tuj tja ju xjal tz'aklxix, in che cub tcy'iwla'n.</t>", "34": "<t>In xmayin Kman cyi'j keju ba'n che xmayin, atzun keju mans in tzaj tk'o'n Dios t-xtalbil cye.</t>", "35": "<t>Akeju at cynabl, che jawil nimsa'n, atzun keju minti' cynabl, ctzajel cych'ixwi.</t>"}