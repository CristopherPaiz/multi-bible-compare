{"1": "<pb/><t>Aju tzak'webl te yol tuc'il c'ujlalil, bi'x in we' k'oj tu'n, atzunju tzak'webl tuc'il ilbil, mas in tzaj k'oj tu'n.</t>", "2": "<pb/><t>Nim yol te k'obl nabl in che yolin ke xjal at cynabl ti'j, atzun ke xjal minti' cynabl o'cx in che yolin ti'j yol minti' tajben.</t>", "3": "<pb/><t>Tuj tcyakil lugar at Kman Dios, ex in k'on cwent cyi'j ke xjal ba'n ex cyi'j ke mya ba'n.</t>", "4": "<pb/><t>Aju yol at tchya'l in tzaj tk'o'n kchwinklal, atzunju yol puro ploj in ko c'ixbi tu'n.</t>", "5": "<pb/><t>Aju xjal minti' tnabl minti' in cub tuj twitz oc toc mayo'n tu'n tman; atzunju xjal niman tman tu'n in tzaj tyec'un ka at tnabl.</t>", "6": "<pb/><t>Nim ti'xti at tuj tja ju xjal tz'aklxix, atzunju xjal mya ba'n minti' in xi tnic'ben aju in tcamba'n.</t>", "7": "<pb/><t>Ke xjal at cynabl in cyk'o'n ojtzkibl cye mastl, atzun ke xjal minti' cynabl minti' in cybincha'n icju.</t>", "8": "<pb/><t>Aju oyaj in cyk'o'n ke xjal mya ba'n, minti' in xi tc'mo'n Kman, atzunju cyna'j Dios ke xjal tz'aklxix, in xi tc'mo'n Kman tuc'il tzalajbil.</t>", "9": "<pb/><t>Ic'un tu'n Kman aju cybinchben ke xjal mya ba'n, atzunju xjal in bet tuj tumel c'ujla'n tu'n Kman.</t>", "10": "<pb/><t>Aju xjal in cyaj tcolin ju be ba'n, ba'n tu'n t-xi cawit cyuw; atzunju nne'l tic'un cawbil te, cymel.</t>", "11": "<pb/><t>Twitz Kman tcubsa'n ju camic tuc'ix ju cynajbil cyimni, ax icx tcubsa'n twitz aju cyximbetz xjal.</t>", "12": "<pb/><t>Aju xjal jawni twitz minti' in tc'ujla'n aju nno'c mayonte te ti'j mya ba'n, ex minti' nno'c tmojban tib cyuc'il keju at cynabl.</t>", "13": "<pb/><t>Aju xjal in tzalaj tanmi, ax icx in tzalaj twitz, ex aju xjal bis ta', bi'x in tzaj ta'w tuj tanmi.</t>", "14": "<pb/><t>Aju xjal at tnabl in jyon ti'j ojtzkibl, atzunju xjal minti' tnabl o'cx toc tc'u'j ti'j ju minti' tajben.</t>", "15": "<pb/><t>Cycyakil k'ij mya ba'n in che ela teju xjal in bisun, atzunju xjal in tzalaj, cycyakil k'ij in che oc puro ba'n te te.</t>", "16": "<pb/><t>Mas ba'n tu'n kniman te Kman Dios masque meba xjal ko', twitzju tu'n koc k'inun ex tuj bis in ko ank'in.</t>", "17": "<pb/><t>Mas ba'n ka at kc'ujlalil masque nok itzaj kchi', twitzju chibj kchi' ex at ic'bil kxol.</t>", "18": "<pb/><t>Aju xjal jurat in jaw k'ojl, nok k'oj in jyo'n ti'j; atzunju xjal minti' in tzaj naj tk'oj, in cub yupj k'oj tu'n.</t>", "19": "<pb/><t>Tuj twitz ju xjal cy'aj mer ic tza'n ch'i'x tcub tuj tbe; atzunju xjal tz'aklxix, aju tbe puro ktz'umin tuj.</t>", "20": "<pb/><t>Aju c'wa'lbaj at tnabl, jun tzalajbil jlu te tman; atzunju c'wa'lbaj minti' tnabl, jun bis jlu te ttxu'.</t>", "21": "<pb/><t>Aju xjal minti' tnabl in tzalaj tu'nju minti' tnabl; atzunju xjal at tnabl tuj tumel in bet tuj tbe.</t>", "22": "<pb/><t>Minti' in japun aju in cub cyximan xjal ka mi a'l jun k'ol cyconsej; pero ka at nim k'ol consej ba'n nne'la jlu.</t>", "23": "<pb/><t>At tzalajbil teju xjal in tzak'wet ju yol tu'n, ex mas at tzalajbil te ka ma tzak'wet tu'n oc tajben.</t>", "24": "<pb/><t>Aju be tbeyil chwinklal cyja' in xi' jawni, ex in clet ju xjal at tnabl tu'n tu'n mi'n tcu'x tuj cynajbil cyimni.</t>", "25": "<pb/><t>In cub t-xitun Kman tja ju xjal in jaw tniman tib, ex in tcyuwsa'n aju tetzbil meba xu'j.</t>", "26": "<pb/><t>Ic'un tu'n Kman aju cyximbetz ke xjal binchal mya ba'n, atzun ke yol minti' cypaltil in tzalaj cyi'j.</t>", "27": "<pb/><t>Aju xjal in pon tc'u'j ti'j nimcu, tu'nx in che naj keju ate' tuj tja; atzunju xjal minti' in tc'mo'n pwak tu'n mi'n tcub cysentens xjal tu'n, oc c'ank'il.</t>", "28": "<pb/><t>Aju xjal tz'aklxix, nej in cub ten ximal ti'j alcye yol tu'n t-xi' ttzak'we'n, atzunju xjal binchal mya ba'n, nok nne'tz chitj yol mya ba'n tuj ttzi'.</t>", "29": "<pb/><t>Nne'l tpa'n tib Kman cyi'j xjal binchal mya ba'n, atzun ke xjal tz'aklxix in tzaj tbi'n cyna'j Dios.</t>", "30": "<pb/><t>Aju xjal in ko tzaj tque'yin tuc'il tzalajbil in ko tzalaj tu'n; ex aju tkanil ba'n in tk'o'n ac'aj kipumal.</t>", "31": "<pb/><t>Aju xjal in xi tniman aju cawbil tuj tumelxix ctel cyxol ke xjal at cynabl.</t>", "32": "<pb/><t>Aju xjal minti' in xi tniman cawbil te, tu'nx tib nne'l tic'un tib; atzunju xjal in xi tniman cawbil te, nno'c mastl tnabl.</t>", "33": "<pb/><t>Ka in ko xob twitz Dios, tu'n jlu in tzaj k'o'n xnak'tzbil ke tu'n tten knabl; ka kajbil tu'n kc'monte nimbil ke, tnejel il ti'j tu'n tcub kmansin kib.</t>"}