{"1": "<pb/><t>Nc'wa'l, nimanxa nyole; c'u'nxa ke nmandamyente tuj tanmiya.</t>", "2": "<t>Nimanxa ke nmandamyente ex ke nxnak'tzbile; cwentinxa ke ic tza'n nno'c tcwentina ke t-santil tbak' twitza, tu'ntzun tank'ina.</t>", "3": "<t>C'alo'n oca ke cyi'j ke tal tk'aba, ex awa'n cu'xa ke tuj tanmiya.</t>", "4": "<t>K'o'nca ju nabl ic tza'n tanba, ex k'o'nca ju ojtzkibl ic tza'n tamiwoya.</t>", "5": "<t>Porque ake jlu che clol teya twitz ju xu'j aj pajil ex twitz juntl xu'j cye'yix tponlen tyol.</t>", "6": "<pb/><t>At jun k'ij in chin que'yintoke ttzi nventaniye,</t>", "7": "<t>o wile jun c'loj cu'xun minti' in che ximan ti'j alcye ba'n tu'n tbant cyu'n, ex oc nk'o'ne cwent ti'j jun jumajx minti' tnabl.</t>", "8": "<t>Tej tpon tuj scyin, ic'x tuj cay tu'n tpon tja ju xu'j aj pajil,</t>", "9": "<t>otok tz'oc kax ex cyja'tok toc yupj.</t>", "10": "<t>Etz naj ju xu'j canul ti'j cu'xun lu, tbinchanxix tib tuj t-xbalun, aju in ajbenxix tu'n tu'n tyaẍin, ex jawni xmoxin,</t>", "11": "<t>nokxix lonx jun xu'j jawni twitz tu'n tbinchante mya ba'n ex minti' in ten tja,</t>", "12": "<t>nok in bet tic' tuj cay, tuj plas ex tuj scyin ex in xk'ukin ti'j nok alcyexcu xinak ma tzic'x tuj cay.</t>", "13": "<t>Tzajtzun chle'n cu'xun tu'n xu'j ex el ttz'uban twitz minti' tch'ixwi ti'j, ex xi tma'n te:</t>", "14": "<t>O txi ntziyane tu'n t-xi nk'o'ne jun alumaj te oyaj te mojbabl tibil ex ma japun wu'ne ja'lo.</t>", "15": "<t>Cyja'tzun ma chin tzaje canul ti'ja, porque at nim nganiye tu'n toc nque'yine twitza ex lu ma cneta wu'ne.</t>", "16": "<t>Ma cub nlic'une ju xnok'al twi nwatbile ktz'umin twitz, tzajni tuj Ejipt,</t>", "17": "<t>ex ma baj nk'o'ne perjum ti'j; atzun ke jlu: Mirra, áloe, ex canela.</t>", "18": "<t>Ttzaja, ex jacu ko achin wen tuj enter konic'an,</t>", "19": "<t>porque mi a'l nchmile, ma txi' tuj jun tbe najchak;</t>", "20": "<t>ma txi ti'n jun ch'u'ẍ pwak ex maxi tzul meltz'aj ocxi ttijin xjaw, chi xu'j.</t>", "21": "<pb/><t>Cub ti'j tnabl cu'xun tu'n tyol xu'j cye'yix tponlen wen;</t>", "22": "<t>minabencu oc lpe' naj cu'xun ti'j ju xu'j, ic tza'n nno'c lpe' jun wacẍ ti'j jun xjal tu'n t-xi k'i'n tuj biybil te, ex ic tza'n jun masat oc in tzyet tu'n tramp;</t>", "23": "<t>in tzaj xo'n naj jun plech ti'j tanmi tu'ntzun tcyim. Ic tten ic tza'n jun chyu'j nno'cx tk'on tib tuj c'obil, minti' ba'n tu'n ka te tzuybil te tu'n tnaj.</t>", "24": "<pb/><t>Cyja'tzun nc'wa'l, chin tbincuya ex k'ontz twi'ya ti'j nyole.</t>", "25": "<t>Mi'n txi tk'o'na t-ximbetza ti'j ju xu'j lu, mi'n tz'oc lpe'ya ti'j, porque jacu naja,</t>", "26": "<t>pwes nimxi xjal o che cub tbyo'n ex nimxi jumajx o che naj tu'n.</t>", "27": "<t>Aju tu'n kxi' tuj be in pon ma tja, junx ta' ic tza'n tu'n kcu'pun max tuj cynajbil cyimni.</t>"}