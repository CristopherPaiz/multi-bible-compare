{"1": "<pb/><t>In baj t-ximan xjal alcye tu'n tbant tu'n, pero a Dios in k'mante alcye tu'n tbant.</t>", "2": "<pb/><t>Tuj twitz xjal ka ba'n tcyakilju in tbincha'n, pero ate Kman in baj malonte t-ximbetz xjal ka ba'n ex ka mi'n.</t>", "3": "<pb/><t>K'onxa tuj tk'ab Kman tcyakil aju in bant tu'na, ex ba'ntzun c'elel aju ma cub t-ximana tu'n tbant.</t>", "4": "<pb/><t>Tcyakil o tbincha Kman tu'n tjapun baj, aju ximamajtl tu'n; ax icxpe ke xjal binchal mya ba'n tu'n cyten tuj k'ij te c'ixbisabl.</t>", "5": "<pb/><t>Ic'un tu'n Kman ke xjal in jaw cyniman cyib; ax toc mlay tzic'x ti'j tu'n mi'n tcub cycastiw.</t>", "6": "<pb/><t>Ka at tc'ujlalil xjal ex ka in yolin axix toc, jacu najset til; ka in niman xjal te Kman, nne'l tpa'n tib ti'j ju mya ba'n.</t>", "7": "<pb/><t>Ka in tzalaj Kman ti'j tbinchben jun xjal, cyuc'ixpe ke aj k'oj ti'j in bant cyten tuc'il.</t>", "8": "<pb/><t>Mas ba'n nok ch'in at ke, pero tuj tumelxix otok cnet ku'n, twitzju nimcu at ke, pero mya tuj tumel otok cnet.</t>", "9": "<pb/><t>In baj t-ximan xjal alcye tu'n tbant tu'n, atzunte Kman ·∫çaklul te.</t>", "10": "<pb/><t>Mlay cub tk'o'n rey cysentens xjal mya tuj tumel, porque a Dios in k'onte tnabl.</t>", "11": "<pb/><t>Atzun taj Dios tu'n tbaj malet tcyakil tuj balans cabalxix, ex tu'n o che binchet ke marc in che ajben te malbil.</t>", "12": "<pb/><t>Ic'un cyu'n rey ke xjal binchal mya ba'n, porque aju cycawbil rey in cyuwsanjtz tu'nju cybinchben tuj tumelxix in bant.</t>", "13": "<pb/><t>Ke xjal in che yolin tuj tumelxix, c'ujla'n ke tu'n rey, ax icx in tzalaj cyi'j keju axix toc cyyol.</t>", "14": "<pb/><t>Ka ma tzaj tk'oj rey, tkanil camic jlu, atzunju xjal at tnabl, nno'c tilil tu'n tu'n tchewix tk'oj rey.</t>", "15": "<pb/><t>Ka in tzalaj twitz rey ti'j ju xjal in pon twitz, at tchwinklal xjal tu'n jlu, ex aju xtalbil in tk'o'n ic tten ic tza'n muj in tzaj jbal tu'n.</t>", "16": "<pb/><t>Aju tu'n toc knabl, mas ma' t-xilen jlu twitz k'an pwak; ex aju tu'n tten kojtzkibl, mas ma' t-xilen jlu twitz sak pwak.</t>", "17": "<pb/><t>Aju cybe ke xjal tz'aklxix tpa'n tib ti'j ju mya ba'n; ex ka toc tcwent xjal ti'j tbinchben, in cub tcwentin tib.</t>", "18": "<pb/><t>Tu'nju in jaw tniman tib xjal in tzaj xitbil ti'j; ex tu'nju jawni twitz in cub tz'ak.</t>", "19": "<pb/><t>Mas ba'n tu'n tcub kmansin kib cyxol ke xjal meba twitzju tu'n koc te k'inun cyuc'il ke xjal in jaw cyniman cyib.</t>", "20": "<pb/><t>Ka ma txi tniman xjal aju xnak'tzbil in xi k'o'n te, ba'n nne'la te te; ex aju xjal k'ukl tc'u'j ti'j Kman, at tzalajbil te.</t>", "21": "<pb/><t>Aju xjal at tnabl nne'l tkanil ti'j ka at tnabl; cyu'n ke yol ba'n tbinx in cub ti'j cynabl xjal tu'n.</t>", "22": "<pb/><t>Aju xjal at tnabl, jun chwinklal jlu te te; atzunju xjal minti' tnabl, in tzaj tcastiw tu'n jlu.</t>", "23": "<pb/><t>Aju xjal at tnabl, toc tcwent ti'j tyol, ex in cub ti'j cynabl xjal tu'n tyol.</t>", "24": "<pb/><t>Aju yol ba'n tbinx ic tten ic tza'n ta'l cab puro chi' wen: chi'xix in pon ti'j tc'u'j xjal tu'n, ex in tk'o'n ac'aj tipumal.</t>", "25": "<pb/><t>At be jikun ti'j tuj twitz xjal, pero aju bajsbil te in pon tuj camic.</t>", "26": "<pb/><t>Tu'nju in tzaj el tc'u'j xjal, cyja'tzun in ak'nan; porque oc tna'nte xjal we'yaj in jaw we' tu'n tak'nan;</t>", "27": "<pb/><t>Aju binchal mya ba'n, o'cx in ximan ti'j tu'n tbinchante mya ba'n ti'j juntl, ex ke tyol ic cyten ic tza'n tkan k'ak'.</t>", "28": "<pb/><t>Aju xjal tk'on tib jumajx tuj mya ba'n, nok k'oj in jyon ti'j; ex aju xjal si'mil yol, nok ic'bil in tk'o'n cyxol xjal cyamiwxix cyib.</t>", "29": "<pb/><t>Aju xjal mya ba'n in cub t-sbu'n tuc'il ex in xi ti'n tuj be mya ba'n;</t>", "30": "<t>in cub t-xmutz'in ttzi twitz oc in cub ten ximal tu'n tbinchante mya ba'n; ex in che cub tbetz'an ke ttxo'w ttzi' cyu'n ke twitz te' oc tbinchante mya ba'n.</t>", "31": "<pb/><t>Oc t-sakix twi' jun xjal, nno'c ic tza'n jun coron te nimbil te, ma tcamba jlu tu'nju ba'n tbinchben.</t>", "32": "<pb/><t>Mas ba'n ka mya jurat in ko jaw k'ojl twitzju tu'n koc cyuw kc'u'j; mas ba'n ka ma kjac'unte kib ku'nx kib twitzju tu'n tcub ti'j jun tnam ku'n.</t>", "33": "<pb/><t>In jaw ti'n xjal swert ti'j tu'n tlonte alcye tu'n tbant tu'n; pero ate Kman in tzaj yec'unte te alcye tu'n tbant tu'n.</t>"}