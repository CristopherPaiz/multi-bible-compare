{"1": "<pb/><t>Ax icx ke jlu yol te xnak'tzbil ke tu'n Salomón, aju jatz cytz'iban xjal aj tz'ibal te Ezequías, aju rey te Judá:</t>", "2": "<pb/><t>Jun nimbil te Dios tu'n tcub tewan jun ti'xti, atzun cye rey, jun nimbil te cye ka ma baj cyxpich'un jun ti'xti tu'n tel tuj k'ancha'l.</t>", "3": "<pb/><t>Aju twa'l cya'j, aju t-xe'pun tx'otx' ex aju cyximbetz ke rey, ake jlu mlay tz'el nic'baj cyi'j.</t>", "4": "<pb/><t>K'i'n ela tz'il ti'j sak pwak, ex jacu bant jun vas ti'j tu'n binchalte;</t>", "5": "<t>ke xjal binchal mya ba'n che tpa'n ela ke twitz rey, ex aju tk'ukbil ccyuwsetel tuj tumelxix.</t>", "6": "<pb/><t>Mi'n tz'oc tk'on tiba te ma' toclena twitz rey, ex mi'n cub tena tuj tlugar jun xjal ma' toclen;</t>", "7": "<t>porque mas ba'n ka ma tzaj cyman teya: Ttzaja ex kecuya tzalu, twitzju tu'n ttzaj k'ma'n teya cywitz ke xjal ma' cyoclen: Tic' lak'e'ya tzalu.</t>", "8": "<pb/><t>Akeju in che tila cyu'n ke tbak' twitza, mi'n txi naja k'malte cye aj sanjelal, porque tu'n juntl testiw jacu tz'oc k'o'na nic'al yol, ex te bajsbil mlay tz'el tnic'a ti'j alcye tu'n tbant tu'na.</t>", "9": "<pb/><t>Binchanxa ti'j k'oj tuc'il tvesina cyjunalxe, ex mi'n baj tyolina te juntl aju ma bant ti'j cyu'ne cyxolxe;</t>", "10": "<t>mya yajcu at jun xjal jacu bin teya ex jacu cub k'o'n tch'ixwiya tu'n, ex aju yolbil teya mya ba'n, mlay tzic' tna'njtz cyu'n xjal.</t>", "11": "<pb/><t>Oc ttzaj k'ma'n jun yol at tajben, ic tten jlu ic tza'n jun tilbilal mansan k'an pwak ttx'otx'il ex cyoc junjun tilbilal ti'j sak pwak cytx'otx'il.</t>", "12": "<t>Ka ma ko mayonjtz ti'j jun mya ba'n tu'n jun xjal at tnabl ex ka ma txi kbi'n, ic tten jlu te ke ic tza'n jun xmulk'abaj ex jun uwj k'an pwak tbanilxix cytx'otx'il.</t>", "13": "<pb/><t>Aju sanjel in japunxix tu'n, ic nno'c teju samalte te ic tza'n t-schewil ttxa che'w tuj tk'ijlalil cyak, porque tu'n jlu in ke' tc'u'j tpatrón ti'j.</t>", "14": "<pb/><t>Ke xjal in cyma'n tu'n t-xi cyk'o'n jun oyaj te juntl ex minti' in xi cyk'o'n, ic cyten ic tza'n muj ex cyk'ik' minti' jbal cyuj.</t>", "15": "<pb/><t>Tu'n nim pasens in cub tc'u'j jun cawil; ex masque puro cyuw cyanmi xjal, pero in cub ti'j cyu'n ke yol ba'n cybinx.</t>", "16": "<pb/><t>Ka ma cnet ta'l cab tu'na, mi'n txi tlo'na nim, mya yajcu jatz t-xa'wina tu'nju nim otok txi tlo'na.</t>", "17": "<t>Ka ma txi'ya visitarilte jun tamiwoya, mi'n txi'ya coc'x wen, mya yajcu jacu sict tu'na ex jacu tz'el ic'una tu'n.</t>", "18": "<pb/><t>Aju xjal in tma'n jun nic'aj yol ti'j jun tuc'il, ic tten ic tza'n jun martiy, ex ka spad, ex ka plech tz'u'p twi'.</t>", "19": "<pb/><t>Oc ttzaj yajbil ki'j ex ka ma tz'oc ke' kc'u'j ti'j jun xjal mya ba'n, junx ta' jlu ic tza'n in ko bet tuc'il jun kkan otok tz'ex k'ulpaj, ex ic tza'n in ko wa'n tuc'il jun twitz ke' otok tz'etz tokj.</t>", "20": "<t>Ka ma txi bitzan jun bitz cywitz ke xjal in che bisun, junx ta' jlu ic tza'n in cu'x k'ot ta'l vinagr tuj jun tx'a'c, ex ic tza'n nne'l ti'n xjal t-xbalun tuj tk'ijlalil che'w.</t>", "21": "<pb/><t>Ka at we'yaj ti'j aj k'oj ti'ja, k'onxa twa, ex ka at txketle'n ti'j, k'onxa tc'a;</t>", "22": "<t>tu'ntzun jlu bi'x ctzajel tch'ixwi, ex ate Kman ck'olte t-xel teya.</t>", "23": "<pb/><t>Tu'n cyk'ik' in tzaj tuj tbank'ab k'ij in tzaj jbal, ex tu'nju mya ba'n yolin xjal in tzaj k'oj tu'n.</t>", "24": "<pb/><t>Mas ba'n tu'n tnajan jun xinak tjunalx tuj jun tal galer, twitzju tu'n tnajan tuj jun matij ja tuc'il jun xu'j jawni k'ojl.</t>", "25": "<pb/><t>Oc tul jun tkanil ba'n tzajni tuj jun tx'otx' najchak, junx ta' ic tza'n che'w a' in xi tc'a'n jun xjal at txketle'n ti'j.</t>", "26": "<pb/><t>Ka at jun xjal tz'aklxix in cub tcuyin aju in tzaj k'ma'n te tu'n jun xjal mya ba'n, ic tten xjal lu ic tza'n jun twi a' in baj xok'li'n tuj ex in tz'ilix twitz.</t>", "27": "<pb/><t>Mya ba'n ka ma txi klo'n nim ta'l cab, ax icx mya ba'n ka in ko jyon ti'j nimbil ke.</t>", "28": "<pb/><t>Aju xjal minti' in tjac'unte tib, ic tten ic tza'n jun tnam minti' muro toc ti'j ex at tuj xobajil.</t>"}