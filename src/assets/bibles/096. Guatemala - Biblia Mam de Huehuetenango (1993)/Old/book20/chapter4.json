{"1": "<pb/><t>Akeye nc'wa'l, cybinxe ke xnak'tzbil in tk'o'n cymane; cyk'onx cywi'ye ti'j tu'ntzun toc cynable.</t>", "2": "<t>Ma txi nk'o'ne jun xnak'tzbil ba'n cyeye, cyja'tzun mi'n cyaj cycoline ke nxnak'tzbile.</t>", "3": "<t>Ax icx weye, c'wa'lbaj kine tej ntzaj ch'iye; nim in c'ujlanjtze tu'n ntxu'ye,</t>", "4": "<t>ex tzaj tk'o'n nmane xnak'tzbil weye, chi cyja': C'u'nxa nyole tuj tanmiya; binchama aju ma txi nma'ne teya, ex c'ank'iltzuna.</t>", "5": "<t>Jyoma aju nabl ex aju ojtzkibl; mi'n tzic' cyna'l ke nyole tu'na ex mi'n tz'el tpa'n tiba cyi'j.</t>", "6": "<t>C'ujlama aju nabl, mi'n cyaj tcolina, ex atzunju ccolil ti'ja.</t>", "7": "<t>Aju tu'n tbant tu'na tnejel twitz tcyakil, jyoma aju nabl ex aju ojtzkibl.</t>", "8": "<t>C'ujlama ex cjawil nimsa'na tu'n; tzyuma ex ck'onjtzel nimbil teya tu'n;</t>", "9": "<t>ctzajel tk'o'n jun c'albil twi'ya tbanilxix, ex c'oquel ic tza'n jun coron tjax tuj twi'ya te nimbil teya.</t>", "10": "<pb/><t>Nc'wa'l, ka ma che'x tbi'na ke nyole, ex ka ma che'x tnimana, ctela nim k'ij twitz tx'otx'.</t>", "11": "<t>Akine chin xel k'inte teya tuj be jatum tu'n tten tnabla; ex wu'ne cbetela tuj be jikun ti'j.</t>", "12": "<t>Oc texa betel mlay ten jun tolsabl tuj tbeya, ex ka ma jaw ojkelena mlay jaw tolja.</t>", "13": "<t>C'u'nxa xnak'tzbil tuj tanmiya ex mi'n cyaj tcolina; xnak'tzam tiba ti'j, porque chwinklal jlu te teya.</t>", "14": "<t>Mi'n tz'oc lpe'ya ti'j cybinchben xjal mya ba'n, ex mi'n tz'oc lpe'ya ti'j cymod mya ba'n.</t>", "15": "<t>Mi'n beta tuj cybe; pa'n el tiba cyi'j, ex lajonx teya tbe,</t>", "16": "<t>porque mya txubtxaj in che tan ka minti' ma cybincha mya ba'n; ex miban tz'ocx watl tuj cywitz ka na'nxtok tcub tz'ak jun xjal cyu'n.</t>", "17": "<t>Aju cyelk'aben ex ju mya ba'n in bant cyu'n, ic tten te cye ic tza'n cywa ex cyc'a.</t>", "18": "<pb/><t>Atzun cybe keju tz'aklxix ic tten ic tza'n spic'un oc ttzaj t-xe cya'j ex in spic'e' ttzaj ocxi t-spic'e' tcyakil tu'n t-spic'umal k'ij.</t>", "19": "<t>Atzun cybe keju binchal mya ba'n puro klolj tuj; ex minti' ba'n cyu'n al i'j in che jaw tolj.</t>", "20": "<t>Nc'wa'l, bintza nyole ex k'ontz twi'ya ti'j,</t>", "21": "<t>mi'n cyaj tcolina ex c'u'nxa tuj tanmiya.</t>", "22": "<t>Porque aju yol lu in tk'o'n chwinklal cye ke xjal in che jyon ti'j, ex in ten cyximlal tuj txubtxaj tu'n.</t>", "23": "<t>Aju mas ba'n tu'n tbinchanteya twitz tcyakil, k'onca cwent ti'j t-ximbetza, porque ti'j jlu in tzaj chwinklal.</t>", "24": "<t>Mi'n yolina ti'j yol mya ax toc, pa'mil tiba ti'j nic'aj yol.</t>", "25": "<t>Que'yinxa aju be tcub twitza ex mi'n tz'el ti'n twitza ti'j.</t>", "26": "<t>K'o'nc tcwenta ti'j jatum cbel tk'o'n tkana, ex atzun k'oncu tkana tibaj tx'otx' cyuw tten.</t>", "27": "<t>Mi'n tz'el tzpeta ti'j tbeya, ex pa'mil tiba ti'j be mya ba'n.</t>"}