{"1": "<pb/>Pon Nahas aju rey te Amón cyuc'ix ke t-soldad tuj tnam Jabes tuj tx'otx' Galaad, tu'n cyoc tzokpaj ti'j tnam. Atzun cye xjal najl tuj tnam Jabes xi cyma'n te: <pb/>—E tbant ti'j jun kyol tuc'ila, ex jacu ko ajbene teya.", "2": "<pb/>Atzunte Nahas aju aj Amón tzaj ttzak'we'n cye: <pb/>—Jacu bant ti'j jun nyole cyuc'ile, pero o'cx ka jacu cub tuj cywitze tu'n tjatz wi'ne jun tbak' twitz tuj tbank'ab teyle junjun cyeye, tu'ntzun ttzaj cych'ixwi cycyakil aj Israel.", "3": "<pb/>Atzun cye cytijil xjal tuj tnam Jabes xi cytzak'we'n: <pb/>—K'ontza wuk k'ij ambil keye tu'n t-xi ksama'ne ke xjal k'ol tkanil tuj tcyakil tx'otx' cye aj Israel; katzun mi a'l jun jacu colin ki'je, jacutzun txi kk'on kibe tuj tcwenta.", "4": "<pb/>E pontzun ke xjal k'malte tkanil tuj tnam Gabaa jatum najltok Saúl, ex xi cyma'n tkanil lu cye xjal. Cycyakiltzun ke xjal e oc ten ok'el cyuwxix wen tej cybinte jlu.", "5": "Ex lutok te Saúl cyja' ttzaj, otok tz'ajtz tuj cojbil cyuc'ix ke wacẍ k'i'n tu'n, ex xi tkanin cye: <pb/>—¿Ti ma baj cyi'j xjal? ¿Tiku'n in che ok'? <pb/>Atzun cye xjal xi cyma'n te aju tkanil otok pon cyu'n ke xinak tzajni ke tuj tnam Jabes.", "6": "Tejtzun tbinte Saúl jlu, o noj tu'n tipumal T-xew Dios ex tzajxix nim tk'oj.", "7": "Tzajtzun ti'n Saúl cabe wacẍ, e cub tpaẍu'n ex xi tk'o'n cye junjun sanjel tu'n t-xi cyi'n tuj tcyakil cytx'otx' aj Israel. E je'xtzun ke sanjel ex xi cyma'n cye xjal cyja': Ictzun cbajel paẍu'n cywacẍ ke xjal akeju cyc'i' che oc lpe' ti'j Saúl ex ti'j Samuel tuj k'oj. <pb/>Tzajtzun jun xobajil ma'xix cyibaj xjal tu'n Kman; oc cychmon cyib tuc'il Saúl, mojl tak'pon cyu'n cycyakil.", "8": "Tej toc ten Saúl k'il cyajlal xjal tuj tnam Bezec, otok baj cychmon cyib ox syent mil xinak aj Israel, ex 30 mil aj Judá.", "9": "Ex xi tma'n cye ke xjal otok che pon k'ol tkanil: <pb/>—Cymanxe cye xjal najl tuj Jabes: Nchi'j ko pone te chilcuk'ij ex oc che cletele ku'ne, chi Saúl, che chicuye. <pb/>E ajtzun ke xjal ex xi cyma'n tkanil lu cye xjal najl tuj Jabes, atzun cye aj Jabes nimxix o che tzalaj tej cybinte ju tkanil lu,", "10": "ex xi cyma'n te Nahas: <pb/>—Nchi'j txi kk'on kibe tuj tcwenta tu'ntzun tbinchanteya ki'je nok alcye ba'n tuj twitza.", "11": "<pb/>Tujtzun juntl k'ij baj bant cyten ke t-soldad Saúl; tuj ox c'loj e je'l tu'n, ex na'nxtok tcub k'ij tej cyocx tzokpaj tuj tmijil cycampament aj k'oj; ex e cub byo'n aj Amón cyu'n, cucxtok toc k'oj tej tpon chilcuk'ij. Atzun junjun e cyaj ank'in baj cysputun cyib, cyja'tzun mi jun cye aj Amón cyaj ten tuc'in tib tuc'il juntl.", "12": "Xitzun cyma'n xjal te Samuel: <pb/>—¿Alcye keju e k'mante ka mlay tz'oc Saúl te krey? Cyk'ontze ke xjal lu tu'ntzun cycub kbyo'ne.", "13": "<pb/>Atzunte Saúl xi tma'n cye: <pb/>—Tuj k'ij ja'lo mi jun ba'n tu'n tcyim, porque ate Kman ma clonte cye aj Israel.", "14": "<pb/>Ex xi tma'n Samuel cye cycyakil xjal: <pb/>—Ko'ke tuj Gilgal tu'ntzun tke' tcawin rey ma chixin.", "15": "<pb/>Cyja'tzun tten, cycyakil xjal e je'x tuj Gilgal ex oc cyk'o'n Saúl te rey ma chixin twitz Kman. Ex axtzun xi cyk'o'n ke oyaj te mojbabl tibil te Kman; ex nimxix o tzalaj Saúl wen cyuc'ix cycyakil xjal aj Israel."}