{"1": "<pb/>Ke pal aj Leví, ake jlu cycyakil ke tiyjil Leví, minti' cyoclen ti'j etzbil ic tza'n cye txkantl aj Israel. O'cx che ank'il cyi'j ke chojbil ex ke oyaj che xel k'ot te Kman.", "2": "Mi'n cyc'am cyetzbil ic tza'n cye txkantl cyerman, porque ate Kman c'oquel te cyetzbil, ic tza'nx o tma Kman cye.", "3": "<pb/>Aju at cyoclen ke pal ti'j cyi'j ke tor ex ke ẍne'l che xel cyk'o'n xjal te chojbil, atzun ke jlu: Jun tk'ab, tuc'ix chibj tjak' tbakil ttzi', ex tpans.", "4": "Ax icx c'oquel te cye, tnejel twitz triw, tnejel ta'l twitz uva, tnejel chibj aseyt, ex aju tnejel lan c'elel matzet cyi'j ke ẍne'l;", "5": "porque o che jaw t-sc'o'n Kman Dios cyxol cycyakil c'loj cyiyjil aj Israel tu'n cyajben te jumajx tuj c'ulbil te, cyuc'ix ke cyc'wa'l.", "6": "<pb/>Ka at jun aj Leví ma tz'etz tuj jun tnam cyxole, ex ka ma pon tu'n tcyakil tgan tuj lugar otok jaw t-sc'o'n Kman,", "7": "jacu tz'ajben te pal tuj tbi Kman, ic tza'nx in che ajben te Kman cycyakil ke txkantl tuc'il ax aj Leví ke,", "8": "ex oc tc'ma' twa ic tza'nx cye txkantl in cyc'mo'n, ex part aju oc tc'ma' ti'j tetzbil.", "9": "<pb/>Oc cyocxe tuj tx'otx' ctzajel tk'o'n Kman Dios cyeye, mi'n tz'el cycano'ne aju costumr ic'bilxix in cybincha'n ke nasyon ma chixin.", "10": "Mi jun cyeye txi k'onte jun tc'wa'l te chojbil tu'n tcub patit tuj k'ak', mi jun tu'n tbant tk'ijin, mi jun tz'oc tk'o'n tib k'malte alcye tzul te tibajxi, mi jun tu'n tbant tcy'a'n,", "11": "mi jun tu'n tbant mañ tu'n, mi jun tu'n t-xi tkanin jun t-xjel cye aj k'ij ex mi cye keju in tzaj cytxco'n cyanmi cyimni, ex mi jun tu'n t-xi tkanin jun t-xjel cye cyimni.", "12": "Porque ic'un tu'n Kman aju xjal in tbincha'n tcyakil jlu, ex tu'ntzunju ic'bilxix in cybincha'n ke nasyon lu, che elex tlajo'n Kman Dios cywitze.", "13": "Che ocxe tz'aklxix twitz Kman Dios.", "14": "Akeju nasyon lu, akeju che oquele te tajwil cytx'otx', in xi cybi'n cyyol ke chman ex ke aj k'ij; atzun cyeye minti' tzokpi'n keye ti'j tu'n Kman Dios tu'n tbant jlu cyu'ne.", "15": "<pb/>Cjawil t-sc'o'n Kman Dios jun t-sanjel cyxole ic tza'nx kine, ex cxel cynimane tyol.", "16": "Atzun jlu xi cykanine te Kman Dios tuj k'ij tej toc cychmon cyibe cycyakile t-xe witz Horeb, tej cymanteye cyja': Kc'i'ye ko bine juntl maj tk'ajk'ajel twi Kman Dios, mi tu'n tkile aju nintz k'ak' lu, tu'ntzun mi'n kcyime, che chiye.", "17": "Tzajtzun tma'n Kman weye: Ba'n aju yol ma cyma aj Israel.", "18": "Ax cyxol cyerman cjawil nsc'o'ne jun nsanjele ic tza'nx aya, ex cxel tma'n cye tcyakil nyole cxel nma'ne te.", "19": "Katzun at jun xjal minti' ma txi tbi'n tyol nsanjele, aju c-yolil cyuc'il te nxele, c'oquel te xjal lu tuj xjel wu'ne.", "20": "Aju sanjel tu'nx tib in yolin jun yol ex in tman ka wu'ne otok txi nsama'ne, ex minti' otok txi nma'ne jun yol te, ex ka in tma'n ka otok tzaj sama'n cyu'n junxitl dios, il ti'j cbel byet, chi Kman.", "21": "Katzun ma cymaye cyja': ¿Tza'ntzun tten c'elel knic'e ti'j ka mya tyol Kman in yolin ti'j? ka che chiye, il ti'j tu'n toc cycwente ti'j jlu:", "22": "Ka minti' ma japun aju yol otok tma sanjel tuj tbi Kman, atzun c'elel cynic'e ti'j mya a Kman otok k'mante te, nok tu'nx otok tz'oc tk'o'n tib te t-sanjel Dios tu'n tnimbil tib; tu'ntzun jlu mi'n che xobe twitz."}