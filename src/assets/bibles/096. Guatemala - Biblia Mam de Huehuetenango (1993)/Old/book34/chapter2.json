{"1": "<pb/>Akeye aj Nínive, aju xitul cyeye lu tzul cyi'je. Cyk'on cube ke xk'ukil tuj ja te cycolbil cyibe. Cyxk'ukin oque be. Cyk'onc cyspadiye cyc'u'je. Cyk'oncxix cyipune wen.", "2": "Porque che jawil nimsa'n juntl maj ke tiyjil Jacob tu'n Kman, che jawil nimsa'n ke aj Israel ic tza'n nej tej na'nxtok tel k'i'n aju at cye, ex na'nxtok cycyaj k'o'n ic tza'n tkan uva otok tz'el jetz'j tk'ab.", "3": "Cyak que'yin ju makbil k'i'n cyu'n ke xinak cyuw cyc'u'j tuj k'oj, ex cyak que'yin cyxbalun ke soldad. Banin cyten tu'n cyk'ojin. In che txilc'aj cycarwaj; in meltz'aje' cyspad.", "4": "In che lipan ke carwaj tuc'il cytx'u'jil cyuj cay, in che'x tuj jun pac' plas ex in che aj tuj juntl pac', ic cyten ic tza'n jun ttxan tzaj in c'ant, in che bet ic tza'n xle'laj cya'j.", "5": "In che tzaj ttxco'n rey ke xjal at cyoclen ttxlaj, ex atzun cye in che jaw tolj oc cyxi lipan tu'n cypon jatum ta' muro ex jatum ta' lugar banimaj tu'n toc cyclon cyib ti'j.", "6": "In che jaket ke makbil nima, ex aju tja rey in cub tilj.", "7": "In xi k'i'n t-xu'jil rey pres cyuc'ix ke tmajen xu'j; in che ok' ic tza'n ke paloma ex nno'c cyk'ajtza'n ttzi cyxu'c tu'n bis.", "8": "Ic tza'n a' nne'tz kojl otok pax makbil te, ictzun tten in che el ok ke xjal najlke tuj tnam Nínive. Che we'cuye, cyajtz meltz'aje juntl maj, che chi xjal in xi cyma'n cye, pero mi jun nna'jtz meltz'aj.", "9": "Cyelk'anxe sak pwak. Cyelk'anxe k'an pwak. Nimxix tk'inumabl tnam Nínive at. Nimxix txcaj ti'xti wi'yilxix chmo'maj cyu'n.", "10": "<pb/>Ma cub xitj tnam Nínive, ma txi k'i'n tcyakilju at tuj, minti' xjal ma cyaj ten tuj. Ma baj tipun cyanmi ke xjal tu'n cyxobil, in che lu'lun cykan, cycyakil minti'tl cyipun ex spelin ma tz'oc cywitz tu'n cyxobil.", "11": "¿Ti ma baj ti'j tnam Nínive aju ictok tten ic tza'n cyjul balun, ex ti ma baj ti'j cyja ke tal tman balun jatum in che ojlantok ke tman balun ex ke ttxu balun cyuc'ix ke cyal, ex mi a'ltok jun nno'c sec'punte cye?", "12": "In che cub tbyo'ntok balun ke tcanb te cychi' ke ttxu balun ex ke tal tman balun, ex nojnitok ke tjul tu'n tcanb.", "13": "<pb/>Ate Kman aju Tajaw Tcyakil chi in tma'n cyja': Lu kine in chin k'ojin ti'ja; che bel npatune ke tcarwaja in che ajben tuj k'oj ex cjawil cysibel; che bel nbyo'ne ke tal tman balun ate' tuja ex mlay tz'etz telk'a'ntla ke k'inumabl at cyuj mastl nasyon ex mlay binjtz juntl maj tk'ajk'ajel cywi' ke t-sanjela."}