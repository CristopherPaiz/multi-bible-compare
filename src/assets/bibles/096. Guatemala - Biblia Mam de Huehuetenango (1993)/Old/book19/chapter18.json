{"1": "<pb/><e>A jlu o tz'ibanjtz tu'n David ex xi tbitzan te Kman tuj ju k'ij tej tclet tu'n Kman tuj cyk'ab aj k'oj ti'j ex tuj tk'ab Saúl.</e> <pb/><t>Nman, aya k'ol wipumale; at nc'u'je ti'ja.</t>", "2": "<t>Aya colol wi'je, aya jun lugar te colbil wibe ex tzokpilte weye. Aya Ndiose ic ttena te weye ic tza'n jun pic in chin clete tu'n, ex ic tza'n jun makbil in ajben tuj k'oj, ex tu'nju nim tipumala in chin clete, ic ttena ic tza'n jun ewbil wibe ma' tjax.</t>", "3": "<t>Aya Nman, ba'n tu'n tjaw nimset tbiya; oc in chin txocone ti'ja in chin clete tu'na cywitz aj k'oj wi'je.</t>", "4": "<pb/><t>Tuj nwitze mer ic tza'n otok baj nscun wibe tuj jun sakbak tu'n camic; o nna'ye t-xobil tej cyja'tok nnaje tu'n tipumal txkan a'.</t>", "5": "<t>Mer ic tza'n otok chin cub xwacune tu'n sakbak tu'n ncyime; ex mer ic tza'n otok chin tzyete tu'n tc'obil camic.</t>", "6": "<t>Tej in chin bisuntoke in oc tene txcolte Kman, xi nkanine onbil te Ndiose, ex in tzaj bi'ne tu'n max tuj tja; pon tk'ajk'ajel nwi'ye tuj t-ẍcyin.</t>", "7": "<pb/><t>Tzajtzun jun nintz cyaknajnab ex e tzaj yucch cyk'ukbil ke witz; bi'x e baj yucch tu'n ttx'u'jil Kman.</t>", "8": "<t>Etz sib tuj ttxa'n, atzun tuj ttzi' etz jun k'ak' in tz'e'y nimcu tu'n; ax icx nne'tz xk'a'l tuj ttzi' in c'ant wen.</t>", "9": "<t>Jaket twitz cya'j tu'n ex cu'tztzun. Attok txkan k'ek muj tjak' tkan.</t>", "10": "<t>Jax ten tibaj jun querubín ex tzaj lipan; tibaj cyk'ik' tzaj lipan.</t>", "11": "<t>Cub tk'o'n k'ek muj nojni tu'n a' ex kloljxix que'yin; ic tenba tu'n ic tza'n jun xbalun te makbil, ex atzun ocx tewan tib tuj.</t>", "12": "<t>Etz jun spic'un twitz in koptz'aj wen; tuj muj tzaj chitj sakbakun ex xk'a'l in c'ant.</t>", "13": "<pb/><t>Ate Kman aju ma'xix toclen, max tuj cya'j o binjtz tk'ajk'ajel twi' in julin wen tuc'il sakbakun ex xk'a'l in c'ant.</t>", "14": "<t>E tzaj t-xo'n ke tplech tuc'ix tkan k'ancyok, atzun ke aj k'oj ti'j bi'x e je'l ok ex bi'x baj cysputun cyib.</t>", "15": "<t>Bi'x k'ancha'lin aju t-xe'pun mar, icx ke tk'ukbil tx'otx' tu'nju tk'ajk'ajel twi' Kman puro cyuw wen, ex tu'nju cyuwxix tzaj t-xupin.</t>", "16": "<pb/><t>Max tuj cya'j tzaj tnukpi'n tk'ab Dios wi'je, ex tu'n tk'ab in jatze tuj nintz mar.</t>", "17": "<t>O chin clete tu'n tuj cyk'ab aj k'oj wi'je, akeju in el ic'une cyu'n ex at mas cyipun nwitze.</t>", "18": "<t>E oc tzokpaj wi'je tej otok tzaj jun yajbil wi'je, pero ate Kman tzaj oninte weye:</t>", "19": "<t>In tzokpete tu'n tu'n ntene tuj jun chk'ajlaj ma' twitz; in clete tu'n tu'nju at tc'ujlalil wi'je.</t>", "20": "<t>Ma tzaj k'o'n chojbil weye tu'n Kman, tu'nju ba'n nbinchbene twitz,</t>", "21": "<t>ex tu'nju cucx in bete tuj tbe ex mi jun maj ma tz'el npa'n wibe ti'j Dios.</t>", "22": "<t>Cucx in chin ximane cyi'j ke tmandamyent; mi jun maj ma tz'el wic'une ke tley.</t>", "23": "<t>Ma chin tene twitz minti' npaltile; ma tz'el npa'n wibe ti'j mya ba'n.</t>", "24": "<t>Ma tzaj tk'o'n Kman chojbil weye tu'nju minti' npaltile twitz.</t>", "25": "<pb/><t>Aya Nman, tz'aklxixa tuc'il ju xjal tz'aklxix, ex puro ba'na tuc'il ju xjal ba'n tmod,</t>", "26": "<t>puro ba'na tuc'il ju xjal sak tuj tanmi, pero ax cyuwa ti'j ju xjal elni twitz tu'n t-sbun.</t>", "27": "<t>In che tclo'na ke xjal mans, atzun keju in jaw cyniman cyib, in che oc tk'o'na te minti' cyajben.</t>", "28": "<t>Aya Nman in tzaj k'onte spic'un weye, aya Ndiose, tu'na in tzaj tk'o'na spic'un tuj klolj jatum atine.</t>", "29": "<t>Tu'nju onin kine tu'na, chin oquel tzokpaje cyi'j ke aj k'oj wi'je, ex chin oquexe twi muro toc ti'jele cytanmi.</t>", "30": "<pb/><t>Aju tbe Dios puro tz'aklxix; aju yol in tzaj ttziyan ba'n tu'n tke' kc'u'j ti'j; ate Dios colol cye cycyakil keju in ke' cyc'u'j ti'j.</t>", "31": "<t>¿Atpe juntl Dios? Minti'. O'cx a Dios jacu ko clet tu'n.</t>", "32": "<t>Ate Dios in tzaj k'onte wipune, a onil weye tu'n ntene minti' npaltile,</t>", "33": "<t>a in tzaj k'onte tipumal nkane tu'n tbant nkelane ic tza'n jun masat, ex a in jax k'inte weye twi' jun lugar ma'xix tjaw, jatum tu'n ntene segurxix,</t>", "34": "<t>a in tzaj k'onte xnak'tzbil weye tza'n tten tu'n tbant nk'ojine, ex a in tzaj k'onte wipune tu'n tli'pj ti'j xobl plech wu'ne, aju k'an c'uxbil ttx'otx'il.</t>", "35": "<t>Aya colol wi'je ex in chin clete tu'na, tzyu'n kine tu'n tbank'aba; tu'nju t-xtalbila puro ba'n ma tz'el weye.</t>", "36": "<t>Mya cyuw ma tz'e'la nbeye tu'na, ex bajx che ex jilj ke nkane.</t>", "37": "<pb/><t>Inx lpe'ye cyi'j aj k'oj wi'je, ex e pon cnet ke wu'ne, maxi in ajtze tejxi cycub baj wu'ne.</t>", "38": "<t>Cub cyi'j wu'ne ex e cub tz'ak twitz tx'otx'. Minti'tl e jaw we'. E cub tz'ak ke t-xe nkane.</t>", "39": "<t>Aya tzaj k'onte wipumale tuj k'oj; o tbinchaya tu'n cycub moc'e' ke xjal nwitze, akeju aj k'oj wi'je,</t>", "40": "<t>ex nwitze e je'l ok ke aj k'oj wi'je; cyja'tzun e naj wu'ne akeju in che el ic'un weye.</t>", "41": "<t>E kanin onbil, pero misicyer jun onin cyi'j; e cubsan twitz Kman, pero minti' e tzaj ttzak'we'n.</t>", "42": "<t>Bi'x e naj wu'ne mer ic tza'n kuk in xi ti'n cyk'ik'. E baj nwabane mer ic tza'n tx'otx' tuj cay.</t>", "43": "<t>Ma chin clete tu'na te jun tnam miban bin, ma chin oc tk'o'na te nejenel cyibaj ke nasyon, ke xjal minti' ojtzki'n wu'ne in che ajben weye.</t>", "44": "<t>Oc in chin yoline cye in chinx cyniman, ex in chin cub bi'ne cyu'n ke stranjer xjal.</t>", "45": "<t>Ke stranjer xjal in tzaj tchi cyi'j, ex in che lu'lun oc cyetz tuj lugar te cycolbil cyib.</t>", "46": "<pb/><t>Itz' te Kman. Nimanxwit aju colol wi'je. Jawxwit nimsa'n Dios aju clol weye.</t>", "47": "<t>Atzunju Dios ma k'onte t-xel cyi'j ke aj k'oj wi'je, ex ma che cyaj tk'o'n ke tnam tjak' ncawbile.</t>", "48": "<t>Ate Kman ma clon weye cye ke aj k'oj wi'je, akeju jaw cyi'n cyib tu'n cyk'ojin wi'je. Aya Nman, ma chin clete tu'na tuj cyk'ab ke xjal jawni cywitz tu'n cyk'ojin.</t>", "49": "<t>Cyja'tzun cjawil nnimsa'ne tbiya cyxol ke nasyon, ex chin bitzale tu'n tjaw nimset tbiya.</t>", "50": "<t>In tk'o'na tipumal ju rey sc'o'maj tu'na tu'n tcub cyi'j ke aj k'oj tu'n; cucx in tbincha'na xtalbil te David ex cye ke tiyjil.</t>"}