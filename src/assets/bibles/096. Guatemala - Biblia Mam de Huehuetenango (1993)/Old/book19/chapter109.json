{"1": "<pb/><e>Bitz tu'n David</e> <pb/><t>Nman Dios, mi'n nok tzaj tbi'na nna'j Diose,</t>", "2": "<t>porque ke xjal nic'al yol ex ke xjal mya ba'n in che yolin mya ba'n wi'je, ex mya ax toc aju in cyma'n.</t>", "3": "<t>Txolin wi'je cyu'n ke xjal in che yolin yol te ic'bil; in che oc tzokpaj wi'je ex minti' wile.</t>", "4": "<t>At nc'ujlalile cyi'j, atzun cye in che oc tzokpaj wi'je; pero weye in chin na'ne Dios.</t>", "5": "<t>Mya ba'n chojbil weye tzaj cyk'o'n te t-xel aju ba'n nbinchaye cye, ex te t-xel nc'ujlalile ma chin el ic'une cyu'n.</t>", "6": "<pb/><t>K'on oca jun jwes mya ba'n tu'n toc xjal lu tuj xjel tu'n, ex tu'n tcub t-sentens ax tu'nju xjal toc te yolil ti'j.</t>", "7": "<t>Oc toc tuj xjel tz'ocwit at til; tu'nxwit tyol te colbil tib cub t-sentens.</t>", "8": "<t>Nic'xwit k'ij tz'ank'in ex juntlxwit txi c'monte toclen.</t>", "9": "<t>E cycyaj ten ke tc'wa'l minti' cyman ex aju t-xu'jil e toc te meba xu'j.</t>", "10": "<t>E cyoc tcy'ajal te mo'l ex tu'n cyel labt ke nok jachak. E cyex lajet tuj ttx'akan cyja.</t>", "11": "<t>Txi'wt ti'n k'ol ch'ex tcyakilju at te. Awt xjal mi ojtzki'n tu'n txi k'inte twitz tak'unben.</t>", "12": "<t>Minti'wt jun xjal tzaj tz'e'y tc'u'j ti'j ex mi cyi'j ke tc'wa'l oc cycyaj ten minti' cyman.</t>", "13": "<t>Bi'xwit che cub baj ke tiyjil, e tnaj cybi te jumajx.</t>", "14": "<t>Tzajxwit tna'n Kman aju mya ba'n tbincha tman xjal lu ex mi'nxwit cub najsa'n til ttxu';</t>", "15": "<t>cucxwit tzaj tna'n Kman aju cyil ex mi'nwt tzaj na'ntl cybi xjal lu tzalu twitz tx'otx'.</t>", "16": "<pb/><t>Minti'x cub t-ximan tu'n ttzaj tz'e'y tc'u'j cyi'j xjal; nok o'cx e baj tyajla'n ke meba ex keju minti' cyipun ex keju in che bisun, ex e cub tbyo'n.</t>", "17": "<t>Tu'nju mas o tajbe tu'n t-xi tkanin jun mya ba'n tibaj juntl, icxwittzun te e ttzaj mya ba'n tibaj. Minti' o tajbe tu'n tcub tcy'iwla'n juntl, ex mi'nxwittzun cub cy'iwla'n te.</t>", "18": "<t>O'cx o kanin tu'n ttzaj mya ba'n cyibaj xjal; ic tten mya ba'n te te ic tza'n t-xbalun toc, ocx tuj tc'u'j ic tza'n a' ex ocx tuj tbakil ic tza'n aseyt;</t>", "19": "<t>e toc txayin ti'j ic tza'n tu'n jun xbalun ex e toc jatz'o'n tc'u'j mer ic tza'n tu'n jun sinch.</t>", "20": "<t>Icwit tten cub cycastiw ke aj k'oj wi'je tu'n Kman ex keju in che yolin mya ba'n wi'je.</t>", "21": "<pb/><t>Atzun teya Nman, chin t-xtalin cuba tu'n tjaw nimsa'n tbiya. Chin tcloma tu'nju t-xtalbila ex tc'ujlalila.</t>", "22": "<t>Jumajx meba kine ex in chin bisune, ma tzaj ta'w tuj wanmiye.</t>", "23": "<t>Niban ncub naje ic tza'n jun xlecun, in chinx jawo'ne tu'n cyk'ik' mer ic tza'n jun ·∫çplon.</t>", "24": "<t>Tu'nju minti' in chin wa'ne, in che jaw lu'lun ke nkane ex ma tz'oc wi'je.</t>", "25": "<t>Ma chin oque te cytzebl xjal. Oc tcyil kine, in xi cyyucun cywi' tu'n cyxmayin wi'je.</t>", "26": "<pb/><t>Chin tonintza Nman Dios, chin tcloma tu'n tc'ujlalila,</t>", "27": "<t>tu'ntzun tel cynic' xjal ti'j ka tu'na o che bant ke jlu tu'n tk'aba.</t>", "28": "<t>Ma bant-x ka ma tzaj cykanin mya ba'n wibaje, atzun teya chin bel tcy'iwla'na. Tzajxwit cych'ixwi, atzun weye chin tzalajele, akine tmajena.</t>", "29": "<t>Tzajxwit cych'ixwi ke aj k'oj wi'je. Ex e toc txayin cyi'j tu'nju ch'ixbil ic tza'n tu'n jun xbalun.</t>", "30": "<pb/><t>Tu'n ntzi'ye cucx cxel nk'o'ne nim chjonte te Kman; cjawil nnimsa'ne cyxol nimcu xjal.</t>", "31": "<t>Porque ate in colin cyi'j ke meba ex in che clet tu'n tuj cyk'ab keju in che cub k'onte cysentens.</t>"}