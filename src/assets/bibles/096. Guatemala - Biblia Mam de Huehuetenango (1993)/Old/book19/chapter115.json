{"1": "<pb/><t>Kman Dios, ba'n tu'n tjaw nimset tbiya ex mya aju keye kbi tu'n tjaw nimset. Ba'n tu'n tjaw nimset tbiya tu'nju at tc'ujlalila ex tu'nju axix toc tyola.</t>", "2": "<t>¿Tiku'n in cyma'n xjal cyuj mastl nasyon: Jatum ta' Cydios ke jlu? Che chi.</t>", "3": "<t>Aju Kdios atzun ta' tuj cya'j ex in tbincha'n tcyakil alcye taj tu'n tbant tu'n.</t>", "4": "<pb/><t>Ke tilbilal in che bant cyu'n xjal cyuj mastl nasyon, sak pwak ex k'an pwak cytx'otx'il, ex cyu'nx ke xjal in cub cybincha'n.</t>", "5": "<t>At cytzi' pero miban che yolin; at tbak' cywitz pero miban che que'yin;</t>", "6": "<t>at cyẍcyin pero miban che bin; at cytxa'n pero miban che skon;</t>", "7": "<t>at cyk'ab pero mlay tzyet jun ti'xti cyu'n; at cykan pero miban che bet; mi jun tk'ajk'ajel in jatz tuj cykul.</t>", "8": "<t>Ke xjal in che binchan cye ke tilbilal lu ex nno'c ke' cyc'u'j cyi'j, icx cyten ic tza'n cye.</t>", "9": "<pb/><t>Akeye aj Israel, ke'c cyc'u'je ti'j Kman. A onil ke ex in colin ki'j.</t>", "10": "<t>Akeye pal, ke'c cyc'u'je ti'j Kman. A onil ke ex in colin ki'j.</t>", "11": "<t>Akeye in che niman te Kman, ke'c cyc'u'je ti'j. A onil ke ex in colin ki'j.</t>", "12": "<pb/><t>Minti' nnic' kna'l tu'n Kman ex ko bel cy'iwla'n tu'n. Che bel cy'iwla'n aj Israel tu'n. Che bel cy'iwla'n ke pal tu'n.</t>", "13": "<t>Che bel tcy'iwla'n keju in che niman te, tza'nx keju ma' cyoclen icx keju ch'in cyoclen.</t>", "14": "<pb/><t>Cuchiwt chmet cybaj ke cyiyjile tu'n Kman, ax icx ke cyiyjil ke cyc'wa'le.</t>", "15": "<t>Awt Kman cy'iwlan cyeye, aju binchante cya'j ex tx'otx'.</t>", "16": "<pb/><t>Te te Kman aju cya'j, atzunju tx'otx' xi k'o'n cye xjal tu'n Kman.</t>", "17": "<t>Keju o che cyim ex o che cu'pun tuj cynajbil cyimni, mlay bant tu'n t-xi cyk'o'n chjonte te Kman;</t>", "18": "<t>atzun ke cxel kk'o'n chjonte te Kman ja'lo ex te jumajx. <pb/>Nimanxwit tbi Kman.</t>"}