{"1": "<pb/><t>Cyk'onxe chjonte te Kman tu'nju ba'n te ex cucx c'ujla'n ko' tu'n te jumajx.</t>", "2": "<t>Cymanxe jlu akeye ma che clet tu'n Kman ex ma che clete tuj cyk'ab aj k'oj,</t>", "3": "<t>akeye ma che ajtz chmo'ne tu'n cyuj mastl tnam te jawni ex te cubni, te ocni ex te elni.</t>", "4": "<pb/><t>At junjun otok che'x tzpet tuj tzkij tx'otx' minti' cynajbil xjal tuj, ex minti' cnet jun be cyu'n tu'n cypon tuj jun tnam jatum tu'n cynajan;</t>", "5": "<t>tzaj we'yaj ex txketle'n cyi'j, ex ch'ixtok cynaj,</t>", "6": "<t>pero tu'nju nim cybis e oc ten cubsal twitz Kman ex e clet tuj bis tu'n;</t>", "7": "<t>e je'xtzun ẍaklu'n tu'n tuj jun be jikun ti'j tu'n cypon tuj jun tnam jatum tu'n cynajan.</t>", "8": "<pb/><t>Ba'n tu'n t-xi cyk'o'n chjonte te Kman tu'nju at tc'ujlalil, ex ti'j t-xtalbil in tbincha'n cyi'j xjal.</t>", "9": "<t>Porque nne'l txketle'n cyi'j xjal tu'n, ex in xi tk'o'n nim cywa keju nne'l cyc'u'j.</t>", "10": "<pb/><t>At junjun najltok ke tuj jun nintz klolj, presintok ke tu'n caden ex ate'tok tuj bis.</t>", "11": "<t>Tzaj jlu cyi'j tu'nju minti' xi cyniman tyol Kman aju Ma'xix Toclen, ex el cyic'un aju t-ximbetz ba'n cyi'j.</t>", "12": "<t>Cub tk'o'n Dios jun ak'untl cyuwxix cyibaj, e jaw tz'ak ex mi jun onin cyi'j.</t>", "13": "<t>Pero tu'nju nim cybis e oc ten cubsal twitz Kman ex e clet tuj bis tu'n;</t>", "14": "<t>e je'tz k'i'n tu'n tuj nintz klolj ex e je'l tco'pin tuj caden.</t>", "15": "<pb/><t>Ba'n tu'n t-xi cyk'o'n chjonte te Kman tu'nju at tc'ujlalil, ex ti'j t-xtalbil in tbincha'n cyi'j xjal.</t>", "16": "<t>Baj tpa'n ke tlamel ja k'an c'uxbil, ex e cub ttokin ke c'uxbil tocsa'n ttzi tventanil pres.</t>", "17": "<pb/><t>At junjun e yabt ex tzaj yajbil cyi'j tu'n tlaj cybinchben mya ba'n ex cyil,</t>", "18": "<t>tc'i'tok cyc'u'j ti'j wabj porque ch'ixtok cycyim.</t>", "19": "<t>Pero tu'nju nim cybis e oc ten cubsal twitz Kman ex e clet tuj bis tu'n;</t>", "20": "<t>tu'nju tyol tzaj tma'n, bi'x e banix ex e clet tu'n te camic.</t>", "21": "<pb/><t>Ba'n tu'n t-xi cyk'o'n chjonte te Kman tu'nju at tc'ujlalil, ex ti'j t-xtalbil in tbincha'n cyi'j xjal.</t>", "22": "<t>Ba'n tu'n t-xi cyk'o'n oyaj te, te ak'bil chjonte, ex tu'n cybitzan tu'n tzalajbil ti'j tbinchben.</t>", "23": "<pb/><t>At junjuntl e je'x aj jyol cyc'a'ẍ ttzi mar, ex in che bet tibaj mar tuj cybarc,</t>", "24": "<t>o cyil aju tbinchben Kman ma' t-xilen tibaj mar.</t>", "25": "<t>Tej ttzaj yolin Kman, tzaj jun nintz cyk'ik' ex jaw pulwin mar tu'n;</t>", "26": "<t>ke barc in che jaw ikan lek'ch wen tu'n a', ex in che cu'x aj max t-xe a' in jaw pulwin, bi'x tzaj baj cyc'u'j ke xjal k'il barc tu'n tlaj a' xobajilxix.</t>", "27": "<t>In che pich'je' ic tza'n c'al k'e'n; masque at nim cynabl tu'n cyyucun barc pero oc te nokx gan.</t>", "28": "<t>Pero tu'nju nim cybis tzaj e oc ten cubsal twitz Kman ex e clet tuj bis tu'n.</t>", "29": "<t>Bi'x taque' cyk'ik' tu'n Kman ex minti' jaw pulwintl mar.</t>", "30": "<t>Tej cyque'yinte cub nume' mar, e jaw tzalaj ex e pon k'i'n tu'n Dios max tuj tnam tcub ttzi mar, jatum ximan cyu'n tu'n cypon.</t>", "31": "<pb/><t>Ba'n tu'n t-xi cyk'o'n chjonte te Kman tu'nju at tc'ujlalil, ex ti'j t-xtalbil in tbincha'n cyi'j xjal.</t>", "32": "<t>Ba'n tu'n tjaw cynimsa'n tbi oc toc cychmon cyib xjal, ex tu'n t-xi cyk'o'n chjonte te oc toc cychmon cyib ke cytijil xjal.</t>", "33": "<pb/><t>In che aj tzkij ke nima ex ke twi a' tu'n Kman ex in che oc te tzkij tx'otx'.</t>", "34": "<t>In che oc ke tbanil tx'otx' tu'n te meba tx'otx' tu'n tlaj cybinchben xjal mya ba'n, akeju najl twitz;</t>", "35": "<t>aju tzkij tx'otx' nno'c te nintz najab tu'n, ex atzun in che jatz jlet ke twi a' tuj,</t>", "36": "<t>atzun in che cub tk'o'n keju minti' in canun cywa, ex in jaw cybincha'n cytanmi tuj.</t>", "37": "<t>In cu'x cyawa'n cyawal tuj cojbil, in cu'x cyawa'n tkan uva, ex nim twitz cyawal in jaw cychmo'n.</t>", "38": "<t>In che cub cy'iwla'n tu'n Kman, in chmet cybaj ex in che chmet ke cyalun.</t>", "39": "<t>Katzun ma che cyim ex ka nok nic'x cybaj in cyaj ten tu'n tlaj yajbil cye cyu'n mastl xjal, ex tu'n tlaj cybis ex tu'n tlaj c'ixc'oj in tzaj cyi'j,</t>", "40": "<t>nne'ltzun tic'un Dios keju in che yajlan cye, ex in che tacpaje' tu'n tuj lugar minti' cynajbil xjal tuj, jatum minti' be.</t>", "41": "<t>In che clet ke meba xjal tu'n, tu'n mi'n cyten tuj bis, ex in chmet mas cybaj tu'n, ic tza'n txkan ẍne'l.</t>", "42": "<t>Oc cyque'yinte ke xjal tz'aklxix tcyakil jlu in che jaw tzalaj, atzun keju binchal mya ba'n minti'tl in che k'ajt.</t>", "43": "<pb/><t>Aju xjal at tnabl, ba'n tu'n toc tcwent ti'j jlu, ex ba'n tu'n tel tnic' ti'j tc'ujlalil Kman.</t>"}