{"1": "<pb/><t>Nman Dios bintza nna'j Diose, in chin kanine onbil teya, chin tbintza.</t>", "2": "<t>Mi'n txi tewan tiba nwitze oc in tzaj yajbil wi'je; bix chin tzaj tbi'na, bix chin tzaj ttzak'we'n naja oc ntxocone ti'ja.</t>", "3": "<t>Porque jurat in baj nchwinklale ic tza'n sib, in che tzaj julin nbakile mer ic tza'n k'ak',</t>", "4": "<t>niban tbaj tipun wanmiye ic tza'n c'ul in tzkij; ex minti'tl nganiye tu'n nwa'ne,</t>", "5": "<t>niban toc lac'e' ntz'umile cyi'j nbakile tu'n tlaj nimxix in chin ayayane.</t>", "6": "<t>Ic ntene ic tza'n jun ẍin at tuj tzkij tx'otx', ex ic tza'n jun xitx' at cyxol ke ja o che baj xitj.</t>", "7": "<t>Minti' in chin tane. Ic ntene ic tza'n jun chyu'j tjunalx tjax twi ja.</t>", "8": "<t>Minti' in xi cycolin aj k'oj tu'n cyyasun wi'je, ex in ajben nbiye cyu'n tu'n t-xi cykanin mya ba'n ti'j juntl xjal.</t>", "9": "<t>Te t-xel pan in xi nwa'ne tza'j; ex in baj t-smon tib ta'l nwitze tuj nc'aye</t>", "10": "<t>tu'n tlaj tk'oja ex ttx'u'jila. Ma chin jaw ttzyu'na ex te tibajxi ma chin ex t-xo'na.</t>", "11": "<t>Aju nchwinklale ic tten ic tza'n xlecun in cub naj; in chin oc tzkije ic tza'n c'ul.</t>", "12": "<t>Atzun teya Nman, in cawina te jumajx; cucx ctzajel na'n tbiya.</t>", "13": "<pb/><t>We'ctza, k'ak'antz tc'u'ja ti'j tnam Sión porque ma japun baj tk'ijlalil; ma pon or tu'n tcub tnajsa'na til.</t>", "14": "<t>In che bisun ke tmajena cyi'j ke abj ate' tuj tnam, ex in tzaj ta'w tuj cyanmi cyi'j ke ttx'akan buy cub.</t>", "15": "<pb/><t>Cycyakil nasyon ex ke rey ate' twitz tx'otx' cjawil cynimsa'n tbi Kman tbanilxix</t>", "16": "<t>oc tjaw tbincha'n juntl maj aju tnam Sión ex oc tyec'unte tib tuj tajwalil.</t>", "17": "<t>Ctzajel tbi'n cyna'j Dios keju otok che cyaj colin nej ex ctzajel tbi'n aju cycubsbil.</t>", "18": "<t>E tcyaj tz'ibet jlu te cye ke xjal che ul itz'j te tibajxi, tu'ntzun tjaw cynimsa'n tbi Kman.</t>", "19": "<pb/><t>Max tuj cya'j tzaj tque'yin Kman; twitz tx'otx' tzaj tque'yin max tuj tja xjan,</t>", "20": "<t>tu'n cytzaj tbi'n keju ate'cx pres in che ok' ex tu'n cyclet keju tcub cysentens tu'n cycyim;</t>", "21": "<t>tu'ntzun tpacbanjtz tbi Kman tuj Sión ex tu'n tjaw nimset tbi tuj tnam Jerusalén,</t>", "22": "<t>oc toc cychmon cyib ke xjal najl cyuj cycyakil nasyon cyuc'ix ke rey, tu'n cyc'ulun te.</t>", "23": "<pb/><t>Tu'n ma tz'el ti'n wipune tuj be; ma tz'oc tlak'ba'n tuj nk'ije.</t>", "24": "<t>Xi nma'ne te cyja': Nman Dios, mi'n tak'a ambil tu'n ncyim naje na'nxtok tjapun wabk'iyile. Atzun teya minti' bajsbil te tabk'iyila.</t>", "25": "<pb/><t>Cub tk'ukba'na twitz tx'otx' atxix t-xe tnejel; tu'nxa o bant cya'j.</t>", "26": "<t>Tcyakil jlu cnajel, atzun teya cucx ctela te jumajx. Tcyakil jlu cbajel ic tza'n jun xbalun; tu'na cch'expetel, ex bi'x cch'expetelx ic tza'n jun xjal in baj tch'expu'n t-xbalun.</t>", "27": "<t>Atzun teya cucx ttena te jumajx, ex minti' bajsbil te tabk'iyila.</t>", "28": "<t>Ke cyc'wa'l tmajena oc che ank'il tuj segurxix, ex ke cyiyjil che bel ten twitza te jumajx.</t>"}