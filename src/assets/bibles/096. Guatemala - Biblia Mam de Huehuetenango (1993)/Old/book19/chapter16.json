{"1": "<pb/><e>Xnak'tzbil tu'n David</e> <pb/><t>Nman Dios, chin tcwentin oca porque ti'ja ma tz'oc nclon wibe.</t>", "2": "<t>O txi nma'ne teya: Aya Nmane, nok tu'na in chin tene tuj txubtxaj, mi jun jacu pon ic tza'n aya.</t>", "3": "<pb/><t>Keju ba'n che niman Dios ex keju tz'aklxix ate' twitz tx'otx', nim in chin tzalaje cyi'j,</t>", "4": "<t>atzun keju in che ajben cye junxitl dios, tzul nimxix bis cyi'j. Mlay chin tene cyuc'il oc t-xi cyk'o'n chic' te jun chojbil te cydios, mlay txi nma'ne aju cybi ke cydios.</t>", "5": "<pb/><t>Nman, o'cxcu aya wetzbile; nim in tk'o'na weye, ex tuj tk'aba ta' nchwinklale.</t>", "6": "<t>Tbanilxix ju tx'otx' ma nc'ulbaye, mejorxix aju wetzbile ma tzaj k'o'n.</t>", "7": "<pb/><t>Cxel nk'o'ne chjonte te Kman porque a in tzaj k'onte nnable, ex a in tzaj k'onte xnak'tzbil tuj wanmiye te konic'an.</t>", "8": "<t>At Kman wuc'ile tcyakil maj, ex tu'nju at ntxlaje tuj nbank'abe, mlay chin yucche.</t>", "9": "<pb/><t>Cyja'tzun at nim tzalajbil tuj wanmiye; tcyakil nximlale c'oquel cwentin tu'n mi'n tnaj,</t>", "10": "<t>porque mlay cyaj tk'o'na wanmiye tuj cynajbil cyimni ex mlay chin cyaj tk'o'na tu'n ttzuwix nximlale, akine nimal teya.</t>", "11": "<t>Tzul tyec'una weye aju tbeyil chwinklal. At nim tzalajbil tu'n ntene tuc'ila, at nim achbil tuc'ila te jumajx.</t>"}