{"1": "<pb/><t>Cyk'onxe chjonte te Kman porque ba'nte ex minti' bajsbil te tc'ujlalil.</t>", "2": "<t>Ba'n tu'n cymante ke aj Israel cyja': Minti' bajsbil te tc'ujlalil Kman.</t>", "3": "<t>Ba'n tu'n cymante ke pal cyja': Minti' bajsbil te tc'ujlalil Kman.</t>", "4": "<t>Keju in che niman te Kman, ba'n tu'n cymante cyja': Minti' bajsbil te tc'ujlalil.</t>", "5": "<pb/><t>Tej atine tuj c'ixc'oj ex bis in cubsane twitz Kman, in tzaj bi'ne tu'n ex in clete tu'n.</t>", "6": "<t>Ate Kman at wuc'ile, mlay chin xobe. Minti' jun mya ba'n jacu cybincha xjal wi'je.</t>", "7": "<t>Ate Kman at wuc'ile ex a onil weye. Cyja'tzun cwila'ye oc tcub cyi'j keju in che ic'un weye.</t>", "8": "<t>Mas ba'n tu'n toc ke' kc'u'j ti'j Kman ex mya tu'n toc ke' kc'u'j cyi'j xjal.</t>", "9": "<t>Mas ba'n tu'n toc ke' kc'u'j ti'j Kman ex mya tu'n toc ke' kc'u'j cyi'j ke nejenel cyxol xjal.</t>", "10": "<pb/><t>Otok baj txolin wi'je cyu'n cycyakil nasyon tu'n cyk'ojin wi'je, pero nok tu'n tipumal Kman cub cyi'j wu'ne.</t>", "11": "<t>Otok baj cytxolban cyib wi'jele, pero nok tu'n tipumal Kman cub cyi'j wu'ne.</t>", "12": "<t>Otok baj cytxolban cyib wi'je ic tza'n ttxu cab, pero jurat o baj cytx'u'jil, mer ic tza'n txkan ch'i'x jurat in baj tz'e'y tu'n k'ak'; nok tu'n tipumal Kman cub cyi'j wu'ne.</t>", "13": "<t>Inx lamo'ne cyu'n tu'n tcyakil cyipun tu'n ncub tz'ake, pero ate Kman ul onil weye.</t>", "14": "<t>Oc chin bitzale te Kman aju k'ol wipumale, porque a clol weye.</t>", "15": "<pb/><t>Tuj cyja xjal tz'aklxix nno'c bitz te tzalajbil tu'nju otok cub cyi'j aj k'oj cyu'n. Tu'n tipumal Kman ma cub cyi'j aj k'oj.</t>", "16": "<t>Aju tipumal Kman nimxix toclen. Tu'n tipumal Kman ma cub cyi'j aj k'oj, che chi xjal tuj cybitz.</t>", "17": "<pb/><t>Mlay chin cyime, nok o'cx cucx chin ank'ile tu'n t-xi ntx'olba'ne tcyakilju o tbincha Kman.</t>", "18": "<t>Cyuwxix ncastiwoye cub tk'o'n Kman, pero minti' tak' ambil tu'n ncyime.</t>", "19": "<pb/><t>Cyjakome tlamel tja Dios nwitze, porque waje tu'n wocxe k'olte chjonte te Kman.</t>", "20": "<pb/><t>Atzun ttzi tja Kman jlu, ex atzun che oquex ke xjal tz'aklxix.</t>", "21": "<pb/><t>In xi nk'o'ne chjonte teya Nman tu'nju ma chin tzaj ttzak'we'na ex tu'nju aya clol weye.</t>", "22": "<t>Aju abj el cyic'un ke binchal ja ma tz'oc te scyini te simyent.</t>", "23": "<t>A jlu ma tbincha Kman ex in ko labin ti'j.</t>", "24": "<t>Atzun k'ij lu cyaj tma'n Kman tu'n tcub kic'sa'n. Ko tzalajxix ti'j.</t>", "25": "<pb/><t>Binchama xtalbil Nman, ko tcloma. Ex binchama xtalbil tu'n ktene ba'n.</t>", "26": "<pb/><t>Cy'iwla'nxwit aju tzul, tu'n Kman ma tzaj sama'n. Max tuj tja Dios in che cub kcy'iwla'ne.</t>", "27": "<t>Ate Kman ax Dioste, ex a k'ol spic'un kibaj. E t-xe't nink'ij ex cyi'nxe tk'ab tze' tu'n cypon max ttxlaj tcach altar.</t>", "28": "<pb/><t>In xi nk'o'ne chjonte teya tu'nju aya Ndiose, ex cxel nk'o'ne chjonte teya tu'nju ma' toclena.</t>", "29": "<t>Cyk'onxe chjonte te Kman porque ba'nte ex minti' bajsbil te tc'ujlalil.</t>"}