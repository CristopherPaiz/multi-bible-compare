{"1": "<pb/><e>Bitz tu'n David</e> <pb/><t>At tzalajbil teju xjal in ximan cyi'j keju minti' cyipun ex cyi'j ke meba; porque oc cletel tu'n Kman tuj tk'ijlalil mya ba'n.</t>", "2": "<t>C'oquel cwentin tu'n Kman, cxel tk'o'n tchwinklal ex ctzalajel twitz tx'otx', ex mlay txi k'o'n tu'n Kman tuj cyk'ab ke aj k'oj ti'j.</t>", "3": "<t>Cxel tk'o'n Kman tipun oc ttzaj yabil ti'j ex cbanixel tyabil tu'n.</t>", "4": "<pb/><t>O txi nma'ne cyja': Nman, k'ak'antz tc'u'ja wi'je; chin tk'anan oca, masque o chin binchane il twitza.</t>", "5": "<t>Ke aj k'oj wi'je in cyma'n mya ba'n wi'je, ex in che kanin ti'j: ¿Jtoj ban tcyim ex tu'n mi'n ttzaj na'ntl tbi? Che chi.</t>", "6": "<t>Ka ma che ul que'yil weye, puro ba'n cyyol in cyma'n weye, pero mya ax toc cyu'n; in xi cyc'u'n tuj cyanmi tcyakilju mya ba'n in cyil wi'je, ex octzun cyex ti'jxi in baj cyma'n cye cycyakil xjal.</t>", "7": "<t>Akeju in che el ic'unte weye in baj cychmon cyib ex in che oc ten yolil wi'je; tuj cyximbetz ka tu'n wexwe nlaj in chin yajlanjtze,</t>", "8": "<t>ex in cyma'n: Aju tyabil toc puro plojxix ex minti' k'anbil ti'j; ma cub tz'ak tuj tcoẍbil ex mlay jaw we'tl.</t>", "9": "<t>Ajunlpe aju mejor wamiwoye, aju otok tz'oc ke' nc'u'je ti'j ex o wa'n junx wuc'ile, ma tz'oc aj k'oj wi'je.</t>", "10": "<t>Atzun teya Nman, k'ak'antz tc'u'ja wi'je; chin tonintza tu'n nbanixe, tu'ntzun t-xi nk'o'ne jun chojbil cye ti'j ju in cybincha'n wi'je.</t>", "11": "<t>Atzun c'elel nnic'e ti'j ka in tzalaja wi'je; oc mi'n cycamban ke aj k'oj wi'je.</t>", "12": "<t>Atzun weye, cwentin kine tu'na tu'nju minti' npaltile, ex tu'na chin tele twitza te jumajx.</t>", "13": "<pb/><t>Nimanxwit tbi Kman aju Cydios aj Israel ja'lo ex te jumajx. Icxwitju.</t>"}