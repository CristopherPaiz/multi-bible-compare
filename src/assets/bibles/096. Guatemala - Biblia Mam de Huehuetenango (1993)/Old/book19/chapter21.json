{"1": "<pb/><e>Bitz tu'n David</e> <pb/><t>Nman, in tzalaj rey tu'nju ma txi tk'o'na tipumal; nim in tzalaj porque tu'na ma camban.</t>", "2": "<t>Ma tzaj tk'o'na ke tajbil; minti' ma cub txc'a'yina ke tkanbetz.</t>", "3": "<t>Ma tc'ama tuc'il nimcu cy'iwbil, ex ma jax tk'o'na jun coron k'an pwak tuj twi'.</t>", "4": "<t>Xi tkanin tchwinklal teya, ex tzaj tk'o'na ma' tuj tchwinklal ex te jumajx.</t>", "5": "<t>Nok tu'nju onbil tu'na, ma'xix ma tz'oc tipumal, ma txi tk'o'na nimbil te ex toclen ma'xix.</t>", "6": "<t>Ma cub tcy'iwla'na te jumajx; ma noj tu'n tzalajbil tu'nju aya at tuc'il.</t>", "7": "<pb/><t>Aya rey, mlayx cub tz'aka tu'nju k'ukl tc'u'ja ti'j Kman; k'ukl tc'u'ja ti'j tc'ujlalil Dios aju ma'xix toclen.</t>", "8": "<t>Tu'n tipumala cbel cyi'j cycyakil aj k'oj ti'ja; ex tu'n tbank'aba cbel cyi'j keju in che ic'un teya;</t>", "9": "<t>bi'x che oquex tk'o'na ke tuj jun jorni in c'ant tu'n k'ak' oc tula tu'n tcub cysentens tu'na. Tu'n tk'oj Kman che bel tz'e'y tu'n k'ak'.</t>", "10": "<t>Che najel ke cyc'wa'l ex ke cyiyjil tu'na, mi a'l jun cyjel ank'in cyxol xjal.</t>", "11": "<t>Masque cyaj tu'n cybinchante jun mya ba'n ti'ja ex ka tu'n tbaj cyximan jun ti'xti ti'ja, pero mlay bant cyu'n.</t>", "12": "<t>Tu'na che c'elel ok oc t-xi tumla'na plech cyi'j.</t>", "13": "<pb/><t>Cjawil knimsane tbiya Kman, tu'nju nim tipumala. Ko bitzale ex cxel kk'o'ne chjonte teya tu'n tipumala ma'xix.</t>"}