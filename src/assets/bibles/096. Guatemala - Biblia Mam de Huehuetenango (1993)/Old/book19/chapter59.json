{"1": "<pb/><e>A jlu o tz'ibanjtz tu'n David tej t-xi t-sama'n Sa√∫l ke xjal tja David tu'n tcub byo'n cyu'n</e> <pb/><t>Nman Dios, chin tcloma tuj cyk'ab aj k'oj wi'je; chin clet-xwita tu'na tuj cyk'ab keju in jaw cyi'n cyib wi'je.</t>", "2": "<t>Chin tcloma tuj cyk'ab xjal binchal mya ba'n, chin tcloma tuj cyk'ab ke byol xjal,</t>", "3": "<t>porque at ke xjal nimxix cyipumal nok in che ayon ti'j tu'n ncub cybyo'n.</t>", "4": "<pb/><t>Nman, bajx jaw wi'n wibe cyi'j ex bajx chin binchane il; minti' o bant jun mya ba'n wu'ne cyi'j, ex masque icju, pero nno'c tilil cyu'n tu'n cyoc tzokpaj wi'je. K'i'mel twatla. Tzaja onil weye ex que'yinxa aju in bant cyu'n.</t>", "5": "<t>Aya Nman Dios aju Dios Tajaw Tcyakil, aju Dios cye aj Israel, k'i'mel twatla, ex k'on cuba cycastiw ke xjal mya ocslal ke ti'ja; mi'n tzaj tz'e'y tc'u'ja cyi'j ke binchal mya ba'n, akeju in che oc meltz'aj wi'je.</t>", "6": "<t>Konic'an in che ajtz meltz'aj, in che kawin ic tza'n ke tx'yan, ex nok in che betje' tuj tnam.</t>", "7": "<t>Nim in che yasun ex in che xobtzan, aju cytzi' mer ic tza'n spad in che naj xjal tu'n, ex in cyma'n: Mi a'l jun in bin ki'j, che chi.</t>", "8": "<pb/><t>Atzun teya Nman in tze'na cyi'j; in xmayina cyi'j keju mya ocslal ke ti'ja.</t>", "9": "<t>Tuc'ila in nclon wibe Nman Dios, porque aya k'olte wipumale ex aya colol wi'je.</t>", "10": "<t>Aju Dios in c'ujlante weye tzul onil weye; cwila'ye oc tcub cyi'j ke aj k'oj wi'je tu'n.</t>", "11": "<t>Mi'n che cub tbyo'n naja ke, tu'ntzun mi'n tic' tna'njtz cyu'n ke ntanmile; sputun baja ke tu'n tipumala, ex che najxwit tu'na. Aya Nman colol ki'je.</t>", "12": "<pb/><t>In che binchan il ti'j tcyakilju in cyma'n; che tpresin ocxa ke tu'nju cynimbil cyib ex tu'nju yol in baj cyjuramentin mya ax toc.</t>", "13": "<t>Byo'n cuba ke tu'n tk'oja, byo'n cuba ke tu'n mi'n cucx cyank'in; tu'ntzun tel cynic' xjal ti'j ka ate Dios in cawin cyibaj aj Israel ex tuj tcyakil twitz tx'otx'.</t>", "14": "<t>Oc cyajtz meltz'aj te konic'an in che kawin ic tza'n ke tx'yan, ex in che betje' tuj tnam,</t>", "15": "<t>in che betje', in che jyon cywa, in che jaw xo'jin tu'nju minti'xix in noj cyc'u'j.</t>", "16": "<pb/><t>Atzun weye, chin bitzale teya te prim; chin bitzale ti'j tc'ujlalila ex tipumala, tu'nju aya jun colbil weye ex tuc'ila in pon nclon wibe oc ntene tuj yajbil weye.</t>", "17": "<t>Teya che xel nbitzane ke bitz, Nman Dios, porque aya k'ol wipumale ex aya colbil weye; aya Dios aju in c'ujlante weye.</t>"}