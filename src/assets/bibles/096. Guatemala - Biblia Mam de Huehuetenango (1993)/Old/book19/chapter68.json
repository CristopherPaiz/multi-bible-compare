{"1": "<pb/><e>Bitz tu'n David</e> <pb/><t>Oc in jaw we' Dios cyi'j ke aj k'oj ti'j, bi'x in che el sputj tu'n; ex keju in che ic'un te bi'x in che el ok twitz;</t>", "2": "<t>in che cub naj ke ic tza'n sib tuj cyk'ik', in che el a'yix ke ic tza'n xcab nno'cx k'ot tuj k'ak'; cyja'tzun tten in che naj ke xjal mya ba'n twitz Dios.</t>", "3": "<t>Atzun cye keju tz'aklxix in che tzalaj ke; in che noj tu'n tzalajbil twitz Dios ex in che t'icpaj tu'n tzalajbil.</t>", "4": "<pb/><t>Che bitzane te Dios, che bitzane tu'n tjaw nimset tbi; cynimsa'n jawe aju in bet tibaj muj. Che tzalajxe ti'j Kman. Che tzalajxe twitz.</t>", "5": "<t>Ate Dios najl tuj tja xjan, ate mambaj cye ke c'wa'l minti' cyman ex cytxu' ex colol cyi'j ke meba xu'j;</t>", "6": "<t>In tzaj tk'o'n Dios jun lugar jatum tu'n cynajan keju cyjunalx ate'; in che etz ttzokpi'n keju cyocx pres ex in xi tk'o'n tzalajbil cye; atzun cye keju miban che bin oc che najal tuj tx'otx' miban tzaj awal tuj.</t>", "7": "<pb/><t>Nman Dios, tej tcub neja cywitz ke xjal etzan tu'na ex tej tbeta tuj lugar minti' cynajbil xjal tuj,</t>", "8": "<t>jaw lu'lun tx'otx', tzaj jbal twitz cya'j, aju witz Sinaí jaw lu'lun twitz Dios, aju Dios cye aj Israel.</t>", "9": "<t>Nman Dios, tu'na tzaj nimxix jbal tu'ntzun toc juntl maj tipun aju tzkij tx'otx' etzan tu'na.</t>", "10": "<t>Ke xjal etzan tu'na axtzun e cub ten tuj, atzun teya Nman Dios, nok tu'n t-xtalbila xi tk'o'na cye ke meba aju at tajben cye.</t>", "11": "<pb/><t>Tzaj tk'o'n Kman jun tnej yol ex nimcu xu'j e oc ten k'malte tkanil:</t>", "12": "<t>E je'l ok ke rey cyuc'ix ke cysoldad. Ke xu'j otok che cyaj ten ja baj cysipan aju otok tz'el k'i'n cye aj k'oj,</t>", "13": "<t>atzun cyeye acux coẍl keye tuj cype'n ẍne'l, oc ttx'otx'il sak pwak cyi'j ke t-xic' paloma. Ex oc ttx'otx'il k'an pwak mas tbanil cyi'j ke ttzmal.</t>", "14": "<t>Tejtzun cyel ok ke rey tu'n Dios aju Tajaw Tcyakil, sak oc twi witz Salmón tu'n.</t>", "15": "<pb/><t>Ma' cywa'l ke witz tuj tx'otx', ex ma'xix cyjawsa'n.</t>", "16": "<t>Akeye witz ma' cywa'le, ¿tiku'n in tzaj tlo'ch cyc'u'je ti'j ju witz jaw t-sc'o'n Dios tu'n tnajan twi'? Atzun cnajal Kman te jumajx.</t>", "17": "<pb/><t>Tuj milin ate' ke tcarwaj Dios te k'ojbil; tzaj twi' witz Sinaí cyuc'ix ke tcarwaj ex ul tuj tja.</t>", "18": "<t>Nman Dios, ma jaxa twi' jun witz ma' twa'l, ma che jax ti'na ke pres; o tc'ama chojbil tzaj cyk'o'n xjal, ex cyuc'ixpe ke xjal miban che niman tzaj cyk'o'n chojbil teya Nman, tu'ntzun tnajana cyxol.</t>", "19": "<pb/><t>Nimanxwit Kman aju Kdios ex clol ke, tu'nju teyle junjun k'ij in xi ti'n aju kikatz.</t>", "20": "<t>Ate Kman Dios ba'n colin, ex jacu ko clet tu'n te camic,</t>", "21": "<t>cbel tpa'n Dios cywi' aj k'oj ti'j, tuc'ix cywi' keju cucx cybinchan il.</t>", "22": "<pb/>O tma Kman cyja': <pb/><t>Oc c'ajetz wi'ne tuj tx'otx' Basán; oc c'ajetz wi'ne tuj mar ma' t-xe',</t>", "23": "<t>tu'ntzun tnoj cyi'j tkana tu'n cychc'el ke aj k'oj ti'ja ex tu'n t-xi cyc'a'n ke ttx'ya'na.</t>", "24": "<pb/><t>Nman Dios, aya Ndiose ex Nreye, tuj tjaya xjan k'ancha'l ke xjal txolin cyten in cub cyic'sa'n nink'ij te nimbil teya.</t>", "25": "<t>Nejni ke bitzal ex lepchix ke k'ajtzal chnab, ex tuj xolbaj cycu'x ke tal k'apoj nno'c cyk'ajtza'n ke tampor ch'in.</t>", "26": "<t>Cyk'onxe chjonte cycyakile te Kman Dios. Cyk'onxe chjonte te cycyakile akeye aj Israel.</t>", "27": "<t>Nejni Benjamín cywitz, aju mas ch'in, cyuc'ix nimcu nejenel cye tiyjil Judá, cye tiyjil Zabulón ex cye tiyjil Neftalí.</t>", "28": "<pb/><t>Nman Dios, yec'untza tipumala ic tza'n o tbinchaya ki'je ojtxi.</t>", "29": "<t>Max tuj tjaya ma' twa'l tuj Jerusalén, jatum in pon k'i'n oyaj teya cyu'n ke rey,</t>", "30": "<t>cawinxa tnam Ejipt, aju ic tten ic tza'n ke txcup ate' tjak' tkan ajlaj, ex ic tza'n ke tor ex ke tal tor tx'u'j ke, e tcub cymansin cyib twitza ex e ttzaj cyi'n sak pwak; sputun ela ke xjal o'cx cyaj ti'j k'oj.</t>", "31": "<t>Tuj Ejipt che tzajel ke nejenel; cjawil cyyec'un cyk'ab aj Etiopía twitz cya'j tu'n cyna'n Dios.</t>", "32": "<t>Che bitzane te Dios akeye tnam tuj tcyakil twitz tx'otx', cybitzanxe bitz te Kman,</t>", "33": "<t>aju in bet twitz cya'j, aju cya'j at te jumajx. Cybinxe tk'ajk'ajel twi', aju tk'ajk'ajel twi' nimxix tipumal.</t>", "34": "<t>Tz'elx cynic'e ti'j tipumal Dios; aju tajwalil tcub cyibaj aj Israel, aju tipumal in japun canun twitz cya'j.</t>", "35": "<t>Ma'xix t-xilen Dios tuj tja xjan; aju Cydios aj Israel in tzaj tk'o'n cyipumal ke xjal etzan tu'n. <pb/>Nimanxwit tbi Dios.</t>"}