{"1": "<pb/><e>Jun bitz</e> <pb/><t>Che bitzane te Dios tuc'il tzalajbil akeye najl tuj tcyakil twitz tx'otx';</t>", "2": "<t>che bitzane tu'n tjaw cynimsa'ne tbi tbanilxix; cyk'onxe chjonte te ex cynimsa'n jawe tbi.</t>", "3": "<t>Cymanxe te Dios cyja': Ma'xix cyxilen ke tbinchbena. Nok tu'n tipumala ma'xix che bel tz'ak twitza ke aj k'oj ti'ja.</t>", "4": "<t>Cycyakil xjal che bel ẍmeje' c'ulul twitza, ex che bitzal tu'n tjaw nimsa'n tbiya.</t>", "5": "<pb/><t>Cytzaje que'yilte aju tak'unben Dios, akeju binchben ma'xix cyxilen o tbincha cyi'j ke xjal:</t>", "6": "<t>Aj tzkij mar tu'n, ax icx e jic'x ke kxe'chel tuj nima Jordán tu'n cykan; ko tzalajxix ti'j Dios.</t>", "7": "<t>In cawin te jumajx tuc'il tipumal; toc tcwent cyi'j ke nasyon tu'ntzun mi'n tjaw cyi'n cyib cyi'j keju miban che bin.</t>", "8": "<pb/><t>Cycyakile akeye txkantl nasyon cyk'onxe chjonte te Kdiose, che bitzane tu'n tjaw nimset tbi.</t>", "9": "<t>Porque nok tu'n cucx itz'x ko'; ex tu'n minti' ma ko jaw tz'ak.</t>", "10": "<pb/><t>Kman Dios, ma ko oc tk'o'na tuj malbil, ma ko baj t-saksa'na ic tza'n sak pwak.</t>", "11": "<t>Ma ko tzyete tu'na tuj c'obil; ex ma cub tk'o'na jun iktz alxix kibaje.</t>", "12": "<t>Xi tk'o'na ambil tu'n tcub ki'je cyu'n aj k'oj; mer ic tza'n ma ko ic'e tuj a' ex tuj k'ak', pero te bajsbil ul ti'na ko'ye tuj jun lugar tbanilxix.</t>", "13": "<t>Oc chin oquexe tuj tjaya ex che bel npatune ke oyaj twitza; cyja'tzun cjapunel wu'ne aju yol o txi ntziyane,</t>", "14": "<t>aju yol xi ntziyane teya tej atintoke tuj xobajil.</t>", "15": "<t>Che bel npatune tibaj t-altara ke alumaj ulni cynabl; ex che xel nk'o'ne teya ke tor ex ke tman chip tuc'ix t-sibel ẍne'l.</t>", "16": "<pb/><t>Cytzaje cycyakile akeye in che xob twitz Dios. Cybintze, cxel nma'ne cyeye aju ma tbincha weye.</t>", "17": "<t>Jaw tk'ajk'ajel nwi'ye tu'n ncubsane twitz, ex jaw nnimsa'ne tbi.</t>", "18": "<t>Nokwit at nximbetze mya ba'n, minti'wtlo ma chin tzaj bi'ne tu'n Kman;</t>", "19": "<t>pero ma chinx bi'ne tu'n ex ma tzaj tbi'n nna'j Diose.</t>", "20": "<pb/><t>Nimanxwit te Dios, minti' ma tz'el tic'un nna'j Diose ex minti' ma cub t-xc'a'yin tc'ujlalil weye.</t>"}