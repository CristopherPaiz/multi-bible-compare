{"1": "<pb/><e>Aju bitz lu o tz'ibanjtz tu'n tajben te cye tiyjil Coré</e> <pb/><t>Tbanilxix tjaya Nman Dios aya Tajaw Tcyakil.</t>", "2": "<t>Nimxix nganiye tu'n ntene twitz tjaya. Tu'n tcyakil wanmiye ex ntzalajbile in chin bitzane teju Dios itz'.</t>", "3": "<pb/><t>Ke tal chyu'j ex ke xtx'a'y in cnet cylugar tu'n toc cyk'o'n cyk'u' ti'j t-altara tu'n cyjaw pok'l cyal, Nman, aya Tajaw Tcyakil, aya Nreye ex aya Ndiose.</t>", "4": "<pb/><t>At tzalajbil cye keju najl tuj tjaya ex cucx in jaw nimsa'n tbiya cyu'n.</t>", "5": "<t>At tzalajbil cye keju in cnet cyipumal tuc'ila, ex at nim cygan tu'n cyxi' tuj tjaya.</t>", "6": "<t>Oc in che ic' tuj tzkij tx'otx', in ch'expet cyu'n ex nno'c ic tza'n jatum in che jaw jlet ke twi a', ex oc in tzaj jbal, nim a' in jaw chmet.</t>", "7": "<t>Keju xjal lu nno'cxi cyipumal junjun k'ij, ex c'oquel cyque'yin ju Dios Ma'xix T-xilen tuj tnam Sión.</t>", "8": "<pb/><t>Nman Dios, aya Tajaw Tcyakil, aya Tdios Jacob, bintza nna'j Diose.</t>", "9": "<t>Nman Dios clol keye, que'yintza tuc'il tzalajbil aju xjal sc'o'maj tu'na tu'n toc te rey.</t>", "10": "<pb/><t>Mas ba'n tu'n ntene jun k'ij tuj tjaya, twitzju tu'n ntene jun mil k'ij mya tuj tjaya; mas ba'n tu'n ntene ttzi tja Ndiose, ex mya tu'n ntene jatum najl keju binchal mya ba'n.</t>", "11": "<t>Porque ate Kman Dios spic'un ex clol ke; tzul tk'o'n xtalbil ex nimbil ke, ex mlay cub t-xc'ayin tu'n ttzaj tk'o'n aju ba'n cye keju in che bet tuj tumelxix.</t>", "12": "<pb/><t>Aya Kman Dios Tajaw Tcyakil, at tzalajbil cye ke xjal in ke' cyc'u'j ti'ja.</t>"}