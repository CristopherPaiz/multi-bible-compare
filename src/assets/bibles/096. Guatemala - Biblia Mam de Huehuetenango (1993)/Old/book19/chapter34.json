{"1": "<pb/><e>Bitz tu'n David tej toc tk'on tib te loc twitz Abimelec. Atzunte Abimelec ex tlajo'n</e> <pb/><t>Cxel nk'o'ne chjonte te Kman tcyakil k'ij ex cucx cjawil nnimsa'ne tbi.</t>", "2": "<t>Nim in chin tzalaje ti'j Kman; cybintze ex che tzalaje akeye xjal mans.</t>", "3": "<t>Cynimsa'n jawe Kman junx wuc'ile ex knimsa'n jaw tbi.</t>", "4": "<pb/><t>In cubsane twitz Kman ex in tzaj tzak'we'ne tu'n; in clete tu'n te tcyakilju in chin xobtoke te.</t>", "5": "<t>Keju toc cywitz ti'j Kman in tzalajxix cywitz ex mlay cub cych'ixwi.</t>", "6": "<t>In jaw sch'ine tej atine tuj bis, ex in tzaj bi'ne tu'n Kman, in clete tu'n tuj tcyakilju yajbil weye.</t>", "7": "<t>Aju t-anjel Kman in xk'ukin cye keju in che niman te Kman, ex in che clet tu'n.</t>", "8": "<t>Che nic'benchake ti'j, tz'elx cynic'e ti'j, ate Kman puro ba'n. At tzalajbil teju xjal nno'c ke' tc'u'j ti'j Kman.</t>", "9": "<t>Che nimane te Kman akeye pa'maj keye tu'n cyajbene te, porque tzul tk'o'n tcyakilju at tajben cye keju in che niman te.</t>", "10": "<t>Ke tal balun minti' cychi' ex nnic'x we'yaj cyu'n, atzun keju in che cubsan twitz Kman, ctzajel k'o'n tcyakilju ba'n cye.</t>", "11": "<pb/><t>Cytzaje nc'wa'l ex chin cybintze: Che xel nxnak'tza'ne tu'n cynimane te Kman.</t>", "12": "<t>¿Cyajpeye tu'n cyank'ine nim k'ij? ¿Cyajpeye tu'n cytzalaje ti'j cychwinklale?</t>", "13": "<t>Cyjac'um cytzi'ye tu'n mi'n cyyoline yol mya ba'n, ex mi'n che nic'ane yol.</t>", "14": "<t>Cypa'mil cyibe ti'j mya ba'n ex cybinchame ba'n; tz'oc tililx cyu'ne tu'n cucx tu'n cytene ba'n cyuc'il xjal.</t>", "15": "<pb/><t>Cwentin ke xjal tz'aklxix tu'n Kman ex in tzaj tbi'n cyna'j Dios.</t>", "16": "<t>Atzun ke binchal mya ba'n at tk'oj Kman cyi'j, banin ti'j tu'n cynaj twitz tx'otx' ex tu'n mi'n ttzaj na'ntl cybi.</t>", "17": "<t>In che cubsan ke xjal tz'aklxix twitz Kman, ex in che tzaj tbi'n, in che clet tu'n tuj tcyakil yajbil cye.</t>", "18": "<t>Nikayin ta' Kman tu'n cyclet ke xjal ma tz'oc ta'w bis ti'j cyc'u'j ex minti'tl jatum tu'n toc ke' cyc'u'j.</t>", "19": "<pb/><t>Aju xjal tz'aklxix nim yajbil nnic'x tu'n, pero in colpet tu'n Kman tuj tcyakilju in tzaj ti'j.</t>", "20": "<t>Cwentin ke tbakil tu'n Kman; ex mi jun cbel tokj.</t>", "21": "<t>Ke binchal mya ba'n, tu'nxju mya ba'n che najel; cbel cycastiw keju in che ic'un cyi'j ke xjal tz'aklxix.</t>", "22": "<t>A Kman ccolpil cye keju in che ajben te, mlay cub cycastiw keju k'ukl cyc'u'j ti'j.</t>"}