{"1": "<pb/><t>Nman, bintza tk'ajk'ajel nwi'ye, k'ontz twi'ya ti'j nna'j Diose, porque tz'aklxix kine twitza, porque minti' nne'tz jun nic'aj yol tuj ntzi'ye.</t>", "2": "<pb/><t>Tu'na ctzajel tbincha'na wi'je, porque ba'n tu'na alcye aju tz'aklxix.</t>", "3": "<t>Aya in baj que'yinte ke nximbetze; nnu'l aja que'yil weye te konic'an; o chin oc tk'o'na tuj malbil ex minti' ma cnet jun mya ba'n wi'je tu'na. Bajx txi nma'ne jun ti'xti mya tuj tumelxix,</t>", "4": "<t>ic tza'n in cybincha'n txkantl xjal; ma chin el lak'e'ye ti'j cybe keju o'cx in che ximan ti'j tu'n tcub jun xjal cyu'n, ma nbinchaye ic tza'nx in cyma'n ke tmandamyenta.</t>", "5": "<t>Cucx wa'lxix kine tuj tbeya; bajx tz'el npa'n wibe ti'j.</t>", "6": "<pb/><t>Aya Dios, ti'ja in jaw tk'ajk'ajel nwi'ye, porque in chin tzaj ttzak'we'na; k'ontz twi'ya ti'j, ex bintza ke nyole.</t>", "7": "<t>Yec'untza weye aju tc'ujlalila tbanilxix, porque tu'na in che clet ke xjal, akeju in pon cyclon cyib ti'ja tu'ntzun mi'n cynaj cyu'n ke aj k'oj cyi'j.</t>", "8": "<t>Chin tcwentin oca ic tza'n t-santil ke tbak' twitza; chin tcloma tjak' t-xlecumal t-xic'a</t>", "9": "<t>cywitz ke xjal mya ba'n in che oc tzokpaj wi'je, ex cywitz ke aj k'oj wi'je cytxolin cyib wi'je tu'n ncube cyu'n.</t>", "10": "<t>Akeju xjal lu cyuwxix cyanmi, in che yolin tuc'il cynimbil cyib;</t>", "11": "<t>nikayin lepch ke wi'je ex in che ayon ti'j nok jnic' or oc ncub tz'ake cyu'n twitz tx'otx'.</t>", "12": "<t>Ic cyten ic tza'n ke balun in che cub ten xk'ukil tu'n ttzyet jun cycanb, ex ic tza'n jun tal tman balun nno'cx yut'e' tuj tewbil.</t>", "13": "<pb/><t>We'ctza Nman, we'cuya cywitz ke jlu. Xon cuba ke twitz tx'otx'. Chin tcloma tu'n t-spadiya cywitz ke xjal mya ba'n;</t>", "14": "<t>chin tcloma tu'nju tipumala cywitz ke xjal lu, Nman; lajo'n exa ke twitz tx'otx' lu, porque atzunju cyetzbil at tuj cychwinklal lu. Nok cucx que'yinxa ke, e tchmet nim cyk'inumabl tu'ntzun cywa'nxix ke cyc'wa'l ti'j, ex tu'n t-sobryintl cye ke tal cychman.</t>", "15": "<t>Atzun weye, c'oquel nque'yine twitza tu'nju tz'aklxix kine; oc chin jawil tzalaje oc toc nque'yine twitza, oc tel nwatle.</t>"}