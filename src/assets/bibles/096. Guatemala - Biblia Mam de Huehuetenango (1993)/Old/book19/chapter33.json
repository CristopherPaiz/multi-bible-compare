{"1": "<pb/><t>Akeye xjal tz'aklxix che tzalajxe ti'j Kman; ke xjal in che bet tuj tumelxix ba'n tu'n t-xi cyk'o'n chjonte te Dios.</t>", "2": "<t>Cyk'onxe chjonte te Kman tu'n tk'ajk'ajel twi chnab arpa, che bitzane tuc'il tk'ajk'ajel quitar.</t>", "3": "<t>Cybitzanxe jun bitz ac'aj te Kman, cyk'ajtza'nque ke chnab mejorxix wen ex che sch'ine tu'n tzalajbil.</t>", "4": "<pb/><t>Aju tyol Kman axix toc te, ex tu'nju tbinchben nne'l knic' ti'j ka in japunxix tyol.</t>", "5": "<t>In tzalaj Kman ki'j ka in kbincha'n aju tz'aklxix ex ka in ko bet tuj tumelxix; tcyakil twitz tx'otx' nojni tu'n tc'ujlalil.</t>", "6": "<t>Tu'n tyol Kman ex tu'n T-xew bant cya'j tuc'ix tcyakilju at twitz.</t>", "7": "<t>Tu'n Kman tchmon tib a' tuj mar, ex junx in cub tc'u'n aju nintz mar tuj jun tcubil.</t>", "8": "<pb/><t>Akeye xjal tuj tcyakil twitz tx'otx', che xobe twitz Kman ex che nimane te.</t>", "9": "<t>Porque tej tyolin Kman bi'x bant tcyakil, ex tej t-xi tma'n tyol ax cyaj ten tcyakil.</t>", "10": "<pb/><t>In baj ttzacun Kman aju in cub cyximan ke mastl nasyon tu'n tbinchet cyu'n,</t>", "11": "<t>atzunju ximamaj tu'n Kman in cyaj ten te jumajx.</t>", "12": "<t>At tzalajbil teju nasyon a Kman ma tz'oc te Cydios, aju ma jaw t-sc'o'n Dios tu'n toc te tecuxix.</t>", "13": "<pb/><t>Max tuj cya'j in che tzaj tque'yin Kman cycyakil xjal;</t>", "14": "<t>max tuj tnajbil in che tzaj tque'yin ke xjal najl twitz tx'otx';</t>", "15": "<t>a Kman o binchante cyanmi ex toc tcwent ti'j tcyakilju in cybincha'n.</t>", "16": "<pb/><t>Mi jun rey jacu clet nok tu'nju at nim t-soldad, ex masque at nim cyipun xjal, pero mya tu'nju at cyipun jacu che clet.</t>", "17": "<t>Tuj k'oj nokx gan nno'c ke' cyc'u'j xjal cyi'j chej; masque at nim cyipun pero mlay che clet xjal cyu'n.</t>", "18": "<pb/><t>Atzun keju in che niman te Kman ex in ke' cyc'u'j ti'j tc'ujlalil, cucx cwentin ke tu'n.</t>", "19": "<t>In che clet tu'n te camic, ex minti' in che cyim tuj tk'ijlalil we'yaj.</t>", "20": "<pb/><t>Ako' k'ukl kc'u'j ti'j Kman, a onil ke ex ti'j nno'c kclon kib.</t>", "21": "<t>In tzalaj kanmi ti'j Kman ex k'uklxix kc'u'j ti'j tu'nju xjan tbi.</t>", "22": "<t>Awt tc'ujlalila ten kuc'ile Kman, porque atzun k'ukl kc'u'je ti'ja.</t>"}