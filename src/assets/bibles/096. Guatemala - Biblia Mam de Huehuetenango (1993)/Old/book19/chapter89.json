{"1": "<pb/><e>A jlu o tz'ibanjtz tu'n Etán aju tiyjil Ezra</e> <pb/><t>Nman Dios, cucx chin bitzale ti'j tc'ujlalila ex cucx cxel ntx'olba'ne ka in japunxix ju tyola tu'na.</t>", "2": "<t>Cxel nk'o'ne tkanil ka te jumajx ju tc'ujlalila, in japunxix ju tyola ex minti' in ch'expet; ic tza'n te cya'j minti' in ch'expet, icxtzunju tyola minti' in ch'expet.</t>", "3": "<t>Cyaj bant ti'j jun tyola tuc'il David ex xi ttziyana te tmajena sc'o'maj tu'na, chiya cyja':</t>", "4": "<t>Ke tiyjila che ul te tibajxi che oquel nk'o'ne te cawil te jumajx te t-xela.</t>", "5": "<t>Nman Dios, cycyakil keju ate' tuj cya'j in cyk'o'n chjonte teya tu'nju in japunxix tyola, ex tu'nju tbinchbena ma'xix t-xilen.</t>", "6": "<t>Mi jun anjel mi ke txkantl ate' tuj cya'j in pon ic tza'n teya Nman.</t>", "7": "<t>Porque ma' t-xilena Dios, ex xobajilxixa, txolin ti'ja cyu'n keju ate' tuj cya'j.</t>", "8": "<pb/><t>Nman Dios aya Tajaw Tcyakil, at nim tipumala ex tzyu'n aju yol axix toc tu'na; minti' juntl jacu pon ic tza'n teya.</t>", "9": "<t>In cawina tibaj mar oc in tzaj pulin cyuw wen ex in k'ajen tu'na.</t>", "10": "<t>Bi'x cub tpach'u'na ju nintz jil tuj mar, ex bi'x cub tbyo'na; ex e baj t-sputuna ke aj k'oj ti'ja tu'n tipumal tk'aba.</t>", "11": "<t>Teya cya'j ex tx'otx'; tu'na o bant twitz tx'otx' ex cycyakil keju ate' twitz.</t>", "12": "<t>Tu'na o bant enter twitz tx'otx', tza'nx jun pac' icx juntl pac'; ke witz Tabor ex Hermón in che bitzan tu'n tzalajbil ti'j tbiya.</t>", "13": "<t>At nim tipumala ex in cub ti'j tcyakil tu'na tu'nju tipumala.</t>", "14": "<t>Cyuw tten tk'ukbila porque atzun in binchet ju tz'aklxix tu'na, ex in tbincha'na tcyakil tuj tumel; in tzaj tyec'una tc'ujlalila ex aju tyola axix toc tu'n tcyakilju in tbincha'na.</t>", "15": "<pb/><t>Nman Dios, at tzalajbil cye ke xjal ba'n che k'on chjonte teya ex in che bet tuj t-spic'umala,</t>", "16": "<t>in che tzalaj ti'ja tcyakil k'ij ex in che tzalaj tu'nju tz'aklxixa.</t>", "17": "<t>Ax toc aya k'ol kipumale tbanilxix, ex tu'n t-xtalbila cyja' toc mastl kipune.</t>", "18": "<t>Ate Kman clol ke, aju Dios Xjan cye aj Israel, atzun kreyju.</t>", "19": "<pb/><t>Tuj tk'ijlalil ojtxi mer ic tza'n tuj witzic' o yolina cye ke tmajena in che nimanxix teya, ex tzaj tma'na cye cyja': Cyxol ke xjal etzan wu'ne ma jaw nsc'o'ne jun minti' in baj tc'u'j, ma tz'oc nk'o'ne toclen ma'xix ex ma txi nk'o'ne onbil te.</t>", "20": "<t>Ma cnet David wu'ne tu'n toc te nmajene. Ex ma jax nk'o'ne aseyt xjan tuj twi' tu'n tc'monte toclen te rey.</t>", "21": "<t>Cucx chin onile ti'j ex c'oquel tipun wu'ne tu'n wipumale;</t>", "22": "<t>mlay che oc tzokpaj ke aj k'oj ti'j ex mlay cub ti'j cyu'n ke binchal mya ba'n.</t>", "23": "<t>Twitz che bel npach'u'ne ke aj k'oj ti'j; ex che bel nc'ixbisa'ne keju in che ic'un te.</t>", "24": "<t>C'oquel nc'ujla'ne ex cjapunel nyole tuc'il; wu'ne c'oquel mas tipun.</t>", "25": "<t>Cxel nk'o'ne toclen ex ctzyetelx tcawbil max ttzi Nintz mar tu'n tpon baj ttzi nima Éufrates.</t>", "26": "<t>Ctzajel tma'n weye: Aya Nmane ex Ndiose, aya colol wi'je ex clol weye.</t>", "27": "<t>Cxel nk'o'ne toclen ic tza'n tnejel ncy'ajale, tu'ntzun mas ma' toclen cywitz mastl rey twitz tx'otx'.</t>", "28": "<t>Cucx ctel nc'ujlalile ti'j te jumajx, ex mlay ch'expet nyole cyjel bant ti'j tuc'il.</t>", "29": "<t>Ke tiyjil che ul itz'j te tibajxi che cawil te jumajx te t-xel, acux atxcu cya'j.</t>", "30": "<pb/><t>Katzun ma tz'el cypa'n cyib ti'j nxnak'tzbile ex ka minti' ma che bet ic tza'nx in xi nma'ne,</t>", "31": "<t>ka ma che ic' tibaj nleye ex ka mi'n ma che japun ke nmandamyente cyu'n,</t>", "32": "<t>cbel nk'o'ne cycastiw tu'n tlaj miban che bin ex tu'n tlaj ju mya ba'n in cybincha'n; ex che bajel npek'ane tu'n tze';</t>", "33": "<t>pero mlay baj nc'ujlalile ti'j David, ex mlay bant tu'n mi'n tjapun aju xi ntziyane te.</t>", "34": "<t>Mlay cub nk'uchine aju yol cyaj bant ti'j wu'ne tuc'il, ex mlay baj nch'expu'ne aju yol o txi ntziyane te.</t>", "35": "<t>Te jumajx o txi ntziyane aju yol te David, tu'nju xjan kine, ex mlay chin nic'ane yol te.</t>", "36": "<t>Ke tiyjil che ul itz'j te tibajxi che oquel te cawil te jumajx te t-xel, acux cucx at k'ij.</t>", "37": "<t>Cucx ctel cycawbil te jumajx ic tza'n ju xjaw, ex cucx ctel cycawbil te jumajx acux atx cya'j, chitzuna tmaya.</t>", "38": "<pb/><t>Atzun ja'lo ma tz'el tic'una aju rey jaw t-sc'o'na ex ma tzaj tk'oja ti'j.</t>", "39": "<t>Ma cub tk'uchina aju yol cyaj bant ti'j tu'na tuc'il tmajena; ma tz'el tic'una ex ma tz'el ti'na toclen.</t>", "40": "<t>Ma cub t-xituna ju muro toc ti'j ttanmi, ex ma che cub t-xituna ke cwartel jatum in tclon tib.</t>", "41": "<t>Cycyakil xjal in che ic' tuj lugar lu in xi cyelk'a'n tcyakilju at te, ex ke tvesin rey in che xmayin ti'j.</t>", "42": "<t>Ma txi tk'o'na cyipumal aj k'oj tu'n tcub ti'j cyu'n, ex ma txi tk'o'na tzalajbil cye keju in che k'ojin ti'j.</t>", "43": "<t>Ma baj naj ttzi t-spad tu'na ex minti' ma tz'onina ti'j tuj k'oj.</t>", "44": "<t>Ma tz'el ti'na tajwalil; ma tz'el tic'una ex ma tz'el ti'na tipumal tcawbil;</t>", "45": "<t>ma tijin naj tu'na, ex ma cub tk'o'na nim tch'ixwi.</t>", "46": "<pb/><t>Nman Dios, ¿jtoj txi tcolina tu'n t-xi tewan tiba? ¿Cucxpe ctzajel tk'oja mer ic tza'n k'ak' in c'ant?</t>", "47": "<t>Nman, na'ntza ka nok ch'in tuj wabk'iyile; ex ke xjal e bant tu'na nok ch'in in che ten twitz tx'otx'.</t>", "48": "<t>Mi jun xjal cyjel ten te jumajx ex ka mi'n cyim; ex mi jun xjal jacu bant tclonte tib tu'n mi'n tcyim ex tu'n mi'n tpon tuj cynajbil cyimni.</t>", "49": "<t>Nman Dios, ¿jatum ta' tc'ujlalila aju attok nej, aju xi ttziyana te David axix toc tu'n tjapun tu'na?</t>", "50": "<t>Nman, na'ntza ma che el ic'un ke tmajena cyu'n nimcu xjal ex ma pon ta'w tuj wanmiye tu'nju in che oc ic'le'n.</t>", "51": "<t>Nman Dios, cyja'tzun tten ma ko el ic'une cyu'n ke aj k'oj ti'ja; ex cyja'tzun tten ma tz'el ic'un ju xjal sc'o'maj tu'na ex in che xmayin ti'j tcyakil maj.</t>", "52": "<pb/><t>Nimanxwit tbi Kman te jumajx. Icxwitju.</t>"}