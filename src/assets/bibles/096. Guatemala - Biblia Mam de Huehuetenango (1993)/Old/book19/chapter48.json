{"1": "<pb/><e>Bitz cyu'n ke tiyjil Coré</e> <pb/><t>Ate Kman Dios ma' t-xilen, ba'n tu'n tjaw nimset tbi tuj tnam etzan tu'n ex twi witz ma tz'el tpa'n tu'n tajben te.</t>", "2": "<pb/><t>Tbanilxix que'yin twa'l aju witz tcub tuj tbank'ab tnam Sión, atzun tzalajbil cye xjal tuj tcyakil twitz tx'otx'. Atzunju tnam teju nintz Rey.</t>", "3": "<pb/><t>Ma tzaj tyec'un tib Dios cyuj ke tbanil ja tuj Jerusalén; ate Dios jun colbil axix toc cye xjal.</t>", "4": "<t>Oc cychmon cyib ke rey ex junx e pon tu'n cyoc tzokpaj ti'j;</t>", "5": "<t>pero tej cyque'yinte aju tnam e jaw labin ti'j, tzaj baj cyc'u'j ex e je'l ok.</t>", "6": "<t>Tzajxix nim t-xobil cyi'j; baj cyxkutz'in cyi'j tu'n ta'w, ic tza'n jun xu'j oc nnu'l itz'j tal;</t>", "7": "<t>ic e baj naj tu'na ic tza'n in che baj naj cybarc aj Tarsis tu'n cyk'ik' in tzaj tuj tjawitz k'ij.</t>", "8": "<t>Ic tza'nxju o tzaj k'ma'n ke, ma kil cyu'n ke tbak' kwitz, aju tnam Jerusalén, aju tnam etzan tu'n Kman Dios aju Tajaw Tcyakil, ccyuwsetel te jumajx tu'n Dios.</t>", "9": "<pb/><t>Kman Dios, tuj tmijil tjaya in ko cub tene ximal ti'j tc'ujlalila ma'xix.</t>", "10": "<t>Kman Dios, tuj tcyakil twitz tx'otx' in jaw nimsa'na ic tza'nx toclen tbiya. Tu'n tipumala in tbincha'na aju tz'aklxix.</t>", "11": "<pb/><t>E tjaw tzalaj ju witz Sión. E cyjaw t'icpaj tu'n tzalajbil ke tnam te Judá, tu'nju tbinchbena tz'aklxix.</t>", "12": "<pb/><t>Che bete ti'jele tnam Sión ex cyajla'n baje ke ja ma' cywa'l ate' tuj;</t>", "13": "<t>cyk'onque cwent ti'j muro toc ti'jele ex cyi'j ke tbanil ja, tu'ntzun t-xi cyma'ne cye ke xjal che ul itz'j te tibajxi:</t>", "14": "<t>Ictzun tten Kman Dios tuj tcyakil tabk'iyil te jumajx. Ate ẍaklul ke te jumajx.</t>"}