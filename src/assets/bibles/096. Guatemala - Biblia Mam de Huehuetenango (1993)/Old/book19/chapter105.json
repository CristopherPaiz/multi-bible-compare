{"1": "<pb/><t>Cyk'onxe chjonte te Kman ex che cubsane twitz, cymanxe cye xjal ate' cyuj mastl nasyon aju o tbincha.</t>", "2": "<t>Che bitzane bitz te nimbil te. Ex che yoline cyi'j ke tbinchben ma' cyxilen.</t>", "3": "<t>Che tzalajxe ti'j tbi xjan. Tzalajxwit cyanmi keju in che jyon ti'j Kman.</t>", "4": "<t>Che lak'exe tuc'il Kman tu'ntzun ttzaj tk'o'n cyipumale; che lak'exe tuc'il tcyakil maj.</t>", "5": "<t>Cyna'ntze ke tbinchben ma' cyoclen ex nim cyipumal, ex cyna'ntze ke tley tzaj tma'n;</t>", "6": "<t>akeye tiyjil Abraham aju tmajen Dios ex akeye tc'wa'l Jacob sc'o'maj ke'ye tu'n.</t>", "7": "<pb/><t>Atzun Kman jlu aju Kdios ex in cawin tibaj tcyakil twitz tx'otx'.</t>", "8": "<t>Masque ma tzic' jun mil c'loj cyiyjil xjal, pero mlay tzic' tna'l tu'n aju tyol cyaj bant ti'j cyuc'il,</t>", "9": "<t>ex mlay tzic' tna'l tu'n aju tyol cyaj bant ti'j tuc'il Abraham, ex aju tyol axix toc xi ttziyan te Isaac;</t>", "10": "<t>cyaj tcyuwsa'n ju yol lu te Jacob tu'n toc ic tza'n jun ley, ex cyaj tcyuwsa'n te jumajx te Israel,</t>", "11": "<t>tej tmante: Teya cxel nk'o'ne aju tx'otx' Canaán tu'n toc te tetzbila.</t>", "12": "<pb/><t>Mya nim cybaj tej cyten tuj cytx'otx' aj Canaán ex stranjer xjal ke,</t>", "13": "<t>nok e betje' tuj cytx'otx' ke nasyon ex e ten tjak' cycawbil ke rey,</t>", "14": "<t>pero minti' xi tk'o'n Dios ambil tu'n cyyajlanjtz cyu'n mastl xjal, nokpe xi tma'n cye rey:</t>", "15": "<t>Mi'n tz'oc cyk'o'ne cyk'abe cyi'j ke xjal sc'o'maj wu'ne ex mi'n che oc tene yajlal cye ke nsanjele.</t>", "16": "<pb/><t>Tzaj we'yaj tu'n Dios tuj tx'otx' Canaán, ex el ti'n tcyakilju in ajben te cywa.</t>", "17": "<t>Pero nej xi sama'n José tu'n Dios tuj tx'otx' Ejipt, aju otok txi cyc'ayin tu'n toc te cymajen xjal.</t>", "18": "<t>O c'ixbisanjtz tu'n caden oc k'o'n ti'j tkan, ex oc tc'alo'n tkul tu'n c'uxbil te presbil te.</t>", "19": "<t>Oc José tuj malbil tu'n tyol Kman maxi tej tjapun baj ju yol otok tma te tjak'xi.</t>", "20": "<t>Aju rey in cawin cyibaj nimcu xjal xi tma'n tu'n ttzokpet José;</t>", "21": "<t>ex oc tk'o'n te nejenel tuj tja tu'n toc tcwentin tcyakilju at te,</t>", "22": "<t>tu'ntzun t-xi tk'o'n xnak'tzbil cye ke nejenel ex cye ke tij xjal tu'n toc nim cynabl.</t>", "23": "<pb/><t>Te tibajxi pon Israel, aju ax Jacob tbi, ex o najan ic tza'n jun stranjer xjal tuj tx'otx' Ejipt, aju cytx'otx' tiyjil Cam.</t>", "24": "<t>E chmet-xix ke tiyjil Jacob tu'n Dios, ex oc mas cyipun cywitz aj Ejipt.</t>", "25": "<t>Pero te tibajxi ch'expet cyanmi aj Ejipt tu'n Dios, e oc ten yajlal cyi'j ke xjal etzan tu'n, ex e oc ten sbul cye ke tmajen.</t>", "26": "<pb/><t>Xitzun t-sama'n Dios Moisés aju tmajen, tuc'ix Aarón aju otok jaw t-sc'o'n,</t>", "27": "<t>ex tu'n Dios cybincha ke techal cyuc'ix ke binchben nim cyipumal tuj tx'otx' Ejipt.</t>", "28": "<t>Tzaj t-sama'n Dios klolj ex bi'x cub kloljix tuj tcyakil part, pero minti' xi cyniman aj Ejipt tyol Dios.</t>", "29": "<t>E oc ke nima tu'n te chic', ex bi'x e naj cycyakil cyiẍ;</t>", "30": "<t>baj noj tuj tx'otx' cyu'n ke ẍal, tuc'ix tuj tja rey.</t>", "31": "<t>Tzaj t-sama'n Dios txkan xmisak ex sak us, ex bi'x baj noj twitz cytx'otx' aj Ejipt cyu'n.</t>", "32": "<t>Te t-xel jbal tzaj t-sama'n sakbakun tuc'ix tkan k'ancyok tibaj tx'otx' Ejipt.</t>", "33": "<t>Bi'x e naj ke tkan uva ex ke tkan higo awa'n cyu'n; cyuc'ix ke tze' bi'x e naj tuj Ejipt.</t>", "34": "<t>Tzaj t-sama'n Dios txkan ẍplon nimxix wen ex miban cyajlanjtz.</t>", "35": "<t>Baj cywa'n tcyakil cha'x c'ul tuj cojbil, tuc'ix tcyakil awal.</t>", "36": "<t>E cyim ke nej cyc'wa'l aj Ejipt tu'n, tujile junjun ja xjal.</t>", "37": "<pb/><t>E je'tztzun ti'n Dios ke xjal etzan tu'n k'i'n k'an pwak tuc'ix sak pwak cyu'n, ex mi jun o baj tipun cyxol junjun c'loj cyiyjil.</t>", "38": "<t>Bi'x e jaw tzalaj ke aj Ejipt tej cyque'yinte cub be cyu'n, tu'nju otok tzaj nim t-xobil cyi'j.</t>", "39": "<t>Cub tlic'un Dios jun muj cyibaj tu'n cybet tjak', ex tzaj t-sama'n jun tkan k'ak' tu'n t-spic'bante cyibaj te konic'an.</t>", "40": "<t>Xi cykanin cychi' te Dios, ex tzaj t-sama'n ke tz'uchin te cychi', ex noj cyc'u'j tu'n wabj tzaj t-sama'n Dios twitz cya'j.</t>", "41": "<t>O pax pic tu'n ex etz a' tuj ex o bet ic tza'n jun nima tuj tzkij tx'otx'.</t>", "42": "<t>Tzaj tna'n aju yol xjan otok txi ttziyan te Abraham aju tmajen.</t>", "43": "<t>Cyja'tzun tten e je'tz ti'n Dios ke xjal etzan tu'n, ex keju sc'o'maj tu'n in che bitzan ex in che sch'in tu'n tzalajbil.</t>", "44": "<t>Xi tk'o'n tx'otx' cye, aju cytx'otx' mastl nasyon, tuc'ix tcyakil cyawal ex tcyakilju cyak'unben,</t>", "45": "<t>tu'ntzun t-xi cyniman aju tley Kman ex tu'n cyjapun ke tmandamyent cyu'n. <pb/>Nimanxwit tbi Kman.</t>"}