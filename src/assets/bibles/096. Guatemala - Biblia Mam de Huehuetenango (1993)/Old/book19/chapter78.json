{"1": "<pb/><e>Bitz tu'n Asaf</e> <pb/><t>Akeye nxjalil, cybintze aju nxnak'tzbile; k'ontzxix cywi'ye ti'j aju cxel nma'ne cyeye.</t>", "2": "<t>Oc chin yolile tuj techal; cxel nchic'ba'ne aju ewan atxix tuj tk'ijlalil ojtxi,</t>", "3": "<t>aju o kbi ex ba'n ku'n ex o tzaj k'ma'n ke cyu'n ke ktzan kman.</t>", "4": "<t>Mlay cub kewan jlu cywitz ke kc'wa'l. Cxel ktx'olba'n cye ke kiyjil che ul itz'j te tibajxi ke tbinchben Kman tbanilxix, ex aju tipumal nimxix ex ke tbinchben ma'xix cyxilen.</t>", "5": "<pb/><t>Tzaj tk'o'n Dios jun ley tu'n tajben cye tiyjil, ex xi tk'o'n xnak'tzbil tu'n cyoc lpe' aj Israel ti'j, ex xi tma'n cye ke kxe'chel tu'n t-xi cyxnak'tza'n cye ke cyiyjil,</t>", "6": "<t>tu'ntzun cyojtzkinte ke cyiyjil che ul itz'j te tibajxi, ex ke c'wa'l lu tu'n t-xi cyxnak'tzan cye ke cyc'wa'l che ul itz'j te tibajxi,</t>", "7": "<t>tu'ntzun toc ke' cyc'u'j ti'j Dios, ex tu'n mi'n tic' tna'l cyu'n aju tbincha Dios; nok o'cx tu'n t-xi cyniman ke tmandamyent,</t>", "8": "<t>ex tu'n mi'n cyoc ic tza'n ke cyxe'chel miban che niman, ex cyuw cywi', mya k'ukl cyc'u'j ti'j Dios, nok in jawje' cyc'u'j.</t>", "9": "<pb/><t>Ke tiyjil Efraín banin cyten tuc'il xobl plech e je'l ok tuj k'ij tej toc k'oj;</t>", "10": "<t>minti' xi cyniman aju yol otok bant ti'j cyu'n tuc'il Dios, ex minti'x xi cyniman ke t-xnak'tzbil.</t>", "11": "<t>Ic' tna'l cyu'n aju otok tbincha Dios, akeju tbinchben ma'xix cyxilen otok tzaj tyec'un cye.</t>", "12": "<t>Tbincha Dios ke binchben ma'xix cyxilen cywitz ke cyman tuj lugar Zoán, aju at tuj Ejipt:</t>", "13": "<t>Cabe ela mar tu'n, ex e ic'tz ti'n ke tuj, cub ttzyu'n a' ex ic oc ic tza'n jun muro.</t>", "14": "<t>K'ijtl e je'x t-ẍaklu'n ke tu'n jun muj, atzun te konic'an tu'n t-spic'umal tkan k'ak'.</t>", "15": "<t>Cub tpa'n ke pic tuj tzkij tx'otx', ex xi tk'o'n nimxix cyc'a a'.</t>", "16": "<t>Etz tilj nintz a' tuj pic tu'n Dios, ex oc ic tza'n jun nima matijxix.</t>", "17": "<pb/><t>Atzun cye cucx e binchan il twitz Dios aju Ma'xix Toclen, ex jaw cyi'n cyib ti'j tuj tzkij tx'otx'.</t>", "18": "<t>Oc cyk'o'n Dios tuj malbil, xi cykanin cywa ic tza'nx cyajbil.</t>", "19": "<t>E yolin mya ba'n ti'j ex in cyma'ntok: ¿Jacupe tzaj tk'o'n Dios kwa tzalu tuj tzkij tx'otx'?</t>", "20": "<t>Ax toc o pax pic tu'n Dios ex o tz'etz tilj a' tuj ic tza'n jun nima, pero, ¿jacupetzun tzaj tk'o'n kwa? ¿Jacupetzun tzaj tk'o'n kchi', ako' tnam etzan tu'n? Che chi, cyma.</t>", "21": "<pb/><t>Tejtzun tbinte Kman jlu, tzaj tk'oj cyi'j ke tiyjil Jacob, akeju aj Israel cybi; jaw c'ant ttx'u'jil ic tza'n k'ak',</t>", "22": "<t>tu'nju minti' xi cyniman tyol Dios ex minti' oc ke' cyc'u'j ti'j ju colbil tu'n.</t>", "23": "<t>Masque icju, pero xi tk'o'n Dios jun orden te muj ex e jaket ke tpwertil cya'j tu'n;</t>", "24": "<t>max tuj cya'j tzaj tchitun wabj maná tbi, xi tk'o'n te cywa, mer ic tza'n triw.</t>", "25": "<t>Ke xjal lu xi cywa'n cywa anjel. Tu'n Dios xi k'o'n nimxix cywa.</t>", "26": "<t>Tu'n tipumal Dios tzaj xupin cyk'ik' tuj tjawitz k'ij, ax icx ju cyk'ik' tuj tnayaj k'ij,</t>", "27": "<t>tzaj t-sama'n Dios ke chyu'j te cychi' ke xjal etzan tu'n; akeju chyu'j tzaj t-sama'n ic cyajlal ic tza'n ttxa tz'a'n ttzi mar.</t>", "28": "<t>E tzaj t-sama'n Dios jatum cycubsa'n ke xjal ex cyi'jele ke ja xbalun.</t>", "29": "<t>Ex e wa'n tejxi tnoj cyc'u'j, cyja'tzun xi tk'o'n Dios aju cyajbil.</t>", "30": "<t>Pero na'nxtok tnoj cyc'u'j ex atxtok cychi' tuj cytzi',</t>", "31": "<t>tej ttzaj ttx'u'jil Dios cyi'j, e cub tbyo'n ke xinak mas nim cyipun. E cub tbyo'n ke xinak mas tbanil cyxol aj Israel.</t>", "32": "<pb/><t>Masque bant tcyakil jlu, pero e oc ten binchal il juntl maj; minti' xi cyniman ke tbinchben Dios ma'xix cyxilen.</t>", "33": "<t>Cyja'tzun cub tk'o'n Dios cycastiw tu'n cycyim te jurat naj, ex tzaj tk'o'n nim xobajil cyibaj.</t>", "34": "<t>Oc in che cyim txkan tu'n Dios, atzun keju in che cyaj ank'in in che oc ten cubsal twitz Dios; in che aj meltz'aj tuc'il tu'n tcyakil cyc'u'j,</t>", "35": "<t>in pontzun Dios ti'j cyc'u'j, aju Dios Ma'xix Toclen, aju in colin cyi'j ex in che clet tu'n.</t>", "36": "<t>Pero nok tu'n cytzi' in xi cyma'n nimcu yol puro ba'n tbinx, pero puro nic'aj yol jlu,</t>", "37": "<t>minti'x e yolin axix toc, ex minti' japun cyu'n aju yol cyaj bant ti'j tu'n Dios cyuc'il.</t>", "38": "<pb/><t>Pero nimcu maj tzaj k'ak'an tc'u'j Dios cyi'j, cub tnajsa'n cybinchben mya ba'n ex minti' e naj tu'n, nimcu maj minti' tzaj tk'oj cyi'j, ex minti' xi tk'o'n ambil tu'n ttzaj ttx'u'jil.</t>", "39": "<t>Tzaj tna'n Dios ka nok elaj xjal ke, ex ic cyten ic tza'n cyk'ik' in xi' ex ya minti'tl in ajtz meltz'aj.</t>", "40": "<pb/><t>Nimcu maj minti' xi cyniman tyol Dios tuj tzkij tx'otx'; tu'n jlu tzaj tbis Dios cyi'j.</t>", "41": "<t>Pero cucx oc cyk'o'n Dios tuj malbil; tzaj tbis Dios cyu'n, aju Dios xjan cye aj Israel.</t>", "42": "<t>Minti' tzaj cyna'n aju tipumal Dios ex aju k'ij tej cyclet cywitz ke aj k'oj cyi'j.</t>", "43": "<t>Tej tbinchante ke binchben ma'xix ex xobajilxix tuj lugar Zoán at tuj Ejipt,</t>", "44": "<t>e oc ke nima te chic' tu'n, tu'ntzun mi'n cyc'an aj Ejipt ti'j.</t>", "45": "<t>Tzaj t-sama'n ke xcatx ex ẍal cyi'j, tcyakil baj naj cyu'n;</t>", "46": "<t>xi tk'o'n twitz cyawal cye ke ẍplon, aju twitz cyawal otok che ak'nan ti'j.</t>", "47": "<t>Tu'n sakbakun ex tk'ab che'w e baj naj ke tkan higo ex tkan uva cye aj Ejipt.</t>", "48": "<t>E cyim ke cywacẍ ex ke cyẍne'l tu'n sakbakun ex tu'n tkan k'ancyok.</t>", "49": "<t>Tzaj nimxix ttx'u'jil Dios cyi'j; tzajxix tk'oj ex tzaj t-sama'n yajbil cyi'j. Tzaj t-sama'n jun c'loj anjel cyi'j tu'n cynaj.</t>", "50": "<t>Tzaj nimxix ttx'u'jil cyi'j, minti' xi tk'o'n ambil tu'n cyank'in, nok o'cx tzaj tk'o'n tx'u'j yabil cyi'j tu'n cycyim;</t>", "51": "<t>E cub tbyo'n cycyakil ke nej cyc'wa'l xjal aj Ejipt.</t>", "52": "<pb/><t>E je'tz ti'n ke aj Israel ic tza'n jun pe'n ẍne'l; e je'x tuc'in tuj tzkij tx'otx'.</t>", "53": "<t>Cheba e je'x tuc'in ke tu'ntzun mi'n cyxob, atzun ke aj k'oj cyi'j e cyaj mulk'aj tjak' mar.</t>", "54": "<t>E tzaj ti'n Dios ke xjal etzan tu'n e pon ti'n tuj jun tx'otx' xjan, tuj tiwitz tx'otx' aju tu'nx el ti'n.</t>", "55": "<t>Cywitzx aj Israel e ex tlajo'n Dios ke nasyon najl tuj tx'otx' lu; tuj piẍin xi t-sipan tx'otx' cyxol cycyakil c'loj aj Israel, ex atzun xi tk'o'n cye tu'n cynajan tuj.</t>", "56": "<pb/><t>Atzun cye oc cyk'o'n Dios tuj malbil, aju Dios Ma'xix Toclen, jaw cyi'n cyib ti'j ex minti' xi cyniman ke tmandamyent.</t>", "57": "<t>Ax o cybincha ic tza'nx o cybincha ke ktzan cyman, el cypa'n cyib ti'j Dios ex minti' japun tyol cyu'n, e oc ic tza'n jun xobl plech ẍo'c ti'j.</t>", "58": "<t>Tzaj tk'oj Dios cyu'n, tu'n tlaj jaw cybincha'n ke altar cywi witz; ocx cyic'len tu'n tlaj e c'ulun cywitz ke tilbilal.</t>", "59": "<t>Tzaj tk'oj Dios cyi'j tej ttil jlu, ex bi'x e jel tic'un ke aj Israel,</t>", "60": "<t>ex cyaj tcolin aju ja xbalun te nabl te at tuj Silo, aju tja at cyxol xjal.</t>", "61": "<t>Xi tk'o'n ambil cye aj k'oj tu'n t-xi cyi'n aju cax c'ubl tley Dios, aju techal ti'j tajwalil ex ti'j tipumal.</t>", "62": "<t>Nimxix ttx'u'jil tzaj cyi'j ke xjal etzan tu'n, cyja'tzun e je'x tk'o'n tuj cyk'ab aj k'oj cyi'j tu'n cycub cyu'n.</t>", "63": "<t>Tu'n k'ak' e cyim ke cu'xun at cyxol. Tu'n jlu minti' e moje' ke k'apoj.</t>", "64": "<t>Tu'n spad e cyim ke pal, ex minti' xi k'o'n ambil tu'n cyjaw ok' ke cyxu'jil cyi'j.</t>", "65": "<pb/><t>Atzunte Kman tzaj tna'n tib ic tza'n jun xjal nne'l twatl, ex ic tza'n jun soldad otok tz'el k'e'n tuj twi',</t>", "66": "<t>ex cub cyi'j aj k'oj ti'j tu'n ex e je'l ok ke; tzaj cych'ixwi tu'n te jumajx.</t>", "67": "<t>El tic'un ke tc'wa'l José, ex minti' jaw t-sc'o'n aju tiyjil Efraín;</t>", "68": "<t>nok o'cx jaw t-sc'o'n aju tiyjil Judá ex tuc'ix aju witz Sión aju c'ujla'n tu'n.</t>", "69": "<t>Jaw tbincha'n jun lugar xjan ma'xix twa'l ic tza'n ke witz, ex cub tcyuwsa'n te jumajx ic tza'nx tten tx'otx'.</t>", "70": "<t>Jaw t-sc'o'n David tu'n toc te tmajen, aju toc te pastor ẍne'l nej;</t>", "71": "<t>el ti'n tu'n mi'n tpastorintl cyi'j ke ẍne'l, tu'ntzun toc ten cwentil cye ke xjal etzan tu'n, tu'ntzun toc te pastor cye aj Israel.</t>", "72": "<t>Ex atzunte David e oc tcwentin ke xjal etzan tu'n Dios; e oc tcwentin ex e je'x tuc'in ke tuc'il nabl ex tuc'il tanmi axix toc.</t>"}