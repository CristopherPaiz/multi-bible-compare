{"1": "<pb/><e>Tna'j Dios David</e> <pb/><t>Nman Dios, chin tbintza ex chin ttzak'wentza porque bisxix atine ex meba kine;</t>", "2": "<t>chin tcloma porque in chin nimane teya. Aya Ndiose chin tcloma, akine tmajena k'ukl nc'u'je ti'ja.</t>", "3": "<pb/><t>Nman, k'ak'antz tc'u'ja wi'je, tcyakil or in jaw tk'ajk'ajel nwi'ye ti'ja.</t>", "4": "<t>Nman, tzalajsama nc'u'je akine tmajena, porque twitza in chin cubsane.</t>", "5": "<t>Porque ba'na Nman ex in cub tnajsa'na cyil xjal; nimxix tc'ujlalila cyi'j keju in che cubsan cywitz teya.</t>", "6": "<pb/><t>Nman, bintza nna'j Diose, k'ontz twi'ya ti'j ncubsbile twitza.</t>", "7": "<t>Oc in tzaj yajbil weye in xi nkanine onbil teya, porque in chin tzaj ttzak'we'na.</t>", "8": "<t>Minti' juntl aju nno'c cydiosin xjal jacu pon ic tza'n teya Nman. Mlay pon cyak'unben txkantl ic tza'n teya tak'unben.</t>", "9": "<pb/><t>Nman Dios, tu'na o che bant cycyakil nasyon, oc che tzajel c'ulul teya ex cjawil cynimsa'n tbiya.</t>", "10": "<t>Porque o'cxcu aya Dios nim toclena, ex in che bant ke binchben nim cyipumal tu'na.</t>", "11": "<pb/><t>Nman Dios, yec'untza tbeya weye tu'ntzun woc lpe'ye ti'j tyola axix toc, ex o'cx tu'n nnimane teya.</t>", "12": "<t>Nman Dios, cjawil nnimsa'ne tu'n tcyakil wanmiye ex cucx cjawil nnimsa'ne tbiya.</t>", "13": "<t>Ma'xix tc'ujlalila wi'je. Ma chin clete tu'na tu'n mi'n nxi tz'ake tuj cynajbil cyimni.</t>", "14": "<pb/><t>Nman Dios, at jun c'loj xjal in jaw cyniman cyib ex jawni cywitz tu'n cyk'ojin, minti' cyaj ti'ja, ma jaw cyi'n cyib wi'je ex cyaj tu'n ncub cybyo'n.</t>", "15": "<t>Atzun teya Nman Dios, at tc'ujlalila ex at tk'ak'bil tc'u'ja, at tpasensa, ma'xix ju tc'ujlalila ex axix toc tyola.</t>", "16": "<t>Chin tque'yintza, k'ak'antz tc'u'ja wi'je. Chin tcloma akine tmajena. K'ontza wipune.</t>", "17": "<t>K'ontza jun yec'bil ti'j t-xtalbila, tu'ntzun cyjaw ch'ixwi keju in che ic'unte wi'je oc cyque'yinte jlu. Nman Dios, tu'na in tzaj tk'o'na onbil weye ex k'ukbabl nc'u'je.</t>"}