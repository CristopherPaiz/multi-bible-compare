{"1": "<pb/><t>At nc'ujlalile ti'j Kman tu'nju ma tzaj tbi'n nyole ex ncubsbile,</t>", "2": "<t>ex tu'nju ma chin tzaj bi'ne tu'n. Cyja'tzun chin cubsale twitz tuj tcyakil k'ij te wank'ible.</t>", "3": "<t>In tzyete tu'n tipumal camic mer ic tza'n tuj c'obil, tzaj nim xobajil wi'je tu'nju ch'ixtok npone tuj cynajbil cyimni; tzaj nxobile ex tzaj c'ixc'oj wi'je.</t>", "4": "<t>In cubsantzune twitz Kman ex nchiye: Nman, chin tcloma.</t>", "5": "<pb/><t>Tz'aklxix te Kman ex in tzaj tz'e'y tc'u'j ki'j, ex nim tk'ak'bil tc'u'j Kdios ki'j.</t>", "6": "<t>Ate Kman cwentil cye keju nok ch'in cynabl at. Tej minti'tok wipune in clete tu'n.</t>", "7": "<t>Ja'lo minti'tl in baj nc'u'je porque nim t-xtalbil Kman ma tbincha weye.</t>", "8": "<t>Tu'n ma chin clete tu'n mi'n ncyime, ex tu'n mi'n cucx tel ta'l nwitze, ex tu'n mi'n ncub tz'ake.</t>", "9": "<t>Chin betele ba'n twitz Kman cyxol ke xjal najl twitz tx'otx'.</t>", "10": "<pb/><t>Xi woncsla'ne, cyja'tzun in chin yoline, masque atine tuj nim bis.</t>", "11": "<t>Tej otok baj nc'u'je, o nmaye ka cycyakil xjal ba'n che nic'an yol.</t>", "12": "<pb/><t>¿Tza'n tten tu'n tchjet wu'ne te Kman tcyakilju ba'n o tbincha wi'je?</t>", "13": "<t>Ctzajel wi'ne jun vas ta'l twitz uva te jun oyaj te Kman tu'n t-xi nk'o'ne chjonte te, tu'nju ma chin clete tu'n.</t>", "14": "<t>Cjapunel wu'ne tcyakilju yol xi ntziyane te Kman cywitz cycyakil xjal etzan tu'n.</t>", "15": "<pb/><t>Ma' t-xilen tuj twitz Kman ka ma cyim jun xjal cyxol keju in che niman te.</t>", "16": "<t>Nman Dios, akine tmajena, tal aju tmajena xu'j; tej c'alo'ntok kine, in el tco'pina.</t>", "17": "<t>Cxel nk'o'ne jun oyaj teya te jun ak'bil chjonte, ex chin cubsale twitza Nman.</t>", "18": "<t>Aju yol xi ntziyane te Kman cjapunel wu'ne cywitz cycyakil xjal etzan tu'n,</t>", "19": "<t>cjapunel wu'ne ttxa'n pe'n twitz tja Kman, ax tuj tmija tnam Jerusalén. <pb/>Nimanxwit tbi Kman.</t>"}