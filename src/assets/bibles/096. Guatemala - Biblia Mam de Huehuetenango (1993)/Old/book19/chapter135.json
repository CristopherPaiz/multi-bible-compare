{"1": "<pb/><t>Nimanxwit te Kman. <pb/>Cynimsa'n jawe tbi Kman; cynimsa'n jawe, akeye tmajen,</t>", "2": "<t>akeye ate' tuj tja Kman ex ate'ye ttxa'n pe'n twitz tja Kman Dios.</t>", "3": "<t>Cynimsa'n jawe Kman porque ba'n te; cybitzanxe ke bitz te nimbil tbi porque at xtalbil tuc'il.</t>", "4": "<t>Porque tu'n e jaw t-sc'o'n ke tiyjil Jacob, akeju aj Israel ke, tu'n cyoc te tecuxix.</t>", "5": "<pb/><t>Ba'n wu'ne ma'xix toclen Kman Dios cywitz cycyakil ke tilbilal nno'c cydiosin xjal.</t>", "6": "<t>In tbincha'n Kman tcyakil nok alcye tajbil, tza'nx tuj cya'j ax icx twitz tx'otx', tza'nx tuj mar ax icx max t-xe'pun.</t>", "7": "<t>In jaw jlet muj tu'n max ttxa'npun tx'otx', in tzaj tk'o'n xle'laj cya'j junx tuc'il jbal, ex nne'tz ti'n cyk'ik' tuj tcubil.</t>", "8": "<t>Tu'n e cub tbyo'n cycyakil ke nej cyc'wa'l aj Ejipt ex ke nej cyal alumaj.</t>", "9": "<t>Tuj tnam Ejipt tbincha ke techal ex ke binchben ma'xix cyipumal ti'j rey Faraón ex cyi'j ke xjal at cyoclen ttxlaj.</t>", "10": "<t>E naj nimcu nasyon tu'n, e cub tbyo'n ke rey nimxix cyipumal:</t>", "11": "<t>O cub Sehón aju rey cye aj Amorrey, tuc'ix Og aju rey tuj tx'otx' Basán, ex cyuc'ix cycyakil ke rey tuj Canaán;</t>", "12": "<t>ex xi tk'o'n cytx'otx' ke rey lu te cyetzbil aj Israel, akeju etzan tu'n.</t>", "13": "<pb/><t>Nman, ctel tbiya te jumajx; cucx ctzajel na'n tbiya cyu'n cycyakil c'loj xjal.</t>", "14": "<t>In xi tbincha'n Kman cyi'j ke xjal etzan tu'n; at tk'ak'bil tc'u'j cyi'j ke tmajen.</t>", "15": "<t>Ke tilbilal nno'c cydiosin xjal mya ocslal ti'j Dios, k'an pwak ex sak pwak cytx'otx'il, ake jlu tbinchben cyk'ab xjal ke.</t>", "16": "<t>At cytzi', pero miban che yolin; at tbak' cywitz, pero miban che que'yin;</t>", "17": "<t>at cyẍcyin, pero miban che bin; ex minti' cyxew in jatz.</t>", "18": "<t>Akeju binchal cye icx cyten ic tza'n ke tilbilal lu, ax icx keju in ke' cyc'u'j cyi'j.</t>", "19": "<pb/><t>Akeye aj Israel, cynimsa'n jawe tbi Kman, akeye tiyjil Aarón, cynimsa'n jawe tbi Kman,</t>", "20": "<t>akeye aj Leví, cynimsa'n jawe tbi Kman; akeye in che niman te Kman, cynimsa'n jawe tbi.</t>", "21": "<t>Nimanxwit tbi Kman tuj tnam Sión, aju Kman najl tuj Jerusalén. <pb/>Nimanxwit te Kman.</t>"}