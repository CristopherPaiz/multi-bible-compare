{"1": "<pb/><e>Bitz tu'n David</e> <pb/><t>Ate Kman spic'un weye ex clol weye. ¿Al etzun chin xobile? Ate Kman clol weye tuj tcyakil xobajil, cyja'tzun mlay chin xobe.</t>", "2": "<t>Ke xjal binchal mya ba'n, akeju aj k'oj wi'je, baj cychmon cyib tu'n cyoc tzokpaj wi'je ex tu'n nnaje cyu'n, pero ax ke e jaw tolj ex e cub tz'ak.</t>", "3": "<t>Masque baj cytxolban cyib txkan soldad wi'je, mlay tzaj baj nc'u'je; masque che oc ten k'ojlel wi'je, pero cucx ckebil nc'u'je.</t>", "4": "<pb/><t>O'cx jun in xi nkanine te Kman, junx waje te; atzun tu'n ntene tuj tja Kman tuj tcyakil k'ij te wank'ible, tu'ntzun nc'ulune te ex tu'n ntzalaje ti'j tu'nju tbanilxix te.</t>", "5": "<t>Oc ttzaj mya ba'n wi'je, chin xel ewane tu'n Kman tuj t-xlecumal, chin oquex ewane tu'n tuj tja tu'n nclete; chin jawix k'o'ne tu'n twi' jun pic tu'n nclete.</t>", "6": "<t>Cyja'tzun cbel cyi'j aj k'oj wu'ne, akeju cytxolban cyib wi'je, ex cyja'tzun cxel nk'o'ne chojbil te Kman tuj tja; oc chin sch'ile tu'n tzalajbil; chin bitzale te Kman.</t>", "7": "<pb/><t>In chin k'ajte ti'ja Nman, chin tbintza. K'ak'antz tc'u'ja wi'je, chin ttzak'wentza.</t>", "8": "<t>Aju wanmiye in tma'n weye cyja': Tz'oc tililx tu'na tu'n ttena tuc'il Kman. Cyja'tzun nno'c tilil wu'ne tu'n ntene tuc'ila Kman.</t>", "9": "<t>Mi'n tz'el tewan tiba nwitze Nman, mi'n tzaj tk'oja wi'je ex mi'n chin el tic'una; o'cxcu aya onil weye. Mi'n chin cyaj tk'o'na njunalxe ex mi'n chin cyaj tcolina, porque o'cx aya Ndiose ex clol weye.</t>", "10": "<t>Masque ma chin cyaj coline tu'n nmane ex tu'n ntxu'ye, pero aya c'oquel cwentin weye Nman.</t>", "11": "<pb/><t>Nman, yec'untza aju tbeya weye, chin t-ẍaklunxa tuj be jikun ti'j, tu'n cylaj ke aj k'oj wi'je.</t>", "12": "<t>Mi'n chinx ttzokpi'na tuj cyk'ab aj k'oj, porque ma che oc ten xjal nic'al yol wi'je, ex o'cx in che ximan ti'j tu'n nc'ixbisanjtze cyu'n.</t>", "13": "<t>Pero ma ke' nc'u'je ti'j tu'n nc'monteye t-xtalbil Kman acux itz'x kine tzalu twitz tx'otx'.</t>", "14": "<pb/><t>Ke'c tc'u'ja ti'j Kman, tenx tipuna ex mi'n baj tc'u'ja. Ax toc ke'c tc'u'ja ti'j.</t>"}