{"1": "<pb/><e>Aju bitz lu cub ttz'iban David tej tk'ojin tuc'il Aram-Naharaim ex tuc'il Aram te tnam Soba, ex ajtz meltz'aj Joab ex e cub tbyo'n cablaj mil xjal te tnam Edom tuj chk'ajlaj Atz'an tbi.</e> <pb/><t>Nman Dios, tu'n tk'oja ma ko cyaj tcolina, ma cub ki'je tu'na; k'ontza kipune juntl maj.</t>", "2": "<t>O tzaj lu'lun tx'otx' tu'na ex o tz'el c'abchaj; jpun oca juntl maj ke tpa'xil, porque niban tbaj xitj.</t>", "3": "<t>Aju tnam etzan tu'na ma tz'oc tk'o'na tuj malbil cyuwxix, mer ic tza'n vin ma tzaj tk'o'na keye ex ma ko pich'jeye tu'n;</t>", "4": "<t>ja'lo k'onxa jun techal cye keju in che niman teya, tu'ntzun cycolpaj cye ke plech in che tzaj xo'n.</t>", "5": "<t>Ko ttzak'wentza, ex ko tcloma tu'n tipumala. Colina cyi'j keju in che tc'ujla'na.</t>", "6": "<pb/><t>O tzaj tma'n Dios tuj tja xjan cyja': Tuc'il tzalajbil cbajel npa'ne tuj piẍun aju tx'otx' Siquem, ex cbajel npa'ne ju chk'ajlaj Sucot.</t>", "7": "<t>Aju tx'otx' Galaad ex ju tx'otx' Manasés weye ke; ate Efraín ic tten te weye ic tza'n jun pasbil c'uxbil tjax tuj nwi'ye; ate Judá ic tten te weye ic tza'n nvare tu'n ncawine;</t>", "8": "<t>ate Moab ic tten te weye ic tza'n jun palangán jatum tu'n tel ntx'jo'ne nk'abe; ex tibaj ju tx'otx' Edom cxel nxo'ne nxajbiye te jun techal ka otok tz'oc te weye; chin jawil sch'ine tu'nju otok chin cambane cyi'j aj Filistey.</t>", "9": "<pb/><t>¿Alcye cxel k'inte weye tuj tnam toc muro ti'j? ¿Alcye cxel ẍaklunte weye tu'n npone max tuj Edom?</t>", "10": "<t>Nman Dios, ma ko el tic'una; minti'tl nne'tza cyuc'il ke ksoldadiye.</t>", "11": "<t>Ko tonintza tu'n tcub cyi'j ke aj k'oj ki'je, porque minti'x tajben aju onbil cyu'n xjal.</t>", "12": "<t>Nok tu'nju onbil tu'n Dios oc ko cambal; ex tu'n cbel cyi'j ke aj k'oj ku'n.</t>"}