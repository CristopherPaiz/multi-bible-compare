{"1": "<pb/><e>Bitz cyu'n ke tiyjil Coré</e> <pb/><t>Tuj wanmiye in che jatz ke yol tbanilxix. Aju ntzi'ye ic tten ic tza'n jun lapis in ajben tu'n jun xjal ba'nxix tz'iban. Cxel nbitzane jun nbitze twitz ju rey.</t>", "2": "<pb/><t>O'cxcu aya tbanilxix cyxol cycyakil xinak. Tbanilxix cycyakil ke yol in tma'na. Cyja'tzun te jumajx ma cub cy'iwla'na tu'n Dios.</t>", "3": "<t>K'onca t-spadiya tc'u'ja, aya cyuw tc'u'j tuj k'oj. K'onc tajwalila in koptz'aj wen.</t>", "4": "<pb/><t>Tjaxa tuj carwaj te k'ojbil ex txi'ya tu'n tcambana, tz'oc tilil tu'na tu'n tcyuwsanjtz ju yol axix toc ex tu'n t-xi binchet cyi'j ke xjal mans ke. Tu'n tbank'aba che bantel ke binchben ma'xix cyxilen.</t>", "5": "<t>Oc che bel tz'ak ke tnam twitza oc tcub cyi'j tu'na, aya rey; ke tplecha puro tz'u'p cywi' ex in che'x xuyl tuj cyanmi ke aj k'oj ti'ja.</t>", "6": "<pb/><t>Aya Dios, aju tcawbila cucx cyjel ten te jumajx tuj tcyakil tabk'iyil ex tuj tumelxix in cawina.</t>", "7": "<t>In tzalaja ti'j ju tz'aklxix ex nne'l tic'una aju mya ba'n. Cyja'tzun ma jaw sc'o'na tu'n Dios aju Tdiosa, ex mas ma tzalaja tu'n cywitz ke mastl tuc'ila.</t>", "8": "<t>Tcyakil t-xbaluna c'oc'j ti'j tu'n perjum nne'l ti'j tze' mirra, ex ti'j tze' áloe ex ti'j tze' canela; ex in tzalaja tu'n tk'ajk'ajel cywi quitar cyuj tja rey lo'tzin marfil twitz cycajonil te tujxi.</t>", "9": "<t>Cyxol ke xu'j at cyoclen ate' ttxlaja, ate' ke cyme'jel rey; ex tuj tbank'aba, atzun tcubsa'n aju t-xu'jila tocsa'n k'an pwak mas tbanil ti'j.</t>", "10": "<t>Bintza nme'jel, k'onca cwent ti'j aju cxel nma'ne teya: K'i'mela ti'j tc'u'ja keju ate' tuj tja tmana ex ke t-xjalila.</t>", "11": "<t>Ma pon tc'u'j rey ti'ja tu'nju tbanilxix que'yina; nimana te, tu'nju atzun tajwila.</t>", "12": "<t>Ke xjal aj Tiro cyuc'ix ke xjal k'inun ate' tuj tnam, ctzajel cyk'o'n oyaj teya tu'n cycambante t-xtalbila.</t>", "13": "<pb/><t>Tbanilxix que'yin tme'jel rey tocx tuj tja. Aju t-xbalun toc puro k'an pwak twitz.</t>", "14": "<t>Tuc'il t-xbalun in koptz'aj wen cxel k'i'n twitz rey, ex cyuc'ix ke k'apoj akeju tuc'il, che oquex tuc'il.</t>", "15": "<t>In che ocx k'i'n tuc'il nim tzalajbil; ex tuc'il tzalajbil in che ocx tuj tja rey.</t>", "16": "<pb/><t>Ke tcy'ajala, Tat Rey, che oquel te cawil ic tza'n ke t-xe'chela, ex che oquel tk'o'na te cawil tuj tcyakil twitz tx'otx'.</t>", "17": "<t>Waje tu'n ttzaj na'na cyu'n cycyakil c'loj xjal che ul itz'j te tibajxi, cyja'tzun cjawil nimsa'na cyu'n ke tnam tuj tcyakil tabk'iyil te jumajx.</t>"}