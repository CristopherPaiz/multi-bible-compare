{"1": "<pb/><e>Bitz tu'n David</e> <pb/><t>Nman Dios, Nman Dios, ¿tiku'n ma chin cyaj tcolina? ¿Tiku'n mi'n saja colol wi'je? ¿Tiku'n minti' in tzaj tk'o'na twi'ya wi'je oc in chin ayayane?</t>", "2": "<t>Aya Nman Dios, in chin cubsane twitza k'ijl ex konic'an, ex minti' in tzaj ttzak'we'na, minti' ch'in ojlabl weye.</t>", "3": "<pb/><t>Pero aya xjan; k'ukliya tuj tk'ukbila tu'n tcawina ex tu'n tjaw nimsa'na cyu'n aj Israel.</t>", "4": "<t>Ke kxe'chele o ke' cyc'u'j ti'ja ex o che colpet tu'na;</t>", "5": "<t>xi cykanin onbil teya ex e tzokpet tu'na. O ke' cyc'u'j ti'ja ex tu'n jlu minti' cub cych'ixwi.</t>", "6": "<pb/><t>Ja'lo mer ic tza'n mya xjal kine, ma chin oque ic tza'n jun tal ẍuk', ma chin el ic'une cyu'n xjal.</t>", "7": "<t>Keju in che que'yin weye in che xmayin wi'je, in xi cyyucun cywi' te jun techal cyxmaybil,</t>", "8": "<t>ex in cyma'n: O ke' tc'u'j ti'j Kman, ¿tiku'ntzun minti' ma tzul colol ti'j ka ax toc at tgan ti'j? Che chi.</t>", "9": "<pb/><t>Pero tu'na in ul itz'je ti'j ntxu'ye, ex aya k'ukbante nc'u'je tej ntene ttzi t-xu'c ntxu'ye.</t>", "10": "<t>Tej na'nxtok wul itz'je cwentin kine tu'na, ex axa Ndiosa tej atinxtoke tuj talbil ntxu'ye.</t>", "11": "<t>Mi'n tz'el tpa'n tiba wi'je, porque ch'ix ttzaj jun bis wibaje ex mi a'l jun onil weye.</t>", "12": "<pb/><t>Ma baj cytxolban cyib ke aj k'oj wi'je, mer ic tza'n ke tor puro jawni ate' tuj tx'otx' Basán.</t>", "13": "<t>In che tzanun wi'je ic tza'n ke balun puro tx'u'j, ex in xi cyc'abin tuj cytzi' tu'n cytzaj lipan wi'je.</t>", "14": "<t>Ma chin oque ic tza'n a' nne'l kojl, ex ma che k'ulpaj ke nbakile. Aju wanmiye in cub ulj max wuje mer ic tza'n xcab.</t>", "15": "<t>Puro tzkij tuj ntzi'ye, mer ic tza'n xc'o'n, ex bi'x ma tz'oc tlac'on tib wak'e twitz nc'o'ne. Ma chin cu'x tk'o'na tuj cymukbil cyimni.</t>", "16": "<t>At jun c'loj xjal mya ba'n ma baj cytxolban cyib wi'je, ic tza'n tx'yan tu'n cyoc tzokpaj wi'je. Ma baj cyxyu'n ti'j nk'abe ex ti'j nkane.</t>", "17": "<t>K'ancha'lxix ke nbakile. Minti' nne'l cyi'n cywitz aj k'oj wi'je.</t>", "18": "<t>Ma jaw cyi'n swert ti'j nxbalune ex ma baj cysipan cyxolx.</t>", "19": "<pb/><t>Pero aya Nman k'ol wipumale, mi'n tz'el lak'e'ya wi'je, tzaj naja onil weye.</t>", "20": "<t>Chin tcloma tu'n mi'n ncyime tu'n spad, ex mi'n txi tk'o'na ambil tu'n ncube cyu'n ke xjal mer tx'yan ke.</t>", "21": "<t>Chin tcloma cye ke xjal mer balun ke, ex chin tcloma cye xjal mer at cycach ic tza'n ke tor.</t>", "22": "<pb/><t>Cxel nma'ne tkanil ti'ja cye wermaniye, ex cxel nk'o'ne chjonte teya cyxol keju in cub cybuyin cyib.</t>", "23": "<t>Akeye ba'n che niman te Kman, cyk'onxe chjonte te; cycyakil keye tiyjil Jacob cynimsa'n jawe tbi, che c'ulune cycyakile twitz, akeye tiyjil Israel.</t>", "24": "<t>Minti' in che el tic'un ke xjal meba, ex minti' nnic' tna'l tu'n aju yajbil cye, minti' nne'l tewan twitz cyi'j, ex in che tzaj tbi'n oc in cykanin onbil.</t>", "25": "<t>Oc tcub cybuyin cyib nim xjal etzan tu'na, cxel nk'o'ne chjonte teya cywitz, ti'j ju ma tbinchaya, ex cywitz keju in che niman teya cjapunel wu'ne aju o txi ntziyane teya.</t>", "26": "<pb/><t>Ke xjal meba oc che wa'l ocxi tnoj cyc'u'j, cxel cyk'o'n chjonte te Kman keju in che jyon onbil tuc'il, cucxwit che tzalaje.</t>", "27": "<t>Akeye xjal te tcyakil c'loj cyiyjile, ex te tcyakil tnam, ex cycyakil xjal ttxa'npun tx'otx', tzulx Kman ti'j cyc'u'je ex cytzaje tuc'il; che ẍmejecuye twitz.</t>", "28": "<t>Porque ate Kman aju rey ex a in cawin cyibaj ke nasyon.</t>", "29": "<t>Moc'ec cywi'ye ex che c'ulune o'cx te, cycyakile akeye at nim cyeye, ex cycyakil keju che cymel, porque mlay che ank'in cyu'nx cyib.</t>", "30": "<pb/><t>Ke wiyjile che ul itz'j te tibajxi che c'ulul te Kman ex mlay che k'ajen tu'n cyyolin ti'j;</t>", "31": "<t>cxel cyma'n cye keju che ul itz'j te tibajxi ti'j tak'unben Kman, ka ate Kman tz'aklxix.</t>"}