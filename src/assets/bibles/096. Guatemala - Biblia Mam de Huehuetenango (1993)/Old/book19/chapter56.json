{"1": "<pb/><e>Bitz tu'n David tej ttzyet cyu'n aj Filistey tuj tnam Gat</e> <pb/><t>K'ak'antz tc'u'ja wi'je Nman Dios porque lepcho'c ke xjal wi'je tu'n ncub cybyo'n. Ex tcyakil k'ij in che oc tzokpaj wi'je ex in chin baj yajla'ne cyu'n.</t>", "2": "<t>Tcyakil k'ij lepcho'c ke aj k'oj wi'je tu'n ncub cybyo'n; nimcu cybaj keju in che oc tzokpaj wi'je tuc'il cynimbil cyib.</t>", "3": "<pb/><t>Ka ma tzaj nxobile, nno'c ke' nc'u'je ti'ja.</t>", "4": "<t>K'ukl nc'u'je ti'j Dios ex in jaw nnimsa'ne tyol; k'ukl nc'u'je ti'j Dios ex minti' in chin xobe. ¿Ti jacu tbincha xjal wi'je?</t>", "5": "<pb/><t>Tcyakil k'ij in chin yajlanjtze cyu'n tu'n yol; o'cx in che ximan ti'j tu'n cybinchante mya ba'n wi'je.</t>", "6": "<t>Nok jachak in xi cyewan cyib tu'n ntzyete cyu'n, in che que'yin wi'je jatum in chin bete, in che ayon wi'je tu'n ncub cybyo'n.</t>", "7": "<pb/><t>K'on cuba cycastiw ti'j cybinchben mya ba'n. Nman Dios, xitun cuba ke tnam tu'n tk'oja.</t>", "8": "<t>K'i'n tajlal tu'na jte' majxi chin el oke; in jaw ti'na teyle junjun txut ta'l nwitze. ¿Myapetzun tz'iban ke jlu tu'na tuj u'j at tuc'ila?</t>", "9": "<t>Che elel ok ke aj k'oj wi'je oc t-xi nkanine onbil te Dios. Ba'n wu'ne at Dios wuc'ile te onil weye.</t>", "10": "<pb/><t>K'ukl nc'u'je ti'j Dios ex in jaw nnimsa'ne tyol; k'ukl nc'u'je ti'j Kman ex in jaw nnimsa'ne tyol.</t>", "11": "<t>K'ukl nc'u'je ti'j Dios ex minti' in chin xobe. ¿Ti jacu tbincha xjal wi'je?</t>", "12": "<pb/><t>Aju yol xi ntziyane teya Nman Dios, cjapunel wu'ne tuc'il ak'bil chjonte teya,</t>", "13": "<t>tu'nju ma chin clete tu'na te camic, ma chin clete tu'na tu'n mi'n ncub tz'ake, tu'ntzun nbete twitza tuj spic'un cyxol ke xjal itz'.</t>"}