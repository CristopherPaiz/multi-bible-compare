{"1": "<pb/><e>Bitz tu'n Asaf</e> <pb/><t>Ba'nte Dios cyuc'il aj Israel, cyuc'il keju sak tuj cyanmi.</t>", "2": "<t>Ch'ixmi ẍin jaw tolje, ex ch'ixmi ẍex jilj ke nkane,</t>", "3": "<t>porque ma tzaj tlo'ch nc'u'je tej ẍe oc nque'yine puro tuj txubtxaj ate' keju in jaw cyniman cyib ex keju mya nimal Dios.</t>", "4": "<pb/><t>Minti' in che c'ixbisanjtz, ba'n ta' cyximlal;</t>", "5": "<t>minti' in tzaj yajbil cyi'j, ex minti' in tzaj jun c'ixc'oj cyi'j, ic tza'n cye txkantl xjal.</t>", "6": "<t>Aju cynimbil cyib toc cyu'n ic tza'n jun cyu', ex aju c'ixbisabl cyu'n cyi'j xjal toc cyu'n ic tza'n cyxbalun;</t>", "7": "<t>nim mya ba'n in tzaj jlet tuj cyanmi ex nim cyximbetz mya ba'n.</t>", "8": "<t>In che xmayin ex in che yolin mya ba'n, in jaw cyniman cyib ex in baj cyyolin ti'j tu'n cyc'ixbiset xjal cyu'n;</t>", "9": "<t>in che yolin mya ba'n ti'j Dios at tuj cya'j, ex cyaj tu'n cymandarin cyi'j cycyakil xjal twitz tx'otx'.</t>", "10": "<pb/><t>Cyja'tzun in che oc lpe' xjal cyi'j ex jurat in xi cyniman xjal aju yol in tzaj cyma'n.</t>", "11": "<t>In cyma'n: ¿Baka jacu tbi Dios? ¿Baka jacu tz'el tnic' Dios ti'j, aju Dios at tuj cya'j?</t>", "12": "<t>Cyja'tzun cyten keju binchal mya ba'n. Minti' in cyc'ulba'n jun mya ba'n ex cucx in chmet cyk'inumbal.</t>", "13": "<t>Nokx gan nno'c tilil wu'ne tu'n tten wanmiye sak ex minti' in tzaj ntzyu'ne jun ti'xti mya ba'n.</t>", "14": "<t>Tuj enter k'ij in chin c'ixbisanjtze tu'na, ex tcyakil prim in cub tk'o'na ncastiwoye.</t>", "15": "<pb/><t>Nokwit ma cub nximane ic tza'n cye xjal lu, mawtlo che cub nsbu'ne ke tc'wa'la.</t>", "16": "<t>Oc tilil wu'ne tu'n tel nnic'e ti'j jlu, pero cyuw ela te weye.</t>", "17": "<t>Max el nnic'e ti'j alcye cbajel cyi'j tejxi wocxe tuj tja Dios.</t>", "18": "<t>Ma che cub tk'o'na tuj jun be puro jilin ex in che'x tlamo'na tu'n cynaj.</t>", "19": "<t>Jurat naj in che naj tu'na, ex tu'nx cyxobil in che cyim ex in che naj.</t>", "20": "<t>Ic cyten xjal lu ic tza'n jun witzic' oc tel kwatl, cyja'tzun Nman, oc tjaw we'ya, che elel tic'una porque mer ic tza'n nok jun tilbilal ke.</t>", "21": "<pb/><t>Tzaj nim tlo'ch nc'u'je ex tzaj jun ta'w tuj wanmiye</t>", "22": "<t>tu'nju minti' nnable ex minti' el nnic'e ti'j; mer ic kine twitza ic tza'n jun txcup.</t>", "23": "<t>Masque icju, pero cucx ma chin tene tuc'ila ex tzyu'n kine tu'n tbank'aba.</t>", "24": "<t>Ẍaklu'n kine tu'na ex tzaj tk'o'na nnable, te bajsbil oc chin c'metela tu'na tuj tajwalila.</t>", "25": "<t>¿Alcye ẍaklul weye at tuj cya'j? O'cx aya. Ex oc ntene tuc'ila minti'tl waje ti'j ju at twitz tx'otx'.</t>", "26": "<t>In baj tipun nximlale ex wanmiye, pero a Dios k'olte tipumal wanmiye ex ate wetzbile te jumajx.</t>", "27": "<pb/><t>Keju nne'l cypa'n cyib ti'ja che cymel; ex keju in cyaj cycolin cyocslabl ti'ja, che najel tu'na.</t>", "28": "<t>Atzun weye chin xel lak'e'ye ttxlaj Dios, porque atzun mas ba'n te weye. Nman Dios, aya colol weye ex cxel nchic'ba'ne tcyakil tbinchbena.</t>"}