{"1": "<pb/><t>Aju xjal nno'cx tewan tib tuc'il Dios tu'n tclet, c'ank'il tjak' t-xmu'jil Dios aju Tajaw Tcyakil ex at tipumal tu'n tbant tcyakil tu'n.</t>", "2": "<t>Cxel nma'ne te Kman cyja': Aya jun ja cyuw binchben te jatum tu'n tocx nclon wibe, aya Ndiose k'ukl nc'u'je ti'ja, nchiloye te.</t>", "3": "<t>O'cx a Dios jacu clonte teya te c'obil tcubsa'n tuj ewaj ex jacu cleta tu'n te tx'u'j yabil,</t>", "4": "<t>porque cyjel tena tjak' t-xic' tu'n tke' tc'u'ja. Aju tyol axix toc c'ajbel te colbil teya ic tza'n jun makbil.</t>", "5": "<t>Mlay xoba twitz ju xobtzal in bet konic'an, ex mlay xoba cywitz ke plech in che tzaj xo'n ti'ja k'ijl.</t>", "6": "<t>Mlay xoba te tx'u'j yabil in bet tuj klolj, ex mlay xoba te c'ixbisabl in che naj xjal tu'n te k'ijl.</t>", "7": "<t>Che bel byo'n jun mil xjal ate' tuj tnayaja ex laj mil tuj tbank'aba, atzun teya minti' cbajel ti'ja.</t>", "8": "<t>Oc tila'ya jlu tu'n twitza ex oc tila'ya oc tcub cycastiw ke binchal mya ba'n.</t>", "9": "<pb/><t>Tu'nju ma tz'oc Kman te tcolbil tiba ex ma tz'oc tclon tiba ti'j Dios aju ma'xix toclen,</t>", "10": "<t>mlay tc'ulbaya jun mya ba'n ex mlay canun tx'u'j yabil tuj tjaya.</t>", "11": "<t>Che tzajel t-sama'n ke anjel tu'n toc cwentina cyu'n nok jatum ma txi'ya.</t>", "12": "<t>Cxel k'i'na cyu'n tu'n cyk'ab tu'n mi'n toc tacpaj tkana ti'j abj.</t>", "13": "<t>Che bel twabana ke balun cyuc'ix ke k'anti', icx ke balun k'i'n cyipun ex ke lobaj.</t>", "14": "<pb/><t>Chi Dios in tma'n: Oc cletel ju ocslal wu'ne, ex cjawix nk'o'ne tuj lugar segurxix, tu'nju ma tz'el tnic' wi'je ex at tc'ujlalil wi'je.</t>", "15": "<t>Oc tcubsan nwitze ctzajel nk'o'ne te aju in tkanin; ex akine chin tel tuc'il. Oc cletel wu'ne oc ttzaj joybil ti'j ex cjawil nnimsa'ne.</t>", "16": "<t>Nim ctzalajel tu'nju nim tuj tank'ibl, ex ctzalajel ti'j ju colbilte wu'ne.</t>"}