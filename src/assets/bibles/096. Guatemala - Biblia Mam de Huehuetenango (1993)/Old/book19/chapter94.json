{"1": "<pb/><t>Yec'untz tiba Nman, aya Dios in cub tk'o'na cycastiw xjal.</t>", "2": "<t>Aya jwes tibaj tcyakil twitz tx'otx'; we'ctza cyi'j keju in jaw cyniman cyib ex k'on cuba cycastiw.</t>", "3": "<pb/><t>¿Jtojtzun Nman, jtoj txi cycolin tu'n cytzalaj ke binchal mya ba'n?</t>", "4": "<t>Cycyakil ke binchal mya ba'n nim in che xmayin, in jaw cyniman cyib ex in baj cyyolin cyib.</t>", "5": "<t>Nman Dios, cyu'ntzun ke jlu in che baj yajla'n ke xjal etzan tu'na.</t>", "6": "<t>In cub cybyo'n ke meba xu'j ex ke stranjer xjal ex cyuc'ix ke c'wa'l minti' cyman ex cytxu'.</t>", "7": "<t>In cyma'n: Minti' in til Dios, aju Tdios Jacob minti' toc tcwent ti'j, che chi.</t>", "8": "<pb/><t>Tz'exwit tuj cywi'ye, akeye xjal miban tz'ocx jun yol tuj cywi'ye ex minti' cynable. ¿Jtoj ban tel cynic'e ti'j?</t>", "9": "<t>¿Mlaypetzun tbi aju binchante t-ẍcyin xjal? ¿Ex mlaypetzun til aju binchante tbak' twitz xjal?</t>", "10": "<t>¿Mi'npetzun cub cycastiw tu'n Dios, aju in xi mayonte cye ke nasyon? ¿Ex mlaypetzun tz'el tnic' Dios ti'j, aju in k'onte xnak'tzbil cye xjal ti'j ojtzkibl?</t>", "11": "<t>Ba'n tu'n Kman, o'cx in che ximan xjal ti'j aju minti' tajben.</t>", "12": "<pb/><t>Nman Dios, at tzalajbil teju xjal aju in xi tcawina ex in xi tk'o'na xnak'tzbil te ti'j tleya,</t>", "13": "<t>tu'ntzun tten tuj txubtxaj oc tpon tk'ijlalil mya ba'n. Atzun cye xjal mya ba'n cbelex lacu'n jul tu'n cyxi tz'ak tuj.</t>", "14": "<t>Mlay cyaj tcolin Kman ke xjal etzan tu'n, ex mlay che cyaj tk'o'n cyjunalx.</t>", "15": "<t>Tzul tk'ijlalil juntl maj cxel binchet cyi'j xjal tuj tumelxix, ex cycyakil xjal tz'aklxix ba'n c'elel tuj cywitz.</t>", "16": "<pb/><t>¿Alcye jun jacu tzul colol wi'je cywitz ke xjal ploj cymod ex binchal mya ba'n?</t>", "17": "<t>Nokwit minti' onin Kman wi'je, luwtlo kine atine tuj cynajbil cyimni.</t>", "18": "<t>Tej t-xi nma'ne: In che'x jilj nkane, nchitzune, ula onil weye tuc'il tc'ujlalila, Nman.</t>", "19": "<t>Oc in tzaj nximbetze ex in baj nc'u'je, in tzaj tk'ukba'na nc'u'je ex in tzaj tk'o'na tzalajbil.</t>", "20": "<t>Mlay moje' tyola cyuc'il ke jwes mya tz'akl, akeju minti' in xi cybincha'n cyi'j xjal tuj tumel ic tza'n in tma'n ley,</t>", "21": "<t>in che yolin ti'j cyxolx tu'n tcub tcastiw xjal minti' til ex ba'n tmod, ex in cub cyk'o'n t-sentens tu'n tcyim.</t>", "22": "<t>Atzunte Kman colol wi'je; ic tten Dios te weye ic tza'n jun pic nno'c nclon wibe ti'j.</t>", "23": "<t>Oc che najel ke xjal mya ba'n tu'n Kman; tu'nx cybinchben mya ba'n che najel. Oc che najel tu'n Kman Dios.</t>"}