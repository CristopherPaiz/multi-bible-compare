{"1": "<pb/><e>Bitz tu'n David</e> <pb/><t>Nman, in chin cubsane twitza;</t>", "2": "<t>aya Ndiose, ti'ja k'ukl nc'u'je: mi'n tak'a ambil tu'n tcub nch'ixwiye. Mi'nwt chin oque te cytzebl ke aj k'oj wi'je.</t>", "3": "<t>Mi'nxwit cub cych'ixwi keju k'ukl cyc'u'j ti'ja. Cubxwit cych'ixwi keju nok elajx in jaw cyi'n cyib ti'ja.</t>", "4": "<pb/><t>Nman, yec'untza ke tbeya weye; ex chin t-ẍaklunxa cyuj ke;</t>", "5": "<t>chin t-ẍaklunxa tu'n tyola axix toc, ex chin t-xnak'tzama, porque aya Ndiose ex clol weye. O'cx ti'ja k'ukl nc'u'je tcyakil k'ij.</t>", "6": "<pb/><t>Nman, na'ntza aju tc'ujlalila ex ju t-xtalbila, akeju e tzaj tyec'una keye atxix ojtxi,</t>", "7": "<t>mi'n tzaj tna'na ke wile ex mi ke mya ba'n o nbinchaye tuj ncu'xumale. Nman, chin tna'ntza tu'nju tc'ujlalila ex t-xtalbila ma'xix.</t>", "8": "<pb/><t>Ba'nte Kman ex tz'aklxix; cyja'tzun in xi tyec'un be ba'n cye xjal aj il,</t>", "9": "<t>in che'x t-ẍaklu'n ke mans tuj tbe; ex in che'x t-xnak'tza'n ti'j ju tz'aklxix.</t>", "10": "<t>Ate Dios axix toc tyol ex cucx at tc'ujlalil cyi'j keju in japun cyu'n aju yol cyaj bant ti'j tu'n cyuc'il, ex ke tmandamyent.</t>", "11": "<pb/><t>Tu'nju ma'xix toclen tbiya Nman, najsama aju wile ma'xix.</t>", "12": "<t>Aju xjal in niman te Kman, cxel yec'un te alcye be tu'n t-xi ti'n:</t>", "13": "<t>oc c'ank'il tuj tzalajbil tu'n, ex cxel tk'o'n cyoclen ke tiyjil tu'n cyetzante aju tx'otx'.</t>", "14": "<t>Nno'c Kman te cyamiw ke xjal in che niman te, ex in xi tma'n cye aju yol cyaj bant ti'j tu'n.</t>", "15": "<t>Cucx in xi nque'yine ti'j Kman, porque ate in clonte weye tuj tcyakil xobajil.</t>", "16": "<pb/><t>Chin tque'yintza Nman, ex k'ak'antz tc'u'ja wi'je, porque njunale atine ex in chin bisune.</t>", "17": "<t>Nim in bisun wanmiye; chin tcloma tuj yajbil weye.</t>", "18": "<t>Que'yintza aju nbise ex ju yajbil weye ex najsama ke wile.</t>", "19": "<t>Que'yintza, ma che chmet nim aj k'oj wi'je; nimxix ma chin el cyic'un.</t>", "20": "<t>Chin tcwentin oca ex chin tcloma. Mi'n tak'a ambil tu'n tcub nch'ixwiye, porque ti'ja ma tz'oc nclon wibe.</t>", "21": "<t>Tz'ajbenxwit te colbil weye aju nmodiye ba'n ex tu'nju minti' wile, porque ti'ja ma tz'oc ke' nc'u'je.</t>", "22": "<pb/><t>Nman Dios, cloma ke aj Israel tuj tcyakil yajbil cye.</t>"}