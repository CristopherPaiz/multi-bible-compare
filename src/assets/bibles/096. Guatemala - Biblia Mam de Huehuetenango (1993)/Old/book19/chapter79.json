{"1": "<pb/><e>Bitz tu'n Asaf</e> <pb/><t>Nman Dios, ke xjal mya ocslal ti'ja ma che octz tuj tx'otx' etzan tu'na. Ma baj cytz'ilsa'n tjaya xjan ex ma baj cyxitun aju tnam Jerusalén.</t>", "2": "<t>Aju cyximlal ke tmajena ex cyximlal keju o che niman teya, ma txi cyk'o'n tu'n tajben te cychi' c'utz ex ke jil te tjak' c'ul.</t>", "3": "<t>Ma baj chitj cychc'el mer ic tza'n a' tuj enter tnam Jerusalén, ex mi a'l ba'n tcu'x makunte cye.</t>", "4": "<t>Ma ko oc xmayine cyu'n ke kvesine; ex ma ko oc tze'ne cyu'n keju ate' ki'jele.</t>", "5": "<pb/><t>Nman Dios, ¿jtoj txi tcolina tu'n tk'ojina ki'je? ¿Cucxpe ctzajel tk'oja ki'je mer ic tza'n k'ak' in c'ant?</t>", "6": "<t>E ttzaj ttx'u'jila cyi'j ke nasyon mya ocslal ke ti'ja, akeju minti' ojtzki'na cyu'n ex minti' in tzaj na'n tbiya cyu'n.</t>", "7": "<t>Porque atzun ke jlu o che cub byonte ke tiyjil Jacob ex ma baj cyxitun cytanmi.</t>", "8": "<t>Mi'n cub tk'o'na kcastiwoye tu'n tlaj mya ba'n cybincha ke kxe'chele; k'ak'antz tc'u'ja ki'je porque ma baj kipune.</t>", "9": "<pb/><t>Nman Dios, aya clol keye, ko tonintza, ko tcloma ex najsama kile tu'ntzun tjaw nimsa'n tbiya.</t>", "10": "<t>¿Tza'n tten cxel cyma'n ke mastl nasyon cyja':? ¿Jatumtzun ta' Cydios? Cuchiwt tz'oc kque'yine oc t-xelin tu'na aju cycamic ke tmajena, tu'ntzun icx cye tu'n tel cynic' ti'j.</t>", "11": "<t>Bintza tk'ajk'ajel cywi' ke pres, akeju tcub cysentens tu'n cycyim, ex cloma ke tu'nju tipumala ma'xix.</t>", "12": "<pb/><t>Nman Dios, k'on aja wuk maj t-xel cye ke mastl nasyon cyvesin cyib kuc'ile, tu'n tlaj yol mya ba'n o cyma ti'ja.</t>", "13": "<t>Atzun keye, ako'ye etzan tu'na, ic ko'ye ic tza'n ẍne'l, porque cwentin ko'ye tu'na, cucx cxel kk'o'ne chjonte teya, che xel kbitzane ke bitz te nimbil teya tuj tcyakil tabk'iyil.</t>"}