{"1": "<pb/><e>Aju bitz lu o tz'ibanjtz tu'n Hemán aju tiyjil Ezra, tu'n tajben te cye tiyjil Coré</e> <pb/><t>Nman, aya Ndiose ex Clol weye, k'ijl ex konic'an in xi nkanine onbil teya,</t>", "2": "<t>ponwit nyole twitza, k'ontz twi'ya ti'j ncubsbile.</t>", "3": "<pb/><t>Nimxix mya ba'n ma tzaj wi'je, cyja'tzun ch'ix ncyime;</t>", "4": "<t>jacu chin oc cyk'o'n te tajlal cyxol ke cyimni, porque ma chin cyaj tene minti' wipune.</t>", "5": "<t>Ma chin cyaj k'o'ne cyxol ke cyimni, ic ntene ic tza'n ke xjal otok che cyim tuj k'oj ex otok che cu'x maku'n; ex ic tza'n keju minti'tl colbil cye tuc'ila ex otok tzic' cyna'njtz tu'na.</t>", "6": "<t>Ma chin cu'x tk'o'na max t-xe'pun jul, cyuj ke lugar klolj cyuj ex ma' cyxe'.</t>", "7": "<t>Ma tzaj nim tk'oja wi'je, ma chin oque ic tza'n jun xjal in cyaj mulk'aj tjak' a' tu'nju bis in tzaj tk'o'na.</t>", "8": "<t>Tu'na ma chin cyaj coline cyu'n ke wamiwoye; tu'na ma chin el ic'une cyu'n. Presin kine ex minti' tumel tu'n ntzokpaje.</t>", "9": "<t>Tu'n tlaj nim in chin ok'e niban woque moẍ. Tcyakil k'ij in chin cubsane twitza Nman, ex in che jaw nyec'une ke nk'abe twitz cya'j tu'n nyoline tuc'ila.</t>", "10": "<t>¿Jacupe che bant ke binchben nim cyipumal tu'na cye ke cyimni? ¿Jacupe txi cyk'o'n ke cyimni chjonte teya?</t>", "11": "<t>¿Jacupe che yolin ti'j tyola axix toc ex ti'j tc'ujlalila tuj cynajbil cyimni jatum in baj naj tcyakil?</t>", "12": "<t>Tuj cynajbil cyimni puro kloljxix jatum nnic' tna'njtz tcyakil, ¿atpe jun jacu tz'el tnic' ti'j ttena tz'aklxix ex cyi'j ke tbinchbena nim cyipumal?</t>", "13": "<pb/><t>Atzun weye Nman, in chin kanine onbil teya; prim in chin cubsane twitza.</t>", "14": "<t>¿Tiku'n in chin el tic'una Nman? ¿Tiku'n nne'l tewan tiba nwitze?</t>", "15": "<t>Atxix tuj ncu'xumale in tene tuj bis ex ch'ixmi in cyime; o tzic'x wu'ne ke ti'xti xobajilxix tzaj tk'o'na wi'je, ex mlay tzic'x mastl wu'ne.</t>", "16": "<t>Ma tzaj ttx'u'jila xobajilxix wi'je ex ma chin naje tu'n,</t>", "17": "<t>tcyakil or txolin wi'je tu'n, mer ic tza'n tjak' a' ma chin aj mulk'aje.</t>", "18": "<t>O che el tlak'ba'na wi'je ke wamiwoye ex ke wuc'ile, atzun ja'lo o'cx klolj at wuc'ile.</t>"}