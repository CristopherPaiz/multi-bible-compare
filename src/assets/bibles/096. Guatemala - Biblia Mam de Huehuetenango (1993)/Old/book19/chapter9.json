{"1": "<pb/><e>Bitz tu'n David</e> <pb/><t>Aya Nman, cjawil nnimsa'ne tu'n tcyakil wanmiye, ex cxel nma'ne cye cycyakil xjal ke tbinchbena in che bant ma'xix cyxilen.</t>", "2": "<t>Aya Nman ma'xix toclena, chin jawil sch'ine tu'n tzalajbil ti'ja; che xel nbitzane ke bitz ti'j tbiya.</t>", "3": "<pb/><t>Ke aj k'oj wi'je in che el ok twitza; in che cub tz'ak ex in che cyim.</t>", "4": "<t>Aya jwes tz'aklxix ma cub ke'ya tuj tk'ukbila tu'n ttzaj tbincha'na wi'je.</t>", "5": "<t>Ma che'x tcawina ke mastl nasyon, ma che naj tu'na ke xjal binchal mya ba'n. Ma naj cybi tu'na, tu'n mi'n cytzaj na'ntl.</t>", "6": "<t>Ma che cyim ke aj k'oj, ex cyuc'ix ke cytanmi ma che naj junx cyuc'il; tu'na ma cub t-xituna ke jlu, ex minti' jun ma cyaj ten tu'n ttzaj na'n ti'j.</t>", "7": "<pb/><t>Cucx ctel Kman te rey te jumajx; ma tcyuwsa tk'ukbil tu'n cyoc ke xjal tuj xjel tu'n.</t>", "8": "<t>Che oquel ke nasyon tuj xjel tu'n tuj tumelxix, ex cbel tk'o'n cysentens ke tnam tuj tumelxix.</t>", "9": "<t>In colin Kman cyi'j keju in che baj yajla'n; in colin cyi'j tuj tk'ijlalil yajbil cye.</t>", "10": "<pb/><t>Aya Nman, akeju ojtzki'na cyu'n, k'ukl cyc'u'j ti'ja ex minti' in che cyaj tcolina keju in che kanin onbil teya.</t>", "11": "<t>Che bitzane bitz te nimbil te Kman aju in cawin tuj tnam Sión; cyk'manxe cyuj ke tnam aju o tbincha.</t>", "12": "<t>Cucx in tzaj tna'n Dios keju in che bisun ex minti' nnic' tna'l cyok'el tu'n; ex in cub tk'o'n cycastiw keju in che yajlan cye.</t>", "13": "<pb/><t>Aya Nman, k'ak'antz tc'u'ja wi'je, que'yintza, lu kine in chin yajlanjtze cyu'n keju in che ic'un wi'je, chin tcloma te camic,</t>", "14": "<t>tu'ntzun t-xi nma'ne cye xjal ttzi tpwertil tnam Jerusalén ka aya at toclena tu'n tjaw nimsa'na, ex in chin tzalaje porque tu'na ma chin clete.</t>", "15": "<pb/><t>Ke txkantl nasyon tuj cyex cyc'obil in che cub tz'ak; ex in cyaj k'e't cykan tuj c'obil in cyaj cyk'o'n tuj ewaj.</t>", "16": "<t>Ate Kman ma txi tyec'un tib tej xcub tk'o'n cysentens ke xjal mya ba'n. Ma che cub tz'ak ke xjal mya ba'n tujx cybinchben.</t>", "17": "<t>Ke xjal mya ba'n, ex keju mya ocslal ti'j Dios, ex keju nnic' tna'l Dios cyu'n, che pol baj tuj cynajbil cyimni.</t>", "18": "<t>Mya te jumajx c'ic'el cyna'njtz ke xjal meba, ex mya te jumajx mi'n japun aju onbil in che ayon ti'j.</t>", "19": "<pb/><t>We'ctza Nman, mi'n txi tk'o'na ambil cye xjal tu'n tcub ti'ja cyu'n, k'on cuba cysentens ke txkantl nasyon.</t>", "20": "<t>Nman, tzajwit cyxobil tu'na. Tz'elwit cynic' tnam xjal ti'j ka nok elajx jun xjal ke.</t>"}