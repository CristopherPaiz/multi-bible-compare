{"1": "<pb/><t>Nimanxwit tbi Kman. <pb/>Ba'n tu'n kbitzan bitz te nimbil te Kdios. Ba'n tu'n t-xi k'ot nimbil tbanilxix te.</t>", "2": "<t>In jaw tbincha'n Kman juntl maj aju tnam Jerusalén ex in che oc tchmo'n ke aj Israel ma che el sputj.</t>", "3": "<t>Nne'l ti'n bis tuj cyanmi keju nim in che bisun, ex nno'c tk'anan aju c'ixble'n cyi'j.</t>", "4": "<t>In baj tajla'n jte' cybaj ke che'w, ex toc tbi teyle junjun tu'n.</t>", "5": "<t>Ma'xix te Kman Dios, ex ma'xix tipumal ex minti' bajsbil te tojtzkibl.</t>", "6": "<t>In jaw tnimsa'n Kman ke xjal mans, atzun ke xjal mya ba'n bi'x nne'l ti'n cyoclen.</t>", "7": "<pb/><t>Che bitzane te Kman Dios tuc'il ak'bil chjonte; che bitzane bitz te nimbil te tuc'il tk'ajk'ajel twi chnab arpa.</t>", "8": "<t>Tu'n nno'c muj twitz cya'j, tu'n in tzaj jbal twitz tx'otx', tu'n in tzaj ch'iy ch'im cywi witz,</t>", "9": "<t>tu'n in xi tk'o'n cywa ke alumaj ex cywa cyal ke joj oc in che jaw ok'.</t>", "10": "<t>Minti' tajben te Kman ke chej nim cyipun ex minti' in tzalaj ti'j xjal cyuw kelan tuj k'oj;</t>", "11": "<t>o'cx in jaw tzalaj cyi'j keju in che niman te, ex cyi'j keju k'ukl cyc'u'j ti'j tc'ujlalil.</t>", "12": "<pb/><t>Akeye najl tuj tnam Jerusalén, cynimsa'n jawe tbi Kman; akeye najl tuj tnam Sión, cynimsa'n jawe tbi Cydiose.</t>", "13": "<t>Porque ma tz'oc tcyuwsa'n ke tranc cyocsa'n cywitz ke tlamel tnam, ex ma che cub tcy'iwla'n ke xjal ate' tuj tnam.</t>", "14": "<t>Tu'n ma we' k'oj tuj cytanmiye ex ma che ten xjal tuj tzalajbil ex ma che noje tu'nju tbanil triw tu'n.</t>", "15": "<t>Tu'n in tzaj tma'n alcye tu'n tbant tzalu twitz tx'otx', ex aju in tzaj tma'n jurat in bant.</t>", "16": "<t>In tzaj tk'o'n tk'ab che'w ex nno'c tu'n mer ic tza'n lan, ex tu'n in baj t-sputun ttxa che'w mer ic tza'n tza'j.</t>", "17": "<t>In tzaj t-sama'n sakbakun mer ic tza'n tal abj ke; tu'nju che'w in tzaj t-sama'n in jaw ttuxin tib a'.</t>", "18": "<t>Pero in tzaj jun tyol, ex tu'n in nne'l ulj a' otok cub ttuxin tib; in tzaj t-sama'n cyk'ik' tu'n tcub ulj, ex tu'n jlu nnic' bet a'.</t>", "19": "<t>Xi tchic'ba'n tyol cye tiyjil Jacob, akeju aj Israel, cyuc'ix ke tley ex ke t-xnak'tzbil.</t>", "20": "<t>Minti' tbincha icju cyi'j mastl nasyon, minti' xi tchic'ba'n t-xnak'tzbil cye. <pb/>Nimanxwit tbi Kman.</t>"}