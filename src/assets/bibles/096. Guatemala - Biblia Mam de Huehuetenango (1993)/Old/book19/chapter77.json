{"1": "<pb/><e>Bitz tu'n Asaf</e> <pb/><t>In jaw tk'ajk'ajel nwi'ye cyuwxix ti'j Dios tu'ntzun ntzaj bi'ne tu'n.</t>", "2": "<t>Tuj k'ij oc in tzaj bis wi'je in chin cubsane twitz Kman, ex konic'an minti' in xi ncoline tu'n cyjaw nyec'une ke nk'abe twitz cya'j tu'n nna'ne Dios. Ex minti' jatum in tzaj k'ukba'n nc'u'je.</t>", "3": "<t>Oc in tzaj nna'ne Dios, bi'x in chin jaw ok'e; oc in chin cub tene ximal ti'j, bi'x in tzaj baj nc'u'je.</t>", "4": "<pb/><t>Nman, tu'na minti' nno'cx watl tuj nwitze, nim in baj nc'u'je ex mlay bant nyoline.</t>", "5": "<t>In tzaj nna'ne ke tk'ijlalil ex ke abk'i te ojtxi;</t>", "6": "<t>in tzaj nna'ne tej in chin bitzane konic'an, in chin ximane tuj wanmiye ex in chin xjeline wujxi cyja':</t>", "7": "<t>¿Cucxpelo ctel tk'oj Kman ki'j te jumajx? ¿Mlaypelo ko cub t-xtalin juntl maj?</t>", "8": "<t>¿Mapetzun baj aju tc'ujlalil? ¿Mapetzun baj te jumajx aju yol tzaj ttziyan?</t>", "9": "<t>¿Mapetzun tzic' tna'l tu'n Dios aju t-xtalbil? ¿Masque at tk'oj, mlaypelo tzaj k'ak'an tc'u'j ki'j?</t>", "10": "<t>Aju mas in chin bisune ti'j atzun jlu: Aju Dios ma' toclen mya ax tmod wuc'ile ic tza'n nej.</t>", "11": "<t>Che tzajel nna'ne ke binchben ma'xix cyxilen o tbincha Kman ojtxi;</t>", "12": "<t>chin ximale ti'j tcyakilju o tbinchaya, chin yolile cyi'j ke tbinchbena.</t>", "13": "<pb/><t>Nman Dios, xjan teya tuj tcyakilju in tbincha'na; ¿alcye juntl nno'c cydiosin xjal ma'xix toclen ic tza'n teya?</t>", "14": "<t>Dios, aya in binchante ke binchben ma'xix cyxilen. Xi tyec'una tipumala cye ke nasyon.</t>", "15": "<t>Tu'n tipumala o clet aju tnam etzan tu'na, akeju tc'wa'l Jacob ex ke tc'wa'l José.</t>", "16": "<pb/><t>Nman Dios, tej tque'yinjtza tu'n mar, tzaj t-xobil twitza, ex e jaw lu'lun ke a' mas ma' cyxe' tuj mar;</t>", "17": "<t>tzaj ttzokpi'n muj nim jbal, o tininin k'ancyok twitz cya'j ex tuj tcyakil pac' o koptz'aje' xle'laj cya'j.</t>", "18": "<t>O binjtz tk'ajk'ajel k'ancyok in tininin wen tuj xcyakinpaẍ; tuj tcyakil twitz tx'otx' o spic'banjtz tu'n xle'laj cya'j ex baj yucch tx'otx' tu'n cyaknajnab.</t>", "19": "<t>Jaket jun tbeya tuj mar; ic'xa tuj nimcu a', pero mi jun oc noj ti'j tic'len tkana.</t>", "20": "<t>Xi t-ẍaklu'na ke xjal etzan tu'na ic tza'n txkan ẍne'l, ex toc Moisés tuc'ix Aarón te nejenel cye.</t>"}