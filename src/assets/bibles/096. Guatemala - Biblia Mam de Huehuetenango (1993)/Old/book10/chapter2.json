{"1": "<pb/>Te tibajxi jlu xi tkanin David te Kman ex tma: <pb/>—¿Ba'npe tu'n nxi'ye tuj jun tnam cyxol ke tnam ate' tuj Judá? <pb/>Atzunte Kman tzaj ttzak'we'n: <pb/>—Ba'n tu'n t-xi'ya. <pb/>Atzunte David tma: <pb/>—¿Jatum chin pole? <pb/>Atzunte Kman tzaj ttzak'we'ntl: <pb/>—Txi'ya tuj Hebrón.", "2": "<pb/>Xi'tzun David cyuc'ix cabe t-xu'jil: Ahinoam tbi jun ex atzun tzajni tuj tnam Jezreel, atzun juntl Abigail tbi, aju t-xu'jilben ktzan Nabal aju aj Carmel.", "3": "Ax icx e je'x ti'n ke tuc'il cyuc'ix keju ate' tuj cyja, ex axtzun e ten cyuj ke tnam nikayin ate' ti'j tnam Hebrón.", "4": "E pontzun ke xjal aj Judá tuc'il David ex oc cyk'o'n toclen te rey tuj Judá. <pb/>Tejtzun tbinte David otok cu'x maku'n Saúl cyu'n aj Jabes aju tnam at tuj tx'otx' Galaad,", "5": "xi t-sama'n junjun sanjel k'malte cye: Awt Kman cy'iwlante cyeye tu'nju ma cybinchaye xtalbil ti'j Saúl aju cyreye, tu'nju ma cu'x cymaku'ne.", "6": "Ex awt Kman k'onte xtalbil cyeye ex cucx tu'n tjapun tyol cyuc'ile. Ax icx weye oc nbincha'ye ba'n cyeye tu'nju ma cybinchaye ba'n ti'j cyreye.", "7": "Ja'lo tenx cyipune ex mi'n che xobe, masque ma cyim Saúl aju cyreye, pero ma tz'oc k'o'n woclene cyu'n aj Judá tu'n woque te cyrey.", "8": "<pb/>Pero ate Abner aju tcy'ajal Ner ex nejenel cye t-soldad Saúl tzaj ti'n Is-boset aju tcy'ajal Saúl, ex xi ti'n tuj tnam Mahanaim,", "9": "ex atzun oc tk'o'n toclen tu'n toc te rey cyuj ke tx'otx' lu: Galaad, Gesuri, Jezreel, Efraín, Benjamín ex cye cycyakil aj Israel.", "10": "Otok japun Is-boset twi' 40 abk'i tej ttzyet tcawin cyibaj aj Israel ex o cawin cab abk'i. Atzun cye tiyjil Judá, tocsa'ntok David cyu'n te rey,", "11": "cyja'tzun tten oc David te rey cye aj Judá tuj wuk abk'i tuc' mey, ex aju tnam jatum o cawin, atzun Hebrón.", "12": "<pb/>Etztzun Abner aju tcy'ajal Ner tuj tnam Mahanaim tu'n tpon tuj tnam Gabaón, nejni cywitz t-soldad Is-boset aju tcy'ajal Saúl.", "13": "Ax icx te Joab aju tal Sarvia, cyuc'ix t-soldad David e etz tuj tnam Hebrón, ex atzun oc cyc'ulban cyib cyuc'il, ttzi' nintz tanc te chmobl a' tuj Gabaón. Ex cycabil c'loj soldad ax e cub we' jatum chmo'n a', jun c'loj cub ten tuj jun pac' ex juntl c'loj aj ten tuj juntl pac'.", "14": "Xitzun tma'n Abner te Joab: <pb/>—E cyetz junjun cu'xun tu'n cyk'ojin kwitz kcyakil. <pb/>—Ax ba'n, chi Joab xi ttzak'we'n.", "15": "<pb/>Cyja'tzun, akeju tu'n cyk'ojin te cyxel aj Benjamín ex te Is-boset aju tcy'ajal Saúl, e je'tz cablaj xinak cyxol, ex cablaj e je'tz cyxol ke t-soldad David.", "16": "Teyle junjun tzaj ttzyu'n aju taj k'oj ti'j ti'j ttzmal twi' ex xi cyxayu'n cyspad tuj cyxu'c cyaj k'oj cyi'j; cyja'tzun e cyim cycyakil. Tu'n jlu, aju lugar at tuj Gabaón oc tbi Cojbil jatum oc k'oj tu'n spad.", "17": "Cyuwxix aju k'oj oc tuj k'ij lu, ex ate Abner cyuc'ix ke soldad cye aj Israel cub cyi'j cyu'n ke t-soldad David.", "18": "Ex ate'tok ox tal Sarvia ma chixin: Joab, tuc'ix Abisai ex tuc'ix Asael. Ate Asael cyuwxix ojkelan wen, mer ic tza'n ojkelan jun masat tuj cojbil,", "19": "oc lpe' ti'j Abner ex minti' xi tk'o'n ambil tu'n tcolpaj.", "20": "Ex tej taj tque'yin Abner ti'jxi, xi tma'n te: <pb/>—¿Myapetzun aya Asael? <pb/>—Ax toc akine, chi Asael xi ttzak'we'n.", "21": "<pb/>Xitzun tma'n Abner te: <pb/>—Mi'n tz'oc lpe'tla wi'je. Mejor tzyuma jun cye keju cu'xun ex k'inxa tcyakilju k'i'n tu'n. <pb/>Pero minti' cub tuj twitz Asael tu'n mi'n toc lpe' ti'j.", "22": "Cyja'tzun xi tma'n Abner juntl maj te: <pb/>—Mi'n tz'oc lpe'tla wi'je, ex katzun taja tu'n tnaja wu'ne. Nok o'cx, ¿chi toc wu'ne cxel nma'ne te termaniya Joab ka ma cuba wu'ne?", "23": "<pb/>Tu'nju minti' cub tuj twitz Asael tu'n tel tpa'n tib ti'j, xitzun t-xayu'n Abner t-xe lans tuj tc'u'j, ex bi'x elpun ttzal ti'j, ex axtzun cub tz'ak Asael ex cyim ma chixin. Ex cycyakil keju e pon tuj lugar jatum otok cyim Asael, e cub we' que'yilte.", "24": "Atzunte Joab tuc'ix Abisai e je'x lpe' ti'j Abner. Nok nne'xcu k'ij tej cypon twi' tal witz Amma aju tcubsa'n tumlal twitz lugar Gía, tuj ju be in xi' tuj tzkij tx'otx' te Gabaón.", "25": "Maxtzun ma chixin oc cychmon cyib ke soldad tiyjil Benjamín tuc'il Abner, ex junxtzun e ela ex e cub ten twi' jun witz.", "26": "Xitzun sch'i'n Abner ti'j Joab ex tma: <pb/>—¿Jtoj ban t-xi cycoline tu'n cycub cybyone ke xjal? ¿Na'nxpetzun tel tnic'a ti'j, ate jlu nok bis in tzaj ti'n? ¿Jtoj ban t-xi tma'na cye ke t-xjalila tu'n mi'n cyxi lpe'tl cyi'j ke cyerman?", "27": "<pb/>Xitzun ttzak'we'n Joab: <pb/>—Cxel nma'ne jun yol teya axix toc twitz Dios, nokwit minti' ma tmaya jlu, mawtlo che'x lpe' ke nxjalile cyi'j ke cyerman ocxi tcub k'ij.", "28": "<pb/>Xitzun tma'n Joab tu'n cyoc k'ajtza'n ke chun, ex cycyakiltzun xjal e we' ex minti' e oc lpe'tl cyi'j aj Israel tu'n cyk'ojin cyi'j.", "29": "Atzunte Abner cyuc'ix ke xinak uc'in tu'n, o che bet tuj enter ak'bil tuj chk'ajlaj at tuj Arabá, ex e ic'x tuj nima Jordán ex tuj tcyakilju tkan xak Bitrón, ex e pon tuj tnam Mahanaim.", "30": "<pb/>Minti'tl xi lpe' Joab ti'j Abner. Oc tchmo'n cycyakil ke t-soldad, ex tejtzun tjaw list cyi'j, otok che cyim belajlaj xinak t-soldad David ke, ex part te Asael.", "31": "Ex atzun ke t-soldad David otok che cub cybyo'n 360 xinak aj Benjamín, akeju ate'tok tuc'il Abner.", "32": "<pb/>Atzunju t-ximlal Asael xi k'i'n tuj Belén, ex atzun cu'x maku'n ma chixin tuj tpantyón ktzan tman. Atzunte Joab cyuc'ix ke xinak uc'in tu'n e bet tuj enter ak'bil lu, ex tej tcub k'ij otok che pon tuj tnam Hebrón."}