{"1": "<pb/>Tzaj tma'ntl Kman te Moisés cyja': Tjatza tzalu wuc'ile, tuc'ix Aarón, Nadab, Abiú ex 70 tij xjal cyxol aj Israel, ex che moc'ecuye najchakyin.", "2": "O'cx teya ctzajel lak'e' wuc'ile; atzun cye txkantl, mi'n che tzaj lak'e', ex mi'n che jatz ke xjal tuc'ila, chi Kman.", "3": "<pb/>Cubiltzun Moisés ex xi ttx'olba'n cye xjal tcyakil tyol Kman, cyuc'ix cycyakil ke ley; atzun cye tnam xjal xi cytzak'we'n cycyakil junx cyja': <pb/>—Cbantel ku'ne tcyakilju ma tma Kman, che chi.", "4": "<pb/>Cub ttz'iban Moisés tcyakil yol tzaj tma'n Kman te. Tej tjaw we' te prim tuj juntl k'ij, jaw tbincha'n jun altar t-xe witz, ex e cub twalba'n cablaj abj ic tza'nx cablaj c'loj cyiyjil aj Israel.", "5": "E je'x t-sama'n Moisés txkan cu'xun aj Israel, cub cybyo'n txkan tal tor ex cub cypatun te chojbil ex te oyaj te mojbabl tibil tuc'il Kman.", "6": "Tzajtzun ti'n Moisés mij chic' ex cu'x tk'o'n cyuj matij lak; atzun mijtl chic' cub ttx'ito'n tibaj altar.", "7": "Te tibajxi jlu, tzaj ti'n Moisés aju u'j jatum tz'ibantok yol otok cyaj bant ti'j tu'n Dios cyuc'il, ex jaw t-sch'i'n cywitz xjal. Atzun cye xjal cyma cyja': <pb/>—Cbantel ku'ne tcyakilju ma tma Kman, ex cxel knimane, che chi.", "8": "<pb/>Tzajtzun ti'n Moisés chic', xi ttx'ito'n cyibaj xjal ex tma: Aju chic' lu, atzun cyuwsabl te yol ma cyaj bant ti'j tu'n Kman cyuc'ile, ic tza'n in tma'n tcyakil yol lu.", "9": "<pb/>Jaxtzun Moisés twi witz tuc'ix Aarón, Nadab, Abiú ex 70 tij xjal cyxol aj Israel,", "10": "ex o cyil aju Cydios aj Israel. Tcubtok jun wa'lbil tjak' tkan ic que'yin ic tza'n abj zafiro, ex ictok que'yin ic tza'n twitz cya'j oc minti' muj.", "11": "Pero minti' baj cyi'j ke nejenel cye aj Israel tu'n Dios masque o ilwaj Dios cyu'n. E wa'ntzun ex e c'an.", "12": "<pb/>Tzajtzun tma'n Kman te Moisés cyja': Tjaxa wuc'ile twi witz ex ayona wi'je ma chixin. Che xel nk'o'ne ke tz'lom abj teya jatum tz'ibamaj ley ex ke mandamyent wu'ne, tu'n tajben te xnak'tzbil cyeye.", "13": "<pb/>Jawtzun we' Moisés tuc'ix Josué aju onil te, ex cub be cyu'n tu'n cyjax twi witz te Dios.", "14": "Xi tma'n cye tij xjal cyxol aj Israel cyja': Che ayone ki'je tzalu ocxi kcubile cyuc'ile. Cyjel ten Aarón ex Hur cyuc'ile, ex ka at jun ma baj cyxol xjal, cyk'manxe cye.", "15": "<pb/>Jaxtzun Moisés twi witz Sinaí, cub juque' muj twi witz,", "16": "ex atzun cub ten tajwalil Kman. Kak k'ij o ten aju muj twi witz. Tujtzun twukin k'ij o txocl Moisés tu'n Dios tuj tmij muj.", "17": "Aju tajwalil Kman twi witz ic que'yin tuj cywitz aj Israel ic tza'n k'ak' in baj tz'e'y tcyakil tu'n.", "18": "Ocxtzun Moisés tuj tmij muj ex jax twi witz. 40 k'ij ex 40 konic'an o ten Moisés twi witz."}