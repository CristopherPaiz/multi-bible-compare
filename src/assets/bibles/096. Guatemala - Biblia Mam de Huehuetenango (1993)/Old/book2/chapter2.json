{"1": "<pb/>At jun xinak cyxol tiyjil Leví o moje' tuc'il jun xu'j ax aj Leví.", "2": "Oc ten tal xu'j lu, ex k'a tal ul itz'j. Tej ttil tbaniltok que'yin, xi tewan ox xjaw.", "3": "Tej minti'tl bant tu'n t-xi tewan, tzaj ti'n jun chi'l binchamaj ti'j ajlaj, baj tlo'tzin ti'j tu'n ta'l ula ex k'ol, cu'x tk'o'n tal ne' tuj ex ocx tewan cyxol tkan ajlaj ttzi nima Nilo.", "4": "Najchak xi we' jun tanb ne' que'yilte te, tu'n tlonte ti at tbajel ti'j.", "5": "<pb/>Cu'xtzun tme'jel Faraón chil ttzi nima ex tej in che bettok ke k'apoj ttzi nima, akeju uc'intok tu'n, o til tme'jel Faraón aju chi'l tocx cyxol tkan ajlaj, ex xi t-sama'n jun tmajen k'ilte te.", "6": "Tej tjaw tjako'n, o til tal ne' ex lu in ok'tok. Tzajtzun k'ak'an tc'u'j tme'jel Faraón ti'j ex tma: Tc'wa'l jun aj Hebrey te jlu, chi tme'jel Faraón.", "7": "Xitzun tma'n tanb tal ne' te tme'jel Faraón cyja': <pb/>—Ka taja, jacu chinxe txcolte jun xu'j aj Hebrey tu'n t-xi k'ot tch'u' ne', chi txin.", "8": "<pb/>Xi ttzak'we'n tme'jel Faraón: <pb/>—Txi'ya. <pb/>Xi'tzun te txin ex tzaj ttxco'n aju ttxu ne'.", "9": "Xitzun tma'n tme'jel Faraón te cyja': K'inxa tal ne' lu, ch'iysama ex cchjetela wu'ne. Xitzun ti'n txubaj tal ne' ex o ch'iy tu'n.", "10": "Tejtzun tch'iy ne', xi ti'n twitz tme'jel Faraón, octzun tk'o'n tme'jel Faraón mer ic tza'n te tal, Moisés*fn* tbi oc tk'o'n ex tma: Atzun tbi c'oquel tu'nju tuj a' jatz wi'ne, chi tme'jel Faraón.", "11": "<pb/>At jun k'ij, tej otok ch'iy Moisés, etz que'yilte cye t-xjalil ex o til cyuw ak'untl tcub cyibaj. Ax icx o til lu jun aj Ejipt in c'ixbisantok ti'j jun aj Hebrey aju t-xjalil.", "12": "Xitzun tque'yin Moisés ti'jele, ex tej ttil mi a'ltok jun in que'yin ti'j, cub tbyo'n aju aj Ejipt ex cu'x tmaku'n tjak' poklaj.", "13": "Tuj juntl k'ij, etztl Moisés ex o til cabe aj Hebrey in che k'ojintok cyxolx. Xi tma'n teju otok tbincha mya ba'n ti'j tuc'il: <pb/>—¿Tiku'n nno'c tbyo'na t-xjalila? Chi Moisés.", "14": "<pb/>Xitzun ttzak'we'n aj Hebrey te: <pb/>—¿Alcye ma tz'oc k'onte teya te nejenel ex te jwes kibaje? ¿Kape taja tu'n ncub tbyo'na ic tza'n cub tbyo'na aju aj Ejipt? Chi xjal. <pb/>Tzajtzun t-xobil Moisés, ex tma tuj tanmi: Malo chin binjtze ti'j xjal o cub wu'ne, chi Moisés.", "15": "Tej tbinte Faraón aju otok binchanjtz, oc tk'o'n tilil tu'n tcub byo'n Moisés tu'n, atzunte Moisés etz ok twitz, ex xi' najal tuj tx'otx' Madián.", "16": "<pb/>Tej k'ukltok ttzi jun xoch, e ul wuk tme'jel pal te Madián, ex jatz cyi'n a' tu'n cynoj ke choc tu'n cyc'an t-ẍne'l cyman.", "17": "E ultzun txkantl pastor ex e je'l cylajo'n ke txin. Atzunte Moisés oc ten colol cyi'j txin ex xi tk'o'n cyc'a ke cyẍne'l.", "18": "Tej cypon meltz'aj ke txin tja Reuel aju cyman, tzaj tkanin cye cyja': <pb/>—¿Tza'n tten ma che ul naje ja'lo? Chi Reuel.", "19": "<pb/>Xitzun cytzak'we'n txin: <pb/>—At jun xinak aj Ejipt ma colon ki'je tuj cyk'ab txkantl pastor. Ax icx ma jatz ti'n a' ex ma txi tk'o'n cyc'a ẍne'l, che chi txin.", "20": "<pb/>Xitzun tma'n Reuel cye tme'jel: <pb/>—¿Jatum ta' xinak lu? ¿Tiku'n mi'n saj cyuc'ine tzalu? Cytxca'tze tu'n twa'n kuc'il, chi Reuel.", "21": "<pb/>Ba'n e'la tuj twitz Moisés tu'n tcyaj ten tuc'il xinak lu, ex xi tk'o'n xinak jun tme'jel aju Séfora tbi te t-xu'jil Moisés.", "22": "Ul itz'j jun tal xu'j lu. Gersón tbi oc tk'o'n Moisés ex tma: Atzun tbi c'oquel tu'nju stranjer xjal kine tuj tx'otx' lu.", "23": "<pb/>Tbajlenxi nim k'ij cyim rey te Ejipt. Atzun cye aj Israel cucx e ayayan tu'nju nim ak'untl cub k'o'n cyibaj, ex jaw tk'ajk'ajel cywi'. O japun tk'ajk'ajel cywi' tuc'il Dios, tu'n tlaj ak'untl tcubtok cyibaj.", "24": "O tbi Dios tk'ajk'ajel cywi' in che ayayantok, ex ultzun ti'j tc'u'j aju yol otok tzaj ttziyan te Abraham, te Isaac ex te Jacob.", "25": "O til Dios ke aj Israel ex el tnic' ti'j ju in bajtok cyi'j."}