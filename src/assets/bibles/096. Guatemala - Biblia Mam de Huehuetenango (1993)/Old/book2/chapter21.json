{"1": "<pb/>Atzun ke ley lu cxel tma'na cye aj Israel:", "2": "<pb/>Ka at jun cyxole ma lak'et jun aj Hebrey tu'n te tmajen, kak abk'i c'ajbel te; atzun tuj twukin abk'i c'elex tzokpet nok cucx.", "3": "Ka ma lak'et tjunal te, ax tjunal te c'elex. Ka attok t-xu'jil tej tlak'et, tuc'ix t-xu'jil c'elex tuc'il.", "4": "Katzun ma txi k'o'n t-xu'jil tu'n tpatrón, ex otok tzaj tcy'ajal ex ka tme'jel ti'j xu'j lu, tetzun tpatrón aju xu'j lu cyuc'ix ke tal; atzunte majen tjunal te c'elex.", "5": "Katzun ma tma majen cyja': At nc'ujlalile ti'j npatrone, ti'j nxu'jile ex cyi'j ke nc'wa'le, mlay chin exe ka chi,", "6": "cxeltzun k'i'n majen tu'n tpatrón cywitz jwes, ex cpol ti'n ttzi tlamel tja ex ka ti'j tkan tja. Atzun c'elex tk'o'n toy' t-ẍcyin majen tu'n jun tal c'uxbil tz'u'p twi', ex c'oqueltzun te tmajen te jumajx.", "7": "<pb/>Ka at jun ma txi tc'a'yin tme'jel tu'n toc te majen, mlay tz'ex tzokpet ic tza'n in che ex tzokpet ke majen xinak.", "8": "Ka mya ba'n xu'j lu tuj twitz tpatrón aju otok jaw sc'o'nte te, cxel tk'o'n patrón ambil tu'n tchjet tzokpibl te. Oc tel tic'un, minti' tumel tu'n t-xi tc'a'yin te jun stranjer xjal.", "9": "Ka ma txi tk'o'n te t-xu'jil tcy'ajal, il ti'j tu'n tbant ti'j ic tza'n in bant cyi'j ke tme'jel.", "10": "Ka ma moje' jun xinak tuc'il juntl xu'j, mi'n tz'ajtz ti'n ti'j twa tnejel t-xu'jil, mi ti'j t-xbalun, ex mi ti'j toclen tuj mejeble'n.", "11": "Katzun mi'n ma japun keju ox jlu tu'n, c'elextzun majen xu'j lu nok cucx, ex mi'n cyaj tchjo'n tzokpiblte.", "12": "<pb/>Ka at jun ma tz'oc tbyo'n jun tuc'il, ex ka ma cyim tu'n, ax icx te cbel byet.", "13": "Atzun teju mya ximantok tu'n tu'n tcub tbyo'n tuc'il, nok o'cx ax Dios otok tzaj k'o'nte ambil te tu'n tcyim tuc'il tu'n, cxeltzun nyec'une cyeye jatum cpol ok.", "14": "Katzun at jun tuj ewaj ma tz'oc tzokpaj ti'j tuc'il, ex ka ma cyim tu'n, masque otok pon ok twitz n-altare, pero c'eletz cyi'ne tu'n tcyim.", "15": "<pb/>Ka at jun ma tz'oc byonte tman ex ka ttxu', il ti'j cbel byet.", "16": "<pb/>Ax icx ka at jun ma txi elk'ante jun xjal, ka ma txi tc'ayin, ex ka ma tz'el cnet tuj tk'ab, il ti'j cbel byet.", "17": "<pb/>Ax icx ka at jun ma yasun ti'j tman ex ka ti'j ttxu', il ti'j cbel byet.", "18": "<pb/>Ax icx ka ma che jaw k'ojl xinak, ex ka ma tza'w jun tu'n tuc'il, ka tu'n abj ex ka tu'n tk'ab, ex ka minti' ma cyim, nok o'cx otok cub twitz watbil tu'n ta'w c'ixble'n,", "19": "ka ma banix, ex ka ma tz'etz betel toc tcy'ako'ch, ctzokpeteltzun aju otok tz'oc byonte te. O'cx il ti'j tu'n t-xi tchjo'n tk'ij, jte' k'ij minti' otok tz'ak'nan, ex c'oquel tk'anan.", "20": "<pb/>Ka at jun ma tz'oc byonte tmajen tu'n tze', ka xinak ex ka xu'j, ex ma cyim tu'n, cbel tcastiw.", "21": "Katzun itz'x oc tex jun k'ij ex ka cabe, mlaytzun cub tcastiw patrón, tu'nju tetok.", "22": "<pb/>Ka ma che jaw k'ojl xinak, ex tc'ulbacu ma tza'w jun xu'j cyu'n, aju otok tz'oc ten tal, ex ka tu'n jlu ma tz'el tal, pero ka minti' ma cyim xu'j, c'elel tmult xjal otok tza'w xu'j tu'n, ic tza'n tajlal oc ttzaj tkanin chmilbaj ex ic tza'n oc cyma' jwes.", "23": "Katzun ma c'ixbi xu'j, il ti'j cchjetel tu'nju xinak otok c'ixbisante te. Ka ma cyim xu'j tu'n, ax icx te il ti'j tu'n tcyim.", "24": "Ka ma naj tbak' twitz xu'j tu'n, ax icx te il ti'j tu'n tnaj tbak' twitz; ka ma tz'etz twitz te' xu'j tu'n, ax icx te il ti'j tu'n tnaj twitz te'; ka ma naj tk'ab xu'j tu'n, ax icx te il ti'j tu'n tnaj tk'ab; ka ma naj tkan xu'j tu'n, ax icx te il ti'j tu'n tnaj tkan.", "25": "Ka ma tz'e'y xu'j tu'n xinak, ax icx te il ti'j tu'n ttz'e'y; ka ma tz'oc ẍil ti'j xu'j tu'n xinak, ax icx te il ti'j tu'n toc ẍil ti'j; ka ma c'ixbi xu'j tu'n xinak, ax icx te il ti'j tu'n tc'ixbi.", "26": "<pb/>Ka at jun ma tz'oc tc'ixbisa'n tbak' twitz tmajen, ka xinak ex ka xu'j, ex ka tu'n jlu ma cyaj moẍix tu'n, c'elextzun ttzokpi'n tu'n tlaj otok naj tbak' twitz.", "27": "Ka ma tz'etz jun twitz te' tmajen tu'n, ka xinak ex ka xu'j, c'elextzun ttzokpi'n tu'n tlaj otok naj twitz te'.", "28": "<pb/>Ka ma jaw ẍu'yin jun xinak ex ka jun xu'j tu'n jun wacẍ, ex ka tu'n jlu ma cyim, c'oqueltzun xo't wacẍ lu tu'n abj tu'n tcyim, ex mi'n txi chyo't tchibjal; atzunte tajwil minti' til.", "29": "Katzun otok tz'el k'ij jawni ẍu'yin wacẍ ex otok tbi tajwil pero minti' otok tz'oc tk'o'n tcwent ti'j; ka ma cub tbyo'n wacẍ jun xinak ex jun xu'j, c'oqueltzun xo't wacẍ lu tu'n abj tu'n tcyim; ax icx te tajwil cbel byet.", "30": "Katzun ma tzaj kanin tu'n tchjet twi cyimni, cxeltzun tchjo'n nok jte' ctzajel kanin te te colpiblte, tu'n mi'n tcyim.", "31": "Ka ma jaw ẍu'yin jun tal k'a ex ka jun tal txin tu'n jun wacẍ, ax ley lu c'ajbel ti'j.", "32": "Ka ma jaw ẍu'yin jun majen xinak ex ka jun majen xu'j tu'n jun wacẍ, cxeltzun tchjo'n tajwil wacẍ 30 sak pwak te tajwil majen; atzunte wacẍ c'oquel xo't tu'n abj tu'n tcyim.", "33": "<pb/>Ka at jun xjal ma cyaj tcatba'n jun xoch ex ka ma cu'x tlacu'n jun jul tu'n tjatz a' tuj, ka minti' ma cyaj tmaksi'n ttzi', ex ka ma cu'x tz'ak jun wacẍ tuj ex ka jun chej,", "34": "cxeltzun tchjo'n tajwil jul aju twi alumaj, ex aju alumaj otok cyim c'oquel te te.", "35": "<pb/>Ka ma jaw ẍu'yin twacẍ jun tu'n twacẍ juntl, ex ka tu'n jlu ma cyim wacẍ, cxeltzun c'ayit aju wacẍ itz'x, cbel cyi'n tmij pwak otok tz'octz twi', ex cbel cyi'n tmij aju wacẍ otok cyim.", "36": "Katzun otok tz'el k'ij jawnix ẍu'yin wacẍ ti'j tuc'il ex otok tbi tajwil pero minti' otok tz'oc tk'o'n tcwent ti'j, cxeltzun tk'o'n twacẍ te t-xel wacẍ, ex aju wacẍ otok cyim c'oquel te te."}