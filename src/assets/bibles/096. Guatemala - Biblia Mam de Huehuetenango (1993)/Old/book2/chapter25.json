{"1": "<pb/>Tzaj tma'n Kman te Moisés cyja':", "2": "<pb/>—K'manxa cye aj Israel tu'n tjaw cychmo'n oyaj te weye. Cjawil cychmo'ne cyxol cycyakil keju cyaj tu'n ttzaj cyk'o'n tu'n cyex cygan ex tu'n tcyakil cyanmi.", "3": "Akeju oyaj cjawil cychmo'ne, atzun ke jlu: K'an pwak, sak pwak, k'an c'uxbil,", "4": "xbalun ẍk'ilun que'yin, xbalun ẍjulin que'yin, xbalun cyak que'yin, tbanil xbalun lino, ttzmal chip,", "5": "ttz'umal ẍne'l toc tc'a' cyak que'yin, tz'u'm tbanilxix, tze' ch'i'x acacia,", "6": "aseyt tu'n tajben cyuj candil, t-samel at tc'oc'jal tu'n tcu'x k'ot tuj aseyt aju in ajben oc toc toclen jun xjal, ex tu'n tajben te tc'oc'jal storac,", "7": "ke tal abj ónice ex txkantl tal abj tbanil, tu'n toc k'ot ti'j capiẍay nno'c tk'o'n tnejel pal, ex ti'j tal xbalun nno'c ten ttzi t-xu'c.", "8": "K'manxa cye tu'n cybinchante jun ja xbalun te weye, tu'n nnajane cyxol.", "9": "Cjawil cybincha'ne aju ja lu ex cycyakil ke macbil che tel tuj, ic tza'nxix cxel nyec'une teya.", "10": "<pb/>Binchama jun cax ti'j tze' ch'i'x acacia, te jun var tuc'il jun xc'achub tnukbil, ox xc'achub twitz, ex ox xc'achub twa'l.", "11": "Lo'tzin oca k'an pwak tbanilxix tujile ex ti'jele, ex binchan jawa jun adorn k'an pwak ttx'otx'il ttzi'yile.", "12": "Ax icx binchama cyaje argoy k'an pwak cytx'otx'il, ex k'on oca ke cyi'j cycyajil tkan cax, cabe jun pac' ex cabetl juntl pac'.", "13": "Ax icx binchama cabe tze' tolin cyi'j, ti'j tze' ch'i'x acacia, ex lo'tzin oca k'an pwak cyi'j.", "14": "K'on extzuna ke tze' lu cyuj ke argoy ate'c ttxlaj cax, tu'n cyajben tu'n t-xi tanut cax.", "15": "Ax che cyjel ten ke tze' cyuj ke argoy cyoc ti'j cax, mi'n che etz k'it.", "16": "Tujtzun cax lu cbelex tk'o'na aju ley cxel nk'o'ne teya.", "17": "<pb/>Binchama jun tmaksil cax k'an pwak tbanilxix ttx'otx'il, jatum tu'n tnajset cyil xjal, te jun var tuc'il jun xc'achub tnukbil ex ox xc'achub twitz.", "18": "Ax icx binchama cabe tilbilal querubín k'an pwak cytx'otx'il tx'ino'n tu'n martiy, ex che bel tk'o'na cyibaj cycabil pac' ttxa'n tmaksil cax.", "19": "Jun cbel ten tibaj jun pac' ttxa'n tmaksil cax ex jun tibaj juntl pac'. Junx piẍ c'elel tmaksil cyuc'il ke cabe tilbilal querubín.", "20": "Che jawil cylic'un cyxic' tu'n ttxayit tmaksil cax. Ctel twitz jun tumlal twitz juntl, ex cyja' cbel cyque'yin tibaj tmaksil.", "21": "Cbelex tk'o'na tuj cax aju ley cxel nk'o'ne teya, ex cbel tk'o'na tmaksil cax.", "22": "Atzun c'oquel nc'ulban wibe tuc'ila tibaj tmaksil cax ex cyxol ke cabe tilbilal querubín, akeju cycubsa'n tibaj cax c'ubl nleye. Atzun cxel nma'ne teya tcyakil aju waje tu'n t-xi tma'na cye aj Israel.", "23": "<pb/>Binchama jun mes ti'j tze' ch'i'x acacia, jun var tnukbil, cabe xc'achub twitz, ex ox xc'achub twa'l.", "24": "Lo'tzin oca k'an pwak tbanilxix ti'jele, ex binchan jawa jun adorn k'an pwak ttx'otx'il ttxa'nile mes.", "25": "Ax icx binchama jun tmakel ttxa'nile tjak' mes, cyaje k'ab twa'l, ex lo'tzin oca jun adorn k'an pwak ttx'otx'il ti'jele.", "26": "Binchama cyaje argoy k'an pwak cytx'otx'il, ex k'on oca ke cyi'j cycyajil pac' ttxa'n mes, cyumlal ke tkan.", "27": "Che oquel ten ke argoy lu tjak' tmakel mes tu'n cyocx ke tze' tolin cyi'j tu'n cyajben tu'n t-xi tanut mes.", "28": "Binchama ke cabe tze' lu ti'j tze' ch'i'x acacia, ex lo'tzin oca k'an pwak cyi'j, porque cyi'jtzun cxel tanut mes.", "29": "Ax icx binchama ti'j k'an pwak tbanilxix, ke lak, ke pac', ke xar ex ke vas ma tij, tu'n cyajben te kobl oyaj ti'j ta'l twitz uva.", "30": "Cucx che bel cyk'o'ne tibaj mes lu ke pan in che cub k'o'n nwitze.", "31": "<pb/>Ax icx binchama jun cycubil candil k'an pwak ttx'otx'il tx'ino'n tu'n martiy. Te junx c'elel aju tk'ukbil, tkan, ke tcopa, ke tilbilal xwaquin cyten, ex ke tilbilal bech.", "32": "Che elel kak tk'ab ti'j tc'u'j; ox tuj jun pac' ex ox tuj juntl pac'.", "33": "Ti'j teyle junjun tk'ab c'elel ti'j tc'u'j, che tel ox tilbilal bech tjak'xi, ic ctel binchben cye ic tza'n t-xmacal tze' almendro; ax icx ctel ox tilbilal xwaquin cyten tuc'ix cycopa. Iclex ctelba cyi'j ke kak tk'ab.", "34": "Ti'j ju tkan tuj tmij cycubil candil, che tel cyaje tilbilal bech tjak'xi, ic ctel binchben cye ic tza'n tilbilal t-xmacal tze' almendro; ax icx ctel cyaje tilbilal xwaquin cyten tuc'ix cycopa.", "35": "Ti'j teyle junjun moj tk'ab c'elel ti'j tc'u'j, cyjel k'ot jun tilbilal bech tjak'xi.", "36": "Ke tilbilal bech ex ke tk'ab che elel ti'j junx piẍ k'an pwak tbanilxix ex tx'ino'n tu'n martiy.", "37": "Ax icx binchama wuk candil, akeju che oquel cytxako'ne tu'n cyk'onte spic'un tetz twitzx,", "38": "ex ke matzbil cywi mech cyuc'ix ke tal tcubil ttza'jil mech, ax icx k'an pwak cytx'otx'il.", "39": "C'ajbel 75 libr k'an pwak tbanilxix cyu'ne tu'n tbant aju cycubil candil ex cycyakil ke macbil che ajbel tuc'il.", "40": "Cybinchame jlu ic tza'nx tilbilal xi nyec'une teya twi witz."}