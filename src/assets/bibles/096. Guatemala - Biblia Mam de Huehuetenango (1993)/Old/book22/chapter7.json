{"1": "<pb/><t>Tbanilxix che que'yin ke tkana cyuj ke t-xajbiya, ic ttena ic tza'n tme'jel rey. Ke twi t-xixa ic cyten ic tza'n ke adorno k'an pwak tz'umin cywitz binchamaj cyu'n xjal at-xix cynabl ti'j.</t>", "2": "<t>Aju tmuxa mer ic tza'n jun copa se'w tten minti' in cub naj tbanil ta'l twitz uva tuj; aju tc'u'ja mer ic tza'n jun byuj triw ex txolsa'n ke bech ti'jele.</t>", "3": "<t>Ke tima mer ic tza'n cabe tal ttxu masat yo'ẍ.</t>", "4": "<t>Aju tkula mer ic tza'n jun ja ma' twa'l sakxix que'yin; ke tbak' twitza mer ic tza'n cabe pil a' ate' tuj tnam Hesbón, akeju cycub ttxlaj pwert Bat-rabim; aju ttxa'na ic tten ic tza'n ju ja ma' twa'l at twi witz Líbano, aju cyja' in xi tque'yin tumlal tnam Damasco.</t>", "5": "<t>Aju twi'ya ic tten ic tza'n ju witz Carmelo; aju ttzmal twi'ya mer ic tza'n nok' ẍjulin que'yin ex in koptz'aj; tzyu'n rey tu'n ttzmal twi'ya xpaltx'i'n tten.</t>", "6": "<pb/><t>Aya xu'j at nimxix nc'ujlalile ti'ja, achbajilxixa ex tbanilxix que'yina.</t>", "7": "<t>Aju twa'la mer ic tza'n twa'l jun palma; ex ke tima mer ic tza'n t-rasimil twitz palma.</t>", "8": "<t>In chin ximane ti'j tu'n njaxe twi tkan palma lu ex tu'n woque te tajwil ke twitz. Ke tima ic cyten ic tza'n ke t-rasimil twitz uva; aju t-xewa mer ic tza'n tc'oc'jal mansan;</t>", "9": "<t>aju tuj ttzi'ya puro chi' ic tza'n ta'l twitz uva tbanilxix, cheba in k'ilin tuj ttzi'ya ex cyxol ke twitz te'ya.</t>", "10": "<pb/><t>Akine te teju xinak c'ujla'nxix wu'ne; tu'nju at nimxix tgan wi'je nnu'l wuc'ile.</t>", "11": "<pb/><t>Chuxa xinak c'ujla'nxix wu'ne, ko' tuj cojbil. C'elex konic'an ku'n cyxol tkan bech nimxix cyc'oc'jal.</t>", "12": "<t>Te prim ko xe'l cyxol tkan uva que'yilte ka at cyxul, ka o pok'chaj cyxmacal, ex ka o che xmacalin ke carnad ẍok'. Atzun cxel nma'ne teya ka c'ujla'nxixa wu'ne.</t>", "13": "<t>Ke twitz mandrágora c'oc'j tic' cyc'oc'jal. Twitz tlamel kja at tcyakil txcaj twitz awal ba'n tlo'njtz; ke twitz awal tzkijsa'n ex twitz awal c'itzke che cub k'i'n, tcyakil jlu ma tz'el npa'ne te teya, aya xinak c'ujla'nxixa wu'ne.</t>"}