{"1": "<pb/>Akeye pal cybintze jlu, ex cyk'ontz cywi'ye ti'j akeye aj Israel; bintza rey, ax icx akeye at cyxilene tuc'il rey: Cyibaje tzul castiw tu'nju ma che oque te jun tramp tuj lugar Mizpa, ex ic tza'n jun xyub tcubsa'n te c'obil twi' witz Tabor,", "2": "ex ic tza'n jun jul ma' t-xe' bincha'n tuj lugar Sitim. Tu'ntzun tlaj jlu cbel nk'o'ne cycastiw.", "3": "Ojtzki'n ke aj Efraín wu'ne; ex atzun ke aj Israel mlay cub cyewan cyib nwitze. Akeye aj Efraín ma tz'el cypa'n cyibe wi'je tu'n cyc'ulune twitz tilbilal; atzun ke aj Israel ma baj cytz'ilsan cyib, chi Dios.", "4": "<pb/>Tu'n tlaj cybinchben mya ba'n minti' tumel tu'n cyajtz meltz'aj juntl maj tuc'il Cydios. Ex tu'nju o'cx in che ximan tu'n cyc'ulun cywitz tilbilal, minti' nne'l cynic' ti'j Kman.", "5": "Ax ju cynimbil cyib aj Israel in yec'unte cyil; ke aj Israel ex ke aj Efraín tujx cybinchben mya ba'n in che jaw tz'ak, ax icx ke aj Judá che jawil tz'ak junx cyuc'il.", "6": "Cxel cyi'n cyẍne'l ex cywacẍ te jun chojbil oc cyxi' jyolte Kman, pero mlay cnet cyu'n porque ma tz'el tpa'n tib cyi'j.", "7": "Ma tz'el cypa'n cyib ti'j Kman, cyja'tzun, mya te Dios ke cyc'wa'l. Tu'n tlaj minti' ma japun tyol cyu'n, tuj junx xjaw cbajel naj cytx'otx'.", "8": "<pb/>Cyk'ajtza'n oque tcach ẍne'l te jun tkanil k'oj tuj tnam Gabaa, ex cyk'ajtza'n oque chun tuj Ramá. Che k'ajte te jun tkanil k'oj tuj lugar Bet-avén. Cymanxe tkanil cye aj Benjamín tu'n tbant cyten tuj k'oj.", "9": "In xi nma'ne tkanil cyxol cycyakil c'loj cyiyjil aj Israel alcye il ti'j tu'n ttzaj cyibaj: Che najel ke aj Efraín tuj tk'ijlalil castiw.", "10": "<pb/>Chi Kman in tma'n: Ke nejenel cye aj Judá ic cyten ic tza'n ke xjal in che ocx tuj tmojonil juntl tx'otx'. Pero bi'x che najel wu'ne tu'n nk'oje.", "11": "Puro tuj bis ate' ke aj Efraín ex ma tz'el k'i'n cyoclen tu'nju o'cx in che oc lpe' cyi'j ke tilbilal.", "12": "Chin oquele ic tza'n poc' cye aj Efraín ex cye aj Judá, porque che najel wu'ne.", "13": "<pb/>Tej cyna'nte aj Efraín ta'w yabil cyi'j, ex tej cyque'yinte aj Judá ju ẍil cyi'j, e je'xtzun ke aj Efraín tuj Asiria tu'n cykaninte onbil te jun nintz rey, pero mlay che oc k'anan tu'n, ex mlay tz'oc tk'anan ju ẍil cyi'j.", "14": "Ic tza'n nno'c tzokpaj jun balun ti'j tcanb, icxtzun chin oquel tzokpaje cyi'j aj Efraín ex cyi'j aj Judá; ax kine chin bajel paẍunte cye, ex te tibajxi chin ic'ele; che tzyetel wu'ne ex mi a'l jun jacu colpinte cye.", "15": "Chin ajele tuj nlugare ex max chin eletze ocxi tel cynic' ti'j cyil ex ocxi cyul jyolte weye. Oc ttzaj yajbil cyibaj che oquel ten jyolte weye, chi Dios."}