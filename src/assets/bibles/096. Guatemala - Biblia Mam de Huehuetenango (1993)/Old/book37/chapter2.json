{"1": "<pb/>Tuj 21 tajlal twukin xjaw tzaj yolin Kman juntl maj te Hageo aju t-sanjel,", "2": "ex xi tma'n te tu'n t-xi tma'n te Zorobabel, te Josué ex cye xjal otok che ul meltz'aj tuj cytanmi:", "3": "Ka at jun cyxole o que'yinte aju tbanilxix binchben te tja Dios nej, ba'n tu'n ttzaj tma'n ka junx ta' tuc'il ju niban tbant ja'lo. ¿Myape ax toc a jlu minti' ma pon binchben te ic tza'n aju bant nej?", "4": "Pero tenx tipuna, aya Zorobabel; tenx tipuna Josué, aya nejenel cye pal, ex tenx cyipune cycyakile akeye xjal ate'ye tuj tx'otx' lu; che ak'nane porque chin tele cyuc'ile. Akine Cymane, aju Tajaw Tcyakil in xi nma'ne jlu cyeye.", "5": "Ic tza'n xi ntziyane cyeye tej cyetze tuj Ejipt, aju Nxewe cucx at cyuc'ile. Mi'n che xobe.", "6": "Ch'ix tpon tk'ijlalil tu'n ttzaj yucch cya'j ex enter tx'otx' wu'ne, tuc'ix mar ex tx'otx'.", "7": "Che tzajel lu'lun cycyakil nasyon wu'ne ex ctzajel cyi'n cyk'inumabl, ex cnojel njaye tu'n wajwalile. Akine Cymane aju Tajaw Tcyakil in chin k'mante jlu:", "8": "Weye aju sak pwak ex k'an pwak chi Kman, aju Tajaw Tcyakil.", "9": "Aju njaye lu mas tbanil c'oquel ic tza'n tnejel ex wu'ne che tel xjal tuj tzalajbil tuj lugar lu. Akine Cymane aju Tajaw Tcyakil in chin k'mante jlu.", "10": "<pb/>Tuj 24 tajlal tbelajin xjaw te tcabin abk'i ttzyetlen tcawin rey Darío, tzaj yolin Kman tuc'il Hageo aju t-sanjel, chi cyja':", "11": "Atzun jlu in tma'n Kman aju Tajaw Tcyakil: Kaninxa cye pal junjun xjel ti'j ley cyja':", "12": "Ka at jun xjal ma txi k'inte chibj xjansamaj balk'i'n tuj t-ẍjo'w, ex ka ma tzic' tacl ttxa'n t-ẍjo'w ti'j pan, chibj, ta'l twitz uva, chibj aseyt, ex ka juntl wik chibj, ¿Jacupe che xjanset ke jlu icju? Atzun cye pal tzaj cytzak'we'n, mlay, che chi.", "13": "Xi tkanin Hageo juntl xjel cyja': Pero ka at jun otok tz'ilix tu'nju toclen tmaco'n t-ximlal jun cyimni ex ka ma tz'oc tmaco'n ke ti'xti lu: ¿Mlaype che oc ke jlu te tz'il? Atzun cye pal tzaj cytzak'wen, jacu, che chi.", "14": "<pb/>Xitzun tma'n Hageo: Chi Kman in tma'n: Ictzun in baj cye ke xjal lu: Tcyakil aju in cybincha'n ex tcyakil aju in tzaj cyk'o'n weye, puro tz'il ke.", "15": "Textzun ja'lo che ximane ti'j jlu, na'nxtok ttzyet tu'n tjaw binchet njaye,", "16": "¿Alcyetok in baj cyi'j xjal? Ka at jun ma txi' jatum ta' jun byuj twitz awal te winkin malbil, oc tpon k'ilte nok laj malbil in bant, ex oc t-xi' jun jatum nne'l ta'l twitz uva tu'n tjatz ti'n 50 ẍok' ta'l twitz uva, oc tpon k'ilte nok winkin ẍok' in bant.", "17": "O naj tcyakil cyak'unbene wu'ne tu'n cyk'ik', yabil ex sakbakun, atzun cyeye minti' e ajtz meltz'aje wuc'ile. Akine Cymane in chin k'mante jlu.", "18": "Cyk'o'nque cwent ti'j, ja'lo 24 tajlal tbelajin xjaw ma cub ke' t-simyentil njaye, ex tz'elx cynic'e ti'j.", "19": "Masque ja'lo minti' twitz awal cyuj tx'utx', ex na'nx ttzaj cyk'o'n cywitz ke tkan uva, mi ke tkan higo, mi ke tkan carnad ẍok', mi ke tkan olivo, pero texju ja'lo che bel ncy'iwla'ne, chi Dios.", "20": "<pb/>Tuj 24 tajlal tbelajin xjaw tzaj yolin Kman juntl maj tuc'il Hageo,", "21": "ex xi tma'n te tu'n t-xi tma'n te Zorobabel aju gobernador te Judá akeju yol lu: Ctzajel lu'lun cya'j ex tx'otx' wu'ne;", "22": "che elex nxo'ne ke k'ukbil te cawbil, cnajel cyipumal ke cawbil te twitz tx'otx' wu'ne, che jawil ntoline ke carwaj in che ajben tuj k'oj, cyuc'ix keju ate'jx cyuj, che najel ke chej cabay ex ke xjal cyjax cyibaj cbel cybyon cyib cyxolx tu'n spad.", "23": "Ex tuj tk'ijlalil lu, aya Zorobabel, c'oquel nk'o'ne toclena ic tza'n nxmulk'abe in ajben te sey, porque akine ma chin jaw sc'onte teya. Akine Cymane, aju Tajaw Tcyakil in chin k'mante jlu."}