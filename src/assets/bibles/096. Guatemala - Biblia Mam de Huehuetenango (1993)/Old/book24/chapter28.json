{"1": "<pb/>Tuj tjwe'yin xjaw te tcyajin abk'i ttzyetlen tcawin Sedequías tuj Judá, ate Hananías aju oc tk'on tib te t-sanjel Dios, aju tcy'ajal Azur ex aj Gabaón, xi yolin te Jeremías tuj tja Kman cywitz ke pal ex cywitz cycyakil tnam xjal, ex xi tma'n te cyja':", "2": "<pb/>—Ate Kman aju Tajaw Tcyakil ex Cydios aj Israel, chi cyja': Cbel ntokine yuw tcub cyibaje tu'n rey te Babilonia.", "3": "Tuj cab abk'i ja'lo oc nbincha'ye tu'n cyul juntl maj cycyakil ke macbil tuj tja Dios, akeju o che pon ti'n rey Nabucodonosor tuj Babilonia.", "4": "Ax icx oc nbincha'ye tu'n tajtz meltz'aj Jeconías aju tcy'ajal Joacim ex rey te Judá, cyuc'ix cycyakil mastl xjal e ex k'i'n tuj Judá tu'n cypon tuj Babilonia, porque cbel ntokine yuw tcub cyibaje tu'n rey Nabucodonosor, chi Kman, chi Hananías.", "5": "<pb/>Atzunte Jeremías aju t-sanjel Dios xi ttzak'we'n te Hananías, cywitz ke pal ex cywitz cycyakil tnam xjal ate'cxtok tuj tja Dios:", "6": "<pb/>—Ba'n, cuchiwt tbincha Kman icju ex tu'n tjapun tu'n akeju yol ma tmaya, tu'n cyul meltz'aj ke macbil tuj tja Dios ex tu'n cyajtz cycyakil xjal o che pon k'i'n tuj Babilonia.", "7": "Masque icju, pero bintza aju cxel nma'ne teya ex cye cycyakil tnam xjal:", "8": "Ke t-sanjel Dios e ten tuj tk'ijlalil ojtxi na'nxtok kul itz'j ke, o cyma tkanil tu'n ttzaj k'oj, c'ixbisabl ex tx'u'j yabil cyibaj nimcu nasyon ex cyibaj ke cawbil nimxix cyipumal.", "9": "Ka at jun t-sanjel Dios in tma'n tkanil tu'n cyten xjal tuj txubtxaj ex ka in japun aju in tma'n, atzun nne'l nic'baj ti'j ka axix toc a Kman in tzaj samante te, chi Jeremías.", "10": "<pb/>Eltzun ti'n Hananías aju yuw tjax tibaj tkul Jeremías, cub ttokin,", "11": "ex tma cywitz cycyakil tnam xjal: <pb/>—Chi Kman cyja': Tuj tcabin abk'i ja'lo, cyja'xtzun c'elel wi'ne aju yuw tcub cyibaj cycyakil nasyon tu'n Nabucodonosor aju rey te Babilonia, ex cyja'xtzun cbel ntokine, chi Hananías. <pb/>Atzunte Jeremías cub be tu'n.", "12": "<pb/>Tel-lenxi ti'n Hananías yuw tjaxtok tibaj tkul Jeremías, tzaj yolin Kman tuc'il Jeremías ex tma cyja':", "13": "Txi'ya ex k'manxa te Hananías: Akine Dios in chin k'mante jlu: Ma cub ttokina yuw tze', pero te t-xel jlu ma baj nbincha'ne juntl yuw c'uxbil te teya.", "14": "Porque akine Dios aju Tajaw Tcyakil ex Cydios aj Israel in chin k'mante jlu: Ma cub nk'o'ne jun yuw c'uxbil cyibaj cycyakil nasyon, tu'n cyoc te tmajen Nabucodonosor aju rey te Babilonia; icxpe ke txcup te tjak' c'ul o che cyaj nk'o'ne tjak' tcawbil.", "15": "<pb/>Xitzun tma'n Jeremías te Hananías: <pb/>—Bintza Hananías. Mya a Kman ma tzaj samante teya, ma cub ti'j cynabl tnam xjal tu'na ex ma ke' cyc'u'j ti'j nic'aj yol in tma'na.", "16": "Cyja'tzun in tma'n Kman: Mi'n tentla twitz tx'otx'. Tuj abk'i lu cymela, porque tu'n tyola ma jaw cyi'n cyib tnam xjal wi'je, chi Dios, chi Jeremías.", "17": "<pb/>Cyimtzun Hananías tuj twukin xjaw tex abk'i lu."}