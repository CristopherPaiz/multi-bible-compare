{"1": "<pb/>Tuj tcyajin abk'i ttzyetlen tcawin Joacim aju rey te Judá ex tcy'ajal Josías, ex tej lutok Baruc aju tcy'ajal Nerías in tz'ibantok ti'j ju in tzaj tma'n Jeremías te, aju t-sanjel Dios, xi tma'n Jeremías te Baruc cyja':", "2": "Chi Kman aju Cydios aj Israel teya:", "3": "Aya Baruc in tma'na cyja': Bec'bil nwitze, cucx in tzaj tk'o'n Kman bis ex c'ixc'oj wi'je. Ma chin sicte tu'n ok'el ex minti' in chin banixe, chitzuna.", "4": "Ex ma tzaj tma'n Kman weye tu'n t-xi nma'ne teya cyja': Chi Kman: Cbel nxitune aju jaw nbincha'ne, cjawitz nbako'ne aju cu'x wawa'ne, ex cyja'xtzun cbantel wu'ne tuj tcyakil twitz tx'otx'.", "5": "¿Maj taja tu'n ttzaj k'o'n jun toclena ma'xix? Mi'n ximana ti'j jlu, porque cxel nsama'ne c'ixbisabl cyibaj cycyakil xjal, atzun teya cletela wu'ne nok jatum ma txi'ya. Akine Dios in chin k'mante jlu, chi Jeremías te Baruc."}