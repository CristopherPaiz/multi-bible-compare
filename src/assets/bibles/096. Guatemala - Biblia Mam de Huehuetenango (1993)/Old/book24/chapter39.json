{"1": "<pb/>Tuj tlajin xjaw te tbelajin abk'i ttzyetlen tcawin rey Sedequías tuj Judá, ul Nabucodonosor aju rey te Babilonia, cyuc'ix cycyakil t-soldad, ex baj cytxolban cyib ti'jele tnam Jerusalén.", "2": "Tuj tbelajin k'ij te tcyajin xjaw te tjunlajin abk'i ttzyetlen tcawin Sedequías, ocx cypa'n aj k'oj jun piẍ muro toc ti'j tnam Jerusalén,", "3": "ex cycyakiltzun ke xjal ma' cyoclen ttxlaj rey te Babilonia e ocx tuj tnam ex e cub ten ttzi pwert tcub tuj tmij tnam Jerusalén. Atzun ke jlu: Nergal-sarezer, Samgar-nebo, Sarsequim, aju xjal lu ma'xix toclen, ex tuc'ix juntl Nergal-sarezer ax icx ma'xix toclen ttxlaj rey, cyuc'ix mastl nejenel ma' cyoclen ttxlaj.", "4": "<pb/>Tejtzun tlonte Sedequías ex ke t-soldad aju in baj, e ex ok tuj tnam te konic'an, ttzi pwert tcubsa'n t-xol cabe muro tuj be nne'x tuj tkan tawal rey, ex atzun be xi cyi'n, aju in pon tuj chk'ajlaj te nima Jordán.", "5": "Pero e je'x lpe' ke soldad cye aj Caldey cyi'j ex cub ti'j Sedequías cyu'n tuj chk'ajlaj te tnam Jericó; tzyettzun cyu'n ex xi cyi'n tuj tnam Ribla tuj cytx'otx' aj Hamat, porque atzun ta'tok rey te Babilonia, ex atzun cub t-sentens Sedequías tu'n Nabucodonosor.", "6": "Axtzun tuj Ribla ex twitzx Sedequías, e cub byo'n ke tc'wa'l cyuc'ix cycyakil xjal ma' cyoclen tuj Judá.", "7": "Te tibajxi e jatz k'i'n ke tbak' twitz Sedequías ex oc c'alo'n tu'n caden, tu'ntzun t-xi k'i'n tuj Babilonia.", "8": "<pb/>Oc cykoptz'i'n aj Caldey k'ak' ti'j tja rey ex cyi'j ke ja ate' tuj tnam ex cub cytilin muro toc ti'jele tnam Jerusalén.", "9": "Ax icx te Nabuzaradán aju nejenel cye t-soldad rey te Babilonia, e je'x ti'n ke xjal pres, akeju ch'intl otok che cyaj ten, ax icx e je'x ti'n keju otok txi cyk'on cyib tuj cyk'ab aj Caldey; cycyakiltzun e je'x ti'n tuj Babilonia.", "10": "Pero e cyaj tk'o'n Nabuzaradán junjun xjal tuj tx'otx' Judá, akeju mas tal mebaxix ex minti' ch'in at cye, ex xi tk'o'n cytx'otx' ex tkan uva cye.", "11": "<pb/>Otok cyaj tma'n Nabucodonosor aju rey te Babilonia, te Nabuzaradán aju nejenel cye t-soldad, jun orden ti'j Jeremías cyja':", "12": "K'intza ex cwentin oca, mi'n tbinchaya mya ba'n ti'j, nok o'cx binchama tcyakil aju ctzajel tma'n teya.", "13": "Entons, ate Nabuzaradán aju nejenel cye t-soldad rey, tuc'ix Nabusazbán aju nejenel cye keju in che ajben te rey, ex Nergal-sarezer aju nejenel cye aj sanjelal, cyuc'ix mastl xjal at cyoclen ttxlaj rey te Babilonia,", "14": "xi cyma'n tu'n tetz k'i'n Jeremías tuj ttxa'n cype'n soldad, ex xi cyk'o'n tuj tcwent Gedalías aju tcy'ajal Ahicam ex tal tchman Safán, tu'n t-xi' k'olte te max tja. Cyja'tzun cyaj ten Jeremías najal cyxol ke ttanmil.", "15": "<pb/>Tej tocxtok Jeremías tuj pres ttxa'n cype'n ke soldad xk'ukil tja rey, aju ttxa'n pe'n tocx tujxi, tzaj yolin Kman tuc'il ex tma cyja':", "16": "Txi'ya ex k'manxa te Ebed-melec aju aj Etiopía: Chitzun Kman aju Tajaw Tcyakil ex Cydios aj Israel cyja': Cjapunel wu'ne aju o txi nma'ne tu'n tbant ti'j tnam lu; ctzajel mya ba'n ti'j ex mya jun ba'n, ex c'oquel tque'yina oc tjapun jlu.", "17": "Pero tuj tk'ijlalil lu oc cletela wu'ne, mlay cub tz'aka tuj cyk'ab xjal lu, akeju in xoba cywitz. Akine Dios in chin k'mante jlu.", "18": "Axix toc oc cletela wu'ne tu'n mi'n tcub byo'na cyu'n, oc cletela tu'nju ma tz'oc ke' tc'u'ja wi'je. Akine Dios in chin k'mante jlu."}