{"1": "<pb/>Tzaj tma'n Kman weye cyja': Txi'ya tuj tja rey ex k'manxa tkanil lu:", "2": "Aya rey te Judá, aya k'ukl tocx tuj tk'ukbil David, cyuc'ix ke xjal at cyoclen ttxlaja ex cycyakil xjal najl tuj tnam lu, cybintze tyol Kman cyja':", "3": "Cybinchame aju tz'aklxix ex aju ba'n, cyclome ke xjal tuj cyk'ab keju in che baj yajlan cye, mi'n cybinchaye mya ba'n ex mi'n che elk'ane cyi'j stranjer xjal, mi cyi'j ke c'wa'l minti' cyman, mi cyi'j ke meba xu'j ex mi'n cub cybyo'ne ke xjal minti' cyil.", "4": "Ka axix toc ma cybinchaye aju ma txi nma'ne cyeye, entons ke rey in che ocx ke' tuj tk'ukbil David, cucx che oquetz ttzi tpwertil tja rey cyjax ke cyuj carwaj ex cyibaj chej, cyuc'in cyib cyuc'il ke xjal at cyoclen cytxlaj ex cyuc'ix ke tnam xjal.", "5": "Katzun minti' ma txi cynimane yol lu, cxel nma'ne jun yol axix toc wu'nx wibe, aju tja rey nok ttx'akan cyjel ten. Akine Dios in chin k'mante jlu.", "6": "<pb/>Porque chi Kman ti'j tja rey te Judá: Ic ttena te weye ic tza'n tx'otx' Galaad, ex ic tza'n twi witz Líbano, pero cxel nma'ne jun yol axix toc ti'ja: C'oquela wu'ne te jun tzkij tx'otx' ex te jun lugar minti' cynajbil xjal tuj.", "7": "Che xel nsama'ne ke xjal banin cyten cyuc'il cymacbil in che ajben tuj k'oj te xitul teya, cbajel cytx'emin ke tkan ja wi'ten tbanilxix che que'yin ex c'oquex cyk'o'n tuj k'ak'.", "8": "<pb/>Tbajlenxitzun jlu, oc cyic' bet xjal te nimcu nasyon ttxlaj tnam lu cxel cykanin cye cyuc'il: ¿Tiku'n ma tbincha Kman icju ti'j nintz tnam lu?", "9": "Ex ctzajel tzak'we'n cye: Tu'nju minti' ma japun cyu'n aju yol cyaj bant ti'j tu'n Cydios cyuc'il, ma che oc ten c'ulul cywitz ke tilbilal ex ma che ajben cye.", "10": "<pb/>Mi'n che ok'e ti'j ktzan rey Josías, mi'n che ok'e ti'j tcyimlen; masxix che ok'e ti'j Salum aju tcy'ajal; ma txi k'i'n najchak ex mlay tz'ajtz meltz'aj juntl maj, mlayx tzul meltz'aj tuj tx'otx' jatum ul itz'j.", "11": "Porque chi Kman ti'j Salum aju tcy'ajal Josías aju ktzan rey te Judá, aju cyaj ten te cawil tcyimlenxi ktzan tman ex aju ma tz'ex k'i'n tuj lugar lu: Mlayx tzul meltz'aj,", "12": "nok o'cx max cymel tuj tnam jatum ma pon k'i'n, ex mlayx tz'ajtz meltz'aj juntl maj que'yilte tnam lu.", "13": "<pb/>Ay bec'bil twitza, aya in jaw tbincha'na tjaya ma' twa'l tu'n sbubl ex mya tuj tumel; in che oc tk'o'na ke xjal ak'nal ti'j ex minti' in xi tchjo'na twi cyc'u'j.", "14": "In tma'na cyja': Cjawil nbincha'ne jun njaye matijxix wen, ela' colin tten ex ma' tuj, cyjel nk'o'ne ventan ti'j, c'oquel nk'o'ne tz'lom tze' wi'ten tujile ex c'oquel nk'o'ne tc'a' cyak que'yin, chiya.", "15": "¿Tu'npetzunju in baj tbincha'na tjaya ti'j tbanil tze' wi'ten c'oquela te jun nintz rey tuj twitza? Aju ktzan tmana o tz'ank'in tuj txubtxaj, o tbincha aju tz'aklxix ex o bet tuj tumel, cyja'tzun puro ba'n ela te te.", "16": "Tuj tumel xi tbincha'n cyi'j meba ex cyi'j keju in che baj yajla'n, ex cyja'tzun ba'n ela te te. O bant tu'n icju, tu'nju el tnic' wi'je. Akine Dios in chin k'mante jlu.", "17": "Atzun teya, o'cx nno'c tilil tu'na tu'n tcambanteya cambabl mya tuj tumel, in che cub tbyo'na ke xjal minti' cyil, in che baj tyajla'na ke t-xjalila ex nne'l ti'na aju at cye, chi Kman te Joacim.", "18": "Cyja'tzun chi Kman ti'j Joacim aju tcy'ajal Josías, aju rey te Judá: Mi a'l jun cjawil ok' ti'j oc tcyim, mi a'l jun cxel tma'n tuj ok'el cyja': Ay Wermaniye, ay Wanbe, ay Nman, ay Tat Rey, che chiwt.", "19": "Cbelex maku'n ic tza'n jun bur, cxel jawo'n ex c'elex xo'n ti'jxi tnam Jerusalén.", "20": "<pb/>Akeye aj Jerusalén, cyjaxe twi witz Líbano ex cyjaw sch'ine, tjaw tk'ajk'ajel cywi'ye tuj tx'otx' Basán, cyxi sch'ine max cywi' ke tal witz Abarim, porque cycyakil ke tnam mojl cyyole cyuc'il ma che naj.", "21": "In yoline cyuc'ile tuj tk'ijlalil tej txubtxaj ate'ye, pero minti' inx cybine. Ex cyja'x cybinchaye t-xe tnejel, minti' o cyajbeye tu'n t-xi cybine nyole.", "22": "Tu'n cyk'ik' che xel jawo'n cycyakil ke nejenel cyeye ex akeju tnam mojl cyyole cyuc'il che xel k'i'n pres tuj juntl tnam najchak. Entons cbel cych'ixwiye ex cnajel cynable tu'n tlaj tcyakil cybinchbene mya ba'n.", "23": "Akeye txubtxaj ate'ye tuj cyjaye binchamaj ti'j tze' wi'ten tzajni k'i'n twi witz Líbano, che jawil ayayane oc ttzaj c'ixc'oj cyi'je, ic tza'n c'ixc'oj in tzaj ti'j jun xu'j oc nnu'l itz'j tal.", "24": "<pb/>Chi Kman o tma te Jeconías aju tcy'ajal Joacim aju rey te Judá: Cxel nma'ne jun yol axix toc wu'nx wibe: Masque icwit ttena ic tza'n jun xmulk'abaj in ajben te seyarbil toc ti'j tal nbank'abe, pero c'elel wi'ne,", "25": "ex cxel nk'o'ne tuj cyk'ab aj k'oj ti'ja, akeju in che ximan ti'j tu'n tcub byo'na cyu'n, akeju nimxix in xoba cywitz. Cxel nk'o'ne tuj tk'ab Nabucodonosor aju rey te Babilonia, ex tuj cyk'ab aj Caldey.", "26": "C'elex nlajo'na tuc'ix ttxu'ya ex che xel k'i'ne tuj jun tx'otx' jatum mya a e ul itz'je, ex maxtzun che cymele cycabile.", "27": "Cyja'tzun mlayx che ul meltz'aje tuj tx'otx' nimxix cyganiye tu'n cyul meltz'aje tuj, chi Kman te Jeremías.", "28": "<pb/>¿Icpe tten Jeconías ic tza'n jun tal xar pa'x mi jun in tzalaj ti'j? ¿Tiku'n ma tz'ex lajo'n cyuc'ix ke tc'wa'l tu'n cyxi k'i'n tuj tx'otx' minti' ojtzki'n cyu'n?", "29": "Aya tx'otx', aya tx'otx', aya tx'otx', bintza tyol Kman:", "30": "Chi Kman cyja': Cytz'iban cu'xe tbi xinak lu cyuj ke libro, mer ic tza'n minti' tc'wa'l, ex tcyakil mya ba'n ma tz'el te te. Porque minti' jun tiyjil c'oquex ke' tuj tk'ukbil David tu'n tcawin juntl maj tuj Judá."}