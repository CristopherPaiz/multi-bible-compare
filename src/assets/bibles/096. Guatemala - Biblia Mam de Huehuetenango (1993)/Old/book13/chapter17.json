{"1": "<pb/>Tej otok pon bant rey David tuj tja, xi tma'n te Natán aju t-sanjel Dios: <pb/>—Bintza, akine najl kine tuj jun ja puro tbanil tze' wi'ten, atzunju cax c'ubl tley Dios tocxsa'n tuj jun ja xbalun.", "2": "<pb/>Atzunte Natán xi ttzak'we'n: <pb/>—Binchama tcyakil ic tza'nx ma cub t-ximana, porque a Dios tuc'ila.", "3": "<pb/>Pero tujx konic'an lu, tzaj tma'n Dios te Natán cyja':", "4": "Txi'ya tuc'il nmajene David ex k'manxa te: Chitzun Kman in tma'n teya: Mya aya cjawil binchante jun njaye tu'n ntene tuj.", "5": "Atxix tuj k'ij tej cyetz wi'ne aj Israel tuj Ejipt, ex cucx ja'lo, mi jun maj ma chin tene tuj jun ja tbanil; nok o'cx ma chin tene tuj ja xbalun ex nok ma chin betje'ye.", "6": "Atxix ojtxi o chin bete cyuc'il aj Israel, oc nk'o'ne ke nejenel cyxol tu'n cycawin cyibaj, pero mi jun maj o txi nma'ne cye tu'n tjaw cybincha'n jun ja te c'ulbil weye, aju puro tbanil tze' wi'ten.", "7": "Cyja'tzun, k'manxa te nmajene David: Akine Dios aju Tajaw Tcyakil in xi nma'ne jlu te: Ma tz'el wi'ne tu'n mi'n tpastorintla cyi'j ẍne'l tuj cojbil, tu'n toca te nejenel cye aj Israel, akeju etzan wu'ne,", "8": "ma chin bete junx tuc'ila nok alcyex lugar jatum ma tzic'a tuj; ax icx o che cub baj nbyo'ne ke aj k'oj, akeju e oc tzokpaj ti'ja, ex c'elel tkanila wu'ne tu'n cybinte xjal ka ma' toclena, ic tza'n ke xjal ma' cyoclen ate' tuj tcyakil twitz tx'otx'.", "9": "Ax icx o baj nbincha'ne jun lugar jatum tu'n cynajan aj Israel tuj, akeju etzan wu'ne, ex ax ma che cub nk'o'ne tu'n cynajan tuj cyex cytx'otx', tu'ntzun mi jun tu'n tlabt cyi'j, ex mlay che yajlanjtz juntl maj cyu'n ke xjal binchal mya ba'n, ic tza'n nej,", "10": "tej cyoc nk'o'ne ke nejenel tu'n cycawin cyibaj ke xjal etzan wu'ne, akeju aj Israel. Wu'ne cbel cyi'j cycyakil aj k'oj ti'ja ex che cyjel ten tjak' tcawbila. Ax icx cxel nma'ne teya, cchmetel cybaj ke tiyjila wu'ne.", "11": "Octzun ttijina ex oc tcyima, akine chin oquel k'onte jun tcy'ajala te rey, ex ccyuwsetel tcawbil wu'ne,", "12": "ex atzunte cjawil binchante jun ja te c'ulbil weye, ex akine chin cyuwsalte tcawbil te jumajx.", "13": "Akine chin oquel te tman ex atzunte c'oquel te nc'wa'le. Ex mlay tz'el npa'ne nc'ujlalile ti'j ic tza'n o bant wu'ne ti'j rey ten nej twitza;", "14": "nok o'cx ccyuwsetel wu'ne tuj njaye te jumajx ex tuj ncawbile, ex cyxol ke tiyjil cucx cjawil nsc'o'ne jun tu'n toc te rey te jumajx, chi Kman, tzaj tma'n te Natán.", "15": "<pb/>Xi ttx'olba'n Natán tcyakil jlu te David cabalxix ic tza'nx otok til ex otok tbi.", "16": "Atzunte rey David ocx yolil tuc'il Kman ex tma cyja': Nman Dios, ¿alcyetzun kine ex ti cyoclen ke wiyjile, tu'nju ma tzaj tk'o'na woclene te rey?", "17": "Ex mya ma' ma tz'ela jlu tuj twitza, Nman Dios; ax icx ma tzaj tma'na aju cbajel cyi'j ke wiyjile tuj tk'ijlalil tzul, ka che oquel te rey. Ma chin oc tk'o'na ic tza'n jun xjal ma' toclen.", "18": "¿Alcye mas yol ba'n txi nma'ne teya tu'nju ma chin oc tk'o'na te jun xjal ma' toclen? Porque ba'n tu'na alcye kine, akine tmajena.", "19": "Aya Nman, nok tu'nju at tc'ujlalila wi'je, ex ic tza'nx tajbila, ma tbinchaya tcyakil tbinchbena ma'xix cyxilen tu'n tel nic'baj cyi'j.", "20": "Aya Nman Dios, mi a'l juntl ic tza'n teya, ex mi a'l juntl Dios at, nok o'cx aya, ic tza'n tcyakilju o kbiye ti'ja,", "21": "ex minti' juntl nasyon ic tza'n cye aj Israel, akeju etzan tu'na, porque o'cxcu junx nasyon lu sc'o'maj tu'na tuj tcyakil twitz tx'otx'. Tu'na ma che tzokpet tu'n cyoc te jun tnam etzan tu'na, ex ma tz'el tkanil cyi'j ke tbinchbena nim cyipumal ex ma'xix cyxilen. Tej cyetz tcolpi'na tuj Ejipt e ic' tlajo'na ke mastl nasyon cywitz,", "22": "porque tu'na ma che oc ke aj Israel te jun tnam etzan tu'na te jumajx; atzun teya, Nman, ma tz'oca te Cydios.", "23": "<pb/>Cyja'tzun Nman Dios, cyuwsama ju yol ma tzaj ttziyana weye ex cye ke wiyjile che ul itz'j te tibajxi, ex japunx tu'na aju ma tmaya.", "24": "Ex aju yol tzaj ttziyana, cuchiwt tu'n tjapun tu'na, ex aju tbiya cuchiwt cucx tu'n tjaw nimset te jumajx ex tu'n tk'manjtz cyja': Ate Kman aju Tajaw Tcyakil, atzun Cydios aj Israel, ex atzunju axix toc Cydios aj Israel. Ex cuchiwt tu'n mi'n cycub yupj ke wiyjile che ul itz'j te tibajxi.", "25": "Aya Nman Dios, ma tzaj tma'na weye ka che cyuwsetel ke wiyjile tu'na tu'n cyoc te rey; tu'ntzun jlu, masque tmajena kine, ma nnimarin wibe tu'n ncubsane twitza.", "26": "Ja'lo Nman, aya Dios ma tzaj ttziyana tu'n ttzaj tk'o'na nimxix t-xtalbila weye,", "27": "cuchiwt ba'n ma tz'ela tuj twitza tu'n tcub tcy'iwla'na ke wiyjile che oquel te rey te tibajxi, ex cucx tu'n cyten twitza. Aya Nman, ma che cub tcy'iwla'na, ex cucx che cbel cy'iwla'n te jumajx."}