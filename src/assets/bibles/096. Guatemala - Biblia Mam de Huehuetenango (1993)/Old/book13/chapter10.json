{"1": "<pb/>E oc tzokpaj aj Filistey k'ojlel cyi'j aj Israel, ex atzun cye aj Israel e el ok cywitz, ex nimcu e cyim twi witz Gilboa.", "2": "Atzun cye aj Filistey e oc lpe' k'ojlel ti'j Saúl ex cyi'j ke tcy'ajal. Cub byo'n Jonatán cyu'n, tuc'ix Abinadab ex Malquisúa.", "3": "Te tibajxi e oc tzokpaj ti'j Saúl, ex ch'ixtok cypon canun ti'j oc cyc'ixbisa'n tu'n cyplech.", "4": "Cyja'tzun xi tma'n Saúl teju onil te: K'in jatz t-spadiya ex chin t-xayuncuya tu'n, tu'ntzun mi'n cyul ke xjal mya nimal Dios wi'je ex tu'n mi'n cyxmayin wi'je. <pb/>Pero aju onilte minti' cub tuj twitz tu'n tbinchante icju, tu'nju tzaj nim t-xobil ti'j. Jatztzun ti'n Saúl t-spad ex xi tmutzk'in tib tibaj twi t-spad.", "5": "Tejtzun tque'yinte ju onilte ka otok cyim Saúl, ax icx te xi tmutzk'in tib tibaj twi t-spad ex cyim.", "6": "Cyja'tzun, tuj k'ij lu cyim Saúl cyuc'ix ke oxe tcy'ajal ex cycyakil keju at cyoclen ttxlaj.", "7": "Ex tej cylonte cycyakil aj Israel akeju najlke tuj chk'ajlaj, ka otok che el ok ke cysoldad ex otok cyim Saúl cyuc'ix ke tcy'ajal, cyajtzun cycolin ke cytanmi, ax icx cye e je'l ok. E pon aj Filistey cyuj ke cytanmi ex axtzun e cyaj ten najal cyuj.", "8": "<pb/>Tuj juntl k'ij, tej cyxi' aj Filistey tu'n tel cyi'n tcyakil ti'xti k'i'n cyu'n ke cyimni, cnet Saúl cyu'n, cyuc'ix ke tcy'ajal, cyimni ke twi witz Gilboa.", "9": "Eltzun cyi'n t-xbalun Saúl ex el cytamtz'u'n twi', ex xi cyi'n cyuc'ix ke tmacbil in che ajben tuj k'oj, ex xi cysama'n ke sanjel cyuj cycyakil cytanmi tu'ntzun t-xi k'ot tkanil cye xjal, ax icx cye cydios.", "10": "Ex oc cyyoban ke tmacbil Saúl in che ajben tuj k'oj tuj tja cydios, ex atzunju twi' jaw cyyoban tuj tja juntl cydios Dagón tbi.", "11": "<pb/>Ex tej cybinte ke aj Jabes, aju tnam at tuj tx'otx' Galaad, ti'j ju otok cybincha aj Filistey ti'j Saúl,", "12": "bant ti'j cyu'n cycyakil xinak cyuw cyc'u'j, tu'n cyxi' k'ilte t-ximlal Saúl ex cyximlal ke tcy'ajal, ex pon cyi'n max tuj tnam Jabes. Atzun cu'x cymaku'n cyximlal t-xe' jun wi' tze' c'ol. Te tibajxi cub cyyo'n wuk k'ij we'yaj.", "13": "<pb/>Cyja'tzun tten cyim Saúl tu'n tlaj ju mya ba'n otok bant tu'n, o binchan il tu'nju minti' xi tniman tcawbil Kman ex tu'nju xi tkanin t-xjel te jun xu'j ba'n k'ijin,", "14": "ex minti' xi tkanin te Kman. Cyja'tzun cyim Saúl tu'n Kman, ex aju cawbil xi tk'o'n Kman te David aju tcy'ajal Isaí."}