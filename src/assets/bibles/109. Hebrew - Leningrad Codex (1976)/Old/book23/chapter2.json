{"1": "<pb/>הַדָּבָר אֲשֶׁר חָזָה, יְשַׁעְיָהוּ בֶּן־אָמוֹץ; עַל־יְהוּדָה וִירוּשָׁלִָם׃", "2": "וְהָיָה בְּאַחֲרִית הַיָּמִים, נָכוֹן יִהְיֶה הַר בֵּית־יְהוָה בְּרֹאשׁ הֶהָרִים, וְנִשָּׂא מִגְּבָעוֹת; וְנָהֲרוּ אֵלָיו כָּל־הַגּוֹיִם׃", "3": "וְהָלְכוּ עַמִּים רַבִּים, וְאָמְרוּ לְכוּ וְנַעֲלֶה אֶל־הַר־יְהוָה, אֶל־בֵּית אֱלֹהֵי יַעֲקֹב, וְיֹרֵנוּ מִדְּרָכָיו, וְנֵלְכָה בְּאֹרְחֹתָיו; כִּי מִצִּיּוֹן תֵּצֵא תוֹרָה, וּדְבַר־יְהוָה מִירוּשָׁלִָם׃", "4": "וְשָׁפַט בֵּין הַגּוֹיִם, וְהוֹכִיחַ לְעַמִּים רַבִּים; וְכִתְּתוּ חַרְבוֹתָם לְאִתִּים, וַחֲנִיתוֹתֵיהֶם לְמַזְמֵרוֹת, לֹא־יִשָּׂא גוֹי אֶל־גּוֹי חֶרֶב, וְלֹא־יִלְמְדוּ עוֹד מִלְחָמָה׃ פ", "5": "<pb/>בֵּית יַעֲקֹב; לְכוּ וְנֵלְכָה בְּאוֹר יְהוָה׃", "6": "כִּי נָטַשְׁתָּה, עַמְּךָ בֵּית יַעֲקֹב, כִּי מָלְאוּ מִקֶּדֶם, וְעֹנְנִים כַּפְּלִשְׁתִּים; וּבְיַלְדֵי נָכְרִים יַשְׂפִּיקוּ׃", "7": "וַתִּמָּלֵא אַרְצוֹ כֶּסֶף וְזָהָב, וְאֵין קֵצֶה לְאֹצְרֹתָיו; וַתִּמָּלֵא אַרְצוֹ סוּסִים, וְאֵין קֵצֶה לְמַרְכְּבֹתָיו׃", "8": "וַתִּמָּלֵא אַרְצוֹ אֱלִילִים; לְמַעֲשֵׂה יָדָיו יִשְׁתַּחֲווּ, לַאֲשֶׁר עָשׂוּ אֶצְבְּעֹתָיו׃", "9": "וַיִּשַּׁח אָדָם וַיִּשְׁפַּל־אִישׁ; וְאַל־תִּשָּׂא לָהֶם׃", "10": "בּוֹא בַצּוּר, וְהִטָּמֵן בֶּעָפָר; מִפְּנֵי פַּחַד יְהוָה, וּמֵהֲדַר גְּאֹנוֹ׃", "11": "עֵינֵי גַּבְהוּת אָדָם שָׁפֵל, וְשַׁח רוּם אֲנָשִׁים; וְנִשְׂגַּב יְהוָה לְבַדּוֹ בַּיּוֹם הַהוּא׃ ס", "12": "כִּי יוֹם לַיהוָה צְבָאוֹת עַל כָּל־גֵּאֶה וָרָם; וְעַל כָּל־נִשָּׂא וְשָׁפֵל׃", "13": "וְעַל כָּל־אַרְזֵי הַלְּבָנוֹן, הָרָמִים וְהַנִּשָּׂאִים; וְעַל כָּל־אַלּוֹנֵי הַבָּשָׁן׃", "14": "וְעַל כָּל־הֶהָרִים הָרָמִים; וְעַל כָּל־הַגְּבָעוֹת הַנִּשָּׂאוֹת׃", "15": "וְעַל כָּל־מִגְדָּל גָּבֹהַ; וְעַל כָּל־חוֹמָה בְצוּרָה׃", "16": "וְעַל כָּל־אֳנִיּוֹת תַּרְשִׁישׁ; וְעַל כָּל־שְׂכִיּוֹת הַחֶמְדָּה׃", "17": "וְשַׁח גַּבְהוּת הָאָדָם, וְשָׁפֵל רוּם אֲנָשִׁים; וְנִשְׂגַּב יְהוָה לְבַדּוֹ בַּיּוֹם הַהוּא׃", "18": "וְהָאֱלִילִים כָּלִיל יַחֲלֹף׃", "19": "וּבָאוּ בִּמְעָרוֹת צֻרִים, וּבִמְחִלּוֹת עָפָר; מִפְּנֵי פַּחַד יְהוָה וּמֵהֲדַר גְּאוֹנוֹ, בְּקוּמוֹ לַעֲרֹץ הָאָרֶץ׃", "20": "בַּיּוֹם הַהוּא יַשְׁלִיךְ הָאָדָם, אֵת אֱלִילֵי כַסְפּוֹ, וְאֵת אֱלִילֵי זְהָבוֹ; אֲשֶׁר עָשׂוּ־לוֹ לְהִשְׁתַּחֲוֹת, לַחְפֹּר פֵּרוֹת וְלָעֲטַלֵּפִים׃", "21": "לָבוֹא בְּנִקְרוֹת הַצֻּרִים, וּבִסְעִפֵי הַסְּלָעִים; מִפְּנֵי פַּחַד יְהוָה וּמֵהֲדַר גְּאוֹנוֹ, בְּקוּמוֹ לַעֲרֹץ הָאָרֶץ׃", "22": "חִדְלוּ לָכֶם מִן־הָאָדָם, אֲשֶׁר נְשָׁמָה בְּאַפּוֹ; כִּי־בַמֶּה נֶחְשָׁב הוּא׃ פ"}