{"1": "<pb/>לַמְנַצֵּחַ אֶל־שֹׁשַׁנִּים; עֵדוּת לְאָסָף מִזְמוֹר׃ <br/>", "2": "רֹעֵה יִשְׂרָאֵל הַאֲזִינָה, נֹהֵג כַּצֹּאן יוֹסֵף; יֹשֵׁב הַכְּרוּבִים הוֹפִיעָה׃ <br/>", "3": "לִפְנֵי אֶפְרַיִם וּבִנְיָמִן וּמְנַשֶּׁה, עוֹרְרָה אֶת־גְּבוּרָתֶךָ; וּלְכָה לִישֻׁעָתָה לָּנוּ׃ <br/>", "4": "אֱלֹהִים הֲשִׁיבֵנוּ; וְהָאֵר פָּנֶיךָ, וְנִוָּשֵׁעָה׃ <br/>", "5": "יְהוָה אֱלֹהִים צְבָאוֹת; עַד־מָתַי עָשַׁנְתָּ, בִּתְפִלַּת עַמֶּךָ׃ <br/>", "6": "הֶאֱכַלְתָּם לֶחֶם דִּמְעָה; וַתַּשְׁקֵמוֹ, בִּדְמָעוֹת שָׁלִישׁ׃ <br/>", "7": "תְּשִׂימֵנוּ מָדוֹן לִשְׁכֵנֵינוּ; וְאֹיְבֵינוּ, יִלְעֲגוּ־לָמוֹ׃ <br/>", "8": "אֱלֹהִים צְבָאוֹת הֲשִׁיבֵנוּ; וְהָאֵר פָּנֶיךָ, וְנִוָּשֵׁעָה׃ <br/>", "9": "גֶּפֶן מִמִּצְרַיִם תַּסִּיעַ; תְּגָרֵשׁ גּוֹיִם, וַתִּטָּעֶהָ׃ <br/>", "10": "פִּנִּיתָ לְפָנֶיהָ; וַתַּשְׁרֵשׁ שָׁרָשֶׁיהָ, וַתְּמַלֵּא־אָרֶץ׃ <br/>", "11": "כָּסּוּ הָרִים צִלָּהּ; וַעֲנָפֶיהָ, אַרְזֵי־אֵל׃ <br/>", "12": "תְּשַׁלַּח קְצִירֶהָ עַד־יָם; וְאֶל־נָהָר, יוֹנְקוֹתֶיהָ׃ <br/>", "13": "לָמָּה פָּרַצְתָּ גְדֵרֶיהָ; וְאָרוּהָ, כָּל־עֹבְרֵי דָרֶךְ׃ <br/>", "14": "יְכַרְסְמֶנָּה חֲזִיר מִיָּעַר; וְזִיז שָׂדַי יִרְעֶנָּה׃ <br/>", "15": "אֱלֹהִים צְבָאוֹת שׁוּב־נָא הַבֵּט מִשָּׁמַיִם וּרְאֵה; וּפְקֹד, גֶּפֶן זֹאת׃ <br/>", "16": "וְכַנָּה אֲשֶׁר־נָטְעָה יְמִינֶךָ; וְעַל־בֵּן, אִמַּצְתָּה לָּךְ׃ <br/>", "17": "שְׂרֻפָה בָאֵשׁ כְּסוּחָה; מִגַּעֲרַת פָּנֶיךָ יֹאבֵדוּ׃ <br/>", "18": "תְּהִי־יָדְךָ עַל־אִישׁ יְמִינֶךָ; עַל־בֶּן־אָדָם, אִמַּצְתָּ לָּךְ׃ <br/>", "19": "וְלֹא־נָסוֹג מִמֶּךָּ; תְּחַיֵּנוּ, וּבְשִׁמְךָ נִקְרָא׃ <br/>", "20": "יְהוָה אֱלֹהִים צְבָאוֹת הֲשִׁיבֵנוּ; הָאֵר פָּנֶיךָ, וְנִוָּשֵׁעָה׃"}