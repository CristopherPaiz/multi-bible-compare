{"1": "<pb/>לְדָוִד יְהוָה אוֹרִי וְיִשְׁעִי מִמִּי אִירָא; יְהוָה מָעוֹז־חַיַּי, מִמִּי אֶפְחָד׃ <br/>", "2": "בִּקְרֹב עָלַי מְרֵעִים לֶאֱכֹל אֶת־בְּשָׂרִי צָרַי וְאֹיְבַי לִי; הֵמָּה כָשְׁלוּ וְנָפָלוּ׃ <br/>", "3": "אִם־תַּחֲנֶה עָלַי מַחֲנֶה לֹא־יִירָא לִבִּי אִם־תָּקוּם עָלַי מִלְחָמָה; בְּזֹאת, אֲנִי בוֹטֵחַ׃ <br/>", "4": "אַחַת שָׁאַלְתִּי מֵאֵת־יְהוָה אוֹתָהּ אֲבַקֵּשׁ שִׁבְתִּי בְּבֵית־יְהוָה כָּל־יְמֵי חַיַּי; לַחֲזוֹת בְּנֹעַם־יְהוָה, וּלְבַקֵּר בְּהֵיכָלוֹ׃ <br/>", "5": "כִּי יִצְפְּנֵנִי בְּסֻכֹּה בְּיוֹם רָעָה יַסְתִּרֵנִי בְּסֵתֶר אָהֳלוֹ; בְּצוּר, יְרוֹמְמֵנִי׃ <br/>", "6": "וְעַתָּה יָרוּם רֹאשִׁי עַל אֹיְבַי סְבִיבוֹתַי, וְאֶזְבְּחָה בְאָהֳלוֹ זִבְחֵי תְרוּעָה; אָשִׁירָה וַאֲזַמְּרָה, לַיהוָה׃ <br/>", "7": "שְׁמַע־יְהוָה קוֹלִי אֶקְרָא, וְחָנֵּנִי וַעֲנֵנִי׃ <br/>", "8": "לְךָ אָמַר לִבִּי בַּקְּשׁוּ פָנָי; אֶת־פָּנֶיךָ יְהוָה אֲבַקֵּשׁ׃ <br/>", "9": "אַל־תַּסְתֵּר פָּנֶיךָ מִמֶּנִּי אַל־תַּט־בְּאַף, עַבְדֶּךָ עֶזְרָתִי הָיִיתָ; אַל־תִּטְּשֵׁנִי וְאַל־תַּעַזְבֵנִי, אֱלֹהֵי יִשְׁעִי׃ <br/>", "10": "כִּי־אָבִי וְאִמִּי עֲזָבוּנִי; וַיהוָה יַאַסְפֵנִי׃ <br/>", "11": "הוֹרֵנִי יְהוָה, דַּרְכֶּךָ וּנְחֵנִי בְּאֹרַח מִישׁוֹר; לְמַעַן, שׁוֹרְרָי׃ <br/>", "12": "אַל־תִּתְּנֵנִי בְּנֶפֶשׁ צָרָי; כִּי קָמוּ־בִי עֵדֵי־שֶׁקֶר, וִיפֵחַ חָמָס׃ <br/>", "13": "לוּלֵא, הֶאֱמַנְתִּי לִרְאוֹת בְּטוּב־יְהוָה, בְּאֶרֶץ חַיִּים׃ <br/>", "14": "קַוֵּה, אֶל־יְהוָה חֲזַק וְיַאֲמֵץ לִבֶּךָ; וְקַוֵּה, אֶל־יְהוָה׃"}