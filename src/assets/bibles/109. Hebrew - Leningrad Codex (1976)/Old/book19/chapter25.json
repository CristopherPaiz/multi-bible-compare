{"1": "<pb/>לְדָוִד אֵלֶיךָ יְהוָה, נַפְשִׁי אֶשָּׂא׃ <br/>", "2": "אֱלֹהַי, בְּךָ בָטַחְתִּי אַל־אֵבוֹשָׁה; אַל־יַעַלְצוּ אֹיְבַי לִי׃ <br/>", "3": "גַּם כָּל־קוֶֹיךָ לֹא יֵבֹשׁוּ; יֵבֹשׁוּ, הַבּוֹגְדִים רֵיקָם׃ <br/>", "4": "דְּרָכֶיךָ יְהוָה הוֹדִיעֵנִי; אֹרְחוֹתֶיךָ לַמְּדֵנִי׃ <br/>", "5": "הַדְרִיכֵנִי בַאֲמִתֶּךָ וְלַמְּדֵנִי, כִּי־אַתָּה אֱלֹהֵי יִשְׁעִי; אוֹתְךָ קִוִּיתִי, כָּל־הַיּוֹם׃ <br/>", "6": "זְכֹר־רַחֲמֶיךָ יְהוָה וַחֲסָדֶיךָ; כִּי מֵעוֹלָם הֵמָּה׃ <br/>", "7": "חַטֹּאות נְעוּרַי וּפְשָׁעַי, אַל־תִּזְכֹּר כְּחַסְדְּךָ זְכָר־לִי־אַתָּה; לְמַעַן טוּבְךָ יְהוָה׃ <br/>", "8": "טוֹב־וְיָשָׁר יְהוָה; עַל־כֵּן יוֹרֶה חַטָּאִים בַּדָּרֶךְ׃ <br/>", "9": "יַדְרֵךְ עֲנָוִים בַּמִּשְׁפָּט; וִילַמֵּד עֲנָוִים דַּרְכּוֹ׃ <br/>", "10": "כָּל־אָרְחוֹת יְהוָה חֶסֶד וֶאֱמֶת; לְנֹצְרֵי בְרִיתוֹ, וְעֵדֹתָיו׃ <br/>", "11": "לְמַעַן־שִׁמְךָ יְהוָה; וְסָלַחְתָּ לַעֲוֹנִי, כִּי רַב־הוּא׃ <br/>", "12": "מִי־זֶה הָאִישׁ יְרֵא יְהוָה; יוֹרֶנּוּ, בְּדֶרֶךְ יִבְחָר׃ <br/>", "13": "נַפְשׁוֹ בְּטוֹב תָּלִין; וְזַרְעוֹ, יִירַשׁ אָרֶץ׃ <br/>", "14": "סוֹד יְהוָה לִירֵאָיו; וּבְרִיתוֹ, לְהוֹדִיעָם׃ <br/>", "15": "עֵינַי תָּמִיד אֶל־יְהוָה; כִּי הוּא־יוֹצִיא מֵרֶשֶׁת רַגְלָי׃ <br/>", "16": "פְּנֵה־אֵלַי וְחָנֵּנִי; כִּי־יָחִיד וְעָנִי אָנִי׃ <br/>", "17": "צָרוֹת לְבָבִי הִרְחִיבוּ; מִמְּצוּקוֹתַי, הוֹצִיאֵנִי׃ <br/>", "18": "רְאֵה עָנְיִי וַעֲמָלִי; וְשָׂא, לְכָל־חַטֹּאותָי׃ <br/>", "19": "רְאֵה־אוֹיְבַי כִּי־רָבּוּ; וְשִׂנְאַת חָמָס שְׂנֵאוּנִי׃ <br/>", "20": "שָׁמְרָה נַפְשִׁי וְהַצִּילֵנִי; אַל־אֵבוֹשׁ, כִּי־חָסִיתִי בָךְ׃ <br/>", "21": "תֹּם־וָיֹשֶׁר יִצְּרוּנִי; כִּי, קִוִּיתִיךָ׃ <br/>", "22": "פְּדֵה אֱלֹהִים אֶת־יִשְׂרָאֵל; מִכֹּל, צָרוֹתָיו׃"}