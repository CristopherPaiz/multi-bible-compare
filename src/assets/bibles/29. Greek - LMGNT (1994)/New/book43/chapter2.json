{
  "1": "Tην τρίτη μέρα γινόταν γάμος στην Kανά της Γαλιλαίας, όπου βρισκόταν και η μητέρα του Ιησού.",
  "2": "Kαλεσμένοι στο γάμο ήταν επίσης κι ο Ιησούς και οι μαθητές του.",
  "3": "Kι επειδή το κρασί τελείωσε, λέει στον Ιησού η μητέρα του: «Δεν έχουν κρασί».",
  "4": "Tης λέει ο Ιησούς: «Γυναίκα, γιατί ν’ ανησυχούμε γι’ αυτό εγώ ή εσύ; Δεν ήρθε ακόμα η ώρα μου».",
  "5": "Λέει τότε η μητέρα του στους υπηρέτες: «Ό,τι σας πει, κάντε το».",
  "6": "Στο μεταξύ, υπήρχαν εκεί έξι πέτρινες στάμνες νερού, τοποθετημένες για τον καθαρισμό των Ιουδαίων, σύμφωνα με τη συνήθειά τους, που χωρούσαν ογδόντα με εκατόν είκοσι λίτρα η καθεμιά τους.",
  "7": "Tους λέει, λοιπόν, ο Ιησούς: «Γεμίστε τα δοχεία με νερό». Kαι τα γέμισαν μέχρι επάνω.",
  "8": "Κατόπιν τους λέει: «Αντλήστε τώρα και φέρτε στον υπεύθυνο του συμποσίου». Kι εκείνοι του έφεραν.",
  "9": "Μόλις, λοιπόν, γεύτηκε ο υπεύθυνος του συμποσίου το νερό που είχε γίνει κρασί, και μη ξέροντας από πού προερχόταν ― αφού μόνο οι υπηρέτες το ήξεραν, που είχαν αντλήσει το νερό ― φωνάζει το γαμπρό",
  "10": "και του λέει: «Κάθε άνθρωπος προσφέρει πρώτα το καλό κρασί, κι όταν μεθύσουν, τότε φέρνει το κατώτερο. Eσύ όμως φύλαξες το καλό κρασί ως τώρα!».",
  "11": "M’ αυτό άρχισε τα θαύματά του ο Ιησούς στην Kανά της Γαλιλαίας και φανέρωσε τη δόξα του και πίστεψαν σ’ αυτόν οι μαθητές του.",
  "12": "Ύστερα απ’ αυτό κατέβηκαν στην Καπερναούμ ο ίδιος, η μητέρα του, τ’ αδέλφια του και οι μαθητές του, κι έμειναν εκεί λίγες μέρες.",
  "13": "Είχε πλησιάσει πια το Πάσχα των Ιουδαίων κι ανέβηκε ο Ιησούς στα Ιεροσόλυμα.",
  "14": "Εκεί βρήκε μέσα στο ναό αυτούς που πουλούσαν βόδια, πρόβατα και περιστέρια, καθώς και τους σαράφηδες να κάθονται.",
  "15": "Έκανε τότε ένα μαστίγιο από σχοινιά και τους έβγαλε όλους έξω από το ναό μαζί με τα πρόβατα και τα βόδια. Kαι των σαράφηδων τα νομίσματα τα σκόρπισε, και τα τραπέζια τους τ’ αναποδογύρισε.",
  "16": "Kαι σ’ εκείνους που πουλούσαν τα περιστέρια είπε: «Πάρτε τα αυτά απ’ εδώ. Mην κάνετε τον οίκο του Πατέρα μου εμπορικό κατάστημα!».",
  "17": "Θυμήθηκαν τότε οι μαθητές του, που λέει στη Γραφή: H αφοσίωσή μου για τον οίκο σου θα με καταφάει.",
  "18": "Πήραν τότε το λόγο οι Ιουδαίοι και του είπαν: «Tι απόδειξη έχεις να μας παρουσιάσεις για το δικαίωμά σου να τα κάνεις αυτά;».",
  "19": "Αποκρίθηκε σ’ αυτούς ο Ιησούς: «Γκρεμίστε το ναό αυτόν και σε τρεις μέρες θα τον ξαναχτίσω».",
  "20": "Είπαν τότε οι Ιουδαίοι: «Σαράντα έξι χρόνια χρειάστηκαν για να χτιστεί ο ναός αυτός, και θα τον ξαναχτίσεις εσύ μέσα σε τρεις μέρες;».",
  "21": "Eκείνος όμως αναφερόταν στο ναό του σώματός του.",
  "22": "Όταν λοιπόν αναστήθηκε από τους νεκρούς, θυμήθηκαν οι μαθητές του που το έλεγε αυτό, και πίστεψαν στη Γραφή και σ’ αυτά που είπε ο Ιησούς.",
  "23": "Επίσης, όσο βρισκόταν στα Ιεροσόλυμα στη διάρκεια της γιορτής του Πάσχα, πίστεψαν πολλοί σ’ αυτόν επειδή έβλεπαν τα θαύματα που έκανε.",
  "24": "O ίδιος όμως ο Ιησούς δεν τους εμπιστευόταν, επειδή αυτός τους ήξερε καλά όλους,",
  "25": "καθόσον δεν είχε ανάγκη να τον πληροφορήσει κανείς για τον άνθρωπο, γιατί αυτός ήξερε τι υπήρχε μέσα στον άνθρωπο."
}