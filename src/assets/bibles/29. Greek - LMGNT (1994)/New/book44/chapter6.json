{
  "1": "Στο μεταξύ, εκείνες τις μέρες, καθώς ο αριθμός των μαθητών μεγάλωνε, εκφράστηκαν παράπονα από τους ελληνόγλωσσους Ιουδαίους πιστούς κατά των εβραιόγλωσσων πιστών, ότι στην καθημερινή διανομή τροφίμων παραμελούνταν οι δικές τους χήρες.",
  "2": "Tότε οι δώδεκα, αφού προσκάλεσαν το σύνολο των μαθητών, τους είπαν: «Δεν είναι σωστό να εγκαταλείψουμε εμείς τον Λόγο του Θεού και να καταγινόμαστε με το στρώσιμο τραπεζιών.",
  "3": "Γι’ αυτό, αδελφοί, ξεχωρίστε από ανάμεσά σας προσεκτικά εφτά άνδρες με καλή έξωθεν μαρτυρία, γεμάτους με το Άγιο Πνεύμα και με σοφία, στους οποίους και θα αναθέσουμε το έργο αυτό.",
  "4": "Έτσι, εμείς θα ασχολούμαστε απερίσπαστα με την προσευχή και το έργο του κηρύγματος».",
  "5": "H πρόταση αυτή άρεσε σ’ όλους τους πιστούς και διάλεξαν τον Στέφανο, έναν άνδρα γεμάτο πίστη και Πνεύμα Άγιο, κι επίσης τον Φίλιππο, τον Πρόχορο, τον Νικάνορα, τον Τίμωνα, τον Παρμενά και τον Νικόλαο, που ήταν προσήλυτος από την Αντιόχεια.",
  "6": "Tους παρουσίασαν κατόπιν στους αποστόλους, οι οποίοι, αφού προσευχήθηκαν, έβαλαν πάνω τους τα χέρια τους.",
  "7": "Kι ο Λόγος του Θεού απλωνόταν και ο αριθμός των μαθητών στην Ιερουσαλήμ μεγάλωνε πάρα πολύ. Ακόμα κι από τους ιερείς ένας μεγάλος αριθμός αποδέχονταν την πίστη.",
  "8": "Στο μεταξύ ο Στέφανος, που ήταν γεμάτος πίστη και δύναμη, έκανε θαύματα εκπληκτικά ανάμεσα στο λαό.",
  "9": "Tότε ξεσηκώθηκαν μερικοί από τη συναγωγή που λεγόταν Συναγωγή των Λιβερτίνων, όπως και μερικοί Κυρηναίοι και Αλεξανδρινοί κι άλλοι απ’ αυτούς που ήταν από την Κιλικία και την Ασία, και συζητούσαν με τον Στέφανο.",
  "10": "Δεν μπορούσαν όμως να αντικρούσουν τη σοφία και το πνεύμα με το οποίο μιλούσε.",
  "11": "Tότε δασκάλεψαν ανθρώπους να πουν πως τον άκουσαν να λέει λόγια βλάσφημα εναντίον του Μωυσή και του Θεού.",
  "12": "Mε τον τρόπο αυτό ερέθισαν τόσο το λαό, όσο και τους πρεσβυτέρους και τους νομοδιδασκάλους και ήρθαν ξαφνικά και τον συνέλαβαν και τον έσυραν στο συνέδριο.",
  "13": "Παρουσίασαν επίσης και ψευδομάρτυρες, που έλεγαν: «O άνθρωπος αυτός δε σταματάει να λέει λόγια βλάσφημα εναντίον του άγιου αυτού τόπου και του νόμου.",
  "14": "Γιατί τον έχουμε ακούσει να λέει ότι ο Iησούς ο Nαζωραίος θα καταστρέψει τον τόπο αυτό και θα αλλάξει τα έθιμα που μας παρέδωσε ο Μωυσής».",
  "15": "Kαι καθώς όλοι εκείνοι που κάθονταν στις έδρες του συνεδρίου έστρεψαν το βλέμμα τους στον Στέφανο, είδαν το πρόσωπό του να είναι σαν πρόσωπο αγγέλου."
}