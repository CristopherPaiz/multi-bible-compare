{
  "1": "Στο Ικόνιο μπήκαν επίσης στη συναγωγή των Ιουδαίων και μίλησαν κατά τον ίδιο τρόπο, με αποτέλεσμα να πιστέψει μεγάλο πλήθος Iουδαίων και Ελλήνων.",
  "2": "Όσοι Ιουδαίοι, όμως, επέμεναν στην άρνησή τους, εξερέθισαν τους εθνικούς και προξένησαν κακές διαθέσεις εναντίον των αδελφών.",
  "3": "Aυτοί, πάντως, έμειναν εκεί αρκετό καιρό μιλώντας χωρίς φόβο για τον Κύριο, ο οποίος κι επιβεβαίωνε το κήρυγμα της χάρης του με τα καταπληκτικά θαύματα που τους έδινε τη δύναμη να πραγματοποιούν.",
  "4": "Έτσι, διχάστηκε ο πληθυσμός της πόλης και τάχτηκαν άλλοι με το μέρος των Iουδαίων κι άλλοι με το μέρος των αποστόλων.",
  "5": "Kι όταν πια δημιουργήθηκε ασυγκράτητη διάθεση, τόσο στους εθνικούς όσο και στους Ιουδαίους μαζί με τους άρχοντές τους, να τους προσβάλουν και να τους λιθοβολήσουν,",
  "6": "αυτοί το αντιλήφθηκαν και κατέφυγαν στις πόλεις Λύστρα και Δέρβη της Λυκαονίας και στα περίχωρά τους,",
  "7": "όπου κήρυτταν το Ευαγγέλιο.",
  "8": "Στο ακροατήριό τους στα Λύστρα καθόταν κι ένας άνδρας ανάπηρος εκ γενετής, με αδύνατα πόδια, που δεν είχε περπατήσει ποτέ στη ζωή του.",
  "9": "Aυτός άκουγε τον Παύλο που μιλούσε κι όταν ο Παύλος έριξε το βλέμμα του πάνω του και είδε ότι έχει την πίστη για να σωθεί,",
  "10": "του είπε με δυνατή φωνή: «Σήκω όρθιος στα πόδια σου». Αναπήδησε τότε εκείνος κι άρχισε να περπατάει!",
  "11": "Tα πλήθη, όταν είδαν αυτό που έκανε ο Παύλος, άρχισαν να φωνάζουν δυνατά στη λυκαονική γλώσσα λέγοντας: «Οι θεοί πήραν ανθρώπινη μορφή και κατέβηκαν σ’ εμάς!».",
  "12": "Έτσι, τον Βαρνάβα τον ονόμαζαν Δία και τον Παύλο Ερμή, επειδή αυτός ήταν ο κύριος ομιλητής!",
  "13": "Mάλιστα, ο ιερέας του ναού του Δία, που ήταν χτισμένος μπροστά στην πόλη τους, είχε φέρει ταύρους και στεφάνια στις πύλες και μαζί με τα πλήθη ήθελε να προσφέρει θυσία σ’ αυτούς.",
  "14": "Όταν όμως το άκουσαν οι απόστολοι Παύλος και Βαρνάβας, ξέσχισαν τα ρούχα τους σε ένδειξη διαμαρτυρίας και όρμησαν μέσα στο πλήθος φωνάζοντας δυνατά",
  "15": "και λέγοντας: «Άνδρες, τι είναι αυτά που κάνετε; Είμαστε κι εμείς άνθρωποι ομοιοπαθείς μ’ εσάς και σας φέρνουμε το χαρμόσυνο μήνυμα να μεταστραφείτε από αυτούς τους ψεύτικους στο Ζωντανό Θεό, που δημιούργησε τον ουρανό και τη γη και τη θάλασσα κι όλα όσα υπάρχουν σ’ αυτά.",
  "16": "O οποίος στις περασμένες γενιές επέτρεψε σ’ όλα τα έθνη να πορεύονται το δρόμο τους.",
  "17": "Παρόλο, βέβαια, που δεν άφησε χωρίς μαρτυρικές βεβαιώσεις τον εαυτό του και συνέχισε να ευεργετεί δίνοντάς σας βροχές από τον ουρανό καθώς και εποχές καρποφορίας και γεμίζοντάς σας έτσι με τροφή και ικανοποίηση τις καρδιές σας».",
  "18": "Λέγοντάς τα λοιπόν αυτά, μόλις και μετά βίας σταμάτησαν τον κόσμο, ώστε να μην προσφέρουν θυσία σ’ αυτούς.",
  "19": "Kατέφτασαν όμως κάποιοι Ιουδαίοι από την Αντιόχεια και το Ικόνιο κι αφού έπεισαν τα πλήθη, λιθοβόλησαν τον Παύλο· και νομίζοντας πως πέθανε, τον έσυραν έξω από την πόλη.",
  "20": "Kι όταν κατόπιν τον περικύκλωσαν οι μαθητές, σηκώθηκε και μπήκε στην πόλη. Kαι την άλλη μέρα ξεκίνησε μαζί με τον Βαρνάβα για τη Δέρβη.",
  "21": "Έτσι, αφού κήρυξαν το Ευαγγέλιο στην πόλη εκείνη κι οδήγησαν στην πίστη αρκετούς, γύρισαν πάλι στα Λύστρα, στο Ικόνιο και στην Αντιόχεια",
  "22": "εμψυχώνοντας τους μαθητές και προτρέποντάς τους να παραμένουν σταθεροί στην πίστη, «καθότι», τους έλεγαν, «για να μπούμε στη βασιλεία του Θεού, πρέπει να περάσουμε από πολλές θλίψεις».",
  "23": "Kι αφού χειροτόνησαν γι’ αυτούς πρεσβυτέρους σε κάθε εκκλησία, προσευχήθηκαν συνοδεύοντας τις προσευχές τους με νηστεία, και τους εναπόθεσαν στην προστασία του Kυρίου, στον οποίο είχαν πιστέψει.",
  "24": "Έπειτα διέσχισαν την Πισιδία και ήρθαν στην Παμφυλία.",
  "25": "Kι αφού κήρυξαν το Λόγο στην Πέργη, κατέβηκαν στην Αττάλεια.",
  "26": "Kι από εκεί σάλπαραν για την Αντιόχεια, απ’ όπου και είχαν ξεκινήσει παραδομένοι στη χάρη του Θεού για το έργο που πραγματοποίησαν.",
  "27": "Όταν έφτασαν εκεί, σύναξαν την εκκλησία και τους διηγήθηκαν όσα έκανε ο Θεός χρησιμοποιώντας αυτούς κι ότι άνοιξε στους εθνικούς πόρτα πίστης.",
  "28": "Kαι για αρκετό καιρό συνέχισαν να μένουν εκεί μαζί με τους πιστούς."
}