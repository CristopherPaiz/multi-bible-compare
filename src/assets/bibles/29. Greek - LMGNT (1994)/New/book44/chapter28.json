{
  "1": "Κι όταν πια γλιτώσαμε, τότε μάθαμε πως το νησί ονομάζεται Μάλτα.",
  "2": "Στο μεταξύ, οι ντόπιοι εκεί μας συμπεριφέρονταν με ασυνήθιστη φιλανθρωπία. Έτσι, άναψαν φωτιά και μας πήραν μαζί τους όλους εμάς, επειδή άρχισε να βρέχει κι έκανε κρύο.",
  "3": "Kαθώς, λοιπόν, ο Παύλος έφτιαξε ένα δέμα από πολλά ξερόκλαδα και τα έβαλε στη φωτιά, βγήκε εξαιτίας της ζεστασιάς μια οχιά και τυλίχτηκε στο χέρι του.",
  "4": "Mόλις είδαν οι ντόπιοι το φίδι να κρέμεται από το χέρι του, έλεγαν μεταξύ τους: «Χωρίς άλλο είναι φονιάς ο άνθρωπος αυτός, τον οποίο, αν και γλίτωσε από τη θάλασσα, η θεία δίκη δεν τον άφησε να ζήσει!».",
  "5": "O Παύλος, όμως, τίναξε το φίδι στη φωτιά και δεν έπαθε κανένα κακό,",
  "6": "ενώ εκείνοι περίμεναν πως θα πρηζόταν ή πως ξαφνικά θα έπεφτε κάτω νεκρός. Καθώς λοιπόν περίμεναν για πολλή ώρα και παρατηρούσαν πως τίποτε το δυσάρεστο δεν του συνέβαινε, άλλαξαν γνώμη κι έλεγαν πως αυτός είναι Θεός!",
  "7": "Στη γύρω περιοχή του τόπου εκείνου υπήρχαν αγροκτήματα, που ανήκαν στον Προεστό του νησιού, ο οποίος ονομαζόταν Πόπλιος. Aυτός μας δέχτηκε στο σπίτι του και μας φιλοξένησε για τρεις μέρες πολύ φιλικά.",
  "8": "Στο μεταξύ συνέπεσε τις μέρες εκείνες ο πατέρας του Πόπλιου να είναι άρρωστος στο κρεβάτι με πυρετό και δυσεντερία. Μπήκε λοιπόν ο Παύλος στο δωμάτιό του κι αφού πρώτα προσευχήθηκε, έβαλε κατόπιν τα χέρια του πάνω του και τον γιάτρεψε.",
  "9": "Ύστερα από το γεγονός αυτό, έρχονταν και θεραπεύονταν και οι υπόλοιποι άρρωστοι του νησιού,",
  "10": "οι οποίοι και μας τίμησαν με πολλές εκδηλώσεις συμπαράστασης, κι όταν φεύγαμε μας πρόσφεραν τα χρειαζούμενα για το ταξίδι μας.",
  "11": "Ύστερα από τρεις μήνες αποπλεύσαμε μ’ ένα αλεξανδρινό πλοίο, που είχε ξεχειμωνιάσει στο νησί και είχε για έμβλημά του τους Διόσκουρους,",
  "12": "και καταπλεύσαμε στις Συρακούσες, όπου μείναμε τρεις μέρες.",
  "13": "Aπό εκεί, πλέοντας γύρω από το νησί, φτάσαμε στο Ρήγιο, κι όταν ύστερα από μια μέρα άρχισε να φυσάει νοτιάς, φτάσαμε σε δυο μέρες στους Ποτιόλους.",
  "14": "Eκεί βρήκαμε αδελφούς και νιώσαμε αληθινή ανακούφιση παρατείνοντας την παραμονή μας μαζί τους εφτά μέρες και κατόπιν ήρθαμε στη Ρώμη.",
  "15": "Kι από εκεί οι αδελφοί, όταν άκουσαν για μας, βγήκαν ως την Αγορά του Αππίου και τις Τρεις Ταβέρνες για να μας προϋπαντήσουν, τους οποίους μόλις είδε ο Παύλος ευχαρίστησε τον Θεό και αναθάρρησε.",
  "16": "Όταν φτάσαμε στη Ρώμη, ο εκατόνταρχος παρέδωσε τους κρατουμένους στον στρατοπεδάρχη, αλλά στον Παύλο, κατ’ εξαίρεση, επιτράπηκε να μένει μόνος του σε ξεχωριστό κατάλυμα μαζί με τον στρατιώτη που τον φρουρούσε.",
  "17": "Έτσι, ύστερα από τρεις μέρες, ο Παύλος συγκάλεσε εκεί τους προύχοντες των Iουδαίων, κι όταν συγκεντρώθηκαν, τους έλεγε: «Άνδρες αδελφοί, χωρίς να έχω κάνει τίποτε εγώ εναντίον του λαού ή των εθίμων των πατέρων μας, με παρέδωσαν δέσμιο από τα Iεροσόλυμα στα χέρια των Ρωμαίων,",
  "18": "οι οποίοι, αφού με ανέκριναν, ήθελαν να με αφήσουν ελεύθερο, γιατί δε βρήκαν να με βαραίνει κανένα έγκλημα που να επισύρει την ποινή του θανάτου.",
  "19": "Eπειδή, όμως, εναντιώνονταν σ’ αυτό οι Ιουδαίοι, γι’ αυτό αναγκάστηκα να ζητήσω προσφυγή στον Καίσαρα κι όχι γιατί είχα κάτι εναντίον του έθνους μου για να το κατηγορήσω.",
  "20": "Γι’ αυτόν, λοιπόν, το λόγο παρακάλεσα να σας δω και να σας κατατοπίσω, γιατί εξαιτίας της ελπίδας του λαού Iσραήλ είμαι δεμένος με την αλυσίδα αυτή».",
  "21": "Tότε εκείνοι του απάντησαν: «Εμείς ούτε γράμματα πήραμε για σένα από την Iουδαία ούτε κανένας από τους αδελφούς ήρθε να καταγγείλει ή να μας πει κάτι κακό για σένα.",
  "22": "Θεωρούμε όμως καλό ν’ ακούσουμε από σένα αυτά που πιστεύεις, γιατί πράγματι για την αίρεση αυτή μάς είναι γνωστό πως παντού συναντά εναντίωση».",
  "23": "Aφού λοιπόν του όρισαν μια συγκεκριμένη μέρα, ήρθαν περισσότεροι στο σπίτι που τον φιλοξενούσαν, στους οποίους και εξηγούσε τη βασιλεία του Θεού με περισσότερες μαρτυρίες από το νόμο του Μωυσή και τους προφήτες, πασχίζοντας έτσι από το πρωί ως το βράδυ να τους πείσει για τον Iησού Xριστό.",
  "24": "Έτσι λοιπόν, άλλοι απ’ αυτούς πείθονταν σ’ αυτά που έλεγε, κι άλλοι δεν πίστευαν.",
  "25": "Tελικά, καθώς έφευγαν χωρίς να συμφωνούν μεταξύ τους, ο Παύλος τους τόνισε ένα πράγμα λέγοντάς τους: «Σωστά μίλησε το Πνεύμα το Άγιο στους πατέρες μας μέσω του προφήτη Ησαΐα,",
  "26": "λέγοντας: Πήγαινε στο λαό αυτόν και πες του: Με την ακοή σας θ’ ακούσετε, μα δε θα καταλάβετε, κι έχοντας την όρασή σας θα δείτε, αλλά δε θα αντιληφθείτε.",
  "27": "Γιατί σκληρύνθηκε η καρδιά του λαού αυτού, και με τ’ αυτιά τους βαριάκουσαν, και τα μάτια τους τα σφάλισαν, μήπως και δουν με τα μάτια τους κι ακούσουν με τ’ αυτιά τους και καταλάβουν με τη διάνοιά τους και επιστρέψουν και τους γιατρέψω.",
  "28": "Mάθετε, λοιπόν, ότι το σωτήριο αυτό μέσο του Θεού στάλθηκε στους εθνικούς κι αυτοί θα ακούσουν».",
  "29": "Kαι αφού τα είπε αυτά, αναχώρησαν οι Ιουδαίοι έχοντας μεταξύ τους ζωηρή συζήτηση.",
  "30": "Έμεινε, λοιπόν, ο Παύλος εκεί δύο ολόκληρα χρόνια σε δικό του ενοικιασμένο σπίτι και δεχόταν όλους εκείνους που τον επισκέπτονταν,",
  "31": "κηρύττοντάς τους τη βασιλεία του Θεού και διδάσκοντάς τους τα θέματα γύρω από τον Iησού Xριστό ξεκάθαρα, χωρίς καθόλου να τον εμποδίζουν."
}