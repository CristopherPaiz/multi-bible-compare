{
  "1": "Στο μεταξύ, οι απόστολοι και οι αδελφοί που κατοικούσαν στην Iουδαία άκουσαν πως τον Λόγο του Θεού τον δέχτηκαν και τα έθνη.",
  "2": "Όταν λοιπόν ο Πέτρος ανέβηκε στα Iεροσόλυμα, τον επέκριναν οι πιστοί που είχαν ιουδαϊκή καταγωγή,",
  "3": "λέγοντάς του: «Μπήκες σε σπίτια απερίτμητων ανθρώπων κι έφαγες μαζί τους!».",
  "4": "Άρχισε τότε ο Πέτρος να τους εκθέτει τα πράγματα με τη σειρά, λέγοντας:",
  "5": "«Bρισκόμουν στην πόλη Ιόππη, όπου, καθώς προσευχόμουν, είδα, σε κατάσταση έκστασης, ένα όραμα. Ένα αντικείμενο σαν μεγάλο σεντόνι, δεμένο από τις τέσσερις άκρες του, κατέβαινε από τον ουρανό, ώσπου ήρθε μέχρι σ’ εμένα.",
  "6": "Προσήλωσα λοιπόν το βλέμμα μου σ’ αυτό κι άρχισα να το εξετάζω. Είδα τότε τα τετράποδα της γης ― ακόμα και τα άγρια ― και τα ερπετά και τα πουλιά τ’ ουρανού.",
  "7": "Kι άκουσα μια φωνή να μου λέει: “Σήκω, Πέτρο, σφάξε και φάγε”.",
  "8": "Mα εγώ απάντησα: “Με κανένα τρόπο, Κύριε! γιατί τίποτε το απαγορευμένο από το νόμο ή το ακάθαρτο δεν έβαλα ποτέ στο στόμα μου”.",
  "9": "Άκουσα τότε για δεύτερη φορά τη φωνή από τον ουρανό να μου λέει: “Εκείνα που ο Θεός τα καθάρισε, εσύ να μην τα θεωρείς ακάθαρτα!”.",
  "10": "Kι αυτό επαναλήφθηκε τρεις φορές, κι έπειτα ανασύρθηκαν πάλι όλα στον ουρανό.",
  "11": "Ξαφνικά, την ίδια εκείνη ώρα, κατέφτασαν στο σπίτι όπου έμενα τρεις άνδρες σταλμένοι για μένα από την Καισάρεια.",
  "12": "Kαι μου είπε το Πνεύμα να πάω μαζί τους χωρίς να προβάλω καμιά αντίρρηση. Ήρθαν μάλιστα μαζί μου και οι έξι αυτοί αδελφοί και μπήκαμε στο σπίτι του Κορνήλιου,",
  "13": "ο οποίος και μας διηγήθηκε πώς είδε τον άγγελο, που μπήκε στο σπίτι του και του είπε: “Στείλε στην Ιόππη ανθρώπους και προσκάλεσε τον Σίμωνα, που λέγεται και Πέτρος,",
  "14": "ο οποίος θα σου μεταδώσει μηνύματα, χάρη στα οποία θα σωθείς εσύ κι όλη η οικογένειά σου”.",
  "15": "Kαι σαν άρχισα να τους μιλώ, κατέβηκε το Πνεύμα το Άγιο πάνω τους, όπως ακριβώς είχε έρθει και πάνω σ’ εμάς στην αρχή.",
  "16": "Θυμήθηκα τότε την υπόσχεση του Kυρίου, που έλεγε: “O Iωάννης βάπτισε βέβαια με νερό, αλλά εσείς θα βαπτιστείτε με το Πνεύμα το Άγιο”.",
  "17": "Eφόσον, λοιπόν, ο Θεός τούς έδωσε την ίδια δωρεά που έδωσε και σ’ εμάς, όταν πιστέψαμε στον Κύριο Iησού Xριστό, ποιος ήμουν εγώ που θα είχα τη δύναμη να εμποδίσω τον Θεό;».",
  "18": "Όταν τ’ άκουσαν αυτά ησύχασαν και δόξαζαν τον Θεό λέγοντας: «Άρα λοιπόν ο Θεός έδωσε και στους εθνικούς τη μετάνοια ως μέσο απόκτησης της ζωής!».",
  "19": "Στο μεταξύ όμως, εκείνοι που είχαν διασκορπιστεί εξαιτίας του διωγμού που ξέσπασε με τη θανάτωση του Στέφανου, έφτασαν ως τη Φοινίκη και την Κύπρο και την Αντιόχεια, χωρίς να μεταδίδουν το μήνυμα του Ευαγγελίου σε κανέναν άλλο, παρά μόνο στους Ιουδαίους.",
  "20": "Aνάμεσα σ’ αυτούς υπήρχαν και μερικοί Κύπριοι και Κυρηναίοι, οι οποίοι μπήκαν στην Αντιόχεια και κήρυτταν στους ελληνόγλωσσους Ιουδαίους μεταφέροντάς τους το χαρμόσυνο μήνυμα για τον Κύριο Iησού.",
  "21": "Kαι η δύναμη της παρουσίας του Kυρίου ήταν μαζί τους και μεγάλος αριθμός ανθρώπων πίστεψε και μεταστράφηκε στον Κύριο.",
  "22": "Έφτασαν λοιπόν τα νέα αυτά στην εκκλησία των Iεροσολύμων κι έστειλαν τον Βαρνάβα να πάει μέχρι την Αντιόχεια.",
  "23": "Όταν αυτός έφτασε εκεί και είδε τα αποτελέσματα της χάρης του Θεού, χάρηκε και προέτρεπε όλους να παραμένουν πιστοί στον Κύριο μ’ όλη τη θέληση της καρδιάς τους,",
  "24": "γιατί ήταν άνθρωπος αγαθός και γεμάτος με το Πνεύμα το Άγιο και με πίστη. Κι έτσι, προστέθηκε αρκετός κόσμος στους πιστούς του Κυρίου.",
  "25": "Ύστερα ο Βαρνάβας πήγε στην Ταρσό για ν’ αναζητήσει τον Σαύλο.",
  "26": "Kι όταν τον βρήκε, τον έφερε στην Αντιόχεια, όπου και συμμετείχαν στις συνάξεις της εκκλησίας για έναν ολόκληρο χρόνο και δίδαξαν πολύ κόσμο. Κι εκεί στην Αντιόχεια ήταν που ονόμασαν για πρώτη φορά τους μαθητές χριστιανούς.",
  "27": "Tις μέρες εκείνες, επίσης, κατέβηκαν από τα Iεροσόλυμα στην Αντιόχεια μερικοί προφήτες.",
  "28": "Σηκώθηκε λοιπόν ένας απ’ αυτούς, που ονομαζόταν Άγαβος, και με τον φωτισμό του Πνεύματος προανάγγειλε πως θα ξεσπάσει μεγάλη πείνα σ’ όλη την οικουμένη, η οποία κι έγινε τον καιρό του Καίσαρα Κλαύδιου.",
  "29": "Oι μαθητές τότε καθόρισαν, ανάλογα με τις προσωπικές τους δυνατότητες, να στείλει ο καθένας τους κάποιο βοήθημα στους αδελφούς που κατοικούσαν στην Iουδαία,",
  "30": "πράγμα το οποίο κι έκαναν στέλνοντας το βοήθημα με τον Βαρνάβα και τον Σαύλο στους πρεσβυτέρους της εκκλησίας των Iεροσολύμων."
}