{
  "1": "Tέλος, αδελφοί, να προσεύχεστε για μας, ώστε ο Λόγος του Κυρίου να διαδίδεται γρήγορα και να δοξάζεται, όπως έγινε και μ’ εσάς.",
  "2": "Kι επίσης για να γλιτώσουμε από τους παράλογους και πονηρούς ανθρώπους, γιατί βέβαια δε δέχονται όλοι την πίστη.",
  "3": "O Κύριος όμως είναι συνεπής, και αυτός θα σας στηρίξει και θα σας φυλάξει από τον πονηρό.",
  "4": "Έτσι, ο Κύριος μάς δίνει την πεποίθηση για σας ότι αυτά που σας παραγγέλλουμε, και τα εκτελείτε και θα συνεχίσετε να τα εκτελείτε.",
  "5": "Kι ευχόμαστε ο Κύριος να κατευθύνει τις καρδιές σας στην αγάπη του Θεού και στην καρτερική προσμονή του Χριστού.",
  "6": "Σας παραγγέλλουμε ακόμα, αδελφοί, στο όνομα του Κυρίου μας Ιησού Χριστού, να κρατιέστε μακριά από κάθε αδελφό που ζει άτακτα και όχι σύμφωνα με τον τρόπο ζωής που παρέλαβε από μας.",
  "7": "Άλλωστε, κι εσείς οι ίδιοι ξέρετε πώς πρέπει να μιμείστε εμάς, γιατί δε συμπεριφερθήκαμε άτακτα ανάμεσά σας",
  "8": "ούτε φάγαμε δωρεάν ψωμί από κανέναν, αλλά εργαζόμασταν νύχτα και μέρα με κόπο και μόχθο για να μην επιβαρύνουμε κανέναν από σας.",
  "9": "Όχι γιατί δεν έχουμε το δικαίωμα αυτό, αλλά για να γίνουμε σ’ εσάς το παράδειγμα, ώστε να μας μιμείστε.",
  "10": "Άλλωστε, και τότε που ήμασταν κοντά σας, η παραγγελία μας σ’ εσάς ήταν τούτη: Aν κάποιος δε θέλει να εργάζεται, δεν πρέπει ούτε και να τρώει.",
  "11": "Γιατί πράγματι ακούμε πως κάποιοι μεταξύ σας ζουν άτακτα, οι οποίοι καμία εργασία δεν κάνουν, παρά μόνο ασχολούνται με ξένες υποθέσεις.",
  "12": "Σ’ αυτούς, λοιπόν, παραγγέλλουμε και τους συνιστούμε στ’ όνομα του Κυρίου μας Ιησού Χριστού, να τρώνε το ψωμί τους εργαζόμενοι με τάξη.",
  "13": "Εσείς, πάντως, αδελφοί, μην κουραστείτε να κάνετε το καλό.",
  "14": "Kι αν κανείς δεν υπακούει σ’ αυτά που σας λέμε με την επιστολή, αυτόν να τον επισημαίνετε και να μη συναναστρέφεστε μαζί του για να ντραπεί.",
  "15": "Οπωσδήποτε όμως μην τον θεωρείτε ως εχθρό, αλλά να τον νουθετείτε ως αδελφό.",
  "16": "Kι ευχόμαστε ο Κύριος της ειρήνης να σας δίνει την ειρήνη για πάντα με κάθε τρόπο. O Κύριος να είναι μαζί με όλους σας.",
  "17": "Tο χαιρετισμό τον γράφω ιδιοχείρως εγώ ο Παύλος, πράγμα που είναι σημάδι γνησιότητας σε κάθε επιστολή μου. Αυτός είναι ο τρόπος που συνηθίζω να γράφω.",
  "18": "H χάρη του Κυρίου μας Ιησού Χριστού να είναι μαζί με όλους σας. Αμήν."
}