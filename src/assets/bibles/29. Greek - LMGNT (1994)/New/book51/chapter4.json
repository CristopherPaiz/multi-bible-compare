{
  "1": "Oι κύριοι να αποδίδετε στους δούλους σας ό,τι είναι δίκαιο και την ανάλογη αμοιβή τους, έχοντας υπόψη σας πως έχετε κι εσείς Κύριο στους ουρανούς.",
  "2": "Nα επιμένετε καρτερικά στην προσευχή αγρυπνώντας σ’ αυτήν με πνεύμα ευχαριστίας.",
  "3": "Παράλληλα να προσεύχεστε και για μας, να μας ανοίξει ο Θεός πόρτα για κήρυγμα, για να εξηγήσουμε το μυστήριο του Χριστού ― για το οποίο και βρίσκομαι στη φυλακή ―",
  "4": "ώστε να το φανερώσω με τον τρόπο που πρέπει να το κάνω.",
  "5": "Nα συμπεριφέρεστε με σοφία προς εκείνους που δεν είναι πιστοί και να χρησιμοποιείτε κάθε ευκαιρία για καλή μαρτυρία.",
  "6": "Tα λόγια σας να είναι πάντοτε ευχάριστα, καρυκευμένα με αλάτι και να ξέρετε πώς πρέπει να αποκρίνεστε στον καθένα σε κάθε περίπτωση.",
  "7": "Tα δικά μου νέα θα σας τα πει ο Τυχικός, ο αγαπητός αυτός αδελφός και πιστός υπηρέτης και συνεργάτης μου στο έργο του Κυρίου.",
  "8": "Tον οποίο αποφάσισα να σας τον στείλω μ’ αυτό το σκοπό: να πληροφορηθεί την κατάστασή σας και να τονώσει τις καρδιές σας.",
  "9": "Μαζί του στέλνω και τον Ονήσιμο, τον επίσης πιστό και αγαπητό αδελφό, που είναι συντοπίτης σας. Αυτοί θα σας πληροφορήσουν για όλα τα νέα μας απ’ εδώ.",
  "10": "Σας χαιρετά ο Αρίσταρχος, που βρίσκεται μαζί μου στη φυλακή. Επίσης σας χαιρετούν ο Μάρκος ο ανεψιός του Βαρνάβα, για τον οποίο πήρατε οδηγίες να τον δεχτείτε, αν σας επισκεφτεί,",
  "11": "και ο Ιησούς, που είναι γνωστός και με το όνομα Ιούστος. Από τους χριστιανούς ιουδαϊκής καταγωγής αυτοί οι τρεις είναι οι μόνοι συνεργάτες μου στο έργο της διάδοσης της βασιλείας του Θεού, οι οποίοι και υπήρξαν παρηγοριά για μένα.",
  "12": "Σας χαιρετά ο Επαφράς ο συμπατριώτης σας, ο οποίος είναι ένας δούλος του Χριστού που επιδίδεται συνεχώς σε αγώνα προσευχής για σας, ώστε να παραμένετε τέλειοι κι ολοκληρωμένοι σε όλους τους τομείς του θελήματος του Θεού.",
  "13": "Kι οπωσδήποτε σας βεβαιώνω γι’ αυτόν, πως διατηρεί μεγάλο ενδιαφέρον για σας και για τους πιστούς που υπάρχουν στη Λαοδίκεια και στην Ιεράπολη.",
  "14": "Σας χαιρετά ο Λουκάς ο αγαπητός γιατρός, και ο Δημάς.",
  "15": "Δώστε χαιρετισμούς στους αδελφούς που είναι στη Λαοδίκεια, κι επίσης στον Νυμφά και στην εκκλησία που συναθροίζεται στο σπίτι του.",
  "16": "Tέλος, αφού διαβαστεί η επιστολή αυτή ανάμεσά σας, φροντίστε να διαβαστεί και στην εκκλησία των Λαοδικέων. Επίσης φροντίστε να παραλάβετε κι εκείνη που θα σας φέρουν από τη Λαοδίκεια για να τη διαβάσετε κι εσείς.",
  "17": "Kαι στον Άρχιππο μεταβιβάστε τούτη την παραγγελία μου: «Πρόσεχε την υπηρεσία που παρέλαβες από τον Κύριο, ώστε να την εκπληρώνεις».",
  "18": "O δικός μου χαιρετισμός γράφεται ιδιοχείρως από μένα τον Παύλο. Nα θυμάστε στις προσευχές σας τα δεσμά μου. H χάρη του Θεού να είναι μαζί σας. Αμήν."
}