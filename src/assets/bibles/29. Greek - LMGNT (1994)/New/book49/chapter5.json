{
  "1": "Γίνεστε, λοιπόν, μιμητές του Θεού σαν παιδιά του αγαπητά.",
  "2": "Kι έτσι να συμπεριφέρεστε με αγάπη, όπως ακριβώς αγάπησε κι εμάς ο Χριστός και παρέδωσε τον εαυτό του προσφορά και θυσία για χάρη μας, σαν ευωδιαστή οσμή στον Θεό.",
  "3": "Kι όσο για πορνεία και κάθε άλλου είδους αισχρότητα ή πλεονεξία ούτε καν λόγος δεν πρέπει να γίνεται μεταξύ σας, όπως αρμόζει σε αγίους.",
  "4": "Tο ίδιο ισχύει και για τα αισχρόλογα και την άσκοπη φλυαρία ή τους σαχλούς αστεϊσμούς, που δεν έχουν θέση μεταξύ σας, αλλ’ απεναντίας να εκδηλώνετε την ευχαριστία σας στον Θεό.",
  "5": "Γιατί τούτο να ξέρετε πολύ καλά, πως κανένας πόρνος ή ηθικά ακάθαρτος ή πλεονέκτης ― ο οποίος είναι στην ουσία ειδωλολάτρης ― δεν κληρονομεί μερίδιο στη βασιλεία του Χριστού και Θεού.",
  "6": "Προσέχετε να μη σας εξαπατάει κανένας με κούφια λόγια, γιατί γι’ αυτά τα πράγματα ξεσπάει η οργή του Θεού πάνω στους ανθρώπους που απειθούν.",
  "7": "Mη συμμετέχετε λοιπόν στον τρόπο ζωής αυτών των ανθρώπων.",
  "8": "Βέβαια, κάποτε ήσασταν εσείς οι ίδιοι σκοτάδι, αλλά τώρα μεταβληθήκατε σε φως κοντά στον Κύριο. Ως άνθρωποι του φωτός, λοιπόν, να περπατάτε ―",
  "9": "και η καρποφορία του Πνεύματος εκδηλώνεται, βέβαια, με άκρα αγαθότητα και δικαιοσύνη και αλήθεια ―",
  "10": "φροντίζοντας να εξακριβώνετε τι είναι αρεστό στον Κύριο.",
  "11": "Kαι μη συμμετέχετε στα σκοτεινά έργα των ανθρώπων, τα οποία δε φέρνουν καλά αποτελέσματα. Απεναντίας, μάλιστα, να τους ελέγχετε.",
  "12": "Γιατί, τα όσα γίνονται απ’ αυτούς στα κρυφά, είναι ντροπή ακόμα και να τα αναφέρει κανείς.",
  "13": "Kι όταν πάνω σε όλα αυτά πέσει το φως, τότε βγαίνουν στο φανερό. Kαι βέβαια κάθε πράγμα όταν βγει στο φανερό γίνεται πια ορατό απ’ όλους.",
  "14": "Γι’ αυτό λέει ο ύμνος: «Ξύπνα εσύ που κοιμάσαι κι αναστήσου από τους νεκρούς, και θα σε φωτίσει ο Χριστός».",
  "15": "Προσέχετε, λοιπόν, πώς ακριβώς βαδίζετε στη χριστιανική ζωή σας. Όχι ασύνετα αλλά με σύνεση,",
  "16": "κάνοντας καλή χρήση όλου του καιρού που έχετε, γιατί οι μέρες είναι πονηρές.",
  "17": "Γι’ αυτό, μη γίνεστε άφρονες, αλλά να αντιλαμβάνεστε ποιο είναι το θέλημα του Κυρίου.",
  "18": "Kαι μη μεθάτε με κρασί, πράγμα που είναι ασωτία, αλλά να γεμίζετε με το Πνεύμα,",
  "19": "απαγγέλλοντας μεταξύ σας ψαλμούς και ύμνους και πνευματικά τραγούδια, τραγουδώντας και ψάλλοντας μέσα από την καρδιά σας στον Κύριο και",
  "20": "ευχαριστώντας πάντοτε και για όλα τον Θεό και Πατέρα μας στ’ όνομα του Κυρίου μας Ιησού Χριστού.",
  "21": "Nα υποτάσσεστε ο ένας στον άλλο με φόβο Χριστού.",
  "22": "Οι γυναίκες να υποτάσσεστε στους άνδρες σας, όπως στον Κύριο,",
  "23": "γιατί ο άνδρας είναι κεφαλή της γυναίκας, όπως είναι και ο Χριστός κεφαλή της εκκλησίας, ο οποίος και είναι ο Σωτήρας του σώματος.",
  "24": "Πάντως, όπως ακριβώς η εκκλησία υποτάσσεται στον Χριστό, έτσι πρέπει να υποτάσσονται και οι γυναίκες στους άνδρες τους σε όλα.",
  "25": "Οι άνδρες να αγαπάτε τις γυναίκες σας, όπως κι ο Χριστός αγάπησε την εκκλησία και πρόσφερε τον εαυτό του για χάρη της",
  "26": "με σκοπό να την αγιάσει, αφού την καθάρισε με το λουτρό του νερού μέσω της διδαχής του,",
  "27": "έτσι που να καταστήσει για τον εαυτό του την εκκλησία ένδοξη, χωρίς να έχει καμιά κηλίδα ή ρυτίδα ή κάτι παρόμοιο, αλλά να είναι άγια και άψογη.",
  "28": "Έτσι οφείλουν οι άνδρες να αγαπούν τις γυναίκες τους σαν να πρόκειται για τα δικά τους σώματα. Όποιος αγαπάει τη γυναίκα του, αγαπάει τον εαυτό του.",
  "29": "Kαι πράγματι, κανένας ποτέ δε μίσησε το ίδιο του το σώμα. Απεναντίας, το τρέφει και το περιθάλπει, όπως και ο Κύριος την εκκλησία,",
  "30": "γιατί είμαστε μέλη του σώματός του, κομμάτι από τη σάρκα του και από τα οστά του.",
  "31": "Γι’ αυτό θα εγκαταλείψει ο άνδρας τον πατέρα του και τη μητέρα του και θα προσκολληθεί στη γυναίκα του και θα ενωθούν οι δυο τους σε μία σάρκα.",
  "32": "Tο μυστήριο αυτό είναι πολύ μεγάλο, και μ’ αυτό εννοώ βέβαια τη σχέση του Χριστού με την εκκλησία.",
  "33": "Mα κι εσείς όμως, ο καθένας από σας ξεχωριστά, μ’ αυτόν ακριβώς τον τρόπο ν’ αγαπάει τη γυναίκα του, σαν να πρόκειται δηλαδή για τον εαυτό του, έτσι που σαν αποτέλεσμα και η γυναίκα να σέβεται τον άνδρα."
}