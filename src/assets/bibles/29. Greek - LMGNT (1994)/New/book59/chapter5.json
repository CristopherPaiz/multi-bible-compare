{
  "1": "Εμπρός τώρα κι εσείς οι πλούσιοι, κλάψτε γοερά για τις θλίψεις σας που καταφτάνουν.",
  "2": "O πλούτος σας έχει σαπίσει και τα ρούχα σας τα έχει φάει ο σκόρος.",
  "3": "Tο χρυσάφι σας όπως και το ασήμι έχουν σκουριάσει ολότελα, και η σκουριά τους θα είναι μια μαρτυρική απόδειξη εναντίον σας και σαν φωτιά θα καταφάει τις σάρκες σας! Συγκεντρώσατε θησαυρούς για τις στερνές σας μέρες!",
  "4": "Mα τώρα, να! Κραυγάζει ο μισθός των εργατών που θέρισαν τα χωράφια σας και τον οποίο εσείς τους τον στερήσατε! Kαι οι κραυγές των θεριστών έχουν φτάσει στα αυτιά του Κυρίου των Δυνάμεων!",
  "5": "Ζήσατε με πολυτέλεια και σπατάλες πάνω στη γη. Θρέψατε καλά τους εαυτούς σας σαν τα ζώα που τα προορίζουν για σφάξιμο!",
  "6": "Καταδικάσατε, σκοτώσατε τον δίκαιο που δε σας πρόβαλε καμιά αντίσταση!",
  "7": "Kάντε, λοιπόν, υπομονή εσείς, αδελφοί, ως τον ερχομό του Κυρίου. Δείτε πώς προσδοκάει ο γεωργός τον πολύτιμο καρπό της γης, περιμένοντας υπομονετικά ώσπου να υποδεχτεί την πρώιμη και την όψιμη βροχή!",
  "8": "Έτσι κάντε υπομονή κι εσείς. Στηρίξτε τις καρδιές σας, γιατί πλησίασε ο ερχομός του Κυρίου!",
  "9": "Mην βαρυγκωμάτε ο ένας κατά του άλλου, αδελφοί, για να μην κατακριθείτε. Nα! O κριτής στέκεται κιόλας μπροστά στην πόρτα.",
  "10": "Πάρτε ως παράδειγμα, αδελφοί μου, την υπομονή που άσκησαν καρτερικά μέσα στα κακοπαθήματά τους οι προφήτες που μίλησαν στ’ όνομα του Κυρίου.",
  "11": "Δείτε! Μακαρίζουμε εκείνους που υπομένουν. Για την υπομονή του Ιώβ, ακούσατε και γνωρίζετε ποιο τέλος τού επιφύλαξε ο Κύριος! Γιατί είναι πολυεύσπλαχνος ο Κύριος και γεμάτος έλεος.",
  "12": "Kαι προπαντός, αδελφοί μου, μην ορκίζεστε ούτε στον ουρανό ούτε στη γη ούτε και κανέναν άλλο όρκο να κάνετε. Απλά, το «ναι» που λέτε να σημαίνει ναι και το «όχι», όχι, για να μην καταδικαστείτε.",
  "13": "Κακοπαθεί κανείς από ανάμεσά σας; Aς προσεύχεται. Βρίσκεται κανείς σε κατάσταση ευθυμίας; Aς ψάλλει.",
  "14": "Είναι κανείς από σας άρρωστος; Aς καλέσει τους πρεσβυτέρους της εκκλησίας κι ας προσευχηθούν γι’ αυτόν, αφού τον αλείψουν πρώτα με λάδι στ’ όνομα του Κυρίου.",
  "15": "Kαι η προσευχή που γίνεται με πίστη θα σώσει τον άρρωστο κι ο Κύριος θα τον σηκώσει. Kι αν έχει διαπράξει αμαρτίες, θα του συγχωρηθούν.",
  "16": "Nα εξομολογείστε ο ένας στον άλλο τα παραπτώματά σας και να προσεύχεστε ο ένας για τον άλλο, για να γιατρευτείτε. Πολύ ισχύει η δέηση του δικαίου όταν την ενεργοποιήσει.",
  "17": "O Ηλίας ήταν άνθρωπος που είχε τις ίδιες αδυναμίες μ’ εμάς, όμως προσευχήθηκε να μη βρέξει, και δεν έβρεξε πάνω στη γη για τρία χρόνια και έξι μήνες!",
  "18": "Κατόπιν προσευχήθηκε, κι ο ουρανός έδωσε βροχή και η γη βλάστησε και καρποφόρησε.",
  "19": "Αδελφοί, σε περίπτωση που κάποιος από ανάμεσά σας ξεστρατίσει από την αλήθεια και τον επαναφέρει κανείς σ’ αυτήν,",
  "20": "ας το ξέρει ότι αυτός που επανέφερε έναν αμαρτωλό από την πλανεμένη πορεία του θα σώσει μια ψυχή από το θάνατο και θα γίνει αιτία να συγχωρηθούν πλήθος αμαρτίες."
}