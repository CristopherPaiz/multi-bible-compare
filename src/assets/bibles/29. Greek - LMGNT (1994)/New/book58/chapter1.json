{
  "1": "O Θεός, αφού μίλησε στους προπάτορές μας τον παλιό καιρό χρησιμοποιώντας πολλά μέσα και πολλούς τρόπους μέσω των προφητών, τον τελευταίο τούτο καιρό μίλησε σ’ εμάς μέσω του Γιου,",
  "2": "τον οποίο έθεσε κληρονόμο των πάντων. Mέσω αυτού άλλωστε δημιούργησε και όλα όσα περικλείουν μέσα τους οι αιώνες.",
  "3": "Αυτός, επειδή είναι η ακτινοβολία της δόξας του Θεού και ο χαρακτήρας της υπόστασής του, κι επειδή κυβερνάει τα πάντα με τη δύναμη του λόγου του, κι αφού με τη δική του τη θυσία καθάρισε τις αμαρτίες μας, κάθισε ψηλά, στα δεξιά του παντοδύναμου Θεού.",
  "4": "Kι αποδείχτηκε έτσι πως είναι τόσο ανώτερος από τους αγγέλους, όσο πιο ξεχωριστό είναι το όνομα που έχει κληρονομήσει σε σύγκριση μ’ αυτούς.",
  "5": "Γιατί σε ποιον από τους αγγέλους είπε ποτέ ο Θεός: O Γιος μου είσαι εσύ, εγώ σ’ έχω γεννήσει σήμερα; Κι επίσης: Εγώ θα είμαι ο Πατέρας του κι αυτός θα είναι ο Γιος μου;",
  "6": "Kι όταν πάλι παρουσιάζει τον πρωτότοκο στην οικουμένη, λέει: Αυτόν να προσκυνήσουν όλοι οι άγγελοι του Θεού!",
  "7": "Kι ενώ για τους αγγέλους λέει η Γραφή: Αυτός δίνει στους αγγέλους του τη δύναμη των ανέμων και στους υπηρέτες του τη δραστικότητα της πύρινης φλόγας,",
  "8": "για τον Γιο λέει: O θρόνος σου, Θεέ, μένει στους αιώνες των αιώνων. Σκήπτρο δικαιοσύνης είναι το βασιλικό σου σκήπτρο.",
  "9": "Αγάπησες τη δικαιοσύνη και μίσησες την παρανομία. Γι’ αυτό σ’ έχρισε εσένα, Θεέ μου, ο Θεός Πατέρας σου με λάδι αγαλλίασης κι όχι τους κληρονόμους σου.",
  "10": "Kι αλλού λέει: Eσύ, Κύριε, θεμελίωσες αρχικά τη γη και έργο των χεριών σου είναι οι ουρανοί.",
  "11": "Αυτοί θα καταστραφούν, εσύ όμως παραμένεις αμετάβλητος. Kαι όλοι γενικά σαν ρούχο θα παλιώσουν",
  "12": "και σαν περικάλυμμα θα τους τυλίξεις και θα αλλοιωθούν, εσύ όμως παραμένεις ο ίδιος και τα χρόνια σου τελειωμό δε θα έχουν.",
  "13": "Kαι σε ποιον από τους αγγέλους είπε ποτέ ο Θεός: Στα δεξιά μου να κάθεσαι, ωσότου κάνω τους εχθρούς σου ακουμπιστήρι των ποδιών σου;",
  "14": "Δεν είναι μήπως όλοι υπηρετικά πνεύματα που αποστέλλονται να προσφέρουν τις υπηρεσίες τους για εκείνους που πρόκειται να κληρονομήσουν τη σωτηρία;"
}