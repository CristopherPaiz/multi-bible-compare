{
  "1": "Γιατί κάθε αρχιερέας που επιλέγεται ανάμεσα από τους ανθρώπους αναλαμβάνει το λειτούργημα του μεσάζοντα προς τον Θεό για λογαριασμό των ανθρώπων, για να προσφέρει δώρα και θυσίες για τις αμαρτίες τους,",
  "2": "επειδή είναι σε θέση να δείχνει κατανόηση προς εκείνους που βρίσκονται σε άγνοια και πλάνη. Γιατί κι ο ίδιος είναι περιβεβλημένος με την ανθρώπινη αδυναμία.",
  "3": "Kαι εξαιτίας αυτής της αδυναμίας του οφείλει, όπως το κάνει για το λαό, έτσι να προσφέρει θυσίες και για τον εαυτό του, για συγχώρηση αμαρτιών.",
  "4": "Kαι την τιμή αυτή δεν την παίρνει κανείς αυθαίρετα για τον εαυτό του, αλλά ύστερα από πρόσκληση του Θεού, όπως ακριβώς έγινε με τον Aαρών.",
  "5": "Έτσι κι ο Χριστός, δεν ήταν ο ίδιος που απένειμε στον εαυτό του τη δόξα να γίνει αρχιερέας, αλλά εκείνος που του είπε: O Γιος μου είσαι εσύ, εγώ σ’ έχω γεννήσει σήμερα.",
  "6": "Όπως λέει και σε μια διαφορετική περίπτωση: Eσύ είσαι ιερέας παντοτινός σύμφωνα με τον τύπο του Μελχισεδέκ.",
  "7": "Αυτός, στη διάρκεια της ενανθρώπισής του, αφού ύψωσε προσευχές και ικεσίες με δυνατή κραυγή και δάκρυα σ’ εκείνον που είχε τη δύναμη να τον διαφυλάξει από το θάνατο, και εισακούστηκε χάρη στην ευλάβειά του,",
  "8": "τελικά μέσα από τα παθήματα έμαθε την υπακοή, παρόλο που ήταν ο Γιος.",
  "9": "Kι όταν υπάκουσε ως το τέλος, έγινε η αιτία παντοτινής σωτηρίας για όλους εκείνους που υπακούνε σ’ αυτόν,",
  "10": "αφού αναγορεύτηκε από τον Θεό αρχιερέας κατά τον τύπο του Μελχισεδέκ.",
  "11": "Για το θέμα αυτό έχουμε πολλά να πούμε, αλλά είναι δύσκολο να σας εξηγήσουμε, γιατί έχετε γίνει απρόθυμοι να καταλάβετε.",
  "12": "Kι ενώ θα έπρεπε να είστε δάσκαλοι, ύστερα από τόσο καιρό, εσείς έχετε ανάγκη να σας διδάσκει κανείς πάλι από την αρχή τα βασικά στοιχεία των λόγων του Θεού. Kι έτσι έχετε καταντήσει να χρειάζεστε γάλα πάλι κι όχι στερεά τροφή!",
  "13": "Kαι καθένας, βέβαια, που τρέφεται με γάλα είναι απροετοίμαστος για τη διδαχή της δικαιοσύνης, γιατί είναι βρέφος.",
  "14": "Ενώ η στερεά τροφή είναι για τους αναπτυγμένους, που χάρη στην εξάσκηση έχουν γυμνασμένα τα αισθητήριά τους, έτσι ώστε να μπορούν να κάνουν διάκριση ανάμεσα στο καλό και στο κακό."
}