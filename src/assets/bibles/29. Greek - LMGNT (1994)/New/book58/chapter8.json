{
  "1": "Tο επιστέγασμα, λοιπόν, των όσων λέμε είναι ότι έχουμε έναν αρχιερέα τέτοιου κύρους, που κάθισε στα δεξιά του θρόνου της Μεγαλοσύνης στους ουρανούς",
  "2": "ως λειτουργός στα Άγια των Αγίων και στην αληθινή Σκηνή, την οποία έστησε όχι άνθρωπος, αλλά ο ίδιος ο Κύριος!",
  "3": "Γιατί βέβαια, ο κάθε αρχιερέας ορίζεται με σκοπό να προσφέρει δώρα και θυσίες. Γι’ αυτό ήταν αναγκαίο να έχει κι αυτός κάτι να προσφέρει.",
  "4": "Άλλωστε, αν ήταν στη γη ούτε καν θα ήταν ιερέας, αφού υπάρχουν ήδη οι ιερείς που προσφέρουν τα δώρα σύμφωνα με το νόμο,",
  "5": "οι οποίοι και τελούν τη λατρεία σαν σκιώδη απομίμηση αυτής που γίνεται στους ουρανούς, όπως έχει αποκαλυφτεί σύμφωνα με τη θεία εντολή στον Μωυσή, όταν επρόκειτο να κατασκευάσει τη Σκηνή. Πρόσεξε, του είπε, να τα εκτελέσεις όλα σύμφωνα με το πρότυπο που σου υποδείχτηκε πάνω στο βουνό.",
  "6": "Tώρα όμως ο Ιησούς έχει αναλάβει ένα τόσο ανώτερο ιερατικό λειτούργημα, όσο ανώτερη είναι η διαθήκη της οποίας είναι μεσίτης, και η οποία έχει νομοθετηθεί με βάση υπέρτερες υποσχέσεις.",
  "7": "Kαι βέβαια, αν η πρώτη εκείνη διαθήκη δεν ήταν ανεπαρκής, δε θα χρειαζόταν να αντικατασταθεί από μια δεύτερη.",
  "8": "Γιατί πράγματι, κατηγορώντας τους ο Λόγος του Θεού λέει: Δείτε, έρχονται μέρες, λέει ο Κύριος, που θα συνάψω με το λαό Ισραήλ και με το λαό του Ιούδα μια καινούρια διαθήκη.",
  "9": "Αυτή δε θα είναι σαν τη διαθήκη που συνήψα με τους προπάτορές τους, τότε που τους πήρα από το χέρι για να τους βγάλω από τη χώρα της Αιγύπτου, καθότι αυτοί δεν παρέμειναν σταθεροί στη διαθήκη μου, κι εγώ τους παραγκώνισα, λέει ο Κύριος.",
  "10": "Γι’ αυτό, η διαθήκη που θα συνάψω με το λαό Ισραήλ ύστερα από τις μέρες εκείνες, είναι τούτη, λέει ο Κύριος: Θα εντυπώσω τους νόμους μου στη διάνοιά τους και πάνω στις καρδιές τους θα τους χαράξω. Tότε θα είμαι ο Θεός τους και αυτοί θα είναι ο λαός μου.",
  "11": "Kαι δε θα διδάσκει πια ο καθένας το συμπολίτη του και τον αδελφό του λέγοντάς του: Γνώρισε τον Κύριο, γιατί όλοι θα με γνωρίζουν, από τον μικρότερο ως τον μεγαλύτερό τους.",
  "12": "Γιατί θα τους δείξω έλεος για τις αδικίες τους, και τις αμαρτίες τους καθώς και τις παρανομίες τους δε θα τις θυμηθώ πια.",
  "13": "Kαι με τη χρησιμοποίηση της λέξης «καινούρια», έχει κηρύξει παλιωμένη πια την πρώτη. Kι όταν ένα πράγμα παλιώνει και γερνάει, βρίσκεται κιόλας κοντά στον αφανισμό."
}