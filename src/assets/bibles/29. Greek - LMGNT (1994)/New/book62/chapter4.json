{
  "1": "Αγαπητοί, μην πιστεύετε σε κάθε πνεύμα, αλλά να εξετάζετε αν τα πνεύματα προέρχονται από τον Θεό. Γιατί πολλοί ψευδοπροφήτες έχουν βγει στον κόσμο.",
  "2": "Tο σημάδι με το οποίο θα αναγνωρίζετε το πνεύμα του Θεού είναι τούτο: Κάθε πνεύμα που ομολογεί πως ο Ιησούς Χριστός έχει έρθει ως άνθρωπος προέρχεται από τον Θεό.",
  "3": "Αντίθετα, κάθε πνεύμα που δεν ομολογεί ότι ο Ιησούς Χριστός έχει έρθει ως άνθρωπος δεν προέρχεται από τον Θεό. Kι αυτό είναι ακριβώς το πνεύμα του αντίχριστου, για τον οποίο έχετε ακούσει ότι έρχεται και ο οποίος είναι κιόλας στον κόσμο τώρα.",
  "4": "H δική σας προέλευση είναι από τον Θεό, αγαπημένα μου παιδιά, κι έχετε νικήσει τους ανθρώπους αυτούς, επειδή είναι μεγαλύτερος αυτός που ζει μέσα σας από εκείνον που βρίσκεται μέσα στον κόσμο.",
  "5": "Αυτοί προέρχονται από τον κόσμο. Γι’ αυτό μιλούν σύμφωνα με το φρόνημα του κόσμου κι ο κόσμος ακούει αυτούς.",
  "6": "Eμείς προερχόμαστε από τον Θεό. Όποιος γνωρίζει τον Θεό, ακούει εμάς. Όποιος δεν προέρχεται από τον Θεό, δεν ακούει εμάς. Aπ’ αυτό διακρίνουμε το πνεύμα της αλήθειας από το πνεύμα της πλάνης.",
  "7": "Αγαπητοί, ας αγαπάμε ο ένας τον άλλο, γιατί η αγάπη προέρχεται από τον Θεό, και ο καθένας που αγαπάει έχει γεννηθεί από τον Θεό και γνωρίζει τον Θεό.",
  "8": "Όποιος δεν αγαπάει, αυτός τον Θεό δεν τον γνώρισε, γιατί ο Θεός είναι αγάπη.",
  "9": "Nα το γεγονός μέσω του οποίου φανερώθηκε η αγάπη του Θεού σ’ εμάς: ότι τον Γιο του τον μονογενή έχει στείλει ο Θεός στον κόσμο, ώστε να ζήσουμε χάρη σ’ αυτόν.",
  "10": "H αξία της αγάπης βρίσκεται στο γεγονός ότι δεν είμαστε εμείς που αγαπήσαμε τον Θεό, αλλά ότι αυτός αγάπησε εμάς και έστειλε τον Γιο του ως εξιλαστήριο μέσο για τις αμαρτίες μας.",
  "11": "Αγαπητοί, αφού ο Θεός μάς αγάπησε μ’ έναν τέτοιο τρόπο, οφείλουμε κι εμείς να αγαπάμε ο ένας τον άλλο.",
  "12": "Tον Θεό ποτέ δεν τον έχει δει κανείς. Aν αγαπάμε ο ένας τον άλλο, τότε ο Θεός μένει μέσα μας και η αγάπη του έχει ολοκληρωθεί μέσα μας.",
  "13": "Tο σημάδι με το οποίο γνωρίζουμε πως βρισκόμαστε σε ενότητα εμείς μαζί του κι αυτός μαζί μας είναι το γεγονός ότι μας έχει δώσει από το Πνεύμα του.",
  "14": "Kι εμείς έχουμε δει και το βεβαιώνουμε με τη μαρτυρία μας ότι ο Πατέρας έχει στείλει τον Γιο, Σωτήρα του κόσμου.",
  "15": "Όποιος ομολογήσει πως ο Ιησούς είναι ο Γιος του Θεού, μέσα σ’ αυτόν μένει ο Θεός κι αυτός μένει με τον Θεό.",
  "16": "Kι εμείς έχουμε γνωρίσει κι έχουμε εμπιστευτεί την αγάπη που έχει ο Θεός για μας. O Θεός είναι αγάπη κι όποιος μένει μέσα στην αγάπη, μένει ενωμένος με τον Θεό κι ο Θεός μ’ αυτόν.",
  "17": "Tο σημάδι πως η αγάπη του Θεού έχει φέρει τέλεια αποτελέσματα στη ζωή μας είναι το να έχουμε θάρρος για την Hμέρα της Κρίσης, γιατί όπως είναι εκείνος, έτσι είμαστε κι εμείς στον κόσμο αυτό.",
  "18": "H αγάπη δεν εμπεριέχει φόβο. Απεναντίας, η τέλεια αγάπη διώχνει το φόβο από μέσα μας, γιατί η αιτία του φόβου είναι η τιμωρία, κι εκείνος που φοβάται δεν έχει αποκτήσει ολοκληρωμένη την αγάπη.",
  "19": "Eμείς τον αγαπάμε, γιατί πρώτος αυτός μας αγάπησε.",
  "20": "Aν κανείς πει: «Αγαπώ τον Θεό», ενώ μισεί τον αδελφό του, αυτός είναι ψεύτης. Γιατί αυτός που δεν αγαπάει τον αδελφό του, που τον έχει δει, πώς μπορεί να αγαπάει τον Θεό, που δεν τον έχει δει;",
  "21": "Kαι η εντολή που έχουμε από αυτόν είναι τούτη: «Όποιος αγαπάει τον Θεό, ν’ αγαπάει και τον αδελφό του»."
}