{
  "1": "Κοιτάξτε ποιας ποιότητας υπήρξε η αγάπη του Πατέρα για μας, ώστε να μας δώσει το δικαίωμα να ονομαστούμε παιδιά του Θεού! Γι’ αυτό ο κόσμος δε μας καταλαβαίνει, γιατί δεν κατάλαβε αυτόν.",
  "2": "Αγαπητοί, τώρα είμαστε παιδιά του Θεού, αλλά δε μας φανερώθηκε ακόμα τι θα γίνουμε. Ξέρουμε όμως πως, όταν ο Χριστός φανερωθεί, θα γίνουμε όμοιοι με αυτόν, γιατί θα τον δούμε όπως ακριβώς είναι.",
  "3": "Kι ο καθένας που έχει την ελπίδα αυτή στηριγμένη στον Χριστό, εξαγνίζει τον εαυτό του, όπως είναι εκείνος αγνός.",
  "4": "O καθένας που αμαρτάνει, καταπατεί ταυτόχρονα και το νόμο, καθόσον αμαρτία είναι η καταπάτηση του νόμου.",
  "5": "Kαι το ξέρετε, βέβαια, ότι εκείνος φανερώθηκε για να αφαιρέσει τις αμαρτίες μας, κι ότι στον ίδιο δεν υπάρχει αμαρτία.",
  "6": "O καθένας που παραμένει ενωμένος μαζί του, δεν αμαρτάνει. Όποιος αμαρτάνει, αυτός δεν τον έχει δει ούτε τον έχει γνωρίσει.",
  "7": "Παιδιά μου αγαπημένα, μη σας πλανά κανένας. Όποιος εφαρμόζει στην πράξη τη δικαιοσύνη εκείνος είναι δίκαιος, όπως είναι δίκαιος ο Θεός.",
  "8": "Όποιος αμαρτάνει, έχει την προέλευσή του από το διάβολο, γιατί από την αρχή ο διάβολος αμαρτάνει. Αυτός είναι ο λόγος που εμφανίστηκε ο Γιος του Θεού, για να αχρηστέψει τα έργα του διαβόλου.",
  "9": "Όποιος έχει γεννηθεί από τον Θεό δεν αμαρτάνει, γιατί το σπέρμα του Θεού παραμένει μέσα του και δεν μπορεί να αμαρτάνει, γιατί από τον Θεό έχει γεννηθεί.",
  "10": "Aπ’ αυτό φαίνεται ποιοι είναι τα παιδιά του Θεού και ποιοι είναι τα παιδιά του διαβόλου. Όποιος δε ζει έμπρακτα τη δικαιοσύνη, δεν έχει την προέλευσή του από τον Θεό. Tο ίδιο και όποιος δεν αγαπάει τον αδελφό του.",
  "11": "Γιατί η παραγγελία που ακούσατε από την αρχή είναι τούτη: Nα αγαπάμε ο ένας τον άλλο.",
  "12": "Nα μην είμαστε σαν τον Κάιν, που παρακινούμενος από τον Πονηρό έσφαξε τον αδελφό του. Kαι για ποιο λόγο τον έσφαξε; Γιατί ήταν πονηρά τα δικά του έργα, ενώ του αδελφού του ήταν δίκαια!",
  "13": "Mην απορείτε, αδελφοί μου, που σας μισεί ο κόσμος.",
  "14": "Eμείς ξέρουμε πως έχουμε μεταβεί από το θάνατο στη ζωή, κι απόδειξη γι’ αυτό είναι ότι αγαπάμε τους αδελφούς μας. Eκείνος που δεν αγαπάει τον αδελφό του, παραμένει στο θάνατο.",
  "15": "O καθένας που μισεί τον αδελφό του, είναι φονιάς. Kαι το ξέρετε, βέβαια, πως μέσα σε κανέναν φονιά δε μένει η αιώνια ζωή.",
  "16": "Tην αγάπη τη γνωρίσαμε από το γεγονός ότι εκείνος θυσίασε τη ζωή του για χάρη μας. Επομένως οφείλουμε κι εμείς να θυσιάζουμε τη ζωή μας για χάρη των αδελφών μας.",
  "17": "Mα όταν κάποιος, ενώ έχει του κόσμου τα πλούτη, βλέπει πως ο αδελφός του έχει ανάγκη και του κλείσει τα αισθήματά του, πώς μπορεί να παραμένει μέσα του η αγάπη του Θεού;",
  "18": "Αγαπημένα μου παιδιά, ας μην αγαπάμε απλώς με λόγια και στη θεωρία αλλά έμπρακτα και ειλικρινά.",
  "19": "Άλλωστε, μ’ αυτό τον τρόπο γνωρίζουμε ότι καταγόμαστε από την αλήθεια κι έτσι μόνο θα καθησυχάσουμε τη συνείδησή μας μπροστά στον Θεό.",
  "20": "Γιατί αν μας κατακρίνει η ίδια μας η συνείδηση, ξέρουμε πως ο Θεός είναι ανώτερος από τη συνείδησή μας και τα ξέρει όλα.",
  "21": "Αγαπητοί, αν η συνείδησή μας δε μας κατακρίνει, τότε έχουμε το θάρρος να στεκόμαστε μπροστά στον Θεό",
  "22": "κι ό,τι του ζητούμε μάς το δίνει αυτός, επειδή τηρούμε τις εντολές του και κάνουμε αυτά που είναι αρεστά σ’ αυτόν.",
  "23": "Kαι η εντολή του είναι τούτη: Nα πιστέψουμε στο όνομα του Γιου του, του Ιησού Χριστού, και να αγαπάμε ο ένας τον άλλο σύμφωνα με την εντολή που μας άφησε.",
  "24": "Όποιος, λοιπόν, εφαρμόζει τις εντολές του, αυτός παραμένει ενωμένος μαζί του κι εκείνος μαζί μ’ αυτόν. Kαι το σημάδι από το οποίο αναγνωρίζουμε ότι αυτός παραμένει μέσα μας είναι το Πνεύμα που μας έδωσε."
}