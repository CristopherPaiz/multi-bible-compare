{
  "1": "Παιδιά μου αγαπημένα, σας τα γράφω αυτά για να μην αμαρτήσετε, μα κι αν κάποιος αμαρτήσει, έχουμε συνήγορο προς τον Πατέρα, τον Ιησού Χριστό τον δίκαιο.",
  "2": "Άλλωστε αυτός είναι το μέσο εξιλέωσης των αμαρτιών μας. Kι όχι μόνο των δικών μας, αλλά και όλου του κόσμου.",
  "3": "Kαι τούτο είναι το κριτήριο με το οποίο διαπιστώνουμε ότι τον έχουμε γνωρίσει: Aν εφαρμόζουμε τις εντολές του.",
  "4": "Όποιος λέει: «Tον έχω γνωρίσει», αλλά δεν εφαρμόζει τις εντολές του, είναι ψεύτης και δεν υπάρχει μέσα του η αλήθεια.",
  "5": "Όποιος όμως εφαρμόζει τον λόγο του, σ’ αυτόν έχει πραγματοποιηθεί στ’ αλήθεια το τέλειο έργο της αγάπης του Θεού. Mε βάση αυτό το κριτήριο αναγνωρίζουμε πως είμαστε ενωμένοι μαζί του.",
  "6": "Όποιος ισχυρίζεται πως είναι ενωμένος μαζί του, οφείλει κι ο ίδιος να ζει όπως ακριβώς έζησε εκείνος.",
  "7": "Αδελφοί, αυτά που σας γράφω δεν είναι κάποια καινούρια εντολή, αλλά μια εντολή παλιά, που την είχατε από την αρχή. Kαι η παλιά αυτή εντολή είναι η διδαχή που την ακούσατε από την αρχή.",
  "8": "Ωστόσο, σας γράφω μια εντολή που διατηρείται πάντα καινούρια, πράγμα που αληθεύει και γι’ αυτόν που σας την έδωσε και για σας που την αποδεχτήκατε, καθόσον το σκοτάδι πλησιάζει προς το τέλος του και το φως το αληθινό άρχισε κιόλας να φέγγει.",
  "9": "Όποιος λέει πως βρίσκεται στο φως, μα μισεί τον αδελφό του, αυτός συνεχίζει να βρίσκεται στο σκοτάδι μέχρι και τώρα.",
  "10": "Όποιος αγαπάει τον αδελφό του μένει μέσα στο φως και σε παγίδα αυτός δεν πέφτει.",
  "11": "Αντίθετα, όποιος μισεί τον αδελφό του βρίσκεται στο σκοτάδι και μέσα στο σκοτάδι περπατάει, κι έτσι δεν ξέρει πού πηγαίνει, γιατί το σκοτάδι έχει τυφλώσει τα μάτια του.",
  "12": "Γράφω σ’ εσάς, παιδιά, επειδή οι αμαρτίες σας έχουν συγχωρηθεί χάρη στ’ όνομά του.",
  "13": "Γράφω σ’ εσάς, πατέρες, επειδή έχετε γνωρίσει αυτόν που υπάρχει από την αρχή. Γράφω σ’ εσάς, νέοι, επειδή έχετε κατανικήσει τον Πονηρό.",
  "14": "Έγραψα σ’ εσάς, παιδιά, επειδή έχετε γνωρίσει τον Πατέρα. Έγραψα σ’ εσάς, πατέρες, επειδή έχετε γνωρίσει αυτόν που υπάρχει από την αρχή. Έγραψα σ’ εσάς, νέοι, επειδή είστε ισχυροί κι ο λόγος του Θεού μένει μέσα σας κι έχετε κατανικήσει τον πονηρό.",
  "15": "Mην αγαπάτε τον κόσμο κι ούτε αυτά που έχει ο κόσμος. Aν κάποιος αγαπάει τον κόσμο, αυτόν η αγάπη του Θεού δεν τον έχει κυριεύσει.",
  "16": "Γιατί το καθετί που προσφέρει ο κόσμος, δηλαδή η επιθυμία γι’ αυτά που ικανοποιούν τη σάρκα, και η επιθυμία γι’ αυτά που βλέπουν τα μάτια, και καθετί που προκαλεί την αλαζονεία στη ζωή αυτή, δεν προέρχεται από τον Πατέρα, αλλά από τον κόσμο προέρχεται.",
  "17": "O κόσμος όμως ήρθε και φεύγει, και μαζί του η επιθυμία που προκαλεί. Ενώ, όποιος εκτελεί το θέλημα του Θεού μένει αιώνια.",
  "18": "Παιδιά μου αγαπημένα, αυτή είναι η στερνή ώρα. Kι όπως ακούσατε ότι πρόκειται να έρθει ο αντίχριστος, έτσι έχουν εμφανιστεί κιόλας πολλοί αντίχριστοι. Γι’ αυτό και καταλαβαίνουμε πως είναι η στερνή ώρα.",
  "19": "Από ανάμεσά μας ξεφύτρωσαν, αλλά δεν ανήκαν σ’ εμάς. Γιατί, αν πραγματικά ανήκαν σ’ εμάς, θα είχαν παραμείνει μαζί μας. Έφυγαν όμως, έτσι ώστε να αποκαλυφτούν ότι δεν είναι όλοι από μας.",
  "20": "Εσείς όμως έχετε χρίσμα από τον Άγιο και τα γνωρίζετε όλα.",
  "21": "Σας έγραψα, λοιπόν, όχι γιατί δεν ξέρετε την αλήθεια, αλλά γιατί την ξέρετε κι επειδή κανένα απολύτως ψέμα δεν προέρχεται από την αλήθεια.",
  "22": "Kαι ποιος άλλος είναι ο ψεύτης, αν όχι εκείνος που αρνείται ότι ο Ιησούς είναι ο Χριστός; Αυτός είναι ο αντίχριστος. Αυτός, δηλαδή, που αρνείται τον Πατέρα και τον Γιο.",
  "23": "Όποιος αρνείται τον Γιο, δεν έχει σχέση ούτε με τον Πατέρα.",
  "24": "Εσείς λοιπόν φροντίστε, ώστε εκείνο που ακούσατε από την αρχή να παραμένει μέσα σας. Aν παραμείνει μέσα σας εκείνο που ακούσατε από την αρχή, τότε κι εσείς θα παραμείνετε ενωμένοι με τον Γιο και με τον Πατέρα.",
  "25": "Kαι τούτη είναι η υπόσχεση που αυτός ο ίδιος μας έχει δώσει: H ζωή η αιώνια!",
  "26": "Αυτά σας τα έγραψα για να σας ενημερώσω για εκείνους που προσπαθούν να σας παραπλανήσουν.",
  "27": "Tο χρίσμα όμως που εσείς λάβατε απ’ αυτόν παραμένει μέσα σας και δεν έχετε ανάγκη να σας διδάσκει κανείς, αλλά αυτά που σας διδάσκει αυτό το ίδιο το χρίσμα, για όλα τα θέματα, αποτελούν την αλήθεια και τίποτε απ’ αυτά δεν είναι ψέμα. Σύμφωνα λοιπόν με αυτά που σας δίδαξε, θα παραμείνετε ενωμένοι μαζί του.",
  "28": "Kαι τώρα παιδιά μου αγαπημένα, να παραμένετε ενωμένοι μαζί του, έτσι που, όταν ο ίδιος φανερωθεί, να έχουμε το θάρρος να σταθούμε στην παρουσία του και να μην ντραπούμε αντικρίζοντάς τον.",
  "29": "Aν το ξέρετε ότι είναι δίκαιος, τότε ξέρετε πως όποιος εφαρμόζει τη δικαιοσύνη έχει γεννηθεί απ’ αυτόν."
}