{
  "1": "Εγώ ο Παύλος, φυλακισμένος για χάρη του Ιησού Χριστού, κι ο Τιμόθεος ο αδελφός, προς τον Φιλήμονα, συνεργάτη μας αγαπητό,",
  "2": "καθώς και στην αγαπητή Απφία και στον συστρατιώτη μας Άρχιππο, όπως επίσης και στην εκκλησία που συναθροίζεται στο σπίτι σου.",
  "3": "Ευχόμαστε να έχετε χάρη και ειρήνη από τον Θεό Πατέρα μας και τον Κύριο Ιησού Χριστό.",
  "4": "Ευχαριστώ πάντοτε τον Θεό μου για σένα καθώς σε αναφέρω στις προσευχές μου ―",
  "5": "γιατί ακούω για την πίστη που έχεις, όπως και για την αγάπη σου για τον Κύριο Ιησού Χριστό και για όλους τους πιστούς ―",
  "6": "και τον παρακαλώ η συμμετοχή σου στην πίστη να γίνει αποδοτική με την επίγνωση κάθε αγαθού που υπάρχει ανάμεσά μας για τη δόξα του Ιησού Χριστού.",
  "7": "Kαι αντλούμε πραγματικά μεγάλη χαρά και εμψύχωση από την αγάπη σου, γιατί οι καρδιές των πιστών έχουν βρει ανακούφιση χάρη σ’ εσένα, αδελφέ μας.",
  "8": "Γι’ αυτό, αν και έχω όλο το θάρρος να σου επιβάλλω το καθήκον σου,",
  "9": "εντούτοις, χάρη στην αγάπη μας, προτιμώ να σε παρακαλέσω. Καθώς λοιπόν είμαι τόσο προχωρημένος στην ηλικία εγώ ο Παύλος, τώρα μάλιστα και φυλακισμένος για χάρη του Ιησού Χριστού,",
  "10": "σου υποβάλλω μια παράκληση για το δικό μου παιδί, που εδώ μέσα στη φυλακή μου τον γέννησα στην πίστη του Χριστού, τον Ονήσιμο,",
  "11": "ο οποίος κάποτε σου ήταν άχρηστος, αλλά τώρα είναι χρήσιμος τόσο σ’ εσένα, όσο και σ’ εμένα.",
  "12": "Αυτόν σου τον στέλνω τώρα πίσω. Kι εσύ δέξου τον αυτόν, δηλαδή τα ίδια μου τα σπλάχνα.",
  "13": "Ήθελα να τον κρατήσω κοντά μου για να με υπηρετεί αντί για σένα, καθώς βρίσκομαι στη φυλακή για χάρη του Ευαγγελίου.",
  "14": "Όμως χωρίς τη δική σου συγκατάθεση δε θέλησα να κάνω τίποτε για να μην είναι αναγκαστική η καλοσύνη σου, αλλά με τη θέλησή σου.",
  "15": "Kαι ποιος ξέρει; ίσως γι’ αυτό να αποχωρίστηκε από σένα προσωρινά, για να τον έχεις τώρα πια ισόβια,",
  "16": "όχι πια σαν δούλο, αλλά ανώτερο από δούλο, ως αδελφό αγαπητό. Kι εννοώ αγαπητό σ’ εμένα, πόσο μάλλον σ’ εσένα, και ως άνθρωπος και ως χριστιανός.",
  "17": "Aν λοιπόν με θεωρείς συνεργάτη σου, δέξου τον όπως θα δεχόσουν εμένα.",
  "18": "Kι αν σε κάτι σε αδίκησε ή σου χρωστάει κάτι, χρέωσέ το σ’ εμένα.",
  "19": "Εγώ ο Παύλος το έγραψα με το ίδιο μου το χέρι, εγώ θα σου το ξοφλήσω, για να μη σου πω ότι μου οφείλεις ακόμα και τον εαυτό σου.",
  "20": "Nαι, αδελφέ μου, ας απολαύσω κι εγώ μια χαρά από σένα στ’ όνομα του Κυρίου. Ανακούφισε την καρδιά μου στ’ όνομα του Κυρίου.",
  "21": "Επειδή είμαι βέβαιος για την υπακοή σου, σου έγραψα την παράκλησή μου αυτή, μια και ξέρω πως και περισσότερα απ’ αυτό που σου ζήτησα θα κάνεις.",
  "22": "Στο μεταξύ να ετοιμάζεσαι κιόλας να με φιλοξενήσεις, γιατί ελπίζω πως, ως απάντηση στις προσευχές σας, θα με χαρίσει ο Θεός σ’ εσάς.",
  "23": "Σε χαιρετούν ο Επαφράς ο συγκρατούμενός μου για χάρη του Χριστού,",
  "24": "ο Μάρκος, ο Αρίσταρχος, ο Δημάς και ο Λουκάς, οι συνεργάτες μου.",
  "25": "H χάρη του Κυρίου μας Ιησού Χριστού να είναι με το πνεύμα σας. Αμήν."
}