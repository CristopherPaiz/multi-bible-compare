{
  "1": "Για τους παραπάνω λόγους, λοιπόν, κι εσύ ακόμα που τους κατακρίνεις, άνθρωπε, ― όποιος κι αν είσαι ― είσαι αδικαιολόγητος, γιατί όταν καταδικάζεις τον άλλο, στην πραγματικότητα καταδικάζεις τον εαυτό σου, επειδή τα ίδια κάνεις κι εσύ που κατακρίνεις.",
  "2": "Kαι ξέρουμε βέβαια ότι η καταδικαστική απόφαση του Θεού γι’ αυτούς που κάνουν τέτοια πράγματα στηρίζεται στην αλήθεια.",
  "3": "Kαι υπολογίζεις, άνθρωπε, εσύ που κατακρίνεις αυτούς που τα κάνουν αυτά, κι όμως κάνεις τα ίδια, πως με τούτο θα ξεφύγεις την καταδίκη σου από τον Θεό;",
  "4": "Ή μήπως υποτιμάς τον πλούτο του σε καλοσύνη κι ανεκτικότητα και μακροθυμία, χωρίς να συναισθάνεσαι ότι η αγαθότητα του Θεού είναι ο δρόμος που σε οδηγεί στη μετάνοια;",
  "5": "Eξαιτίας, όμως, της σκληρότητάς σου και της αμετανόητης καρδιάς σου επισωρεύεις για τον εαυτό σου οργή για την ημέρα που θα ξεσπάσει η οργή και θα εκδηλωθεί η δίκαιη κρίση του Θεού,",
  "6": "ο οποίος θα ανταποδώσει στον καθένα σύμφωνα με τα έργα του.",
  "7": "Έτσι, σ’ αυτούς που επιδιώκουν δόξα και τιμή και αφθαρσία, παραμένοντας σταθερά στην πραγματοποίηση καλού έργου, θα δώσει ζωή αιώνια,",
  "8": "ενώ σ’ εκείνους που, διακατεχόμενοι από εγωιστική φιλοδοξία, αρνούνται να υποταχτούν στην αλήθεια και υποτάσσονται στην αδικία, θα ξεσπάσει θυμός και οργή.",
  "9": "Θλίψη και στενοχώρια θα βαραίνουν την ψυχή κάθε ανθρώπου που διαπράττει το κακό, τόσο του Ιουδαίου πρώτα όσο και του Έλληνα.",
  "10": "Aπεναντίας, δόξα και τιμή και ειρήνη θα δοθεί στον καθένα που πράττει το καλό, τόσο στον Ιουδαίο πρώτα, όσο και στον Έλληνα.",
  "11": "Γιατί ο Θεός δεν κάνει προσωποληψία.",
  "12": "Έτσι λοιπόν, όσοι αμάρτησαν χωρίς να έχουν το νόμο, θα χαθούν επίσης χωρίς το νόμο. Κι όσοι αμάρτησαν έχοντας το νόμο, με βάση το νόμο θα κριθούν ―",
  "13": "καθότι δίκαιοι μπροστά στον Θεό δεν είναι οι ακροατές του νόμου, αλλά οι τηρητές του νόμου θα δικαιωθούν.",
  "14": "Γιατί, βέβαια, όταν οι εθνικοί, που δεν έχουν το νόμο, κάνουν από φυσική παρόρμηση αυτά που λέει ο νόμος, τότε, παρόλο που δεν έχουν αυτοί το νόμο, εντούτοις μέσα τους υπάρχει νόμος έμφυτος.",
  "15": "Kι αυτοί δείχνουν πως η επίδραση του νόμου είναι γραμμένη μέσα στις καρδιές τους, πράγμα που το επιβεβαιώνει και η συνείδησή τους και οι αλληλοσυγκρουόμενοι λογισμοί τους, που είτε τους κατηγορούν είτε απολογούνται ―",
  "16": "την ημέρα που θα κρίνει ο Θεός, μέσω του Iησού Χριστού, τα μυστικά των ανθρώπων, σύμφωνα με το Ευαγγέλιο που σας κηρύττω.",
  "17": "Eσύ, για παράδειγμα, έχεις το διακριτικό όνομα ‘Ιουδαίος’ και επαναπαύεσαι στο νόμο, και καυχιέσαι πως ανήκεις στον Θεό,",
  "18": "κι ότι ξέρεις το θέλημά του, κι ακόμα πως εξετάζεις και διακρίνεις τα καλά από τα κακά, διδασκόμενος από το νόμο.",
  "19": "Έτσι, έχεις πείσει τον εαυτό σου ότι είσαι οδηγός τυφλών, φως γι’ αυτούς που είναι στο σκοτάδι,",
  "20": "παιδαγωγός ανόητων, δάσκαλος νηπίων, και πως έχεις εκπαιδευτεί με τη γνώση και την αλήθεια του νόμου.",
  "21": "Eσύ, λοιπόν, που διδάσκεις τον άλλο, τον εαυτό σου δε διδάσκεις; Εσύ που κηρύττεις να μην κλέβουν, κλέβεις;",
  "22": "Eσύ που λες να μη μοιχεύουν, μοιχεύεις; Εσύ που σιχαίνεσαι τα είδωλα, ιδιοποιείσαι και λατρεύεις τα είδωλα;",
  "23": "Eσύ που καυχιέσαι για το νόμο, αμαυρώνεις το όνομα του Θεού με την παράβαση του νόμου;",
  "24": "Γιατί, εξαιτίας σας το όνομα του Θεού δυσφημίζεται ανάμεσα στους εθνικούς, όπως λέει η Γραφή.",
  "25": "Kι όσο για την περιτομή, ωφελεί, βέβαια, αν κατορθώνεις να τηρείς το νόμο. Αν όμως είσαι παραβάτης του νόμου, τότε η περιτομή σου είναι σαν να μην έχει γίνει.",
  "26": "Eπομένως, όταν κι ένας απερίτμητος τηρεί τις απαιτήσεις του νόμου, δε θα θεωρηθεί κι αυτός ο απερίτμητος σαν να έχει κάνει περιτομή;",
  "27": "Kι έτσι, τηρώντας το νόμο αυτός που δεν έχει κάνει σωματική περιτομή, θα κρίνει εσένα που, έχοντας γραπτό το νόμο κι ενώ έχεις κάνει περιτομή, είσαι παραβάτης του νόμου.",
  "28": "Γιατί, πραγματικός Ιουδαίος δεν είναι αυτός που παρουσιάζεται σαν Ιουδαίος, ούτε και πραγματική περιτομή αυτή που γίνεται εξωτερικά στη σάρκα.",
  "29": "Aντίθετα, πραγματικός Ιουδαίος είναι εκείνος που εσωτερικά ανήκει στον Θεό κι έχει κάνει περιτομή στην καρδιά του πνευματικά, όχι τυπικά, του οποίου η αναγνώριση δεν προέρχεται από ανθρώπους, αλλά από τον Θεό."
}