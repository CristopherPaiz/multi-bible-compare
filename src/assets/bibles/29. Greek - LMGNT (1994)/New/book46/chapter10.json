{
  "1": "Επίσης, αδελφοί, δε θέλω να σας διαφεύγει το γεγονός πως οι προπάτορές μας ήταν όλοι κάτω από τη νεφέλη, κι όλοι πέρασαν με ασφάλεια τη θάλασσα.",
  "2": "Kι όλοι βαπτίστηκαν ως ακόλουθοι του Μωυσή στη νεφέλη και στη θάλασσα.",
  "3": "Επίσης, από το ίδιο πνευματικό φαγητό έφαγαν όλοι",
  "4": "και ήπιαν όλοι από το ίδιο πνευματικό νερό, γιατί έπιναν νερό που πήγαζε από πνευματικό βράχο που τους ακολουθούσε, κι ο βράχος αυτός ήταν ο Χριστός.",
  "5": "Kι όμως με τους περισσότερους απ’ αυτούς ο Θεός δεν ευχαριστήθηκε, με συνέπεια να πεθάνουν στην έρημο.",
  "6": "Έτσι, έγιναν παράδειγμα αυτά σ’ εμάς, ώστε να μην είμαστε επιθυμητές κακών, όπως επιθύμησαν εκείνοι.",
  "7": "Ούτε ειδωλολάτρες να γίνεστε σαν μερικούς απ’ αυτούς, όπως λέει η Γραφή: Κάθισε ο λαός να φάει και να πιει, κι ύστερα σηκώθηκαν να διασκεδάσουν.",
  "8": "Ούτε να παρασυρόμαστε στην πορνεία, όπως παρασύρθηκαν μερικοί απ’ αυτούς κι έπεσαν νεκροί σε μια μέρα είκοσι τρεις χιλιάδες άτομα.",
  "9": "Ούτε να προκαλούμε με αμφισβητήσεις τον Χριστό, όπως αμφισβήτησαν και μερικοί απ’ αυτούς και θανατώθηκαν από τα φίδια.",
  "10": "Ούτε να γογγύζετε, όπως και μερικοί απ’ αυτούς γόγγυσαν και θανατώθηκαν από τον εξολοθρευτή άγγελο.",
  "11": "Kι όλα αυτά συνέβαιναν για τον παραδειγματισμό εκείνων και γράφτηκαν για να διδαχτούμε εμείς σήμερα, που βρισκόμαστε κιόλας στα τέλη των αιώνων.",
  "12": "Συνεπώς, όποιος νομίζει πως είναι σταθερός στην πίστη, ας προσέχει να μην πέσει.",
  "13": "Δεν έχετε υποβληθεί σε πειρασμό πέρα από τους συνηθισμένους για τον άνθρωπο. Kαι είναι άξιος εμπιστοσύνης ο Θεός, ο οποίος δε θα επιτρέψει να δοκιμαστείτε περισσότερο απ’ ό,τι μπορείτε να αντέξετε, αλλά μαζί με τη δοκιμασία θα σας εξασφαλίσει και τον τρόπο να μπορέσετε ν’ αντέξετε.",
  "14": "Γι’ αυτό ακριβώς, αγαπητοί μου, να φεύγετε μακριά από την ειδωλολατρία.",
  "15": "Σας μιλώ όπως ταιριάζει σε λογικούς ανθρώπους. Κρίνετε μόνοι σας αυτό που λέω.",
  "16": "Tο ποτήρι της ευχαριστίας με το οποίο τελούμε τη Θεία Ευχαριστία δεν είναι κοινωνία με το αίμα του Χριστού; O άρτος που κόβουμε δεν είναι κοινωνία με το σώμα του Χριστού;",
  "17": "Kι εφόσον είναι ένας ο άρτος που τρώμε, άρα αποτελούμε ένα σώμα οι πολλοί, γιατί όλοι μας από τον έναν αυτό άρτο συντηρούμαστε.",
  "18": "Πάρτε, για παράδειγμα, το λαό Ισραήλ. Eκείνοι που τρώνε τις προσφερόμενες θυσίες, δεν έρχονται σε κοινωνία με τον Θεό, στον οποίο προσφέρονται οι θυσίες;",
  "19": "Αλλά τι εννοώ μ’ αυτό; Ότι το είδωλο έχει κάποια σημασία; Ή ότι η θυσία στο είδωλο έχει κάποια σημασία;",
  "20": "Απεναντίας, εννοώ ότι εκείνα που θυσιάζουν οι εθνικοί, τα προσφέρουν θυσία στα δαιμόνια κι όχι στον Θεό. Kαι δε θέλω, βέβαια, εσείς να έχετε οποιαδήποτε σχέση με τα δαιμόνια.",
  "21": "Δεν μπορείτε να πίνετε και από το ποτήρι του Κυρίου και από το ποτήρι των δαιμονίων. Δεν μπορείτε να μετέχετε στο τραπέζι του Κυρίου και στο τραπέζι των δαιμονίων.",
  "22": "Ή μήπως προσπαθούμε σκόπιμα να προκαλέσουμε την οργή του Κυρίου; Είμαστε, μήπως, δυνατότεροι απ’ αυτόν;",
  "23": "Ναι, «Όλα είναι στο χέρι μου», όμως όλα δε συμφέρουν. Ναι, «Όλα είναι στο χέρι μου», μα δεν οικοδομούν όλα.",
  "24": "Κανένας να μην αποβλέπει στο δικό του συμφέρον, αλλά ο καθένας στο συμφέρον του άλλου.",
  "25": "Οτιδήποτε πουλιέται στο κρεοπωλείο να το τρώτε, χωρίς να εξετάζετε για λόγους συνείδησης την προέλευσή του,",
  "26": "γιατί: Στον Κύριο ανήκει η γη και όλα όσα υπάρχουν σ’ αυτήν.",
  "27": "Kι αν σας καλέσει κάποιος που δεν είναι χριστιανός, και δεχτείτε την πρόσκληση, ό,τι σας παραθέτουν να το τρώτε, χωρίς καθόλου να εξετάζετε την προέλευσή του για λόγους συνείδησης.",
  "28": "Aν όμως σας πει κάποιος: «Tο κρέας αυτό είναι από ζώο που θυσιάστηκε στα είδωλα», τότε να μην τρώτε, για χάρη εκείνου που σας το είπε και για να μη δημιουργηθεί πρόβλημα συνείδησης, αφού του Κυρίου είναι η γη και όλα όσα υπάρχουν σ’ αυτήν.",
  "29": "Kαι λέγοντας πρόβλημα συνείδησης, δεν εννοώ τη συνείδηση εκείνου που τρώει, αλλά του άλλου που πιστεύει διαφορετικά. Θα πει ίσως κάποιος: «Kαι γιατί τάχα η ελευθερία μου να εξαρτάται από ξένη συνείδηση;",
  "30": "Αφού εγώ τρώω κάτι που μου επιτρέπει η χάρη του Θεού, γιατί να κακολογούμαι γι’ αυτό για το οποίο εγώ ευχαριστώ τον Θεό;»",
  "31": "N’ απαντήσω λοιπόν: είτε τρώτε είτε πίνετε είτε κάνετε οτιδήποτε άλλο, όλα αποβλέποντας στη δόξα του Θεού να τα κάνετε.",
  "32": "Nα μη δημιουργείτε προσκόμματα ούτε σε Ιουδαίους ούτε σε Έλληνες ούτε στην εκκλησία του Θεού.",
  "33": "Όπως ακριβώς κάνω κι εγώ που προσπαθώ σε όλα να είμαι αρεστός σε όλους, επιδιώκοντας όχι το δικό μου συμφέρον αλλά των πολλών, με σκοπό να σωθούν."
}