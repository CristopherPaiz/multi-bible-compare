{
  "1": "Μιμητές μου να γίνεστε, όπως είμαι κι εγώ μιμητής του Χριστού.",
  "2": "Kαι πραγματικά σας συγχαίρω, αδελφοί μου, γιατί σε όλα με θυμάστε και κρατάτε τις θείες διδαχές, έτσι όπως σας τις παρέδωσα.",
  "3": "Αλλά θέλω να ξέρετε επίσης πως η Κεφαλή του κάθε άνδρα είναι ο Χριστός, και κεφαλή της γυναίκας ο άνδρας, και κεφαλή του Χριστού ο Θεός.",
  "4": "Κάθε άνδρας, που έχει καλυμμένο το κεφάλι του όταν προσεύχεται ή μιλάει από το Λόγο του Θεού, ντροπιάζει την Κεφαλή του, τον Χριστό.",
  "5": "Επίσης κάθε γυναίκα, που προσεύχεται ή μιλάει από το Λόγο του Θεού με ακάλυπτο το κεφάλι της, ντροπιάζει την κεφαλή της, δηλαδή τον άνδρα της, γιατί είναι ακριβώς το ίδιο μ’ εκείνη που έχει το κεφάλι της ξυρισμένο.",
  "6": "Kι αν επιμένει μια γυναίκα να μη βάζει κάλυμμα στο κεφάλι της, τότε ας το ξυρίσει κιόλας. Αφού όμως είναι ντροπή για τη γυναίκα να κουρεύει ή να ξυρίζει το κεφάλι της, ας βάζει κάλυμμα.",
  "7": "O άνδρας, αντίθετα, δεν έχει την υποχρέωση να καλύπτει το κεφάλι του, γιατί είναι εικόνα και δόξα του Θεού, ενώ η γυναίκα είναι δόξα του άνδρα.",
  "8": "Γιατί, βέβαια, δε δημιουργήθηκε ο άνδρας από τη γυναίκα, αλλά η γυναίκα από τον άνδρα.",
  "9": "Kι επίσης, γιατί δε δημιουργήθηκε ο άνδρας για τη γυναίκα, αλλά η γυναίκα για τον άνδρα.",
  "10": "Γι’ αυτό έχει την υποχρέωση η γυναίκα να έχει πάνω στο κεφάλι της ένα σύμβολο πως είναι κάτω από εξουσία, γιατί αυτό ταιριάζει στην παρουσία των αγγέλων.",
  "11": "Ωστόσο, σύμφωνα με την τάξη που έθεσε ο Κύριος, ούτε ο άνδρας είναι ανεξάρτητος από τη γυναίκα ούτε η γυναίκα ανεξάρτητη από τον άνδρα.",
  "12": "Γιατί, όπως ακριβώς η γυναίκα προέρχεται από τον άνδρα, έτσι και ο άνδρας γεννιέται μέσω της γυναίκας, κι όλα ανεξαίρετα προέρχονται από τον Θεό.",
  "13": "Βγάλτε συμπέρασμα από σας τους ίδιους: Ταιριάζει στη γυναίκα να προσεύχεται στον Θεό με ακάλυπτο το κεφάλι της;",
  "14": "Ή μήπως ούτε και η φυσική εμφάνιση δε σας διδάσκει πως αν διατηρεί μακριά μαλλιά ο άνδρας, χάνει την εκτίμησή του από τους άλλους;",
  "15": "H γυναίκα, απεναντίας, όταν διατηρεί μακριά μαλλιά τονίζει την αξιοπρέπειά της, γιατί τα μαλλιά έχουν δοθεί στη γυναίκα ως κάλυμμα.",
  "16": "Aν, όμως, έχει κανείς διάθεση για φιλονικίες, εμείς τέτοια συνήθεια δεν έχουμε, μα ούτε και οι εκκλησίες του Θεού.",
  "17": "Δίνοντάς σας τώρα τις παρακάτω οδηγίες, δεν μπορώ να σας επαινέσω, γιατί οι συνάξεις που πραγματοποιείτε καταλήγουν όχι στην καλυτέρευσή σας, αλλά στη χειροτέρευσή σας!",
  "18": "Kαι πρώτα απ’ όλα, πληροφορούμαι πως, όταν συνάζεστε στην εκκλησία, υπάρχουν διχοστασίες μεταξύ σας, και μερικά απ’ αυτά που ακούω τα πιστεύω. (",
  "19": "Kαι χρειάζεται, βέβαια, να υπάρχουν και διαφορές αντιλήψεων μεταξύ σας, για να φανεί ποιοι είναι οι γνήσιοι ανάμεσά σας).",
  "20": "Ακούω λοιπόν πως στις συναθροίσεις σας δεν τελείτε στην πραγματικότητα το Δείπνο του Κυρίου.",
  "21": "Kι αυτό, γιατί την ώρα του φαγητού ο καθένας παίρνει αμέσως το δικό του φαγητό, κι έτσι ο ένας μένει πεινασμένος κι ο άλλος μεθάει!",
  "22": "Μήπως δεν έχετε σπίτια για να τρώτε και να πίνετε; Ή μήπως υποτιμάτε την εκκλησία του Θεού και κάνετε να νιώθουν ντροπή εκείνοι που δεν έχουν να φάνε; Tι να σας πω; Nα σας επαινέσω γι’ αυτό; Δε σας επαινώ!",
  "23": "Γιατί εγώ παρέλαβα από τον Κύριο ακριβώς εκείνο το οποίο και σας παρέδωσα. Ότι, δηλαδή, ο Κύριος Ιησούς, την νύχτα που ήταν να παραδοθεί, πήρε ψωμί,",
  "24": "κι αφού ευχαρίστησε, το έκοψε και είπε: «Πάρτε, φάτε. Αυτό είναι το σώμα μου, που θυσιάζεται για χάρη σας. Αυτό να κάνετε σε ανάμνησή μου».",
  "25": "Παρόμοια πήρε και το ποτήρι μετά από το δείπνο, και είπε: «Αυτό το ποτήρι είναι η Νέα Διαθήκη, που επικυρώνεται με το αίμα μου. Αυτό να κάνετε κάθε φορά που πίνετε στην ανάμνησή μου».",
  "26": "Γιατί, βέβαια, κάθε φορά που τρώτε το ψωμί τούτο και πίνετε τούτο το ποτήρι, το θάνατο του Κυρίου διακηρύττετε, μέχρι που να ξανάρθει.",
  "27": "Επομένως, όποιος τρώει το ψωμί αυτό ή πίνει το ποτήρι αυτό του Κυρίου ανάξια, θα είναι ένοχος ασέβειας απέναντι στο σώμα και το αίμα του Κυρίου.",
  "28": "Aς εξετάζει, λοιπόν, ο καθένας τον εαυτό του και μόνο τότε να τρώει από το ψωμί και να πίνει από το ποτήρι.",
  "29": "Γιατί, όποιος τρώει και πίνει ανάξια, τρώει και πίνει τιμωρία για τον εαυτό του, επειδή δε διακρίνει το σώμα του Κυρίου.",
  "30": "Γι’ αυτό και υπάρχουν ανάμεσά σας πολλοί αδύναμοι κι άρρωστοι και πεθαίνουν αρκετοί!",
  "31": "Γιατί, αν πραγματικά εξετάζαμε τους εαυτούς μας, δε θα τιμωρούμασταν.",
  "32": "Kι όταν μας τιμωρεί, μας σωφρονίζει ο Κύριος, ώστε να μην καταδικαστούμε μαζί με τον κόσμο.",
  "33": "Επομένως, αδελφοί μου, όταν μαζεύεστε για να φάτε, να περιμένετε ο ένας τον άλλο.",
  "34": "Kι αν κάποιος πεινάει, ας τρώει στο σπίτι του, για να μην καταλήγουν σε τιμωρία σας οι συναθροίσεις που κάνετε. Όσο για τα υπόλοιπα, θα τα διευθετήσω όταν έρθω."
}