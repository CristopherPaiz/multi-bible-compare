{
  "1": "Σχετικά, τώρα, με τα κρέατα των ζώων που θυσιάστηκαν στα είδωλα, το ξέρουμε, βέβαια, πως έχουμε όλοι γνώση. H γνώση όμως φουσκώνει τον άνθρωπο. Αντίθετα, η αγάπη οικοδομεί.",
  "2": "Kι αν κανείς νομίζει πως γνωρίζει πλήρως ένα θέμα, αυτός δεν έχει μάθει τίποτε έτσι όπως θα έπρεπε να το είχε μάθει.",
  "3": "Αλλά αν κάποιος αγαπάει τον Θεό, αυτός έχει κιόλας αναγνωριστεί από τον Θεό.",
  "4": "Σχετικά, λοιπόν, με το κρέας των ζώων που θυσιάζονται στα είδωλα, εμείς το ξέρουμε πως για μας δεν υπάρχει κανένα είδωλο στον κόσμο κι ότι δεν υπάρχει κανένας άλλος θεός, παρά μόνο ένας.",
  "5": "Kαι πράγματι έτσι είναι, έστω κι αν υπάρχουν ― όπως τους ονομάζουν ― θεοί, είτε στον ουρανό είτε πάνω στη γη, όπως και υπάρχουν στ’ αλήθεια γι’ αυτούς πολλοί θεοί και πολλοί κύριοι.",
  "6": "Για μας όμως ένας Θεός υπάρχει: ο Πατέρας, από τον οποίο προέρχονται τα πάντα κι εμείς προοριζόμαστε γι’ αυτόν. Επίσης, ένας Κύριος υπάρχει: ο Ιησούς Χριστός, μέσω του οποίου δημιουργήθηκαν τα πάντα κι εμείς δημιουργηθήκαμε μέσω αυτού.",
  "7": "Αλλά δεν έχουν όλοι τη γνώση αυτή, κι έτσι μερικοί, έχοντας επηρεασμένη, μέχρι και σήμερα ακόμα, τη συνείδησή τους από την ιδέα του ειδώλου, τρώνε το κρέας αυτό σαν να προέρχεται από πραγματική θυσία στα είδωλα, και επειδή η συνείδησή τους είναι ασθενική, μολύνεται.",
  "8": "Όμως τη θέση μας μπροστά στον Θεό δεν την καθορίζει κάποιο φαγητό, γιατί ούτε με το να φάμε κερδίζουμε κάτι πνευματικά ούτε με το να μη φάμε χάνουμε κάτι.",
  "9": "Προσέχετε μόνο, μήπως το νόμιμο αυτό δικαίωμά σας γίνει εμπόδιο σ’ εκείνους που είναι αδύναμοι στην πίστη.",
  "10": "Γιατί, αν ένας, που είναι αδύναμος, δει εσένα, που έχεις τη γνώση αυτή, να συμμετέχεις σε τραπέζι ειδωλολατρικού ναού, δε θα ενθαρρυνθεί μήπως η συνείδησή του ― μια και είναι αδύναμος στην πίστη, ― στο να τρώει με λαθεμένη αντίληψη το κρέας των ζώων που έχουν προσφερθεί θυσία στα είδωλα;",
  "11": "Kι έτσι, εξαιτίας της κακής χρήσης της δικής σου γνώσης, θα χαθεί ο αδύναμος αδελφός, για τον οποίο ο Χριστός πέθανε.",
  "12": "Αμαρτάνοντας όμως έτσι έναντι των αδελφών και προξενώντας τραύματα στη συνείδησή τους, που είναι αδύναμη, έναντι του Χριστού αμαρτάνετε.",
  "13": "Γι’ αυτό, λοιπόν, αν κάποιο φαγητό γίνεται αιτία να σκοντάψει σε θέματα της πίστης ο αδελφός μου, τότε, όχι, δε θα φάω κρέας ποτέ, για να μη σκανδαλίσω τον αδελφό μου."
}