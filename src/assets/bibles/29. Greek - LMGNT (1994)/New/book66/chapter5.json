{
  "1": "Στο δεξί χέρι εκείνου που καθόταν στο θρόνο είδα ένα βιβλίο, γραμμένο και στην εσωτερική και στην εξωτερική πλευρά του, σφραγισμένο με εφτά σφραγίδες.",
  "2": "Είδα επίσης έναν δυνατό άγγελο να διακηρύττει με βροντερή φωνή: «Ποιος είναι άξιος ν’ αποσφραγίσει το βιβλίο και να το ανοίξει;».",
  "3": "Mα κανένας, ούτε στον ουρανό ούτε στη γη ούτε κάτω από τη γη, δεν μπόρεσε ν’ ανοίξει το βιβλίο κι ούτε καν να το ατενίζει!",
  "4": "Kι εγώ έκλαιγα γοερά, γιατί δε βρέθηκε κανένας άξιος ν’ ανοίξει το βιβλίο μήτε να το ατενίζει.",
  "5": "Tότε ένας από τους πρεσβυτέρους μού λέει: «Mην κλαις. Δες! Νίκησε το λιοντάρι που προέρχεται από τη φυλή του Ιούδα, και που είναι η ρίζα του Δαβίδ, και μπορεί ν’ ανοίξει το βιβλίο και τις εφτά σφραγίδες του!».",
  "6": "Είδα τότε ανάμεσα στο θρόνο και στα τέσσερα όντα και ανάμεσα στους πρεσβυτέρους να στέκεται ένα Αρνί που το είχαν θυσιάσει, και το οποίο είχε εφτά κέρατα και εφτά μάτια, τα οποία είναι τα εφτά πνεύματα του Θεού τα αποσταλμένα σε όλη τη γη.",
  "7": "Ήρθε, λοιπόν, το Αρνί και πήρε το βιβλίο από το δεξί χέρι εκείνου που καθόταν στο θρόνο.",
  "8": "Kι όταν πήρε το βιβλίο, τα τέσσερα όντα και οι είκοσι τέσσερις πρεσβύτεροι έπεσαν μπροστά στο Αρνί κρατώντας ο καθένας από μια κιθάρα και φιάλες χρυσές, γεμάτες με θυμιάματα, που είναι οι προσευχές των πιστών.",
  "9": "Kι άρχισαν να ψέλνουν έναν καινούριο ύμνο λέγοντας: «Άξιος είσαι να πάρεις το βιβλίο και ν’ ανοίξεις τις σφραγίδες του, γιατί σφάχτηκες και με το αίμα σου μας αγόρασες για τον Θεό, από κάθε φυλή και γλώσσα και λαό και έθνος.",
  "10": "Kι όλους αυτούς τους έκανες βασιλιάδες και ιερείς για τον Θεό και θα βασιλέψουν πάνω στη γη!».",
  "11": "Κατόπιν είδα πολλούς αγγέλους ολόγυρα από το θρόνο κι από τα τέσσερα όντα κι από τους πρεσβυτέρους, που ο αριθμός τους ήταν μυριάδες μυριάδων και χιλιάδες χιλιάδων, και τους άκουσα",
  "12": "να λένε με δυνατή φωνή: «Άξιο είναι το Αρνί, που έχει θυσιαστεί, να πάρει τη δύναμη και τον πλούτο και τη σοφία και την ισχύ και την τιμή και τη δόξα και την ευλογία!».",
  "13": "Kαι κάθε πλάσμα που υπάρχει στον ουρανό και στη γη και κάτω από τη γη και στη θάλασσα, όλα όσα υπάρχουν σ’ αυτά, τα άκουσα να λένε: «Σ’ αυτόν που κάθεται στο θρόνο και στο Αρνί ανήκει η ευλογία και η τιμή και η δόξα και η κυριαρχία στους αιώνες των αιώνων!».",
  "14": "Kαι τα τέσσερα όντα αποκρίνονταν: «Αμήν!». Kαι οι πρεσβύτεροι έπεσαν και προσκύνησαν."
}