{
  "1": "ideoque et nos tantam habentes inpositam nubem testium deponentes omne pondus et circumstans nos peccatum per patientiam curramus propositum nobis certamen",
  "2": "aspicientes in auctorem fidei et consummatorem Iesum qui pro proposito sibi gaudio sustinuit crucem confusione contempta atque in dextera sedis Dei sedit",
  "3": "recogitate enim eum qui talem sustinuit a peccatoribus adversum semet ipsos contradictionem ut ne fatigemini animis vestris deficientes",
  "4": "nondum usque ad sanguinem restitistis adversus peccatum repugnantes",
  "5": "et obliti estis consolationis quae vobis tamquam filiis loquitur dicens fili mi noli neglegere disciplinam Domini neque fatigeris dum ab eo argueris",
  "6": "quem enim diligit Dominus castigat flagellat autem omnem filium quem recipit",
  "7": "in disciplina perseverate tamquam filiis vobis offert Deus quis enim filius quem non corripit pater",
  "8": "quod si extra disciplinam estis cuius participes facti sunt omnes ergo adulteri et non filii estis",
  "9": "deinde patres quidem carnis nostrae habuimus eruditores et reverebamur non multo magis obtemperabimus Patri spirituum et vivemus",
  "10": "et illi quidem in tempore paucorum dierum secundum voluntatem suam erudiebant nos hic autem ad id quod utile est in recipiendo sanctificationem eius",
  "11": "omnis autem disciplina in praesenti quidem videtur non esse gaudii sed maeroris postea autem fructum pacatissimum exercitatis per eam reddit iustitiae",
  "12": "propter quod remissas manus et soluta genua erigite",
  "13": "et gressus rectos facite pedibus vestris ut non claudicans erret magis autem sanetur",
  "14": "pacem sequimini cum omnibus et sanctimoniam sine qua nemo videbit Dominum",
  "15": "contemplantes ne quis desit gratiae Dei ne qua radix amaritudinis sursum germinans inpediat et per illam inquinentur multi",
  "16": "ne quis fornicator aut profanus ut Esau qui propter unam escam vendidit primitiva sua",
  "17": "scitote enim quoniam et postea cupiens hereditare benedictionem reprobatus est non enim invenit paenitentiae locum quamquam cum lacrimis inquisisset eam",
  "18": "non enim accessistis ad tractabilem et accensibilem ignem et turbinem et caliginem et procellam",
  "19": "et tubae sonum et vocem verborum quam qui audierunt excusaverunt se ne eis fieret verbum",
  "20": "non enim portabant quod dicebatur et si bestia tetigerit montem lapidabitur",
  "21": "et ita terribile erat quod videbatur Moses dixit exterritus sum et tremebundus",
  "22": "sed accessistis ad Sion montem et civitatem Dei viventis Hierusalem caelestem et multorum milium angelorum frequentiae",
  "23": "et ecclesiam primitivorum qui conscripti sunt in caelis et iudicem omnium Deum et spiritus iustorum perfectorum",
  "24": "et testamenti novi mediatorem Iesum et sanguinis sparsionem melius loquentem quam Abel",
  "25": "videte ne recusetis loquentem si enim illi non effugerunt recusantes eum qui super terram loquebatur multo magis nos qui de caelis loquentem nobis avertimur",
  "26": "cuius vox movit terram tunc modo autem repromittit dicens adhuc semel ego movebo non solum terram sed et caelum",
  "27": "quod autem adhuc semel dicit declarat mobilium translationem tamquam factorum ut maneant ea quae sunt inmobilia",
  "28": "itaque regnum inmobile suscipientes habemus gratiam per quam serviamus placentes Deo cum metu et reverentia",
  "29": "etenim Deus noster ignis consumens est"
}