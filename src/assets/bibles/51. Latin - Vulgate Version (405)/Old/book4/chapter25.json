{
  "1": "morabatur autem eo tempore Israhel in Setthim et fornicatus est populus cum filiabus Moab",
  "2": "quae vocaverunt eos ad sacrificia sua at illi comederunt et adoraverunt deos earum",
  "3": "initiatusque est Israhel Beelphegor et iratus Dominus",
  "4": "ait ad Mosen tolle cunctos principes populi et suspende eos contra solem in patibulis ut avertatur furor meus ab Israhel",
  "5": "dixitque Moses ad iudices Israhel occidat unusquisque proximos suos qui initiati sunt Beelphegor",
  "6": "et ecce unus de filiis Israhel intravit coram fratribus suis ad scortum madianitin vidente Mose et omni turba filiorum Israhel qui flebant ante fores tabernaculi",
  "7": "quod cum vidisset Finees filius Eleazari filii Aaron sacerdotis surrexit de medio multitudinis et arrepto pugione",
  "8": "ingressus est post virum israhelitem in lupanar et perfodit ambos simul virum scilicet et mulierem in locis genitalibus cessavitque plaga a filiis Israhel",
  "9": "et occisi sunt viginti quattuor milia homines",
  "10": "dixitque Dominus ad Mosen",
  "11": "Finees filius Eleazari filii Aaron sacerdotis avertit iram meam a filiis Israhel quia zelo meo commotus est contra eos ut non ipse delerem filios Israhel in zelo meo",
  "12": "idcirco loquere ad eos ecce do ei pacem foederis mei",
  "13": "et erit tam ipsi quam semini illius pactum sacerdotii sempiternum quia zelatus est pro Deo suo et expiavit scelus filiorum Israhel",
  "14": "erat autem nomen viri israhelitae qui occisus est cum Madianitide Zambri filius Salu dux de cognatione et tribu Symeonis",
  "15": "porro mulier madianitis quae pariter interfecta est vocabatur Chozbi filia Sur principis nobilissimi Madianitarum",
  "16": "locutusque est Dominus ad Mosen dicens",
  "17": "hostes vos sentiant Madianitae et percutite eos",
  "18": "quia et ipsi hostiliter egerunt contra vos et decepere insidiis per idolum Phogor et Chozbi filiam ducis Madian sororem suam quae percussa est in die plagae pro sacrilegio Phogor"
}