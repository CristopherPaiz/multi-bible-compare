{
  "1": "הלא צבא לאנוש על ארץ וכימי שכיר ימיו:",
  "2": "כעבד ישאף צל וכשכיר יקוה פעלו:",
  "3": "כן הנחלתי לי ירחי שוא ולילות עמל מנו לי:",
  "4": "אם שכבתי ואמרתי מתי אקום ומדד ערב ושבעתי נדדים עדי נשף:",
  "5": "לבש בשרי רמה וגיש עפר עורי רגע וימאס:",
  "6": "ימי קלו מני ארג ויכלו באפס תקוה:",
  "7": "זכר כי רוח חיי לא תשוב עיני לראות טוב:",
  "8": "לא תשורני עין ראי עיניך בי ואינני:",
  "9": "כלה ענן וילך כן יורד שאול לא יעלה:",
  "10": "לא ישוב עוד לביתו ולא יכירנו עוד מקמו:",
  "11": "גם אני לא אחשך פי אדברה בצר רוחי אשיחה במר נפשי:",
  "12": "הים אני אם תנין כי תשים עלי משמר:",
  "13": "כי אמרתי תנחמני ערשי ישא בשיחי משכבי:",
  "14": "וחתתני בחלמות ומחזינות תבעתני:",
  "15": "ותבחר מחנק נפשי מות מעצמותי:",
  "16": "מאסתי לא לעלם אחיה חדל ממני כי הבל ימי:",
  "17": "מה אנוש כי תגדלנו וכי תשית אליו לבך:",
  "18": "ותפקדנו לבקרים לרגעים תבחננו:",
  "19": "כמה לא תשעה ממני לא תרפני עד בלעי רקי:",
  "20": "חטאתי מה אפעל לך נצר האדם למה שמתני למפגע לך ואהיה עלי למשא:",
  "21": "ומה לא תשא פשעי ותעביר את עוני כי עתה לעפר אשכב ושחרתני ואינני:"
}