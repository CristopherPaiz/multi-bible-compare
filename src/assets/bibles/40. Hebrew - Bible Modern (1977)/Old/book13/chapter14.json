{
  "1": "וישלח חירם מלך צר מלאכים אל דויד ועצי ארזים וחרשי קיר וחרשי עצים לבנות לו בית:",
  "2": "וידע דויד כי הכינו יהוה למלך על ישראל כי נשאת למעלה מלכותו בעבור עמו ישראל:",
  "3": "ויקח דויד עוד נשים בירושלם ויולד דויד עוד בנים ובנות:",
  "4": "ואלה שמות הילודים אשר היו לו בירושלם שמוע ושובב נתן ושלמה:",
  "5": "ויבחר ואלישוע ואלפלט:",
  "6": "ונגה ונפג ויפיע:",
  "7": "ואלישמע ובעלידע ואליפלט:",
  "8": "וישמעו פלשתים כי נמשח דויד למלך על כל ישראל ויעלו כל פלשתים לבקש את דויד וישמע דויד ויצא לפניהם:",
  "9": "ופלשתים באו ויפשטו בעמק רפאים:",
  "10": "וישאל דויד באלהים לאמר האעלה על פלשתיים ונתתם בידי ויאמר לו יהוה עלה ונתתים בידך:",
  "11": "ויעלו בבעל פרצים ויכם שם דויד ויאמר דויד פרץ האלהים את אויבי בידי כפרץ מים על כן קראו שם המקום ההוא בעל פרצים:",
  "12": "ויעזבו שם את אלהיהם ויאמר דויד וישרפו באש:",
  "13": "ויסיפו עוד פלשתים ויפשטו בעמק:",
  "14": "וישאל עוד דויד באלהים ויאמר לו האלהים לא תעלה אחריהם הסב מעליהם ובאת להם ממול הבכאים:",
  "15": "ויהי כשמעך את קול הצעדה בראשי הבכאים אז תצא במלחמה כי יצא האלהים לפניך להכות את מחנה פלשתים:",
  "16": "ויעש דויד כאשר צוהו האלהים ויכו את מחנה פלשתים מגבעון ועד גזרה:",
  "17": "ויצא שם דויד בכל הארצות ויהוה נתן את פחדו על כל הגוים:"
}