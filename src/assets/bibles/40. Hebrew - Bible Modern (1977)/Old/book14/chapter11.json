{
  "1": "ויבא רחבעם ירושלם ויקהל את בית יהודה ובנימן מאה ושמונים אלף בחור עשה מלחמה להלחם עם ישראל להשיב את הממלכה לרחבעם:",
  "2": "ויהי דבר יהוה אל שמעיהו איש האלהים לאמר:",
  "3": "אמר אל רחבעם בן שלמה מלך יהודה ואל כל ישראל ביהודה ובנימן לאמר:",
  "4": "כה אמר יהוה לא תעלו ולא תלחמו עם אחיכם שובו איש לביתו כי מאתי נהיה הדבר הזה וישמעו את דברי יהוה וישבו מלכת אל ירבעם:",
  "5": "וישב רחבעם בירושלם ויבן ערים למצור ביהודה:",
  "6": "ויבן את בית לחם ואת עיטם ואת תקוע:",
  "7": "ואת בית צור ואת שוכו ואת עדלם:",
  "8": "ואת גת ואת מרשה ואת זיף:",
  "9": "ואת אדורים ואת לכיש ואת עזקה:",
  "10": "ואת צרעה ואת אילון ואת חברון אשר ביהודה ובבנימן ערי מצרות:",
  "11": "ויחזק את המצרות ויתן בהם נגידים ואצרות מאכל ושמן ויין:",
  "12": "ובכל עיר ועיר צנות ורמחים ויחזקם להרבה מאד ויהי לו יהודה ובנימן:",
  "13": "והכהנים והלוים אשר בכל ישראל התיצבו עליו מכל גבולם:",
  "14": "כי עזבו הלוים את מגרשיהם ואחזתם וילכו ליהודה ולירושלם כי הזניחם ירבעם ובניו מכהן ליהוה:",
  "15": "ויעמד לו כהנים לבמות ולשעירים ולעגלים אשר עשה:",
  "16": "ואחריהם מכל שבטי ישראל הנתנים את לבבם לבקש את יהוה אלהי ישראל באו ירושלם לזבוח ליהוה אלהי אבותיהם:",
  "17": "ויחזקו את מלכות יהודה ויאמצו את רחבעם בן שלמה לשנים שלוש כי הלכו בדרך דויד ושלמה לשנים שלוש:",
  "18": "ויקח לו רחבעם אשה את מחלת בן ירימות בן דויד אביהיל בת אליאב בן ישי:",
  "19": "ותלד לו בנים את יעוש ואת שמריה ואת זהם:",
  "20": "ואחריה לקח את מעכה בת אבשלום ותלד לו את אביה ואת עתי ואת זיזא ואת שלמית:",
  "21": "ויאהב רחבעם את מעכה בת אבשלום מכל נשיו ופילגשיו כי נשים שמונה עשרה נשא ופילגשים ששים ויולד עשרים ושמונה בנים וששים בנות:",
  "22": "ויעמד לראש רחבעם את אביה בן מעכה לנגיד באחיו כי להמליכו:",
  "23": "ויבן ויפרץ מכל בניו לכל ארצות יהודה ובנימן לכל ערי המצרות ויתן להם המזון לרב וישאל המון נשים:"
}