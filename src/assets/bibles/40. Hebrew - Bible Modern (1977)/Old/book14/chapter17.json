{
  "1": "וימלך יהושפט בנו תחתיו ויתחזק על ישראל:",
  "2": "ויתן חיל בכל ערי יהודה הבצרות ויתן נציבים בארץ יהודה ובערי אפרים אשר לכד אסא אביו:",
  "3": "ויהי יהוה עם יהושפט כי הלך בדרכי דויד אביו הראשנים ולא דרש לבעלים:",
  "4": "כי לאלהי אביו דרש ובמצותיו הלך ולא כמעשה ישראל:",
  "5": "ויכן יהוה את הממלכה בידו ויתנו כל יהודה מנחה ליהושפט ויהי לו עשר וכבוד לרב:",
  "6": "ויגבה לבו בדרכי יהוה ועוד הסיר את הבמות ואת האשרים מיהודה:",
  "7": "ובשנת שלוש למלכו שלח לשריו לבן חיל ולעבדיה ולזכריה ולנתנאל ולמיכיהו ללמד בערי יהודה:",
  "8": "ועמהם הלוים שמעיהו ונתניהו וזבדיהו ועשהאל ושמרימות ויהונתן ואדניהו וטוביהו וטוב אדוניה הלוים ועמהם אלישמע ויהורם הכהנים:",
  "9": "וילמדו ביהודה ועמהם ספר תורת יהוה ויסבו בכל ערי יהודה וילמדו בעם:",
  "10": "ויהי פחד יהוה על כל ממלכות הארצות אשר סביבות יהודה ולא נלחמו עם יהושפט:",
  "11": "ומן פלשתים מביאים ליהושפט מנחה וכסף משא גם הערביאים מביאים לו צאן אילים שבעת אלפים ושבע מאות ותישים שבעת אלפים ושבע מאות:",
  "12": "ויהי יהושפט הלך וגדל עד למעלה ויבן ביהודה בירניות וערי מסכנות:",
  "13": "ומלאכה רבה היה לו בערי יהודה ואנשי מלחמה גבורי חיל בירושלם:",
  "14": "ואלה פקדתם לבית אבותיהם ליהודה שרי אלפים עדנה השר ועמו גבורי חיל שלש מאות אלף:",
  "15": "ועל ידו יהוחנן השר ועמו מאתים ושמונים אלף:",
  "16": "ועל ידו עמסיה בן זכרי המתנדב ליהוה ועמו מאתים אלף גבור חיל:",
  "17": "ומן בנימן גבור חיל אלידע ועמו נשקי קשת ומגן מאתים אלף:",
  "18": "ועל ידו יהוזבד ועמו מאה ושמונים אלף חלוצי צבא:",
  "19": "אלה המשרתים את המלך מלבד אשר נתן המלך בערי המבצר בכל יהודה:"
}