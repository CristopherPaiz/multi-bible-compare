{
  "1": "יששום מדבר וציה ותגל ערבה ותפרח כחבצלת:",
  "2": "פרח תפרח ותגל אף גילת ורנן כבוד הלבנון נתן לה הדר הכרמל והשרון המה יראו כבוד יהוה הדר אלהינו:",
  "3": "חזקו ידים רפות וברכים כשלות אמצו:",
  "4": "אמרו לנמהרי לב חזקו אל תיראו הנה אלהיכם נקם יבוא גמול אלהים הוא יבוא וישעכם:",
  "5": "אז תפקחנה עיני עורים ואזני חרשים תפתחנה:",
  "6": "אז ידלג כאיל פסח ותרן לשון אלם כי נבקעו במדבר מים ונחלים בערבה:",
  "7": "והיה השרב לאגם וצמאון למבועי מים בנוה תנים רבצה חציר לקנה וגמא:",
  "8": "והיה שם מסלול ודרך ודרך הקדש יקרא לה לא יעברנו טמא והוא למו הלך דרך ואוילים לא יתעו:",
  "9": "לא יהיה שם אריה ופריץ חיות בל יעלנה לא תמצא שם והלכו גאולים:",
  "10": "ופדויי יהוה ישבון ובאו ציון ברנה ושמחת עולם על ראשם ששון ושמחה ישיגו ונסו יגון ואנחה:"
}