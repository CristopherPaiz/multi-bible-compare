{
  "1": "הצדיק אבד ואין איש שם על לב ואנשי חסד נאספים באין מבין כי מפני הרעה נאסף הצדיק:",
  "2": "יבוא שלום ינוחו על משכבותם הלך נכחו:",
  "3": "ואתם קרבו הנה בני עננה זרע מנאף ותזנה:",
  "4": "על מי תתענגו על מי תרחיבו פה תאריכו לשון הלוא אתם ילדי פשע זרע שקר:",
  "5": "הנחמים באלים תחת כל עץ רענן שחטי הילדים בנחלים תחת סעפי הסלעים:",
  "6": "בחלקי נחל חלקך הם הם גורלך גם להם שפכת נסך העלית מנחה העל אלה אנחם:",
  "7": "על הר גבה ונשא שמת משכבך גם שם עלית לזבח זבח:",
  "8": "ואחר הדלת והמזוזה שמת זכרונך כי מאתי גלית ותעלי הרחבת משכבך ותכרת לך מהם אהבת משכבם יד חזית:",
  "9": "ותשרי למלך בשמן ותרבי רקחיך ותשלחי צריך עד מרחק ותשפילי עד שאול:",
  "10": "ברב דרכך יגעת לא אמרת נואש חית ידך מצאת על כן לא חלית:",
  "11": "ואת מי דאגת ותיראי כי תכזבי ואותי לא זכרת לא שמת על לבך הלא אני מחשה ומעלם ואותי לא תיראי:",
  "12": "אני אגיד צדקתך ואת מעשיך ולא יועילוך:",
  "13": "בזעקך יצילך קבוציך ואת כלם ישא רוח יקח הבל והחוסה בי ינחל ארץ ויירש הר קדשי:",
  "14": "ואמר סלו סלו פנו דרך הרימו מכשול מדרך עמי:",
  "15": "כי כה אמר רם ונשא שכן עד וקדוש שמו מרום וקדוש אשכון ואת דכא ושפל רוח להחיות רוח שפלים ולהחיות לב נדכאים:",
  "16": "כי לא לעולם אריב ולא לנצח אקצוף כי רוח מלפני יעטוף ונשמות אני עשיתי:",
  "17": "בעון בצעו קצפתי ואכהו הסתר ואקצף וילך שובב בדרך לבו:",
  "18": "דרכיו ראיתי וארפאהו ואנחהו ואשלם נחמים לו ולאבליו:",
  "19": "בורא נוב שפתים שלום שלום לרחוק ולקרוב אמר יהוה ורפאתיו:",
  "20": "והרשעים כים נגרש כי השקט לא יוכל ויגרשו מימיו רפש וטיט:",
  "21": "אין שלום אמר אלהי לרשעים:"
}