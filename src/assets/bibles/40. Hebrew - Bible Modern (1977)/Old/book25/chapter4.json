{
  "1": "איכה יועם זהב ישנא הכתם הטוב תשתפכנה אבני קדש בראש כל חוצות:",
  "2": "בני ציון היקרים המסלאים בפז איכה נחשבו לנבלי חרש מעשה ידי יוצר:",
  "3": "גם תנין חלצו שד היניקו גוריהן בת עמי לאכזר כי ענים במדבר:",
  "4": "דבק לשון יונק אל חכו בצמא עוללים שאלו לחם פרש אין להם:",
  "5": "האכלים למעדנים נשמו בחוצות האמנים עלי תולע חבקו אשפתות:",
  "6": "ויגדל עון בת עמי מחטאת סדם ההפוכה כמו רגע ולא חלו בה ידים:",
  "7": "זכו נזיריה משלג צחו מחלב אדמו עצם מפנינים ספיר גזרתם:",
  "8": "חשך משחור תארם לא נכרו בחוצות צפד עורם על עצמם יבש היה כעץ:",
  "9": "טובים היו חללי חרב מחללי רעב שהם יזובו מדקרים מתנובת שדי:",
  "10": "ידי נשים רחמניות בשלו ילדיהן היו לברות למו בשבר בת עמי:",
  "11": "כלה יהוה את חמתו שפך חרון אפו ויצת אש בציון ותאכל יסודתיה:",
  "12": "לא האמינו מלכי ארץ וכל ישבי תבל כי יבא צר ואויב בשערי ירושלם:",
  "13": "מחטאת נביאיה עונות כהניה השפכים בקרבה דם צדיקים:",
  "14": "נעו עורים בחוצות נגאלו בדם בלא יוכלו יגעו בלבשיהם:",
  "15": "סורו טמא קראו למו סורו סורו אל תגעו כי נצו גם נעו אמרו בגוים לא יוסיפו לגור:",
  "16": "פני יהוה חלקם לא יוסיף להביטם פני כהנים לא נשאו זקנים לא חננו:",
  "17": "עודינה תכלינה עינינו אל עזרתנו הבל בצפיתנו צפינו אל גוי לא יושע:",
  "18": "צדו צעדינו מלכת ברחבתינו קרב קצינו מלאו ימינו כי בא קצינו:",
  "19": "קלים היו רדפינו מנשרי שמים על ההרים דלקנו במדבר ארבו לנו:",
  "20": "רוח אפינו משיח יהוה נלכד בשחיתותם אשר אמרנו בצלו נחיה בגוים:",
  "21": "שישי ושמחי בת אדום יושבתי בארץ עוץ גם עליך תעבר כוס תשכרי ותתערי:",
  "22": "תם עונך בת ציון לא יוסיף להגלותך פקד עונך בת אדום גלה על חטאתיך:"
}