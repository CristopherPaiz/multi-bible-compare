{
  "1": "למנצח על הגתית מזמור לדוד יהוה אדנינו מה אדיר שמך בכל הארץ אשר תנה הודך על השמים:",
  "2": "מפי עוללים וינקים יסדת עז למען צורריך להשבית אויב ומתנקם:",
  "3": "כי אראה שמיך מעשי אצבעתיך ירח וכוכבים אשר כוננתה:",
  "4": "מה אנוש כי תזכרנו ובן אדם כי תפקדנו:",
  "5": "ותחסרהו מעט מאלהים וכבוד והדר תעטרהו:",
  "6": "תמשילהו במעשי ידיך כל שתה תחת רגליו:",
  "7": "צנה ואלפים כלם וגם בהמות שדי:",
  "8": "צפור שמים ודגי הים עבר ארחות ימים:",
  "9": "יהוה אדנינו מה אדיר שמך בכל הארץ:"
}