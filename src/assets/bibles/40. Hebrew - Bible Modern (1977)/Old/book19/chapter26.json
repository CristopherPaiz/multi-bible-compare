{
  "1": "לדוד שפטני יהוה כי אני בתמי הלכתי וביהוה בטחתי לא אמעד:",
  "2": "בחנני יהוה ונסני צרופה כליותי ולבי:",
  "3": "כי חסדך לנגד עיני והתהלכתי באמתך:",
  "4": "לא ישבתי עם מתי שוא ועם נעלמים לא אבוא:",
  "5": "שנאתי קהל מרעים ועם רשעים לא אשב:",
  "6": "ארחץ בנקיון כפי ואסבבה את מזבחך יהוה:",
  "7": "לשמע בקול תודה ולספר כל נפלאותיך:",
  "8": "יהוה אהבתי מעון ביתך ומקום משכן כבודך:",
  "9": "אל תאסף עם חטאים נפשי ועם אנשי דמים חיי:",
  "10": "אשר בידיהם זמה וימינם מלאה שחד:",
  "11": "ואני בתמי אלך פדני וחנני:",
  "12": "רגלי עמדה במישור במקהלים אברך יהוה:"
}