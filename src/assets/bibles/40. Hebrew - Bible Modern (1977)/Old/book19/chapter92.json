{
  "1": "מזמור שיר ליום השבת טוב להדות ליהוה ולזמר לשמך עליון:",
  "2": "להגיד בבקר חסדך ואמונתך בלילות:",
  "3": "עלי עשור ועלי נבל עלי הגיון בכנור:",
  "4": "כי שמחתני יהוה בפעלך במעשי ידיך ארנן:",
  "5": "מה גדלו מעשיך יהוה מאד עמקו מחשבתיך:",
  "6": "איש בער לא ידע וכסיל לא יבין את זאת:",
  "7": "בפרח רשעים כמו עשב ויציצו כל פעלי און להשמדם עדי עד:",
  "8": "ואתה מרום לעלם יהוה:",
  "9": "כי הנה איביך יהוה כי הנה איביך יאבדו יתפרדו כל פעלי און:",
  "10": "ותרם כראים קרני בלתי בשמן רענן:",
  "11": "ותבט עיני בשורי בקמים עלי מרעים תשמענה אזני:",
  "12": "צדיק כתמר יפרח כארז בלבנון ישגה:",
  "13": "שתולים בבית יהוה בחצרות אלהינו יפריחו:",
  "14": "עוד ינובון בשיבה דשנים ורעננים יהיו:",
  "15": "להגיד כי ישר יהוה צורי ולא עלתה בו:"
}