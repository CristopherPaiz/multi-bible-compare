{
  "1": "יהוה מלך ירגזו עמים ישב כרובים תנוט הארץ:",
  "2": "יהוה בציון גדול ורם הוא על כל העמים:",
  "3": "יודו שמך גדול ונורא קדוש הוא:",
  "4": "ועז מלך משפט אהב אתה כוננת מישרים משפט וצדקה ביעקב אתה עשית:",
  "5": "רוממו יהוה אלהינו והשתחוו להדם רגליו קדוש הוא:",
  "6": "משה ואהרן בכהניו ושמואל בקראי שמו קראים אל יהוה והוא יענם:",
  "7": "בעמוד ענן ידבר אליהם שמרו עדתיו וחק נתן למו:",
  "8": "יהוה אלהינו אתה עניתם אל נשא היית להם ונקם על עלילותם:",
  "9": "רוממו יהוה אלהינו והשתחוו להר קדשו כי קדוש יהוה אלהינו:"
}