{
  "1": "למנצח על הגתית לאסף הרנינו לאלהים עוזנו הריעו לאלהי יעקב:",
  "2": "שאו זמרה ותנו תף כנור נעים עם נבל:",
  "3": "תקעו בחדש שופר בכסה ליום חגנו:",
  "4": "כי חק לישראל הוא משפט לאלהי יעקב:",
  "5": "עדות ביהוסף שמו בצאתו על ארץ מצרים שפת לא ידעתי אשמע:",
  "6": "הסירותי מסבל שכמו כפיו מדוד תעברנה:",
  "7": "בצרה קראת ואחלצך אענך בסתר רעם אבחנך על מי מריבה סלה:",
  "8": "שמע עמי ואעידה בך ישראל אם תשמע לי:",
  "9": "לא יהיה בך אל זר ולא תשתחוה לאל נכר:",
  "10": "אנכי יהוה אלהיך המעלך מארץ מצרים הרחב פיך ואמלאהו:",
  "11": "ולא שמע עמי לקולי וישראל לא אבה לי:",
  "12": "ואשלחהו בשרירות לבם ילכו במועצותיהם:",
  "13": "לו עמי שמע לי ישראל בדרכי יהלכו:",
  "14": "כמעט אויביהם אכניע ועל צריהם אשיב ידי:",
  "15": "משנאי יהוה יכחשו לו ויהי עתם לעולם:",
  "16": "ויאכילהו מחלב חטה ומצור דבש אשביעך:"
}