{
  "1": "ויקרא אליו את שנים עשר תלמידיו ויתן להם שלטן על רוחות הטמאה לגרשם ולרפוא כל חלי וכל מדוה:",
  "2": "ואלה שמות שנים עשר השליחים הראשון שמעון הנקרא פטרוס ואנדרי אחיו יעקב בן זבדי ויוחנן אחיו:",
  "3": "פילפוס ובר תלמי תומא ומתי המוכס יעקב בן חלפי ולבי המכנה תדי:",
  "4": "שמעון הקני ויהודה איש קריות אשר גם מסר אתו:",
  "5": "את שנים העשר האלה שלח ישוע ויצו אתם לאמר אל דרך הגוים אל תלכו ואל עיר השמרונים אל תבאו:",
  "6": "כי אם לכו אל הצאן האבדות לבית ישראל:",
  "7": "ובלכתכם קראו לאמר למכות השמים קרבה לבוא:",
  "8": "רפאו את החולים טהרו את המצרעים הקימו את המתים ואת השדים גרשו חנם לקחתם חנם תתנו:",
  "9": "לא תקחו זהב ולא כסף ולא נחשת בחגוריכם:",
  "10": "ולא תרמיל לדרך ולא שתי כתנות ולא נעלים ולא מטה כי שוה הפעל די מחיתו:",
  "11": "וכל עיר וכפר אשר תבאו שמה דרשו מי הוא הראוי לזה בתוכה ושם שבו עד כי תצאו:",
  "12": "ובבואכם אל הבית שאלו לו לשלום:",
  "13": "והיה אם ראוי הבית יבוא עליו שלומכם ואם איננו ראוי שלומכם אליכם ישוב:",
  "14": "וכל אשר לא יקבל אתכם ולא ישמע לדבריכם צאו לכם מן הבית ההוא ומן העיר ההיא ונערו את עפר רגליכם:",
  "15": "אמן אמר אני לכם כי יקל לארץ סדום ועמרה ביום הדין מן העיר ההיא:",
  "16": "הנני שלח אתכם ככבשים בין הזאבים לכן היו ערומים כנחשים ותמימים כיונים:",
  "17": "והשמרו לכם מבני האדם כי ימסרו אתכם לסנהדריות ויכו אתכם בשוטים בבתי כנסיותיהם:",
  "18": "ולפני משלים ומלכים תובאו למעני לעדות להם ולגוים:",
  "19": "וכי ימסרו אתכם אל תדאגו איך ומה תדברו כי ינתן לכם בשעה ההיא את אשר תדברו:",
  "20": "כי לא אתם הם המדברים כי רוח אביכם הוא המדבר בפיכם:",
  "21": "והיה אח ימסר את אחיו למות ואב ימסר את בנו וקמו בנים באבותם וימיתו אותם:",
  "22": "והייתם שנואים לכל אדם למען שמי והמחכה עד עת קץ הוא יושע:",
  "23": "ואם ירדפו אתכם בעיר אחת נוסו לעיר אחרת כי אמן אמר אני לכם לא תכלו לעבר ערי ישראל עד כי יבוא בן האדם:",
  "24": "אין תלמיד עלה על רבו ועבד על אדניו:",
  "25": "דיו לתלמיד להיות כרבו ולעבד להיות כאדניו אם לבעל הבית קראו בעל זבוב אף לאנשי ביתו:",
  "26": "על כן לא תיראום כי אין דבר מכסה אשר לא יגלה ואין נעלם אשר לא יודע:",
  "27": "את אשר אני אמר לכם בחשך דברו באור ואשר ילחש לאזניכם השמיעו על הגגות:",
  "28": "ואל תיראי מן ההרגים את הגוף ואת הנפש לא יוכלו להרג אך תיראו את אשר יוכל לאבד גם את הנפש גם את הגוף בגיהנם:",
  "29": "הלא תמכרנה שתי צפרים באסר ואחת מהנה לא תפול ארצה מבלעדי אביכם:",
  "30": "ואתם גם שערות ראשכם נמנות כלן:",
  "31": "לכן אל תיראו הנכם יקרים מצפרים רבות:",
  "32": "הן כל אשר יודה בי לפני האדם אודה בו גם אני לפני אבי שבשמים:",
  "33": "ואשר יכחש בי לפני האדם אכחש בו גם אני לפני אבי שבשמים:",
  "34": "אל תחשבו כי באתי להטיל שלום בארץ לא באתי להטיל שלום כי אם חרב:",
  "35": "כי באתי להפריד איש מאביו ובת מאמה וכלה מחמותה:",
  "36": "ואיבי איש אנשי ביתו:",
  "37": "האהב את אביו ואת אמו יותר ממני איננו כדי לי והאהב את בנו ובתו יותר ממני איננו כדי לי:",
  "38": "ואשר לא יקח את צלבו והלך אחרי איננו כדי לי:",
  "39": "המצא את נפשו יאבדנה והמאבד את נפשו למעני הוא ימצאנה:",
  "40": "המקבל אתכם אותי הוא מקבל והמקבל אותי הוא מקבל את אשר שלחני:",
  "41": "המקבל נביא לשם נביא שכר נביא יקח והמקבל צדיק לשם צדיק שכר צדיק יקח:",
  "42": "והמשקה את אחד הקטנים האלה רק כוס מים קרים לשם תלמיד אמן אמר אני לכם כי לא יאבד שכרו:"
}