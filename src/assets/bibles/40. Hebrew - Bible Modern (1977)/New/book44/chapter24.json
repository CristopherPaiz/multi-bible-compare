{
  "1": "וירד חנניה הכהן הגדול אחרי חמשת ימים ואתו הזקנים וטרטלוס איש דברים ויודיעו את ההגמון את דבר ריבם עם פולוס:",
  "2": "ויהי כאשר קראו לו ויחל טרטלוס לשטנו ויאמר:",
  "3": "את אשר ישבנו על ידך בשלום רב ואשר נעשו תקנות רבות לעם הזה בהשגחתך נקבל על כל פנים ובכל מקום בכל תודה פיליכס האדיר:",
  "4": "אך לבלתי הלאותך הרבה אתחנן אליך אשר תשמענו בקצר דברינו כחמלתך:",
  "5": "כי מצאנו את האיש הזה כקטב ומגרה מדינים בין כל היהודים על פני תבל והוא ראש כת הנצרים:",
  "6": "והוא גם נסה לחלל את המקדש ונתפש אותו ונחפץ לשפטו על פי תורתנו:",
  "7": "ויבא עלינו לוסיאס שר האלף ברב כח ויחטפהו מידינו:",
  "8": "ויצו את שטניו כי בוא יבאו לפניך ואתה כי תחקר אתו תוכל לדעת מפיהו את כל הדברים האלה אשר אנחנו טענים עליו:",
  "9": "וימלאו היהודים את דבריו לאמר כי כן הוא:",
  "10": "וירמז ההגמון אל פולוס לדבר ויען ויאמר יען אשר ידעתי כי זה כמה שנים שופט אתה לעם הזה הנני מצטדק בלב בטוח על עניני:",
  "11": "אתה תוכל לדעת אשר לא עברו יותר משנים עשר יום מעת עלותי ירושלים להשתחות:",
  "12": "ולא במקדש מצאוני מתוכח עם איש או מעורר מהומה בעם ולא בבתי הכנסיות ולא בעיר:",
  "13": "גם אין ביכלתם להוכיח עלי את אשר עתה הם שטנים אותי:",
  "14": "אבל את זאת מודה אני לפניך כי בדרך ההיא אשר יקראוה בשם כת בה אני עבד את אלהי אבותינו בהאמיני בכל הכתוב בתורה ובנביאים:",
  "15": "ותקותי לאלהים אשר גם הם יחכו לה זאת היא כי עתידה להיות תחית המתים לצדיקים ולרשעים:",
  "16": "ובזאת גם עמלתי להיות תמים לב לאלהים ולאדם תמיד:",
  "17": "ומקץ שנים רבות באתי להביא נדבות לעמי ולהקריב קרבן:",
  "18": "ואהי מטהר במקדש לא בהמון עם ולא במהומה וכן מצאוני אנשים יהודים מאסיא:",
  "19": "אשר עליהם היה לעמד הנה לפניך ולענות בי אם היה להם דבר נגדי:",
  "20": "או אלה ידברו נא המה מה מצאו בי עול בעמדי לפני הסנהדרין:",
  "21": "בלתי אם הדבר האחד ההוא אשר קראתי בעמדי בתוכם כי על תחית המתים אני נדון היום לפניכם:",
  "22": "ויהי כשמע פיליכס את הדרים האלה ויאחר את דינם לעת אחרת כי עניני הדרך הזאת נודעו לו היטב ויאמר ברדת אלי לוסיאס שר האלף אשפט על דברכם:",
  "23": "ויצו את שר המאה לשום אתו במשמר ולתת לו רוחה ולבלתי מנע איש ממידעיו משרת אתו ומבוא אליו:",
  "24": "ואחרי ימים אחדים בא פיליכס עם אשתו דרוסלה והיא יהודית וישלח לקרא לפולוס וישמע אתו על דבר האמונה במשיח:",
  "25": "ויהי כדברו על הצדק והפרישות ועל הדין העתיד לבוא ויחרד פיליכס ויען עתה זה לך ולכשאפנה אשוב לקרא לך:",
  "26": "והוא מקוה כי פולוס יתן לו שחד למען יתירהו ובעבור זה קרא לו פעמים הרבה וידבר עמו:",
  "27": "ויהי מקץ שנתים ימים ויקם פרקיוס פסטוס תחת פיליכס ופיליכס חפץ להתרצות אל היהודים ויעזב את פולוס חבוש בבית האסורים:"
}