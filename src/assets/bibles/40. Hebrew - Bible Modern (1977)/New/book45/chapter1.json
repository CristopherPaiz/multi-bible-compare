{
  "1": "פולוס עבד ישוע המשיח מקרא להיות שליח ונבדל לבשורת אלהים:",
  "2": "אשר הבטיחה מלפנים ביד נביאיו בכתבי הקדש:",
  "3": "על דבר בנו הנולד מזרע דוד לפי הבשר:",
  "4": "אשר הוכן לבן האלהים בגבורה לפי רוח הקדשה בתחיתו מבין המתים הוא ישוע המשיח אדנינו:",
  "5": "אשר בידו קבלנו חן ושליחות להקים משמעת האמונה בכל הגוים למען שמו:",
  "6": "אשר בתוכם הנכם גם אתם קרואי ישוע המשיח:",
  "7": "לכל אשר ברומי ידידי אלהים וקרואים להיות קדושים חסד ושלום לכם מאת האלהים אבינו ואדנינו ישוע המשיח:",
  "8": "בראשונה אודה לאלהי בישוע המשיח על כלכם אשר ספר אמונתכם בכל העולם:",
  "9": "כי האלהים אשר אני עבד אתו ברוחי בבשורת בנו לעד לי כי תמיד אני מזכיר אתכם:",
  "10": "בהעתירי בתפלותי בכל עת למען אשר רק הפעם אצליח ברצון אלהים לבוא אליכם:",
  "11": "כי נכסף נכספתי לראותכם ולחלק לכם אי זו מתת רוח למען תתחזקי:",
  "12": "והוא להתנחם עמכם זה בזה באמונה אשר לכם וגם לי:",
  "13": "ולא אכחד מכם אחי כי פעמים רבות שמתי על לבי לבוא אליכם אך נמנע ממני עד הנה למען אמצא פרי גם בכם כמו ביתר הגוים:",
  "14": "מחיב אנכי ליונים וגם ללעזים לחכמים וגם לפתאים:",
  "15": "לכן נדבני לבי להשמיע את הבשורה גם אתכם אשר ברומי:",
  "16": "כי אינני בוש מבשורת המשיח באשר גבורת אלהים היא לתשועת כל המאמין ליהודי בראשונה וכן גם ליוני:",
  "17": "כי תגלה בה צדקת אלהים מאמונה אל אמונה ככתוב וצדיק באמונתו יחיה:",
  "18": "כי נגלה חרון אלהים מן השמים על כל רשעת בני אדם ועולתם אשר יעצרו את האמת בעולה:",
  "19": "יען אשר דעת האלהים גלויה בקרבם כי האלהים הודיעם אותה:",
  "20": "כי מהותו הנעלמה היא כחו הנצחי ואלהותו מעת נברא העולם תודע במעשים ותראה לבלתי היות להם להתנצל:",
  "21": "יען בדעתם את האלהים לא כבדהו כאלהים וגם לא הודו לו כי אם הלכו אחרי ההבל במועצותיהם ויחשך לבם הנבער:",
  "22": "ובאמרם חכמים אנחנו היו לכסילים:",
  "23": "וימירו את כבוד האלהים אשר איננו נפסד בדמות צלם אדם הנפסד צלם כל עוף והולך על ארבע ורמש האדמה:",
  "24": "על כן גם נתנם האלהים לטמאה בתאות לבם לנבל גויותיהם איש את רעהו:",
  "25": "אשר המירו אמת האלהים בכזב ויכבדו ויעבדו את הבריה תחת בראה המברך לעולמים אמן:",
  "26": "בעבור זאת נתנם האלהים לתאות בושה כי נשיהם החליפו את התשמיש כדרכן בשלא כדרכן:",
  "27": "וכן גם הזכרים עזבו את תשמיש האשה כדרכה ויחמו זה בזה בתשוקתם ויעשו תועבה זכר עם זכר ויקחו שכר משובתם הראוי להם בעצם גופם:",
  "28": "וכאשר מאסו להשיג האלהים בדעת נתנם האלהים בידי דעה נמאסה לעשות את אשר לא יתכן:",
  "29": "וירב בקרבם כל חמס זנות ורשע בצע ואון וימלאו קנאה ורצח ומריבה ומרמה ותהפכות:",
  "30": "הלכי רכיל ומלשינים שנאי אלהים וגאים וזדים והוללים וחשבי און ואינם שמעים בקול אבותם:",
  "31": "נבערים מדעת ובגדים אכזרים נטרי שנאה ולא רחמנים:",
  "32": "יודעים המה את משפט אלהים כי עשי אלה בני מות הם ולא לבד שיעשו את אלה כי גם רצתה נפשם בעשיהם:"
}