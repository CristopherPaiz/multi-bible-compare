{
  "1": "ולענים מה שכתבתם אלי הנה טוב לאדם שלא יגע באשה:",
  "2": "אך מפני הזנות תהי לכל איש אשתו ויהי לכל אשה בעלה:",
  "3": "האיש יקים חובת העונה לאשתו וכמו כן האשה לבעלה:",
  "4": "האשה איננה שלטת על גופה כי אם בעלה וכמו כן גם האיש איננו שלט על גופו כי אם אשתו:",
  "5": "אל תמנעו את עצמכם זה מזה זולתי בהסכמת שניכם על זמן קבוע להיות פנוים לתענית ולתפלה ותשובו ותתאחדו פן ינסה אתכם השטן בעבור פריצות יצרכם:",
  "6": "ואני אמר זאת בדרך עצה ולא בדרך מצוה:",
  "7": "כי מי יתן והיה כל אדם כמני אך יש לכל איש מתנתו מאת האלהים זה בכה וזה בכה:",
  "8": "ואל הפנוים ואל האלמנות אמר אני כי טוב להם אם ישבו ככה כמו גם אני:",
  "9": "אך אם לא יוכלו להנזר יתחברו בנשואין כי טוב להתחבר בנשואין מהיות בער בתאוה:",
  "10": "והנה את הנשואים אנכי מצוה ולא אנכי כי אם האדון אשר לא תפרש אשה מבעלה:",
  "11": "ואם פרש תפרש ממנו תשב בלא איש או תתרצה לבעלה ואיש אל ישלח את אשתו:",
  "12": "והנה אל האחרים אמר אנכי ולא האדון כי תהיה לאח אשה אשר איננה מאמנת ורצונה לשבת עמו לא יעזבנה:",
  "13": "ואשה כי יהיה לה בעל אשר איננו מאמין ורצונו לשבת עמה לא תעזבנו:",
  "14": "כי האיש אשר איננו מאמין מקדש הוא באשה והאשה אשר איננה מאמנת מקדשת היא באיש שאם לא כן יהיו בניכם טמאים אמנם עתה קדושים המה:",
  "15": "אבל אם יפרש מי שאיננו מאמין יפרש והאח או האחות אינם משעבדים באלה כי לשלום קראנו האלהים:",
  "16": "כי מה תדעי את האשה אם תושיעי את האיש ומה תדע אתה האיש אם תושיע את האשה:",
  "17": "רק יתהלך איש איש כפי מה שחלק לו האלהים וכפי מה שקרא אתו האדון וכן מתקן אנכי בכל הקהלות:",
  "18": "אם נמול האיש המקרא אל ימשך את ערלתו ואם ערל הוא אל ימול:",
  "19": "אין המילה נחשבה ואין הערלה נחשבה כי אם שמירת מצות האלהים:",
  "20": "איש איש במשמרתו אשר נקרא בה שם יעמד:",
  "21": "אם נקראת בהיותך עבד אל ירע בעיניך אלא אם תשיג ידך לצאת לחפשי בחר בזה:",
  "22": "כי הקרוא באדון בהיותו עבד משחרר הוא לאדון וככה גם הקרוא בהיותו חפשי עבד הוא למשיח:",
  "23": "במחיר נקניתם אל תהיו עבדי בני אדם:",
  "24": "איש איש במשמרת אשר נקרא בה אחי בזאת יעמד לפני האלהים:",
  "25": "ועל דבר הבתולות אין לי מצוה מאת האדון רק אודיע את עצתי אחרי אשר חנני האדון להיות נאמן:",
  "26": "הנני חשב כי טוב לאדם מפני הצרה הקרובה כי טוב לו להיות כמו שהוא:",
  "27": "אם נקשרת באשה אל תבקש להפטר ואם נפטרת אל תבקש אשה:",
  "28": "וגם כי תקח אשה אינך חטא והבתולה כי תהיה לאיש איננה חטאת אך יבאום צרות בבשרם והנני חס עליכם:",
  "29": "וזאת אני אמר אחי כי השעה דחוקה למען מעתה יהיו הנשואים כאלו אין להם נשים:",
  "30": "והבכים כאינם בכים והשמחים כאינם שמחים והקונים כאלו אין קנין בידם:",
  "31": "והנהנים מן העולם הזה כאלו אין להם הנאה ממנו כי עבור יעבר תאר העולם הזה:",
  "32": "ואני חפצתי שתהיו בלי דאגה מי שאין לו אשה דאג לאשר לאדון איך ייטב בעיני האדון:",
  "33": "ומי שיש לו אשה דאג הוא לעניני העולם איך ייטב בעיני האשה:",
  "34": "יש הבדל בין אשת איש לבתולה כי האשה אשר לא היתה לאיש דאגת לאשר לאדון ולהיות קדושה גם בגופה גם ברוחה ובעולת בעל דאגת היא לעניני העולם איך תיטב בעיני בעלה:",
  "35": "וזאת אני אמר לתועלתכם ולא להשליך עליכם פח כי אם להנהגה טובה ולהיותכם נכונים תמיד לפני האדון באין מנע:",
  "36": "וכי יחשב איש למעשה שלא כהגן לבתולתו אם תעבר פרקה ודבר חובה הוא אז יעשה כאשר עם לבבו איננו חוטא ישיאנה:",
  "37": "ומי שהוא נכון בלבו ואיננו מכרח ויוכל לעשות כרצונו ויגמר זאת בלבו לשמר את בתולתו טוב עשה:",
  "38": "לכן המשיא אתה טוב הוא עשה ואשר איננו משיא עשה טוב ממנו:",
  "39": "האשה קשורה לבעלה על פי התורה כל עת שהוא חי וכי מת בעלה אזי מתרת היא להנשא למי שתרצה ובלבד שתהיה באדון:",
  "40": "אבל אשריה יותר אם תעמד פנויה זאת דעתי ואחשב גם אני כי רוח אלהים בי:"
}