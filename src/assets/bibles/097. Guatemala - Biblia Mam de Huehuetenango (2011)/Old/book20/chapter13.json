{"1": "<pb/><t>Aju k'wa'l at tnab'l, b'a'n nne'l tuj twitz tu'n tok mayo'n tu'n tman ti'j mya b'a'n; atzunju xjal jawni twitz, minti' in xi tniman aju mayb'il te.</t>", "2": "<pb/><t>Qe xjal b'a'n in kyk'mo'n jun oyaj ti'j ju yol b'a'n in kyma'n, atzun qeju in che ok meltz'aj kyi'j kyuk'il, mas kyaj tu'n kyyajlan kyi'j xjal.</t>", "3": "<pb/><t>Aju xjal tok tkwent ti'j tyol, nno'k tkwentin tib', atzunju xjal jawni yolin, tu'nx tib' in naj.</t>", "4": "<pb/><t>Aju xjal ky'aj, nim tgan tu'n tten jun ti'xti te, ex minti' in knet tu'n, atzunju xjal aq'nal in knet nim tu'n.</t>", "5": "<pb/><t>Aju xjal tz'aqlxix, ik'un nik'aj yol tu'n, atzunju xjal mya b'a'n, tu'nx in tzaj ti'n tch'ixwi ex ik'b'il te.</t>", "6": "<pb/><t>Aju xjal minti' til, kwentin tu'nju in b'et tuj tumel, atzunju xjal aj il, tu'nx tb'inchb'en mya b'a'n in naj.</t>", "7": "<pb/><t>At junjun xjal minti'x ch'in at kye ex nno'k kyq'on kyib' ik tza'n q'inun; ex at junjuntl tkyaqil at kye, ex nno'k kyq'on kyib' ik tza'n meb'a.</t>", "8": "<pb/><t>Aju xjal q'inun in klet tu'n tq'inumab'l tu'n mi'n tkub' b'yo'n, atzunju xjal meb'a mlay che pon qe eleq' xob'tzal te.</t>", "9": "<pb/><t>Qe xjal tz'aqlxix ik kyten ik tza'n jun spik'un in qoptz'aj, atzun qe xjal mya b'a'n, ik kyten ik tza'n jun kandil in ku'x yupj.</t>", "10": "<pb/><t>Aju xjal in jaw tniman tib', noq q'oj in jyon ti'j, atzun qeju in xi kyb'i'n consej, at kynab'l.</t>", "11": "<pb/><t>Aju q'inumab'l jurat naj in knet, noq ch'in in ten, atzunju cheb'a in knet, in ch'iy.</t>", "12": "<pb/><t>Qa at jun ti'xti in qo ayon ti'j ex qa minti' ma tzul, tzul b'is tuj qanmi tu'n, ex qa ma qk'am aju at qgan ti'j, qo tzalajel.</t>", "13": "<pb/><t>Aju xjal minti' in xi tniman aju xnaq'tzb'il, tzul tilil tu'n, atzunju xjal in xi tniman ju mandamyent, tzul q'o'n t-xel te.</t>", "14": "<pb/><t>Aju xnaq'tzb'il tu'n xjal at tnab'l in tzaj tq'o'n qchwinqlal ex in qo klet tu'n, tu'n mi'n qtzyet tu'n kamik.</t>", "15": "<pb/><t>Aju xjal b'a'n tnab'l in che tzalaj xjal ti'j, atzun qe xjal in che ok meltz'aj kyi'j kyuk'il, kyja' kyxi' tuj najen.</t>", "16": "<pb/><t>Aju xjal at tnab'l in tb'incha'n jun ti'xti tu'n tojtzqib'l, atzunju xjal minti' tnab'l, tu'nx in tyek'un qa minti' b'a'n tu'n.</t>", "17": "<pb/><t>Aju sanjel mya b'a'n in tzaj ti'n xitb'il kyib'aj xjal, atzunju sanjel in japunxix tu'n, in onin tu'n kyten xjal tuj txub'txaj.</t>", "18": "<pb/><t>Meb'ayil ex ch'ixb'ajil tzul tib'aj ju xjal nne'l tik'un consej b'a'n, atzunju xjal in kub' tuj twitz ok tok mayo'n ti'j mya b'a'n, nimxix kjawil nimsa'n.</t>", "19": "<pb/><t>Aju in pon tk'u'j xjal ti'j ex in knet tu'n, in tq'o'n tzalajb'il te. Qe xjal minti' kynab'l minti' nnik'x kyu'n tu'n tel kypa'n kyib' ti'j mya b'a'n.</t>", "20": "<pb/><t>Qa ma tz'ok tjunin tib'a kyuk'il qe xjal at kynab'l, ktel tnab'la, qatzun ma tz'ok tjunin tib'a kyuk'il qe xjal minti' kynab'l, knajela.</t>", "21": "<pb/><t>Qe xjal aj il in che yajlanjtz tu'n mya b'a'n; atzun qe xjal tz'aqlxix in kyk'mo'n ju b'a'n te chojb'il kye.</t>", "22": "<pb/><t>Aju xjal b'a'n tmod in kyaj tq'o'n kyetzb'il qe tal tchman; atzun tq'inumab'l ju xjal aj il, k'u'n te kye qe xjal tz'aqlxix.</t>", "23": "<pb/><t>Tuj kykojb'il qe xjal meb'a at nim twitz awal, ex jaku kub' naj jlu tu'nju minti' in kyb'incha'n xjal aju tz'aqlxix.</t>", "24": "<pb/><t>Aju xjal minti' in xi tkawin tk'wa'l, nne'l tik'un; atzunju k'ujla'n tk'wa'l tu'n, in xi tkawin.</t>", "25": "<pb/><t>Aju xjal tz'aqlxix in wa'n ex in noj tk'u'j, atzunju xjal b'inchal mya b'a'n in wa'n ex minti' in noj tk'u'j.</t>"}