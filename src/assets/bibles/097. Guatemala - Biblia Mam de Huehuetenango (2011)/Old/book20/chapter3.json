{"1": "<pb/><t>Nk'wa'l, mi'n tzik' kyna'l qe nxnaq'tzb'ile tu'na ex k'u'nxa qe nmandamyente tuj tanmiya,</t>", "2": "<t>porke kleq'eb'il tuj tq'ija kyu'n ex k'anq'ila tuj txub'txaj.</t>", "3": "<t>Mi'n kyaj tkolina aju k'ujlalil ex ju yol axix tok; q'o'n kub'a qe tqula ik tza'n jun uwj. Awa'n ku'xa qe tuj tanmiya;</t>", "4": "<t>qa ma tb'inchaya ikju, ktzalajel Dios ti'ja ax ikx qe xjal.</t>", "5": "<t>Qe'k tk'u'ja ti'j Qman tu'n tkyaqil tanmiya ex mya tu'n tok qe' tk'u'ja ti'j texa tnab'la.</t>", "6": "<t>Na'ntza Qman ti'j tkyaqilju kb'antel tu'na, ex a Qman kxel ẍaqlun teya tuj b'e jiqun ti'j.</t>", "7": "<t>Mi'n jaw tniman tib'a qa at nim tnab'la; nimana te Qman ex pa'n el tib'a ti'j mya b'a'n:</t>", "8": "<t>ex atzun jlu ik tza'n jun q'anb'il teya tu'n tok tipun t-ximlala.</t>", "9": "<t>Q'onxa nimb'il te Qman ex q'onxa jun oyaj te ti'j tq'inumab'la ex ti'j tnejel twitz tawala;</t>", "10": "<t>qa ma tb'inchaya ikju, che nojel qe ttx'utx'a wen ex qe tkub'il ta'l twitz t-uvaya.</t>", "11": "<pb/><t>Nk'wa'l, qa ma kub' kawina tu'n Qman, mi'n tz'el tik'una, ex mi'n tzaj tq'oja ok tok ilina tu'n;</t>", "12": "<t>porke te Qman in che kub' tkawin qeju k'ujla'n qe tu'n, ik tza'n jun mamb'aj in che kub' tkawin tk'wa'l k'ujla'nxix tu'n.</t>", "13": "<pb/><t>At tzalajb'il teju xjal in knet nab'l tu'n ex nne'l tnik' ti'j alkye b'a'n tu'n tb'ant tu'n;</t>", "14": "<t>ex mas ma' t-xilen jlu twitz saq pwaq ex mas nim tajb'en twitz q'an pwaq.</t>", "15": "<t>Aju nab'l mas ma' t-xilen kywitz qe tb'anil ab'j perla kyb'i; ex mi jun juntl ti'xti tb'anil in pon kyk'u'j xjal ti'j, jaku pon ik tza'n jlu.</t>", "16": "<t>Aju nab'l, nej in tzaj tq'o'n chwinqlal, ex te tib'ajxi in tzaj tq'o'n q'inumab'l ex nimb'il.</t>", "17": "<t>Qa ma qo ok lpe' ti'j b'e q'i'n tu'n, puro b'a'n jlu; ex qa ma qo b'et tuj tb'e, jaku qo ten tuj tzalajb'il.</t>", "18": "<t>Tzul q'o'n tchwinqlal xjal aju in knet nab'l tu'n; at tzalajb'il te kye qeju minti' in xi kytzoqpi'n.</t>", "19": "<t>Tu'n tnab'l Qman kub' tb'incha'n tx'otx', ex tu'n tojtzqib'l kyuwset kya'j;</t>", "20": "<t>tu'n tnab'l e jaqet twi a', ex tzaj jb'al tuj muj tu'n.</t>", "21": "<pb/><t>Nk'wa'l, kukx tu'n tten tnab'la, ex mi'n kyaj tkolina aju tnab'la b'a'n,</t>", "22": "<t>ex kyu'n jlu ktzajel q'o'n tchwinqlala ex che okel ik tza'n jun adorn te teya.</t>", "23": "<t>Kyja'tzun ok tb'eta tuj tb'eya minti' t-xob'il ti'ja, ex mlayx jaw tolja.</t>", "24": "<t>Ok tojlana minti' tu'n t-xob'a, ex ok tkub' koẍe'ya, txub'txaj ktala.</t>", "25": "<t>Mlay xob'a kywitz qe xob'ajil minab'enku che tzajel, ex mi twitz ju k'ixb'isab'l tzul kyib'aj qe b'inchal mya b'a'n,</t>", "26": "<t>porke ate Qman kq'uqb'alte tk'u'ja, ex ok kletela tu'n tu'n mi'n tkub' tz'aqa tuj k'ob'il.</t>", "27": "<pb/><t>Mi'n kub' t-xk'ayin tib'a tu'n tb'inchanteya jun xtalb'il teju xjal in qanin teya; qa jaku b'ant tu'na, b'inchama.</t>", "28": "<t>Qa at tumel tu'n t-xi tq'o'na onb'il q'onxa ja'lo, mi'n kyaj tq'o'na te nchi'j.</t>", "29": "<t>Mi'n kub' t-ximana tu'n tb'inchanteya mya b'a'n ti'j tvesina aju najl ttxlaja ex q'uql tk'u'j ti'ja.</t>", "30": "<t>Mi'n tz'ok tena q'ojlel ti'j juntl qa minti' jun mya b'a'n otoq tb'incha ti'ja.</t>", "31": "<t>Mi'n tzaj lo'ch tk'u'ja ti'j jun xjal jurat in jaw q'ojl, ex mi'n tz'el tkano'na aju in tb'incha'n;</t>", "32": "<t>porke ik'un tu'n Qman qe xjal b'inchal mya b'a'n; atzun qeju in kyb'incha'n tz'aqlxix, at tmojb'ab'l tib' kyuk'il.</t>", "33": "<t>In tzaj tq'o'n Qman mya b'a'n kyib'aj qeju ate' tuj tja ju xjal b'inchal mya b'a'n, atzun qeju ate' tuj tja ju xjal tz'aqlxix, in che kub' tky'iwla'n.</t>", "34": "<t>In xmayin Qman kyi'j qeju b'a'n che xmayin, atzun qeju mans in tzaj tq'o'n Dios t-xtalb'il kye.</t>", "35": "<t>Aqeju at kynab'l, che jawil nimsa'n, atzun qeju minti' kynab'l, ktzajel kych'ixwi.</t>"}