{"1": "<pb/><t>Mi'n jaw tniman tib'a ti'j ju kb'antel tu'na nchi'j, porke minti' b'a'n tu'na alkye tzul.</t>", "2": "<t>Mas b'a'n qa ma jaw nimsa'na kyu'n txqantl xjal, porke mya b'a'n tu'n tjaw tnimsan tib'a tu'nxa.</t>", "3": "<pb/><t>Qe ab'j ex ju ttxa tz'a'n puro al qe, pero masxix al nne'l tq'oj ju xjal minti' tnab'l.</t>", "4": "<pb/><t>Aju at tq'oj ti'j juntl mlay tzaj q'aq'an tk'u'j ti'j, ex qa ma tzaj ttx'u'jil ti'j juntl jaku naj xjal tu'n, atzunju xjal at tlo'ch tk'u'j ti'j juntl, minti' tumel tu'n tyupj naj.</t>", "5": "<pb/><t>Mas b'a'n tu'n tok qma'n jun yol tib'aj twitz jun xjal, twitzju tu'n qk'ujlante te ex minti' in xi qma'n.</t>", "6": "<pb/><t>Mas jaku qe' qk'u'j ti'j jun qamiw in qo k'ixb'isanjtz tu'n, twitzju tu'n tqe' qk'u'j ti'j aj q'oj qi'j qa ma qo tzaj tchle'n.</t>", "7": "<pb/><t>Aju xjal nojni tk'u'j nne'l tik'un ta'l kab', atzunju xjal nne'l tk'u'j, maske k'a aju in xi' tu'n, pero chi' nne'la tuj ttzi'.</t>", "8": "<pb/><t>Aju xjal in kyaj tkolin tja tman tu'n t-xi' tuj juntl lugar najchaq, ik tten ik tza'n jun chyu'j in kyaj tkolin tq'u' ex in xi' najchaq.</t>", "9": "<pb/><t>Kyu'n qe perjum mejorxix in tzalaj tanmi xjal; ex kyu'n qe consej b'a'n in jaw tzalaj tanmi xjal.</t>", "10": "<pb/><t>Mi'n che kyaj tkolina qe tamiwoya, ex mi qe tamiw tmana; kyja'tzun mya il ti'j tu'n t-xi'ya tja termaniya qa at jun ti'xti mya b'a'n ma tzaj ti'ja. Mas b'a'n jun tvesina niqayin ta', twitz jun termaniya najchaq ta'.</t>", "11": "<pb/><t>Nk'wa'l, toka at tnab'la, tu'ntzun ntzalaje ti'ja; kyja'tzun jaku che tzaq'wet wu'ne qeju in che yolin mya b'a'n wi'je tu'n tlaja.</t>", "12": "<pb/><t>Aju xjal at tnab'l, ok ttil kyja' ttzaj mya b'a'n, nne'l oq ti'j; atzunju xjal minti' tnab'l, noq kyja' in xi' laq'e' tuj tb'e ex in tzaj mya b'a'n ti'j.</t>", "13": "<pb/><t>Q'i'n ela t-xb'alun aju xjal in kyaj we' ti'j tk'as juntl qa minti' ojtzqi'n tu'n, ex axtzun tzyun kyaja te jun prent.</t>", "14": "<t>Aju xjal in pon q'olb'elte tamiw tuk'il tq'ajq'ajel twi kyuw ex prim wen, a jlu mer ik tza'n jun mya b'a'n in tzaj tqanin ti'j tamiw.</t>", "15": "<t>Aju xu'j jawni q'ojl ik tten ik tza'n tz'uj minti' in we' tuj tq'ijlalil jb'al;</t>", "16": "<t>aju xjal taj tu'n tmayet xu'j lu tu'n, junx ta' ik tza'n jun xjal tajb'il tu'n tmayet kyq'iq' tu'n, ex qa tu'n ttzyet aseyt tu'n tq'ab'.</t>", "17": "<pb/><t>Aju k'uxb'il, in japun ttzi' tu'n juntl k'uxb'il, ex aju xjal nno'k tnab'l tu'n t-xnaq'tzb'il juntl xjal.</t>", "18": "<pb/><t>Aju xjal kwentin tqan higo tu'n, klo'l ti'j twitz; ex aju xjal kwentin tpatrón tu'n, ok tk'ma' nimb'il te.</t>", "19": "<pb/><t>Ik tza'n a' malekj qwitz ok tku'x qke'yin tuj, ikxtzun kyten qe xjal, malekj qe tuj kyximb'etz.</t>", "20": "<pb/><t>Aju kynajb'il kyimni tuk'ix ju muqb'il in che pon kyimni kyuj ex minti' in che noj, iktzun tten ju xjal in pon tk'u'j ti'j nimku ex minti' in qe' tk'u'j ti'j ju at te.</t>", "21": "<pb/><t>Aju q'an pwaq ex ju saq pwaq, tu'n q'aq' nne'l nik'b'aj kyi'j; atzunju xjal nne'l nik'b'aj ti'j tu'nju nimb'il te.</t>", "22": "<pb/><t>Aju xjal minti' tnab'l mlayx kyaj tkolin aju tchkyinib'il maske b'aj tk'ixb'isa'na wen.</t>", "23": "<pb/><t>Che tke'yin b'aja qe t-ẍne'la, ex kwentin oka qe taluna,</t>", "24": "<t>ex mi jun q'inumab'l ex mi jun kyoklen xjal ktel te jumajx.</t>", "25": "<t>Ok tjaw jlet ch'im tuk'ix cha'x k'ul, ex ok tjaw chmet k'ul te tjaq' k'ul te kywa alumaj,</t>", "26": "<t>kyi'j qe t-ẍne'la k'elel lan tu'n tb'ant t-xb'aluna ti'j; ex kyi'j qe tchipa knetel tpwaqa tu'n tlaq'et ttx'otx'a,</t>", "27": "<t>ex kyi'j qe ttxu tchipa k'elel nim lech tu'n tk'ana ti'j, kyuk'ix qe tk'wa'la ex kykyaqil qe tmajena.</t>"}