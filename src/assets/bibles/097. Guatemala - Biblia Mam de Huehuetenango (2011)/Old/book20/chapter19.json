{"1": "<pb/><t>Maske meb'a te xjal pero qa in b'et tuj tumel, atzun mas b'a'n twitz jun xjal minti' tnab'l ex si'mil yol.</t>", "2": "<pb/><t>Mya b'a'n nne'l jun aq'untl qa mi xkub' ten xjal ximal ti'j nej; aju xjal taj tu'n tb'ant jun ti'xti jurat naj in tzpet ti'j.</t>", "3": "<pb/><t>Tu'nju minti' tnab'l xjal nne'l tzpet ti'j tb'e, ex in tma'n qa tu'n Qman otoq tz'el tzpet.</t>", "4": "<pb/><t>Aju xjal q'inun in knet nim tamiw, atzunju xjal meb'a in kyaj kolin kyu'n qe tamiw.</t>", "5": "<pb/><t>Aju testiw in tma'n yol mya ax tok, mlayx tzik'x ti'j tu'n mi'n tkub' tcastiw; ex aju xjal nik'al yol mlayx klet.</t>", "6": "<pb/><t>Aju xjal b'a'n q'on kotzb'aj, kykyaqil xjal in che jyon ti'j, ex aju xjal b'a'n q'on oyaj, kykyaqil xjal in che ok te tamiw.</t>", "7": "<pb/><t>Aju xjal meb'a nne'l ik'un kyu'nx qe terman, pyortzun qe tamiw in che el laq'e' ti'j.</t>", "8": "<pb/><t>Aju xjal taj tu'n tok tnab'l in tk'ujlan tib', ex aju xjal in xi tk'ujla'n xnaq'tzb'il, b'a'n k'elel te te.</t>", "9": "<pb/><t>Aju testiw in tma'n yol mya ax tok mlayx tzik'x ti'j tu'n mi'n tkub' tcastiw; ex aju xjal nik'al yol noq kamik in ayon ti'j.</t>", "10": "<pb/><t>Mya b'a'n tu'n tanq'in jun xjal tuj achb'il qa minti' tnab'l, ax ikx mya b'a'n tu'n tkawin jun majen kyib'aj qe xjal ma' kyoklen.</t>", "11": "<pb/><t>Tu'nju at tnab'l xjal mya jurat in jaw q'ojl, ex jun nimb'il te qa ma kub' tnajsa'n jun mya b'a'n otoq b'inchanjtz ti'j.</t>", "12": "<pb/><t>Aju tq'oj rey in tzaj ik tten ik tza'n tq'ajq'ajel twi' jun b'alun in tzanun, ex aju xtalb'il in tq'o'n ik tten ik tza'n tq'ab' che'w in kub' tib'aj k'ul.</t>", "13": "<pb/><t>Jun k'wa'lb'aj minti' tnab'l, jun b'is jlu te tman. Aju xu'j jawni q'ojl ik tten ik tza'n jun tz'uj minti' in we'.</t>", "14": "<pb/><t>Jun ja ex ju q'inumab'l, jun etzb'il jlu kyu'n qe mamb'aj; atzun jun xu'j at tnab'l, tu'n Qman in tzaj tq'o'n te t-xu'jil jun xjal.</t>", "15": "<pb/><t>Aju xjal ky'aj noq watl in tzaj ti'j, ex aju xjal lu ok k'ik'ex weyaj tu'n.</t>", "16": "<pb/><t>Aju xjal in japun tmandamyent Qman tu'n nno'k tkwentin tib'; atzunju xjal minti' nno'k tq'o'n tkwent ti'j alkye in b'ant tu'n, ktzajel kamik ti'j.</t>", "17": "<pb/><t>Aju xjal in xi tq'o'n tkotz jun xjal meb'a, mer ik tza'n tch'ex Qman in xi tq'o'n, ex tu'nx Qman k'ajel tq'o'n t-xel te.</t>", "18": "<pb/><t>Kawinx tk'wa'la akux atx amb'il tu'n tkawinjtz, qatzun mi ma txi tkawina, jaku naj k'wa'l.</t>", "19": "<pb/><t>Aju xjal nim in q'ojin kb'el tcastiw; qatzun mi xkub' tcastiw, mas k'okel ten b'inchal mya b'a'n.</t>", "20": "<pb/><t>B'inxa qe consej ex nimanxa aju kxel kawinte teya; kyja'tzun jaku tz'ok tnab'la.</t>", "21": "<pb/><t>Nimku in kub' t-ximan xjal tu'n tb'ant tu'n, ex o'kx in b'ant aju te Dios t-ximb'etz.</t>", "22": "<pb/><t>Aju qajb'il ti'j jun xjal, o'kx tu'n tten tk'ujlalil; mas b'a'n jun xjal meb'a twitz jun xjal nik'al yol.</t>", "23": "<pb/><t>Aju xjal in xob' twitz Qman, tzul q'o'n tchwinqlal; ok k'anq'il tuj tzalajb'il ex mlay tzaj mya b'a'n ti'j.</t>", "24": "<pb/><t>Aju xjal ky'aj in xi tlamo'n tq'ab' tuj laq tu'n twa'n, ex minti'tl nno'k tilil tu'n tu'n tpon kanun tuj ttzi'.</t>", "25": "<pb/><t>Ok tkub' tcastiw jun xjal b'a'n xmayin, atzun k'okel tnab'l ju xjal minti' ch'in b'a'n tu'n; atzunju xjal at tnab'l, k'okel mastl tojtzqib'l ok tkub' kawin.</t>", "26": "<pb/><t>Aju xjal nno'k ten elq'al ti'j tman ex nne'x tlajo'n ttxu' tuj tja, atzun jun k'wa'lb'aj mya b'a'n ex ch'ixb'ajilxix tb'inchb'en.</t>", "27": "<pb/><t>Nk'wa'l, qa mi ma txi tnimana aju kawb'il teya k'elel tpa'n tib'a kyi'j qe yol te ojtzqib'l.</t>", "28": "<pb/><t>Tu'nju testiw nik'al yol minti' in xi b'inchet kyi'j xjal tuj tumelxix; aju xjal b'inchal mya b'a'n, o'kx in yolin ti'j yol mya b'a'n.</t>", "29": "<pb/><t>Ma b'ant tten castiw kb'el kyib'aj qe xjal b'a'n che xmayin; ax ikx ma b'ant tten tu'n t-xi jato'n asyal ttzal kyi'j xjal minti' kynab'l.</t>"}