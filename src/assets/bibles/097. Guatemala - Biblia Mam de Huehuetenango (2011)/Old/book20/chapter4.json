{"1": "<pb/><t>Aqeye nk'wa'l, kyb'inxe qe xnaq'tzb'il in tq'o'n kymane; kyq'onx kywi'ye ti'j tu'ntzun tok kynab'le.</t>", "2": "<t>Ma txi nq'o'ne jun xnaq'tzb'il b'a'n kyeye, kyja'tzun mi'n kyaj kykoline qe nxnaq'tzb'ile.</t>", "3": "<t>Ax ikx weye, k'wa'lb'aj qine tej ntzaj ch'iye; nim in k'ujlanjtze tu'n ntxu'ye,</t>", "4": "<t>ex tzaj tq'o'n nmane xnaq'tzb'il weye, chi kyja': K'u'nxa nyole tuj tanmiya; b'inchama aju ma txi nma'ne teya, ex k'anq'iltzuna.</t>", "5": "<t>Jyoma aju nab'l ex aju ojtzqib'l; mi'n tzik' kyna'l qe nyole tu'na ex mi'n tz'el tpa'n tib'a kyi'j.</t>", "6": "<t>K'ujlama aju nab'l, mi'n kyaj tkolina, ex atzunju kkolil ti'ja.</t>", "7": "<t>Aju tu'n tb'ant tu'na tnejel twitz tkyaqil, jyoma aju nab'l ex aju ojtzqib'l.</t>", "8": "<t>K'ujlama ex kjawil nimsa'na tu'n; tzyuma ex kq'onjtzel nimb'il teya tu'n;</t>", "9": "<t>ktzajel tq'o'n jun k'alb'il twi'ya tb'anilxix, ex k'okel ik tza'n jun coron tjax tuj twi'ya te nimb'il teya.</t>", "10": "<pb/><t>Nk'wa'l, qa ma che'x tb'i'na qe nyole, ex qa ma che'x tnimana, ktela nim q'ij twitz tx'otx'.</t>", "11": "<t>Aqine chin xel q'inte teya tuj b'e jatum tu'n tten tnab'la; ex wu'ne kb'etela tuj b'e jiqun ti'j.</t>", "12": "<t>Ok texa b'etel mlay ten jun tolsab'l tuj tb'eya, ex qa ma jaw ojqelena mlay jaw tolja.</t>", "13": "<t>K'u'nxa xnaq'tzb'il tuj tanmiya ex mi'n kyaj tkolina; xnaq'tzam tib'a ti'j, porke chwinqlal jlu te teya.</t>", "14": "<t>Mi'n tz'ok lpe'ya ti'j kyb'inchb'en xjal mya b'a'n, ex mi'n tz'ok lpe'ya ti'j kymod mya b'a'n.</t>", "15": "<t>Mi'n b'eta tuj kyb'e; pa'n el tib'a kyi'j, ex lajonx teya tb'e,</t>", "16": "<t>porke mya txub'txaj in che tan qa minti' ma kyb'incha mya b'a'n; ex mib'an tz'okx watl tuj kywitz qa na'nxtoq tkub' tz'aq jun xjal kyu'n.</t>", "17": "<t>Aju kyelq'ab'en ex ju mya b'a'n in b'ant kyu'n, ik tten te kye ik tza'n kywa ex kyk'a'.</t>", "18": "<pb/><t>Atzun kyb'e qeju tz'aqlxix ik tten ik tza'n spik'un ok ttzaj t-xe kya'j ex in spik'e' ttzaj okxi t-spik'e' tkyaqil tu'n t-spik'umal q'ij.</t>", "19": "<t>Atzun kyb'e qeju b'inchal mya b'a'n puro qlolj tuj; ex minti' b'a'n kyu'n al i'j in che jaw tolj.</t>", "20": "<t>Nk'wa'l, b'intza nyole ex q'ontz twi'ya ti'j,</t>", "21": "<t>mi'n kyaj tkolina ex k'u'nxa tuj tanmiya.</t>", "22": "<t>Porke aju yol lu in tq'o'n chwinqlal kye qe xjal in che jyon ti'j, ex in ten kyximlal tuj txub'txaj tu'n.</t>", "23": "<t>Aju mas b'a'n tu'n tb'inchanteya twitz tkyaqil, q'onka kwent ti'j t-ximb'etza, porke ti'j jlu in tzaj chwinqlal.</t>", "24": "<t>Mi'n yolina ti'j yol mya ax tok, pa'mil tib'a ti'j nik'aj yol.</t>", "25": "<t>Ke'yinxa aju b'e tkub' twitza ex mi'n tz'el ti'n twitza ti'j.</t>", "26": "<t>Q'o'nk tkwenta ti'j jatum kb'el tq'o'n tqana, ex atzun q'onku tqana tib'aj tx'otx' kyuw tten.</t>", "27": "<t>Mi'n tz'el tzpeta ti'j tb'eya, ex pa'nmil tib'a ti'j b'e mya b'a'n.</t>"}