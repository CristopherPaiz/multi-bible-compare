{"1": "<pb/><t>Aju xjal o'kx in ximan ti'jx, o'kx in jyon ti'j tex tajb'il ex in tzaj tq'oj ti'j tkyaqil consej b'a'n.</t>", "2": "<pb/><t>Aju xjal minti' tnab'l, minti' tgan ti'j tu'n tb'ant jun ti'xti tu'n; o'kx taj tu'n tb'aj tyolin aju t-ximb'etz.</t>", "3": "<pb/><t>Tu'nju mya b'a'n in tzaj tch'ixwi xjal; ax ikx in tzaj tch'ixwi tu'nju in jaw tniman tib'.</t>", "4": "<pb/><t>Qe tyol xjal ik kyten ik tza'n jun a' ma' t-xe', aju nab'l ik tten ik tza'n jun twi a' in b'et.</t>", "5": "<pb/><t>Mya tuj tumel in b'ant kyu'n jwes qa ma kub' kyxtalin jun xjal at til, ex mya tuj tumel in kyb'incha'n qa minti' in xi kyniman aju tkolb'il tib' jun xjal minti' til.</t>", "6": "<pb/><t>Aju xjal minti' tnab'l noq tu'n ttzi' nno'kx tq'on tib' tuj q'oj, ex kyu'nx qe tyol jaku b'aj asyalin.</t>", "7": "<pb/><t>Ax qe tyol jun xjal minti' tnab'l k'ajb'el te jun xitb'il te; ex aju ttzi' nno'k te jun k'ob'il te tchwinqlal.</t>", "8": "<pb/><t>Aju kyyol qe xjal si'mil yol ik tten ik tza'n jun ti'xti nno'kx tuj kytzi' puro chi' wen, ex max in ku'pun tuj kyk'u'j.</t>", "9": "<pb/><t>Aju xjal ky'aj junx ta' tmod ik tza'n jun xjal in kub' t-xitun jun ti'xti.</t>", "10": "<pb/><t>Ik tten Qman ik tza'n jun ja ma' twa'l ex kyuw tten, ex atzun in pon tklon tib' ju xjal tz'aqlxix ex minti' jun jaku b'aj ti'j.</t>", "11": "<pb/><t>Tuj kywitz qe xjal q'inun qa jaku che klet tu'n kyq'inumab'l, ik tza'n in che klet xjal tuj jun tnam tok muro ma' twa'l ti'j.</t>", "12": "<pb/><t>Tu'nju in jaw tniman tib' xjal in tzaj mya b'a'n ti'j; ex tu'nju in kub' tmansin tib' in tk'mo'n nimb'il te.</t>", "13": "<pb/><t>Aju xjal in xi ttzaq'we'n naj jun yol na'nxtoq tb'inte, minti' tnab'l ex in tzaj tch'ixwi tu'n.</t>", "14": "<pb/><t>Aju xjal kyuw tk'u'j nnik'x tu'n aju yab'il in tzaj ti'j, atzunju xjal in tzaj b'aj tk'u'j mi jun jaku onin ti'j.</t>", "15": "<pb/><t>Qe xjal nne'l kynik' ti'j, in knet ojtzqib'l kyu'n, ex qe xjal at kynab'l, in che jyon tumel tu'n tok mastl kyojtzqib'l.</t>", "16": "<pb/><t>Noq tu'n jun oyaj in xi tq'o'n xjal jaku tzaj b'i'n tyol, ex jaku pon max kywitz qe xjal ma' kyoklen.</t>", "17": "<pb/><t>Aju xjal in pon nej twitz jwes tu'n tklonte tib', mer ik tza'nku minti' til, ex ok tpon tajq'oj nno'k tuj xjel tu'n jwes, atzun in jaw tz'aq twitz, tu'nju in nik'an yol.</t>", "18": "<pb/><t>Tu'nju in jaw kyi'n xjal swert in b'aj twi' jun q'oj, ex in che el tpa'n qe xjal ma' kyoklen tu'n mi'n kyq'ojintl.</t>", "19": "<pb/><t>Ok tetz tq'oj jun xjal tuk'il terman, mas kyuw tu'n tten kymojb'ab'l kyib' juntl maj twitzju tu'n tkub' ti'j jun tnam tok muro ti'j. Ex aju q'oj tkub' kyxol ik tten ik tza'n tlamel tnam lamo'n wen, mi jun b'a'n tokx tuj.</t>", "20": "<pb/><t>Jun xjal in q'on consej b'a'n in tzalaj ti'j jlu, mer ik tza'n otoq b'aj wa'n.</t>", "21": "<pb/><t>Aju xjal in yolin ti'j ju mya b'a'n, in tzaj kamik tu'n, ex ju xjal b'a'n tyol, in tzaj chwinqlal tu'n; qe xjal nim in che yolin che k'ixb'isetel tu'n jlu.</t>", "22": "<pb/><t>Aju xjal in knet t-xu'jil, in knet ju b'a'n tu'n ex in tk'mo'n t-xtalb'il Dios.</t>", "23": "<pb/><t>Aju xjal meb'a in kub'san twitz ok tyolin; atzunju xjal q'inun in xi ttzaq'we'n tuk'il tq'oj.</t>", "24": "<pb/><t>At junjun tamiw xjal in tzaj kyi'n xitb'il ti'j, ex at junjun tamiw xjal mas mojl kyk'ujlalil tuk'il twitz tk'ujlalil jun terman.</t>"}