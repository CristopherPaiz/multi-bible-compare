{"1": "<pb/>Aya xjal, q'manxa ti'j Gog aju yol kxel nma'ne teya, ex q'manxa kyja': Atzun jlu in tma'n Qman: Ma chin oke aj q'oj ti'ja aya Gog, nejenel ma'xix toklen te tnam Mesec ex tnam Tubal.", "2": "Kch'expetel tb'eya wu'ne; cheb'a ktzajel wi'ne najchaq tuj tx'otx' tuj tb'anq'ab' q'ij ex tzul wi'ne tu'n tula tuj tiwitz tx'otx' kye aj Israel.", "3": "Ex kb'el ntoqine xob'l plech q'i'n tu'n tnayaja ex che elel tz'aq wu'ne qe plech q'i'n tu'n tb'anq'ab'a.", "4": "Atzun teya kyuk'ix qe t-soldadiya ex kyuk'ix nimku xjal te ela' tnam uk'in tu'na, che kymele kywi' qe witz tuj kytx'otx' aj Israel. Atzun che xel nq'o'ne te kychi' kykyaqil txkaj k'utz ex te kychi' qe txkup te tjaq' k'ul.", "5": "Kyjel pale' kyximlale tuj kojb'il. Aqine Dios in chin q'mante jlu.", "6": "Kxel nsama'ne q'aq' tib'aj tnam Magog ex kyib'aj qe xjal najl kyuj qe tnam ate' ttzi'yile mar ex txub'txaj ate'. K'eleltzun kynik' ti'j, aqine Dios.", "7": "Wu'ne k'elel kynik' aj Israel ti'j nb'iye xjan, aqeju etzan wu'ne, ex mlay txi nq'o'ne amb'il tu'n tyolinjtz mya b'a'n ti'j nb'iye xjan. K'eleltzun kynik' txqantl nasyon ti'j, aqine Kydios aj Israel xjanxix qine.", "8": "Aju tq'ijlalil ma chin yoline ti'j, kjapunel ex mlay tzik'x ti'j. Aqine Dios in chin q'mante jlu.", "9": "<pb/>Che eletz aj Israel tuj kytanmi ex kb'el kypatun kyub'l qe aj q'oj, ikx qe kymaqb'il te junxilchaq txkajin, qe xob'l kyplech, qe kyplech, qe mans in che ajb'en tuj q'oj ex qe kylans; tkyaqil jlu k'ajb'el te kysi' tuj enter wuq ab'q'i.", "10": "Mi'n che'x jyol si' tuj kojb'il, mi tu'n kyxi' tx'emil si' tuj chk'ul, ex kykyaqil qe ub'l lu k'ajb'el te kysi'. Kyja'tzun k'elel kyi'n tkyaqilju at kye qeju otoq che elq'an kyi'j nej. Aqine Dios in chin q'mante jlu.", "11": "<pb/>Tuj tq'ijlalil tzul kxel nq'o'ne jun piẍ tx'otx' jatum tu'n tku'x maqu'n Gog, ax tuj kytx'otx' aj Israel, aju tok tb'i Chq'ajlaj kye Betin Xjal, aju tkub'sa'n twitz mar tuj tumlal tjawitz q'ij. Tu'n jlu kmaqetel kyb'e qe b'etin xjal, ex atzun kb'elex maqu'n Gog kyuk'ix kykyaqil qe t-soldad, ex k'okel q'o'n tb'i lugar lu Chq'ajlaj kye nimku t-soldad Gog.", "12": "Wuq xjaw che muqal aj Israel ti'j kyximlal tu'ntzun tkyaj saqix twitz tx'otx'.", "13": "Kykyaqil xjal che muqal ti'j kyximlal ex k'ajb'el jlu te jun nimb'il kye. Tuj q'ij lu kjawil nimsa'n nb'iye. Aqine Dios in chin q'mante jlu.", "14": "Tb'ajlenxitzun wuq xjaw, che jawil sk'o'n jun k'loj xinaq tu'n kyxi' jyol kyximlal qe kyimni otoq che kyaj ten tuj tkyaqil kytx'otx' aj Israel, ex kb'elex kymaqu'n tu'ntzun tkyaj saqix twitz tx'otx'.", "15": "Ok kyxi b'et qe xjal lu tuj kytx'otx' aj Israel, qa at jun ma tz'ok noj ti'j jun tb'aqil kyimni, kb'el tq'o'n jun techal ttxlaj, tu'ntzun tku'x maqu'n kyu'n qe muqal tuj Chq'ajlaj kye nimku t-soldad Gog.", "16": "Ax ikx at jun tnam niqayin ta', Hamona<f>[3]</f> tb'i. Kyja'tzun kyjel saqix twitz tx'otx' kyu'n.", "17": "<pb/>Tzaj tma'n Qman weye kyja': Q'manxa kye kykyaqil qe jil in che lipan twitz kya'j ex kye kykyaqil qe txkup te tjaq' k'ul: Kytzaje tuj tkyaqil part, kychmon ok kyib'e kywi' qe witz tuj kytx'otx' aj Israel, ti'j jun nintz wa'n kb'antel wu'ne te kyeye tuj lugar lu. Atzun che chyo'le chib'j ex che k'ale chik';", "18": "kxel kychyo'ne kychib'jal qe xjal kyuw kyk'u'j tuj q'oj, ex kxel kyk'a'ne kychk'el qeju in che kawin twitz tx'otx', che chyo'le ti'j mer ik tza'n in che chyo'ne ti'j kychib'jal ẍne'l, ti'j kychib'jal tal tman ẍne'l, ti'j kychib'jal chip ex qa ti'j kychib'jal tal tor, kykyaqil qe jlu ulni kynab'l ex ate' tuj tx'otx' Basán.", "19": "Ti'jtzun ju nintz wa'n lu, aju kb'antel wu'ne te kyeye, che chyo'le ti'j t-sebyil okxi tnoj kyk'u'je wen ex che k'ale chik' okxi tchyo'n kywi'ye tu'n.", "20": "Kb'antel tten jun nintz wa'n wu'ne te kyeye tuk'il kychi'ye kychib'jal chej ex kychib'jal qe xjal kyjax kyib'aj, kychib'jal qe xjal kyuw kyk'u'j tuj q'oj ex kychib'jal kykyaqil soldad, tu'ntzun kychyo'ne ti'j okxi tnoj kyk'u'je, chikuya kye. Aqine Dios in chin q'mante jlu.", "21": "<pb/>Kyja'tzun tten kxel nyek'une wajwalile kye txqantl nasyon. Ok kyila' kykyaqil nasyon ok tkub' kysentens ex ok tkub' kycastiw wu'ne.", "22": "Tujtzun ju q'ij lu kxel qe' tu'n tel kynik' aj Israel wi'je, qa aqine Kyman aju Kydios.", "23": "Ex k'elel kynik' txqantl nasyon ti'j, o che'x aj q'i'n aj Israel pres tuj juntl lugar najchaq tu'n tlaj il o kyb'incha tu'nju el kypa'n kyib' wi'je; ex atzun weye aj nq'o'ne ttzal wi'je kywitz ex e je'x nq'o'ne tuj kyq'ab' aj q'oj kyi'j tu'n kykub' b'yo'n kykyaqil tu'n spad.", "24": "Kub' nq'o'ne kykastiw ik tza'nx kyb'inchb'en mya b'a'n ex tu'n tlaj e ik' tib'aj nleye, ex aj nq'o'ne ttzal wi'je kywitz.", "25": "<pb/>Kyja'tzun aqine Dios kxel nma'ne jlu: Ja'lo ktzajel q'aq'an nk'u'je kyi'j kykyaqil aj Israel, aqeju tiyjil Jacob. Che ajetz meltz'aj wu'ne jatum o che pon q'i'n, ex k'okel nq'o'ne tilil tu'n tjaw nimsa'n nb'iye xjan.", "26": "Ok kynajan tuj txub'txaj tuj kytx'otx' ex mi jun k'okel sek'punte kye, k'ik'el tna'l kyu'n aju kych'ixwi tzaj tej tel kypa'n kyib' wi'je.", "27": "Ok kyajtz wi'ne kyxol txqantl nasyon ex ok kyajtz nchmo'ne kyuj kytanmi qe aj q'oj kyi'j, kxel nyek'un wib'e xjanxix qine, ex ok kyila' nimku nasyon.", "28": "Wu'ne e je'x nsama'ne tu'n kyxi q'i'n pres kyuj txqantl nasyon, ex che okel nchmo'ne juntl maj tuj kytx'otx'. Mi jun aj Israel kyjel nq'o'ne kyuj txqantl nasyon. K'eleltzun kynik' ti'j, aqine Kyman aju Kydios.", "29": "Mlay tz'aj nq'o'ntle tzal wi'je kywitz aj Israel, porke ktzajel nq'o'ne Nxewe kye. Aqine Dios ma chin q'mante jlu."}