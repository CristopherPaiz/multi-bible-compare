{"1": "<pb/>E ok ten María ex Aarón yolil mya b'a'n ti'j Moisés tu'nju otoq jaw moje' Moisés tuk'il jun xu'j aj Etiopía.", "2": "Ax ikx o kyma: Mya noq o'kx tuk'il Moisés in yolin Qman, ax ikx in yolin quk'il. Ex o tb'i Qman kyyol.", "3": "Ax tok ate Moisés mansxix, mas mans kywitz txqantl xjal twitz tx'otx'.", "4": "Jurattzun xi tma'n Qman te Moisés, te Aarón ex te María kyja': Kyxi'ye kyoxile twitz ja xb'alun te mojb'ab'l tib'il. <pb/>E je'xtzun kyoxil.", "5": "Ku'tztzun Qman tuj muj, kub' ten ttzi ja xb'alun te mojb'ab'l tib'il ex xi ttxko'n Aarón tuk'ix María. Tejtzun kykanun twitz,", "6": "tzaj tma'n kye: Kyb'intze aju kxel nma'ne kyeye: Qa at jun nsanjele kyxole, in chin yoline tuk'il mer ik tza'n tuj witzik', ex qa tuj twitzik',", "7": "atzun tuk'il nmajene Moisés minti' in b'ant wu'ne ikju. Ate Moisés mas in japun tu'n kywitz kykyaqil nmajene.", "8": "In chin yoline tuk'il Moisés nwitzeleye tuk'il jun yol chik'lxix, ex mya tuj techal, ex in chin ilwaje tu'n. ¿Tza'ntzun tten minti' ma tzaj kyxob'ile tu'n kyyoline mya b'a'n ti'j nmajene Moisés?", "9": "<pb/>Tzaj nimxix tq'oj Qman kyi'j kykab'il ex ajtzun.", "10": "Tejtzun tjaw laq'e' muj tib'aj ja xb'alun te mojb'ab'l tib'il, lu María otoq jawil tx'a'k ti'j, aju minti' q'anb'il ti'j, ex saq ok ke'yin tkyaqil t-ximlal tu'n tx'a'k. Tejtzun t-xi tke'yin Aarón ti'j María otoq jawil tx'a'k ti'j aju minti' q'anb'il ti'j,", "11": "xi tma'n te Moisés: B'inchama xtalb'il tat, mi'n kub' tq'o'na qcastiwoye ti'j ju il ma qb'inchaye tu'n qchkyinib'ile.", "12": "Mi'n taq'a amb'il tu'n tok María ik tza'n jun k'wa'l otoq kyim na'nxtoq tul itz'j ex ok tul itz'j otoq b'aj q'ay mij t-ximlal.", "13": "<pb/>Oktzun ten Moisés kub'sal twitz Qman ex tma: Nman Dios, in chin kub'sane twitza tu'n tb'anix María tu'na.", "14": "<pb/>Tzaj ttzaq'we'n Qman te Moisés: Noqwit a tman ma tz'okx tzub'ante tuj twitz, mawtlo kyaj ten wuq q'ij tuj tch'ixwi. E tex tu'n tten wuq q'ij ti'jxi campament, ex te tib'ajxi b'a'n tu'n tul meltz'aj juntl maj.", "15": "<pb/>Kyja'tzun tten, ex q'i'n María wuq q'ij ti'jxi campament, atzun kye tnam xjal ax e kub' ten ayol ti'j.", "16": "Tejtzun tul meltz'aj María juntl maj kyuk'il, kub'tzun b'e kyu'n, e ik' tuj lugar Hazerot ex atzun e kub' tentl tuj lugar tzqij tx'otx' Parán."}