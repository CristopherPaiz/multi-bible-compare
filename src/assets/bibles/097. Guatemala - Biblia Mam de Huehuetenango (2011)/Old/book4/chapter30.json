{"1": "<pb/>Xi tma'n Moisés kye nejenel kye kykyaqil k'loj kyiyjil aj Israel kyja': Atzun jlu in tma'n Qman:", "2": "Qa at jun xjal ma tzaj ttziyan jun tyol weye, qa tu'n tb'ant jun ti'xti tu'n, ex qa tu'n mi'n tb'ant jun ti'xti tu'n, il ti'j tu'n tjapun tyol ex tu'n tb'inchante tkyaqil aju otoq tzaj ttziyan.", "3": "<pb/>Qa at jun q'apoj ax ta' tuj tja tman ma tzaj ttziyan jun tyol weye, qa tu'n tb'ant jun ti'xti tu'n ex qa tu'n mi'n tb'ant jun ti'xti tu'n,", "4": "qa ma tb'i tman aju yol otoq tzaj ttziyan weye ex qa juntl ti'xti otoq txi ttziyan, ex qa minti' ma q'ajt tman tu'n tlaj jlu, iltzun ti'j tu'n tjapun tu'n q'apoj aju yol otoq tzaj ttziyan weye, ex qa juntl ti'xti otoq txi ttziyan.", "5": "Qatzun minti' ma txi q'o'n amb'il te tu'n tman tu'n tjapun tu'n aju otoq txi ttziyan, myatzun il ti'j tu'n tjapun tu'n aju yol otoq tzaj ttziyan weye, ex qa juntl ti'xti otoq txi ttziyan. Mlaytzun tz'ok nq'o'ne il ti'j tu'n tjapun tu'n, tu'nju minti' otoq txi q'o'n amb'il te tu'n tman.", "6": "<pb/>Qa at jun xu'j ma moje' tuk'il tchmil ex na'nxtoq tjapun tu'n aju yol otoq tzaj ttziyan weye, ex qa juntl ti'xti otoq txi ttziyan,", "7": "qa ma tb'i tchmil aju yol tziyimaj tu'n ex qa minti' ma q'ajt tu'n tlaj jlu, iltzun ti'j tu'n tjapun tu'n xu'j aju yol otoq tzaj ttziyan weye, ex qa noq alkyexku yol otoq txi ttziyan.", "8": "Qatzun minti' ma txi q'o'n amb'il te tu'n tchmil tu'n tjapun tu'n aju yol otoq txi ttziyan, myatzun il ti'j tu'n tjapun tu'n aju yol otoq tzaj ttziyan weye, ex qa noq alkyexku yol otoq txi ttziyan. Ex mlaytzun tz'ok nq'o'ne il ti'j tu'n tjapun tu'n.", "9": "<pb/>Qatzun otoq kyim tchmil xu'j, ex qa noq otoq kub' tpa'n tib' tuk'il tchmil, aju ktzajel ttziyan jun yol weye, il ti'j tu'n tjapun tu'n tkyaqilju otoq tzaj ttziyan.", "10": "<pb/>Qatzun mejeb'ni xu'j ktzajel tziyante jun yol tu'n tb'ant jun ti'xti tu'n,", "11": "qatzun ma tb'i tchmil ex minti' ma q'ajt tu'n tlaj jlu, iltzun ti'j tu'n tjapun tu'n xu'j aju yol otoq tzaj ttziyan weye, ex qa noq alkyexku yol otoq txi ttziyan.", "12": "Qatzun ma tb'i tchmil ex qa minti' ma tzaj tq'o'n amb'il te tu'n tjapun tu'n aju yol otoq txi ttziyan, myatzun il ti'j tu'n tjapun tu'n xu'j, tu'nju otoq kub' tq'uchin tchmil aju yol tziyimaj tu'n. Mlay tz'ok nq'o'ne il ti'j tu'n tjapun tu'n.", "13": "<pb/>Jaku txi tkyuwsa'n chmilb'aj ex jaku kub' tq'uchin noq alkyex jun yol otoq txi ttziyan t-xu'jil tu'n tjapun tu'n ex qa tu'n mi'n tjapun tu'n.", "14": "Qatzun ma tb'i chmilb'aj ex minti' ma q'ajt tu'n tlaj jlu tb'ajlenxi jun q'ij ex qa kab'e, che kyuwsetel qe yol otoq che'x ttziyan t-xu'jil, tu'nju minti' otoq q'ajt tchmil.", "15": "Qatzun ma kub' tq'uchin chmilb'aj ex otoq tz'el q'ij tb'intlen, atzunte chmilb'aj at til ti'j ju minti' otoq japun tu'n t-xu'jil.", "16": "<pb/>Atzun qe ley lu tzaj tma'n Qman te Moisés tu'n tajb'en te xinaq tuk'il t-xu'jil, ex tu'n tajb'en te mamb'aj tuk'il tme'jel ok matoq q'apojx ex qa axtoq ta' tja tman."}