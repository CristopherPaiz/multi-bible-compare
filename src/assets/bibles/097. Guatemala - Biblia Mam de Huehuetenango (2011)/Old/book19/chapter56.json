{"1": "<pb/><e>B'itz tu'n David tej ttzyet kyu'n aj Filisteo tuj tnam Gat</e> <pb/><t>Q'aq'antz tk'u'ja wi'je Nman Dios ex lepcho'k qe xjal wi'je tu'n nkub' kyb'yo'n. Ex tkyaqil q'ij in che ok tzoqpaj wi'je ex in chin b'aj yajla'ne kyu'n.</t>", "2": "<t>Tkyaqil q'ij lepcho'k qe aj q'oj wi'je tu'n nkub' kyb'yo'n; nimku kyb'aj qeju in che ok tzoqpaj wi'je tuk'il kynimb'il kyib'.</t>", "3": "<pb/><t>Qa ma tzaj nxob'ile, nno'k qe' nk'u'je ti'ja.</t>", "4": "<t>Q'uql nk'u'je ti'j Dios ex in jaw nnimsa'ne tyol; q'uql nk'u'je ti'j Dios ex minti' in chin xob'e. ¿Ti jaku tb'incha xjal wi'je?</t>", "5": "<pb/><t>Tkyaqil q'ij in chin yajlanjtze kyu'n tu'n yol; o'kx in che ximan ti'j tu'n kyb'inchante mya b'a'n wi'je.</t>", "6": "<t>Noq jachaq in xi kyewan kyib' tu'n ntzyete kyu'n, in che ke'yin wi'je jatum in chin b'ete, in che ayon wi'je tu'n nkub' kyb'yo'n.</t>", "7": "<pb/><t>Q'on kub'a kycastiw ti'j kyb'inchb'en mya b'a'n. Nman Dios, xitun kub'a qe tnam tu'n tq'oja.</t>", "8": "<t>Q'i'n tajlal tu'na jte' majxi chin el oqe; in jaw ti'na teyle junjun txut ta'l nwitze. ¿Myapetzun tz'ib'an qe jlu tu'na tuj u'j at tuk'ila?</t>", "9": "<t>Che elel oq qe aj q'oj wi'je ok t-xi nqanine onb'il te Dios. B'a'n wu'ne at Dios wuk'ile te onil weye.</t>", "10": "<pb/><t>Q'uql nk'u'je ti'j Dios ex in jaw nnimsa'ne tyol; q'uql nk'u'je ti'j Qman ex in jaw nnimsa'ne tyol.</t>", "11": "<t>Q'uql nk'u'je ti'j Dios ex minti' in chin xob'e. ¿Ti jaku tb'incha xjal wi'je?</t>", "12": "<pb/><t>Aju yol xi ntziyane teya Nman Dios, kjapunel wu'ne tuk'il aq'b'il chjonte teya,</t>", "13": "<t>tu'nju ma chin klete tu'na te kamik, ma chin klete tu'na tu'n mi'n nkub' tz'aqe, tu'ntzun nb'ete twitza tuj spik'un kyxol qe xjal itz'.</t>"}