{"1": "<pb/><t>Nman Dios b'intza nna'j Diose, in chin qanine onb'il teya, chin tb'intza.</t>", "2": "<t>Mi'n txi tewan tib'a nwitze ok in tzaj yajb'il wi'je; b'ix chin tzaj tb'i'na, b'ix chin tzaj ttzaq'we'n naja ok ntxokone ti'ja.</t>", "3": "<t>Porke jurat in b'aj nchwinqlale ik tza'n sib', in che tzaj julin nb'aqile mer ik tza'n q'aq',</t>", "4": "<t>nib'an tb'aj tipun wanmiye ik tza'n k'ul in tzqij; ex minti'tl nganiye tu'n nwa'ne,</t>", "5": "<t>nib'an tok lak'e' ntz'umile kyi'j nb'aqile tu'n tlaj nimxix in chin ayayane.</t>", "6": "<t>Ik ntene ik tza'n jun ẍin at tuj tzqij tx'otx', ex ik tza'n jun xitx' at kyxol qe ja o che b'aj xitj.</t>", "7": "<t>Minti' in chin tane. Ik ntene ik tza'n jun chyu'j tjunalx tjax twi ja.</t>", "8": "<t>Minti' in xi kykolin aj q'oj tu'n kyyasun wi'je, ex in ajb'en nb'iye kyu'n tu'n t-xi kyqanin mya b'a'n ti'j juntl xjal.</t>", "9": "<t>Te t-xel pan in xi nwa'ne tza'j; ex in b'aj t-smon tib' ta'l nwitze tuj nk'a'ye</t>", "10": "<t>tu'n tlaj tq'oja ex ttx'u'jila. Ma chin jaw ttzyu'na ex te tib'ajxi ma chin ex t-xo'na.</t>", "11": "<t>Aju nchwinqlale ik tten ik tza'n xlekun in kub' naj; in chin ok tzqije ik tza'n k'ul.</t>", "12": "<t>Atzun teya Nman, in kawina te jumajx; kukx ktzajel na'n tb'iya.</t>", "13": "<pb/><t>We'ktza, q'aq'antz tk'u'ja ti'j tnam Sión porke ma japun b'aj tq'ijlalil; ma pon or tu'n tkub' tnajsa'na til.</t>", "14": "<t>In che b'isun qe tmajena kyi'j qe ab'j ate' tuj tnam, ex in tzaj ta'w tuj kyanmi kyi'j qe ttx'aqan b'uy kub'.</t>", "15": "<pb/><t>Kykyaqil nasyon ex qe rey ate' twitz tx'otx' kjawil kynimsa'n tb'i Qman tb'anilxix</t>", "16": "<t>ok tjaw tb'incha'n juntl maj aju tnam Sión ex ok tyek'unte tib' tuj tajwalil.</t>", "17": "<t>Ktzajel tb'i'n kyna'j Dios qeju otoq che kyaj kolin nej ex ktzajel tb'i'n aju kykub'sb'il.</t>", "18": "<t>E tkyaj tz'ib'et jlu te kye qe xjal che ul itz'j te tib'ajxi, tu'ntzun tjaw kynimsa'n tb'i Qman.</t>", "19": "<pb/><t>Max tuj kya'j tzaj tke'yin Qman; twitz tx'otx' tzaj tke'yin max tuj tja xjan,</t>", "20": "<t>tu'n kytzaj tb'i'n qeju ate'kx pres in che oq' ex tu'n kyklet qeju tkub' kysentens tu'n kykyim;</t>", "21": "<t>tu'ntzun tpakb'anjtz tb'i Qman tuj Sión ex tu'n tjaw nimset tb'i tuj tnam Jerusalén,</t>", "22": "<t>ok tok kychmon kyib' qe xjal najl kyuj kykyaqil nasyon kyuk'ix qe rey, tu'n kyk'ulun te.</t>", "23": "<pb/><t>Tu'n ma tz'el ti'n wipune tuj b'e; ma tz'ok tlaq'b'a'n tuj nq'ije.</t>", "24": "<t>Xi nma'ne te kyja': Nman Dios, mi'n taq'a amb'il tu'n nkyim naje na'nxtoq tjapun wab'q'iyile. Atzun teya minti' b'ajsb'il te tab'q'iyila.</t>", "25": "<pb/><t>Kub' tq'uqb'a'na twitz tx'otx' atxix t-xe tnejel; tu'nxa o b'ant kya'j.</t>", "26": "<t>Tkyaqil jlu knajel, atzun teya kukx ktela te jumajx. Tkyaqil jlu kb'ajel ik tza'n jun xb'alun; tu'na kch'expetel, ex b'i'x kch'expetelx ik tza'n jun xjal in b'aj tch'expu'n t-xb'alun.</t>", "27": "<t>Atzun teya kukx ttena te jumajx, ex minti' b'ajsb'il te tab'q'iyila.</t>", "28": "<t>Qe kyk'wa'l tmajena ok che anq'il tuj segurxix, ex qe kyiyjil che b'el ten twitza te jumajx.</t>"}