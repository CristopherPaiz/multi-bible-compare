{"1": "<pb/><t>Nimanxwit te Qman. <pb/>Kyq'onxe chjonte te tu'nju b'a'n te, ex kukx k'ujla'n qo' tu'n te jumajx.</t>", "2": "<t>¿Alkye jun jaku tzaj q'mante qe taq'unb'en Qman ma'xix kyipumal? ¿Alkye jun jaku jaw nimsante te tu'nju at nim t-xtalb'il?</t>", "3": "<t>At tzalajb'il kye qeju in che b'et tuj tumelxix ex kukx in kyb'incha'n aju tz'aqlxix.</t>", "4": "<t>B'ix chin tzaj tna'na Nman ok tb'inchanteya b'a'n kye qe xjal etzan tu'na; b'ix chin ule ti'j tk'u'ja ok ttzaja klol kye,</t>", "5": "<t>tu'ntzun twile aju kytzalajb'il qeju sk'o'maj tu'na, tu'ntzun ntzalaje ex tu'n tjaw nnimsa'ne tb'iya junx kyuk'il qe xjal etzan tu'na.</t>", "6": "<pb/><t>Ma qo b'inchane il ik tza'nx qe qxe'chele; ma qo el tzpete; ma qb'inchaye mya b'a'n.</t>", "7": "<t>Tej kyten qe qxe'chele max tuj Egipto, mya nim toklen ela tuj kywitz qe tb'inchb'ena ma'xix e b'ant; ik' tna'l kyu'n aju tk'ujlalila ma'xix, ex jaw kyi'n kyib' ti'ja ttzi Mar Kyaq Ke'yin.</t>", "8": "<pb/><t>Pero tu'n Dios e klet, ex xi tyek'un tipumal tu'n tjaw nimsa'n tb'i.</t>", "9": "<t>Xi tmayo'n aju Mar Kyaq Ke'yin ex aj tzqij tu'n. Ex e ik'tz ti'n max t-xe'pun mar, mer ik tza'n tuj tzqij tx'otx'.</t>", "10": "<t>Kyja'tzun e klet tu'n kywitz aj q'oj kyi'j, ex tjaq' kyipumal qeju in che ik'un kyi'j.</t>", "11": "<t>Qe aj q'oj kyi'j e kyaj mulq'aj tjaq' a' ex mi jun kye o kyaj anq'in.</t>", "12": "<t>Xitzun kyniman qe yol otoq tzaj ttziyan Dios ex xi kyb'itzan qe b'itz te nimb'il te.</t>", "13": "<pb/><t>Pero jurat ik' kyna'l qe tb'inchb'en Dios kyu'n, ex minti' kub' kyyo'n tu'n tel kynik' ti'j alkye otoq kub' t-ximan tu'n tb'ant.</t>", "14": "<t>Nim pon kyk'u'j ti'j kychi' tuj tzqij tx'otx'; ok kyq'o'n Dios tuj malb'il.</t>", "15": "<t>Tzaj tq'o'n Dios aju xi kyqanin, ax ikx tzaj t-sama'n jun yab'il kyi'j, ex nim xjal e kyim tu'n.</t>", "16": "<pb/><t>Tuj lugar jatum e kub' ten, tzaj tlo'ch kyk'u'j ti'j Moisés, ax ikx ti'j Aarón, aju otoq tz'el tpa'n Qman tu'n tajb'en te.</t>", "17": "<t>Eltzun k'ab'chaj tx'otx' ex xi tz'aq Datán tuj, tuk'ix Abiram, kyuk'ix qe xjal ate'toq junx tuk'il.</t>", "18": "<t>Jaw julin q'aq' kyi'j kykyaqil qeju otoq che ok lpe' kyi'j; tu'n tqan q'aq' lu e b'aj tz'e'y qe xjal mya b'a'n.</t>", "19": "<pb/><t>T-xe witz Horeb okx kyq'o'n q'an pwaq tuj q'aq' tu'n tkub' ulj, ex ti'jtzun jlu kub' kyb'incha'n tilb'ilal jun tal tor ex e k'ulun twitz.</t>", "20": "<t>Kyaj kykolin Dios aju ma' tajwalil; te t-xel kub' kyb'incha'n jun tilb'ilal wakẍ b'a'n wa'n k'ul.</t>", "21": "<t>Ik' tna'l Dios kyu'n, aju Klol kye, aju otoq tb'incha qe b'inchb'en ma'xix tuj Egipto,</t>", "22": "<t>ex otoq tb'incha qe b'inchb'en ma'xix kyxilen tuj kytx'otx' tiyjil Cam, ax ikx tuj Mar Kyaq Ke'yin.</t>", "23": "<t>O yolin Dios ti'j tu'n kynaj tu'n; pero ate Moisés aju sk'o'maj tu'n ok ten yolil kyi'j tu'n mi'n kynaj, ex o chewix ttx'u'jil Dios kyi'j, kyja'tzun ik'x ti'j tu'n kynaj.</t>", "24": "<pb/><t>Mas yajxi el kyik'un aju tx'otx' tb'anilxix, ex minti' xi kyniman qe yol otoq tzaj ttziyan Dios;</t>", "25": "<t>tuj kyja, xb'alun ja, e yolin mya b'a'n ti'j Qman, ex minti' xi kyniman aju otoq tzaj tma'n.</t>", "26": "<t>Tu'n ttzi' xi tma'n jun yol axix tok kyi'j, tu'n kykyim tu'n ax tuj tzqij tx'otx',</t>", "27": "<t>ex tu'n kynaj qe kyiyjil che ul itz'j te tib'ajxi, ex tu'n kyxi t-sputun kyxol qe nasyon mya okslal qe ti'j Dios.</t>", "28": "<pb/><t>Tuj lugar Peor ok kyjunin kyib' kyuk'il qeju in che k'ulun twitz tilb'ilal Baal, ex xi kychyo'n kychib'jal qe alumaj in kub' q'o'n kywitz qe tilb'ilal.</t>", "29": "<t>Tzaj tq'oj Dios kyi'j tu'n tlaj kyb'inchb'en mya b'a'n, tzaj jun k'ixb'isab'l kyxol ex nim xjal e kyim.</t>", "30": "<t>Atzunte Finees jaw we' ex kub' tb'yo'n aju b'inchan il, kyja'tzun we' aju k'ixb'isab'l ex minti'tl e kyim.</t>", "31": "<t>B'a'n ela tb'inchb'en Finees tuj twitz Dios, ex kukx tu'n ttzaj na'n tu'n Dios te jumajx.</t>", "32": "<pb/><t>Ax ikx tzaj tq'oj Dios kyi'j xjal tu'n tlaj kyb'inchb'en mya b'a'n ttzi a' tuj Meriba, ex tu'n kye kylaj tzaj jun mya b'a'n ti'j Moisés,</t>", "33": "<t>tu'nju otoq b'aj tpasens kyu'n ex o yolin mya tuj tumel.</t>", "34": "<pb/><t>Minti' kub' kyxitun qe tnam otoq tma Qman tu'n tkub' kyxitun.</t>", "35": "<t>O'kx b'aj kysmon kyib' kyuk'il qe xjal mya okslal ti'j Dios ex o b'ant kye kyu'n aju in b'ant kyu'n xjal;</t>", "36": "<t>e k'ulun kywitz qe tilb'ilal nno'k kydiosin xjal, ex tu'n jlu e naj,</t>", "37": "<t>xi kyq'o'n qe kyky'ajal ex qe kyme'jel te jun chojb'il kye ju'ẍ.</t>", "38": "<t>Kub' kyb'yo'n qe k'wa'l minti' kyil, ax qe kyky'ajal ex qe kyme'jel, ex xi kyq'o'n te chojb'il kye qe tilb'ilal nno'k kydiosin xjal tuj Canaán. Kyja'tzun o tz'ilix tx'otx' tu'n kychk'el,</t>", "39": "<t>e tz'ilix qe xjal lu tu'n tkyaqilju kyb'inchb'en mya b'a'n ex el kypa'n kyib' ti'j Dios.</t>", "40": "<pb/><t>Tzajxix tq'oj Qman ti'j tnam etzan tu'n, ex e je'l tik'un;</t>", "41": "<t>e je'x tq'o'n tjaq' kykawb'il qe nasyon mya okslal qe, ex kub' kyi'j kyu'n qe aj q'oj kyi'j;</t>", "42": "<t>e b'aj yajla'n kyu'n qe aj q'oj kyi'j ex b'i'x e kyaj ten tjaq' kykawb'il.</t>", "43": "<t>Nimku maj e klet tu'n Dios, atzun kye minti' xi kyniman aju ximamajtl tu'n, ex e je'x tz'aq tujx kyb'inchb'en mya b'a'n.</t>", "44": "<t>Maske ikju, pero tej ttzaj tke'yin Dios aju yajb'il kye ex tej tb'inte tq'ajq'ajel kywi' in che oq',</t>", "45": "<t>tzaj tna'n aju yol kyaj b'ant ti'j tu'n kyuk'il ex ch'expettzun tnab'l, porke ma'xix tk'ujlalil:</t>", "46": "<t>ex tma kye qeju otoq che kamb'an kyi'j tu'n kykub' xtalin kyu'n.</t>", "47": "<pb/><t>Qo tkloma Qman Dios. Qo ti'n exa kyuj qe nasyon tu'ntzun tjaw qnimsa'ne tb'iya xjan, ex tu'n qtzalaje nim ok tjaw qnimsa'ne.</t>", "48": "<pb/><t>Tuj tkyaqil tab'q'iyil nimanxwit te Qman aju Kydios aj Israel. Ex tu'n kymante kykyaqil: B'ant-xwit ikju. <pb/>Nimanxwit tb'i Qman.</t>"}