{"1": "<pb/><t>Nimanxwit tb'i Qman. <pb/>B'a'n tu'n qb'itzan b'itz te nimb'il te Qdios. B'a'n tu'n t-xi q'ot nimb'il tb'anilxix te.</t>", "2": "<t>In jaw tb'incha'n Qman juntl maj aju tnam Jerusalén ex in che ok tchmo'n qe aj Israel ma che el sputj.</t>", "3": "<t>Nne'l ti'n b'is tuj kyanmi qeju nim in che b'isun, ex nno'k tq'anan aju k'ixb'len kyi'j.</t>", "4": "<t>In b'aj tajla'n jte' kyb'aj qe che'w, ex tok tb'i teyle junjun tu'n.</t>", "5": "<t>Ma'xix te Qman Dios, ex ma'xix tipumal ex minti' b'ajsb'il te tojtzqib'l.</t>", "6": "<t>In jaw tnimsa'n Qman qe xjal mans, atzun qe xjal mya b'a'n b'i'x nne'l ti'n kyoklen.</t>", "7": "<pb/><t>Che b'itzane te Qman Dios tuk'il aq'b'il chjonte; che b'itzane b'itz te nimb'il te tuk'il tq'ajq'ajel twi chnab' arpa.</t>", "8": "<t>Tu'n nno'k muj twitz kya'j, tu'n in tzaj jb'al twitz tx'otx', tu'n in tzaj ch'iy ch'im kywi witz,</t>", "9": "<t>tu'n in xi tq'o'n kywa qe alumaj ex kywa kyal qe joj ok in che jaw oq'.</t>", "10": "<t>Minti' tajb'en te Qman qe chej nim kyipun ex minti' in tzalaj ti'j xjal kyuw qelan tuj q'oj;</t>", "11": "<t>o'kx in jaw tzalaj kyi'j qeju in che niman te, ex kyi'j qeju q'uql kyk'u'j ti'j tk'ujlalil.</t>", "12": "<pb/><t>Aqeye najl tuj tnam Jerusalén, kynimsa'n jawe tb'i Qman; aqeye najl tuj tnam Sión, kynimsa'n jawe tb'i Kydiose.</t>", "13": "<t>Porke ma tz'ok tkyuwsa'n qe trank kyoksa'n kywitz qe tlamel tnam, ex ma che kub' tky'iwla'n qe xjal ate' tuj tnam.</t>", "14": "<t>Tu'n ma we' q'oj tuj kytanmiye ex ma che ten xjal tuj tzalajb'il ex ma che noje tu'nju tb'anil triw tu'n.</t>", "15": "<t>Tu'n in tzaj tma'n alkye tu'n tb'ant tzalu twitz tx'otx', ex aju in tzaj tma'n jurat in b'ant.</t>", "16": "<t>In tzaj tq'o'n tq'ab' che'w ex nno'k tu'n mer ik tza'n lan, ex tu'n in b'aj t-sputun ttxa che'w mer ik tza'n tza'j.</t>", "17": "<t>In tzaj t-sama'n saqb'aqun mer ik tza'n tal ab'j qe; tu'nju che'w in tzaj t-sama'n in jaw ttuxin tib' a'.</t>", "18": "<t>Pero in tzaj jun tyol, ex tu'n in nne'l ulj a' otoq kub' ttuxin tib'; in tzaj t-sama'n kyq'iq' tu'n tkub' ulj, ex tu'n jlu nnik' b'et a'.</t>", "19": "<t>Xi tchik'b'a'n tyol kye tiyjil Jacob, aqeju aj Israel, kyuk'ix qe tley ex qe t-xnaq'tzb'il.</t>", "20": "<t>Minti' tb'incha ikju kyi'j txqantl nasyon, minti' xi tchik'b'a'n t-xnaq'tzb'il kye. <pb/>Nimanxwit tb'i Qman.</t>"}