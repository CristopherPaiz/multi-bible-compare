{"1": "<pb/><e>B'itz tu'n David</e> <pb/><t>Nimanxwit tb'i Qman aju kolol wi'je. Ate in q'onte xnaq'tzb'il weye ex in b'ant ntene tu'n tu'ntzun nq'ojine ok tok q'oj;</t>", "2": "<t>at tk'ujlalil wi'je ex ate kolb'il wib'e, ate wewb'il wib'e mas ma' tjax ex tzoqpilte weye; ik tten te weye ik tza'n jun maqb'il in ajb'en tuj q'oj ex tuk'il in pon nklon wib'e; ate in kub' q'onte kye qe tnam tjaq' nkawb'ile.</t>", "3": "<pb/><t>Nman Dios, ¿ti kyxilen qe xjal tu'nju kukx in ximana kyi'j? ¿Ti kyxilen qe xjal tu'nju k'ujla'n qe tu'na?</t>", "4": "<t>Ik tten xjal ik tza'n ch'in kyq'iq' in tzaj ex jurat nne'x, ex ik tten tchwinqlal ik tza'n jun xlekun in kub' naj.</t>", "5": "<pb/><t>Nman, jaqo'n ela twitz kya'j ex tku'tza; makon oka qe witz tu'ntzun tetz sib' kyuj;</t>", "6": "<t>samantza tqan q'ankyoq tu'n kyb'aj sputj qe aj q'oj ti'ja, xo'nxa qe tplecha kyi'j tu'n kyel oq.</t>", "7": "<t>Nuqpintza tq'ab'a max jawni ex chin tkloma tuj nimxix xob'ajil; chin tkloma tuj kyq'ab' xjal kyuj txqantl nasyon,</t>", "8": "<t>ex kywitz qeju in kyma'n nik'aj yol ex in jaw kyyek'un kyb'anq'ab' twitz kya'j te kyuwsab'l te jun yol mya ax tok.</t>", "9": "<pb/><t>Nman Dios, kxel nb'itzane jun ak'aj b'itz te teya; che xel nb'itzane qe b'itz te teya tuk'il kitar.</t>", "10": "<t>Tu'na in xi tq'o'na kamb'ab'l kye qe rey; tu'na o chin klete aqine David aju tmajena, minti' ma chin kub'e tu'n spad;</t>", "11": "<t>ko'pin ela qine ex chin tkloma tuj kyq'ab' xjal kyuj txqantl nasyon, ex kywitz qeju in kyma'n nik'aj yol ex in jaw kyyek'un kyb'anq'ab' twitz kya'j te kyuwsab'l te jun yol mya ax tok.</t>", "12": "<pb/><t>Che ch'iyxwit qe qky'ajal ik tza'n qe tze', ex qe qme'jel tb'anilxixwit che ke'yin ik tza'n qe tqan ja k'ochimaj kyi'j ate' tuj tja rey.</t>", "13": "<t>Che nojxwit qe qtx'utx' tu'n tkyaqil twitz awal b'a'n tnik'b'enjtz. Che chmet-xwit qe qẍne'l tuj milin kyb'et, ela'wt mil kyb'aj che ten kyuj qkojb'il.</t>", "14": "<t>Atwit kyipun qwakẍ tu'n kyjawon iqtz, mi'nwt che ok tzoqpaj xjal qi'j, ex mi'nwt qo el oq kywitz. Ex mi'nwt qo jaw sch'in tu'n xob'ajil kyuj cay.</t>", "15": "<t>At tzalajb'il kye xjal at tkyaqil jlu kye. At tzalajb'il kye xjal a Qman tok te Kydios.</t>"}