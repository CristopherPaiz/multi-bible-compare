{"1": "<pb/><e>B'itz tu'n Asaf</e> <pb/><t>In jaw tq'ajq'ajel nwi'ye kyuwxix ti'j Dios tu'ntzun ntzaj b'i'ne tu'n.</t>", "2": "<t>Tuj q'ij ok in tzaj b'is wi'je in chin kub'sane twitz Qman, ex qonik'an minti' in xi nkoline tu'n kyjaw nyek'une qe nq'ab'e twitz kya'j tu'n nna'ne Dios. Ex minti' jatum in tzaj q'uqb'a'n nk'u'je.</t>", "3": "<t>Ok in tzaj nna'ne Dios, b'i'x in chin jaw oq'e; ok in chin kub' tene ximal ti'j, b'i'x in tzaj b'aj nk'u'je.</t>", "4": "<pb/><t>Nman, tu'na minti' nno'kx watl tuj nwitze, nim in b'aj nk'u'je ex mlay b'ant nyoline.</t>", "5": "<t>In tzaj nna'ne qe tq'ijlalil ex qe ab'q'i te ojtxi;</t>", "6": "<t>in tzaj nna'ne tej in chin b'itzane qonik'an, in chin ximane tuj wanmiye ex in chin xjeline wujxi kyja':</t>", "7": "<t>¿Kukxpelo ktel tq'oj Qman qi'j te jumajx? ¿Mlaypelo qo kub' t-xtalin juntl maj?</t>", "8": "<t>¿Mapetzun b'aj aju tk'ujlalil? ¿Mapetzun b'aj te jumajx aju yol tzaj ttziyan?</t>", "9": "<t>¿Mapetzun tzik' tna'l tu'n Dios aju t-xtalb'il? ¿Maske at tq'oj, mlaypelo tzaj q'aq'an tk'u'j qi'j?</t>", "10": "<t>Aju mas in chin b'isune ti'j atzun jlu: Aju Dios ma' toklen mya ax tmod wuk'ile ik tza'n nej.</t>", "11": "<t>Che tzajel nna'ne qe b'inchb'en ma'xix kyxilen o tb'incha Qman ojtxi;</t>", "12": "<t>chin ximale ti'j tkyaqilju o tb'inchaya, chin yolile kyi'j qe tb'inchb'ena.</t>", "13": "<pb/><t>Nman Dios, xjan teya tuj tkyaqilju in tb'incha'na; ¿alkye juntl nno'k kydiosin xjal ma'xix toklen ik tza'n teya?</t>", "14": "<t>Dios, aya in b'inchante qe b'inchb'en ma'xix kyxilen. Xi tyek'una tipumala kye qe nasyon.</t>", "15": "<t>Tu'n tipumala o klet aju tnam etzan tu'na, aqeju tk'wa'l Jacob ex qe tk'wa'l José.</t>", "16": "<pb/><t>Nman Dios, tej tke'yinjtza tu'n mar, tzaj t-xob'il twitza, ex e jaw lu'lun qe a' mas ma' kyxe' tuj mar;</t>", "17": "<t>tzaj ttzoqpi'n muj nim jb'al, o tininin q'ankyoq twitz kya'j ex tuj tkyaqil pak' o qoptz'aje' xle'laj kya'j.</t>", "18": "<t>O b'injtz tq'ajq'ajel q'ankyoq in tininin wen tuj xkyaqinpaẍ; tuj tkyaqil twitz tx'otx' o spik'b'anjtz tu'n xle'laj kya'j ex b'aj yukch tx'otx' tu'n kyaqnajnab'.</t>", "19": "<t>Jaqet jun tb'eya tuj mar; ik'xa tuj nimku a', ex mi jun ok noj ti'j tik'len tqana.</t>", "20": "<t>Xi t-ẍaqlu'na qe xjal etzan tu'na ik tza'n txqan ẍne'l, ex tok Moisés tuk'ix Aarón te nejenel kye.</t>"}