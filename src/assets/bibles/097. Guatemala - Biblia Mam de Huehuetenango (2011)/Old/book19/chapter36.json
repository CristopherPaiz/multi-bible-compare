{"1": "<pb/><e>B'itz tu'n David aju tmajen Qman</e> <pb/><t>Aju mya b'a'n in yolin te xjal mya b'a'n max tuj tanmi. Minti'x in ximan xjal ti'j qa at tu'n t-xob' twitz Dios.</t>", "2": "<t>Nno'k tq'on tib' te ma' toklen, ex in b'aj tyolin tib', tuj twitz qa mlay tz'el nik'b'aj ti'j tb'inchb'en mya b'a'n.</t>", "3": "<t>Jumajx mya b'a'n yolin ex nik'al yol, tzpetni tnab'l ex ma kyaj tkolin tu'n tb'inchante b'a'n.</t>", "4": "<t>Ok in kub' ko·∫çe' twi twatb'il, in b'aj t-ximan tu'n tb'inchante mya b'a'n; ax in kyaj ten tuj mya b'a'n ex mi'n taj tu'n tkyaj tq'o'n ju mya b'a'n.</t>", "5": "<pb/><t>Atzunju tk'ujlalila Nman, max japun pon twitz kya'j; ex aju tyola axix tok in japun kanun twitz kya'j.</t>", "6": "<t>Aju ttena tz'aqlxix ik tten ik tza'n qe nmaq witz; ex qe tleya ik kyten ik tza'n mar ma tij ex ma' t-xe'. Nman, aya kwentil kye qe xjal ex qe jil.</t>", "7": "<t>Tb'anilxix tk'ujlalila Nman Dios. Kyja'tzun nno'kx kyklon kyib' qe xjal tjaq' t-xik'a.</t>", "8": "<t>In nojxix kyk'u'j wen tu'nju nim wab'j at tuj tjaya; tu'na in xi tq'o'na kyk'a' ti'j jun nima tb'anilxix wen,</t>", "9": "<t>ex tuk'ila ta' aju twi a' in tq'o'n chwinqlal, ex tu'nju t-spik'umala in qile aju spik'un.</t>", "10": "<pb/><t>Kukx q'ontz tk'ujlalila kye qeju ojtzqi'na kyu'n, ex che tkloma xjal b'a'n kymod.</t>", "11": "<t>Mi'n taq'a amb'il tu'n nb'aj wab'ane kyu'n qe xjal in jaw kyniman kyib', ex tu'n mi'n wex lajo'ne kyu'n qe xjal mya b'a'n.</t>", "12": "<t>Kyke'yinxe tza'n tten ma che kub' tz'aq qe xjal b'inchal mya b'a'n. Ma che kub' tz'aq ex mlay che jaw we' juntl maj.</t>"}