{"1": "<pb/><e>Xnaq'tzb'il tu'n David</e> <pb/><t>At tzalajb'il kye xjal in kub' najsa'n kyil ex in kub' maqsi'n kyil.</t>", "2": "<t>At tzalajb'il te xjal aju mlay tzaj na'ntl til tu'n Qman ex minti'tl sb'ub'l tuj tanmi.</t>", "3": "<t>Tej na'nxtoq tjatz npa'ne wile, o nna'ye qa kyja'toq tnaj nximlale tu'nju in chin ayayane nne'x q'ij.</t>", "4": "<t>Tu'nju q'ijl ex qonik'an in k'ixb'isanjtze tu'na. Kyja'tzun b'i'x b'aj wipune ex ik in oke ik tza'n qe b'ech in che kub' motx'j tu'n tkyaqal q'ij tuj koresma.</t>", "5": "<pb/><t>Ex jatz npa'ne wile twitza ex aju nb'inchb'ene mya b'a'n; minti' kub' wewane ex o nmaye kyja': Kjawitz npa'ne wile twitz Qman; kyja'tzun kub' tnajsa'na wile.</t>", "6": "<pb/><t>Tu'ntzun jlu, qeju nimal teya ok che kub'sal twitza tuj tq'ijlalil yajb'il kye, ex maske xob'ajilxix tke'yink aju nima ok tjaw ch'iy, pero mlay kanun kyi'j.</t>", "7": "<t>Aya kolb'il weye; in chin klete tu'na tuj xob'ajil, chin b'itzale tu'nju at kolb'il weye tu'na ex txolin wi'je tu'na.</t>", "8": "<pb/><t>Chi Qman in tma'n kyja': K'okel nkwentina, kxel nq'o'ne xnaq'tzb'il teya, kxel nq'o'ne consej b'a'n teya, kxel nyek'une teya alkye b'e tu'n t-xi ti'na.</t>", "9": "<t>Mi'n tz'oka ik tza'n qe chej ex qa ik tza'n qe mul minti' kynab'l ex il ti'j tu'n tok jun pren ti'j kytzi' tuk'ix taq'al tu'n kynimanjtz xjal kyu'n, ex qa mi xb'ant jlu, mlay che ok laq'e' ti'ja.</t>", "10": "<pb/><t>Nim k'ixk'oj tzul kyi'j qe xjal mya b'a'n, atzun qeju nno'k qe' kyk'u'j ti'j Qman, txolin kyi'j tu'n tk'ujlalil.</t>", "11": "<t>Aqeye tz'aqlxix ex b'a'n ta' kyanmiye, che tzalajxe ti'j Qman; che tenxe alegr ex tjaw tq'ajq'ajel kywi'ye kyuw tu'n tzalajb'il.</t>"}