{"1": "<pb/><t>Nimanxwit te Qman. <pb/>Kynimsa'n jawe tb'i Qman; kynimsa'n jawe, aqeye tmajen,</t>", "2": "<t>aqeye ate' tuj tja Qman ex ate'ye ttxa'n pe'n twitz tja Qman Dios.</t>", "3": "<t>Kynimsa'n jawe Qman porke b'a'n te; kyb'itzanxe qe b'itz te nimb'il tb'i tu'nju at xtalb'il tuk'il.</t>", "4": "<t>Porke tu'n e jaw t-sk'o'n qe tiyjil Jacob, aqeju aj Israel qe, tu'n kyok te tekuxix.</t>", "5": "<pb/><t>B'a'n wu'ne ma'xix toklen Qman Dios kywitz kykyaqil qe tilb'ilal nno'k kydiosin xjal.</t>", "6": "<t>In tb'incha'n Qman tkyaqil noq alkye tajb'il, tza'nx tuj kya'j ax ikx twitz tx'otx', tza'nx tuj mar ax ikx max t-xe'pun.</t>", "7": "<t>In jaw jlet muj tu'n max ttxa'npun tx'otx', in tzaj tq'o'n xle'laj kya'j junx tuk'il jb'al, ex nne'tz ti'n kyq'iq' tuj tkub'il.</t>", "8": "<t>Tu'n e kub' tb'yo'n kykyaqil qe nej kyk'wa'l aj Egipto ex qe nej kyal alumaj.</t>", "9": "<t>Tuj tnam Egipto tb'incha qe techal ex qe b'inchb'en ma'xix kyipumal ti'j rey Faraón ex kyi'j qe xjal at kyoklen ttxlaj.</t>", "10": "<t>E naj nimku nasyon tu'n, e kub' tb'yo'n qe rey nimxix kyipumal:</t>", "11": "<t>O kub' Sehón aju rey kye aj Amorreo, tuk'ix Og aju rey tuj tx'otx' Basán, ex kyuk'ix kykyaqil qe rey tuj Canaán;</t>", "12": "<t>ex xi tq'o'n kytx'otx' qe rey lu te kyetzb'il aj Israel, aqeju etzan tu'n.</t>", "13": "<pb/><t>Nman, ktel tb'iya te jumajx; kukx ktzajel na'n tb'iya kyu'n kykyaqil k'loj xjal.</t>", "14": "<t>In xi tb'incha'n Qman kyi'j qe xjal etzan tu'n; at tq'aq'b'il tk'u'j kyi'j qe tmajen.</t>", "15": "<t>Qe tilb'ilal nno'k kydiosin xjal mya okslal ti'j Dios, q'an pwaq ex saq pwaq kytx'otx'il, aqe jlu tb'inchb'en kyq'ab' xjal qe.</t>", "16": "<t>At kytzi', ex mib'an che yolin; at tb'aq' kywitz, ex mib'an che ke'yin;</t>", "17": "<t>at kyẍkyin, ex mib'an che b'in; ex minti' kyxew in jatz.</t>", "18": "<t>Aqeju b'inchal kye ikx kyten ik tza'n qe tilb'ilal lu, ax ikx qeju in qe' kyk'u'j kyi'j.</t>", "19": "<pb/><t>Aqeye aj Israel, kynimsa'n jawe tb'i Qman, aqeye tiyjil Aarón, kynimsa'n jawe tb'i Qman,</t>", "20": "<t>aqeye aj Leví, kynimsa'n jawe tb'i Qman; aqeye in che niman te Qman, kynimsa'n jawe tb'i.</t>", "21": "<t>Nimanxwit tb'i Qman tuj tnam Sión, aju Qman najl tuj Jerusalén. <pb/>Nimanxwit te Qman.</t>"}