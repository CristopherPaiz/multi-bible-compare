{"1": "<pb/><t>Kyq'onxe chjonte te Qman tu'nju b'a'n te ex kukx k'ujla'n qo' tu'n te jumajx.</t>", "2": "<t>Kymanxe jlu aqeye ma che klet tu'n Qman ex ma che klete tuj kyq'ab' aj q'oj,</t>", "3": "<t>aqeye ma che ajtz chmo'ne tu'n kyuj txqantl tnam te jawni ex te kub'ni, te okni ex te elni.</t>", "4": "<pb/><t>At junjun otoq che'x tzpet tuj tzqij tx'otx' minti' kynajb'il xjal tuj, ex minti' knet jun b'e kyu'n tu'n kypon tuj jun tnam jatum tu'n kynajan;</t>", "5": "<t>tzaj we'yaj ex txqetle'n kyi'j, ex ch'ixtoq kynaj,</t>", "6": "<t>pero tu'nju nim kyb'is e ok ten kub'sal twitz Qman ex e klet tuj b'is tu'n;</t>", "7": "<t>e je'xtzun ẍaqlu'n tu'n tuj jun b'e jiqun ti'j tu'n kypon tuj jun tnam jatum tu'n kynajan.</t>", "8": "<pb/><t>B'a'n tu'n t-xi kyq'o'n chjonte te Qman tu'nju at tk'ujlalil, ex ti'j t-xtalb'il in tb'incha'n kyi'j xjal.</t>", "9": "<t>Porke nne'l txqetle'n kyi'j xjal tu'n, ex in xi tq'o'n nim kywa qeju nne'l kyk'u'j.</t>", "10": "<pb/><t>At junjun najltoq qe tuj jun nintz qlolj, presintoq qe tu'n caden ex ate'toq tuj b'is.</t>", "11": "<t>Tzaj jlu kyi'j tu'nju minti' xi kyniman tyol Qman aju Ma'xix Toklen, ex el kyik'un aju t-ximb'etz b'a'n kyi'j.</t>", "12": "<t>Kub' tq'o'n Dios jun aq'untl kyuwxix kyib'aj, e jaw tz'aq ex mi jun onin kyi'j.</t>", "13": "<t>Pero tu'nju nim kyb'is e ok ten kub'sal twitz Qman ex e klet tuj b'is tu'n;</t>", "14": "<t>e je'tz q'i'n tu'n tuj nintz qlolj ex e je'l tko'pin tuj caden.</t>", "15": "<pb/><t>B'a'n tu'n t-xi kyq'o'n chjonte te Qman tu'nju at tk'ujlalil, ex ti'j t-xtalb'il in tb'incha'n kyi'j xjal.</t>", "16": "<t>B'aj tpa'n qe tlamel ja q'an k'uxb'il, ex e kub' ttoqin qe k'uxb'il toksa'n ttzi tventanil pres.</t>", "17": "<pb/><t>At junjun e yab't ex tzaj yajb'il kyi'j tu'n tlaj kyb'inchb'en mya b'a'n ex kyil,</t>", "18": "<t>tk'i'toq kyk'u'j ti'j wab'j tu'nju ch'ixtoq kykyim.</t>", "19": "<t>Pero tu'nju nim kyb'is e ok ten kub'sal twitz Qman ex e klet tuj b'is tu'n;</t>", "20": "<t>tu'nju tyol tzaj tma'n, b'i'x e b'anix ex e klet tu'n te kamik.</t>", "21": "<pb/><t>B'a'n tu'n t-xi kyq'o'n chjonte te Qman tu'nju at tk'ujlalil, ex ti'j t-xtalb'il in tb'incha'n kyi'j xjal.</t>", "22": "<t>B'a'n tu'n t-xi kyq'o'n oyaj te, te aq'b'il chjonte, ex tu'n kyb'itzan tu'n tzalajb'il ti'j tb'inchb'en.</t>", "23": "<pb/><t>At junjuntl e je'x aj jyol kyk'a'ẍ ttzi mar, ex in che b'et tib'aj mar tuj kybarc,</t>", "24": "<t>o kyil aju tb'inchb'en Qman ma' t-xilen tib'aj mar.</t>", "25": "<t>Tej ttzaj yolin Qman, tzaj jun nintz kyq'iq' ex jaw pulwin mar tu'n;</t>", "26": "<t>qe barc in che jaw iqan leq'ch wen tu'n a', ex in che ku'x aj max t-xe a' in jaw pulwin, b'i'x tzaj b'aj kyk'u'j qe xjal q'il barc tu'n tlaj a' xob'ajilxix.</t>", "27": "<t>In che pich'je' ik tza'n k'al q'e'n; maske at nim kynab'l tu'n kyyukun barc pero ok te noqx gan.</t>", "28": "<t>Pero tu'nju nim kyb'is tzaj e ok ten kub'sal twitz Qman ex e klet tuj b'is tu'n.</t>", "29": "<t>B'i'x take' kyq'iq' tu'n Qman ex minti' jaw pulwintl mar.</t>", "30": "<t>Tej kyke'yinte kub' nume' mar, e jaw tzalaj ex e pon q'i'n tu'n Dios max tuj tnam tkub' ttzi mar, jatum ximan kyu'n tu'n kypon.</t>", "31": "<pb/><t>B'a'n tu'n t-xi kyq'o'n chjonte te Qman tu'nju at tk'ujlalil, ex ti'j t-xtalb'il in tb'incha'n kyi'j xjal.</t>", "32": "<t>B'a'n tu'n tjaw kynimsa'n tb'i ok tok kychmon kyib' xjal, ex tu'n t-xi kyq'o'n chjonte te ok tok kychmon kyib' qe kytijil xjal.</t>", "33": "<pb/><t>In che aj tzqij qe nima ex qe twi a' tu'n Qman ex in che ok te tzqij tx'otx'.</t>", "34": "<t>In che ok qe tb'anil tx'otx' tu'n te meb'a tx'otx' tu'n tlaj kyb'inchb'en xjal mya b'a'n, aqeju najl twitz;</t>", "35": "<t>aju tzqij tx'otx' nno'k te nintz najab' tu'n, ex atzun in che jatz jlet qe twi a' tuj,</t>", "36": "<t>atzun in che kub' tq'o'n qeju minti' in kanun kywa, ex in jaw kyb'incha'n kytanmi tuj.</t>", "37": "<t>In ku'x kyawa'n kyawal tuj kojb'il, in ku'x kyawa'n tqan uva, ex nim twitz kyawal in jaw kychmo'n.</t>", "38": "<t>In che kub' ky'iwla'n tu'n Qman, in chmet kyb'aj ex in che chmet qe kyalun.</t>", "39": "<t>Qatzun ma che kyim ex qa noq nik'x kyb'aj in kyaj ten tu'n tlaj yajb'il kye kyu'n txqantl xjal, ex tu'n tlaj kyb'is ex tu'n tlaj k'ixk'oj in tzaj kyi'j,</t>", "40": "<t>nne'ltzun tik'un Dios qeju in che yajlan kye, ex in che takpaje' tu'n tuj lugar minti' kynajb'il xjal tuj, jatum minti' b'e.</t>", "41": "<t>In che klet qe meb'a xjal tu'n, tu'n mi'n kyten tuj b'is, ex in chmet mas kyb'aj tu'n, ik tza'n txqan ẍne'l.</t>", "42": "<t>Ok kyke'yinte qe xjal tz'aqlxix tkyaqil jlu in che jaw tzalaj, atzun qeju b'inchal mya b'a'n minti'tl in che q'ajt.</t>", "43": "<pb/><t>Aju xjal at tnab'l, b'a'n tu'n tok tkwent ti'j jlu, ex b'a'n tu'n tel tnik' ti'j tk'ujlalil Qman.</t>"}