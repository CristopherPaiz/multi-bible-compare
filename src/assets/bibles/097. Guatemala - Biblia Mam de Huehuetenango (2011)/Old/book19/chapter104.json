{"1": "<pb/><t>Kxel nq'o'ne chjonte te Qman tu'n tkyaqil wanmiye. Aya Nman ex Ndiose ma'xix toklena. Aju tajwalila ex ju t-spik'umala tok ti'ja mer ik tza'n jun xb'alun;</t>", "2": "<t>tkyaqil ti'ja at t-spik'umala, tu'na xi tlik'una kya'j ik tza'n in xi lik'et jun xb'alun.</t>", "3": "<t>Kub' tq'uqb'a'na qe tqan tjaya kyib'aj qe a' twitz kya'j. In che ok tq'o'na qe muj te tcarwaja, ex aju kyq'iq' in ajb'en te iqal teya.</t>", "4": "<t>Nno'k tq'o'na qe kyq'iq' te t-sanjela, ex nno'k tq'o'na tqan q'ankyoq te tmajena.</t>", "5": "<pb/><t>Kub' tq'o'na tx'otx' tib'aj tq'uqb'il tu'ntzun mi'n tyukch tuj tlugar.</t>", "6": "<t>Aju twitz tx'otx' b'i'x kyaj tjaq' nintz mar ma' t-xe', ik ok mar ik tza'n jun xb'alun in xi lik'et, ex maqset tkyaqil twitz tx'otx' tu'n. Qe nmaq witz b'i'x e kyaj tjaq' a'.</t>", "7": "<t>Ex tej t-xi tmayo'na a', jurat naj el oq tej tb'inte tyola ik tza'n q'ankyoq in julin.</t>", "8": "<t>Ik' a' kyib'aj qe witz ex ku'pun kyib'aj qe chq'ajlaj tu'n tpon tuj lugar jatum b'animaj tu'n tkyaj ten,</t>", "9": "<t>ex ax pon tuj tmojonil xi tma'na te, tu'ntzun mi tnoj juntl maj tib'aj tx'otx' tu'n.</t>", "10": "<pb/><t>Tu'na in che jatz jlet qe twi a' ex in che kanun kyuj qe nima in che b'et kyxol qe witz.</t>", "11": "<t>Ti'jtzun a' lu in che k'an qe jil te tjaq' k'ul; ex tu'ntzun a' lu in we' txqetle'n kyi'j qe chej te tjaq' k'ul.</t>", "12": "<t>Kytzi' qe nima in b'ant kyq'u' qe chyu'j; ex atzun in che q'ajt qe kyxol tq'ab' tze'.</t>", "13": "<pb/><t>Tu'na in tzaj jb'al kyib'aj qe witz ex max in tzaj tuj tjaya twitz kya'j; in tzaj tq'o'na nim a' twitz kya'j tu'n tcha'xix tx'otx'.</t>", "14": "<t>Tu'na in ch'iy k'ul te kywa alumaj, ex tu'na in ch'iy tawal xjal in ku'x tawa'n tu'ntzun twa'n ti'j ju in tzaj tq'o'n tx'otx';</t>", "15": "<t>in knet twa tu'n tok tipun, tuk'ix ta'l twitz uva te tk'a' tu'n ttzalaj, tuk'ix aseyt tu'n tqoptz'aj twitz.</t>", "16": "<t>In che a'linjtz qe tze' wi'ten twi witz Líbano, aqeju ku'x tawa'n Qman.</t>", "17": "<t>Kywi' qe tze' lu in b'ant kyq'u' qe chyu'j, atzun qe garza in che najan kywi' qe tzaj.</t>", "18": "<t>Kywi' qe nmaq witz ate' qe chip te tjaq' k'ul, ex kywitz qe pik in xi kyewan kyib' qe kwatusa.</t>", "19": "<pb/><t>O tb'inchaya xjaw te techal junjun tq'ijlalil, ex aju q'ij b'a'n tu'n jnik' or tu'n tex.</t>", "20": "<t>Tu'na in tzaj tq'o'na qlolj ok nno'k qonik'an, ex atzun in che etz qe jil te tjaq' k'ul b'etel.</t>", "21": "<t>In che tzanun qe b'alun ti'j kykanb'; ex in che qanin te Dios tu'n ttzaj q'o'n kychi'.</t>", "22": "<t>Oktzun tjawil q'ij in che aj meltz'aj ex in che kub' b'une' tuj kyjul.</t>", "23": "<t>Atzun kye xjal in che ex aq'nal ti'j kyaq'un ex max in xi kykolin okxi tex q'ij.</t>", "24": "<pb/><t>Nimku tb'inchb'ena o b'ant Nman. Tkyaqil o b'ant tu'na tu'nju at nim tnab'la; nojni twitz tx'otx' tu'n tch'isb'ena.</t>", "25": "<t>Lu mar at ma' twitz ex matij wen jatum in che chmet nimku jil; at jil ch'in ex at nmaq;</t>", "26": "<t>atzun in che b'et qe barc tib'aj, ex atzun ta' aju nintz txkup Leviatán tb'i, aju tb'inchaya tu'n t-schan tuj mar.</t>", "27": "<t>Kykyaqil jlu in che ayon ti'ja tu'n kyxi tk'a'chana ok tpon tajb'en kye.</t>", "28": "<t>In xi tq'o'na kywa ex in xi' kyu'n; nim kywa in xi tq'o'na ex in noj kyk'u'j wen.</t>", "29": "<t>Ok in che kyaj tkolina, b'i'x in che jaw xob', ex ok nne'l ti'na kyxew, b'i'x in che kyim ex in che ok juntl maj te tquqil tx'otx'.</t>", "30": "<t>Ex ok ttzaj t-sama'na t-xewa in che poq'l, ex kyja'tzun ak'aj nno'k juntl maj twitz tx'otx' tu'na.</t>", "31": "<t>Kukxwit tten tajwalil Qman te jumajx, ex tzalajxwit ti'j tkyaqil tb'inchb'en.</t>", "32": "<t>B'i'x in tzaj lu'lun tx'otx' ok in xi tke'yin Qman ti'j; ex b'i'x nne'l b'uqin sib' kyi'j qe witz ok kyok tmako'n.</t>", "33": "<pb/><t>Ok chin b'itzale te Qman aju Ndiose akux itz'x qine.</t>", "34": "<t>Kuchiwt tu'n ttzalaj Qman ti'j nximb'etze, porke o'kx tuk'il in tzaj ntzalajb'ile.</t>", "35": "<t>Kuchiwt tu'n kynaj qe aj il twitz tx'otx', ex kuchiwt che naj qeju b'inchal mya b'a'n. <pb/>Kxel nq'o'ne chjonte te Qman tu'n tkyaqil wanmiye. Nimanxwit tb'i Qman.</t>"}