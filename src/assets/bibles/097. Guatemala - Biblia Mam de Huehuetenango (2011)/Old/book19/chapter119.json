{"1": "<pb/><t><f>[1]</f> At tzalajb'il kye qeju in che b'et minti' kypaltil ex in japun tley Qman kyu'n.</t>", "2": "<t>At tzalajb'il kye qeju in kyb'incha'n aju in tma'n Dios tu'n tb'ant ex in che jyon ti'j Qman tu'n tkyaqil kyanmi,</t>", "3": "<t>aqeju minti' in kyb'incha'n jun mya b'a'n, ex in che b'et tuj tb'e Qman.</t>", "4": "<t>Aya o q'mante tu'n kyjapun qe t-xnaq'tzb'ila ik tza'nx kyten.</t>", "5": "<t>Kukxwit chin tene wa'lxix tu'ntzun t-xi nnimane qe tleya.</t>", "6": "<t>Mlay chin ch'ixwiye ok t-xi nnimane kykyaqil tmandamyenta.</t>", "7": "<t>Axix tok kjawil nnimsa'ne tu'n wanmiye ok kyb'ant wu'ne qe tleya tz'aqlxix.</t>", "8": "<t>Waje tu'n kyjapun qe tleya wu'ne. Mi'n chin kyaj tkolina te jumajx.</t>", "9": "<t>¿Ti jaku tenb'a tu'n jun ku'xun tu'n tten tchwinqlal saq? O'kx tu'n tanq'in ik tza'nx in tma'n tyola.</t>", "10": "<t>In chin jyone ti'ja tu'n tkyaqil wanmiye; mi'n taq'a amb'il tu'n tel npa'n wib'e kyi'j qe tmandamyenta.</t>", "11": "<t>O txi nk'u'ne qe tyola tuj wanmiye tu'ntzun mi'n nb'inchane il twitza.</t>", "12": "<t>Nimanxwit tb'iya Nman. Chin t-xnaq'tzantza kyi'j qe tleya.</t>", "13": "<t>O che'x nchik'b'a'ne kykyaqil qe tleya aqeju o tmaya.</t>", "14": "<t>Mas in chin tzalaje tu'n wok lpe'ye kyi'j qe tmandamyenta twitz tkyaqil q'inumab'l.</t>", "15": "<t>Chin b'el tene ximal kyi'j qe t-xnaq'tzb'ila ex k'okel nq'o'ne nwitze ti'j ju in b'ant tu'na.</t>", "16": "<t>Chin tzalajele kyi'j qe tleya ex mlay tzik' tna'l tyola wu'ne.</t>", "17": "<t>B'inchama b'a'n weye aqine tmajena, tu'ntzun wanq'ine ex tu'n t-xi nnimane tyola.</t>", "18": "<t>Spik'b'ama tuj nnab'le tu'ntzun twile qe t-xnaq'tzb'ila ma'xix kyxilen ex tb'anilxix.</t>", "19": "<t>B'etin xjal qine tzalu twitz tx'otx'. Mi'n tz'el tewana qe tmandamyenta nwitze.</t>", "20": "<t>Ma b'aj wipune tu'n tlaj waje tu'n wojtzqinteye qe tmandamyenta.</t>", "21": "<t>In xi tmayo'na qeju in jaw kyniman kyib' ex mya b'a'n qe, aqeju nne'l kypa'n kyib' kyi'j qe tmandamyenta.</t>", "22": "<t>Laq'b'a'n ela qe wi'je tu'n mi'n kyxmayin wi'je ex tu'n mi'n wel ik'une kyu'n, porke ma txi nb'i'ne qe tmandamyenta.</t>", "23": "<t>Maske che yolin qe nejenel kyxol xjal tu'n kyb'inchante mya b'a'n wi'je, pero aqine tmajena kukx chin ximale kyi'j qe tleya.</t>", "24": "<t>In chin tzalaje kyi'j qe tmandamyenta; atzun qe jlu in che q'onte nnab'le.</t>", "25": "<t>Ch'ix nkyime; q'ontza nchwinqlale ik tza'nxju yol o tzaj ttziyana.</t>", "26": "<t>O txi nma'ne teya aju in b'aj wi'je, ex o chin tzaj ttzaq'we'na. Chin t-xnaq'tzantza kyi'j qe tleya.</t>", "27": "<t>Q'ontza nnab'le tu'ntzun nxi lpe'ye kyi'j qe t-xnaq'tzb'ila ex waje tu'n nximane kyi'j qe tb'inchb'ena ma' kyxilen.</t>", "28": "<t>In chin oq'e tu'nju at nimxix b'is tuj wanmiye; q'uqb'antza nk'u'je ik tza'nx ju yol o tzaj ttziyana.</t>", "29": "<t>Mi'n taq'a amb'il tu'n nnik'ane yol ex chin t-xtalintza kyu'n qe t-xnaq'tzb'ila.</t>", "30": "<t>O jaw nsk'o'ne ju b'e axix tok ex at nganiye kyi'j qe tleya.</t>", "31": "<t>Nman, ma txi nq'on wib'e tu'n nnimane qe tmandamyenta; mi'n kub' tq'o'na nch'ixwiye.</t>", "32": "<t>Nno'k tilil wu'ne tu'n kyjapun qe tmandamyenta ex nojni wanmiye tu'n tzalajb'il tu'na.</t>", "33": "<t>Nman, chin t-xnaq'tzantza kyi'j qe tleya ex kukx che xel nnimane te jumajx.</t>", "34": "<t>Q'ontza nnab'le tu'ntzun tjapun t-xnaq'tzb'ila wu'ne; waje tu'n t-xi nnimane tu'n tkyaqil wanmiye.</t>", "35": "<t>Onintza qine tu'n nnimane tmandamyenta, ex atzun in knet tzalajb'il wu'ne.</t>", "36": "<t>Q'ontza nganiye kyi'j qe tmandamyenta ex mya ti'j kamb'ab'l in knet mya tuj tumel.</t>", "37": "<t>Mi'n taq'a amb'il tu'n tok ten nwitze kyi'j qeju mya ax tok dios qe; q'ontza nchwinqlale tu'n nb'ete tuj tb'eya.</t>", "38": "<t>Aqine tmajena, japunx tu'na wuk'ile aju yol o tzaj ttziyana kye qeju in che niman teya.</t>", "39": "<t>Laq'b'a'n ela wi'je aju xmayb'il in chin xob'e ti'j, porke b'a'n qe tleya.</t>", "40": "<t>At-xix nganiye kyi'j qe t-xnaq'tzb'ila; q'ontza nchwinqlale porke tz'aqlxix teya.</t>", "41": "<t>Nman, yek'untza weye aju tk'ujlalila ex ju kolb'il tu'na, ik tza'nx o tzaj ttziyana.</t>", "42": "<t>Kyja'tzun jaku tzaq'wet wu'ne aju in xmayin wi'je tu'nju q'uql nk'u'je ti'j tyola.</t>", "43": "<t>Chin tonintza tu'n kukx nyoline ti'j ju yol ax tok porke ma qe' nk'u'je ti'j tleya.</t>", "44": "<t>Kukx che japunel qe tleya wu'ne tuj tkyaqil wanq'ib'le.</t>", "45": "<t>Kyja'tzun jaku chin anq'ine tzoqpi'ntl qine, tu'nju otoq chinx lpe'ye kyi'j t-xnaq'tzb'ila.</t>", "46": "<t>Ok chin yolile kyi'j qe tmandamyenta kywitz qe rey ex mlay tzaj nch'ixwiye,</t>", "47": "<t>porke k'ujla'n qe tmandamyenta wu'ne ex in chin tzalaje kyi'j.</t>", "48": "<t>K'ujla'n qe tmandamyenta wu'ne ex at nganiye kyi'j, ex nimxix in chin ximane kyi'j qe tleya.</t>", "49": "<t>Na'ntza aju yol tzaj tma'na weye, aqine tmajena; aju tzaj tma'na tu'n tqe' nk'u'je ti'j.</t>", "50": "<t>Atzun jlu ma tz'ok te q'uqb'ab'l nk'u'je tuj b'is: Tu'nju yol tzaj ttziyana ma tzaj tq'o'na nchwinqlale.</t>", "51": "<t>Qeju in jaw kyniman kyib' minti' in xi kykolin tu'n kyxmayin wi'je, atzun weye mlay tz'el npa'n wib'e ti'j tleya.</t>", "52": "<t>Na'n wu'ne aju tzaj tma'na ojtxi tu'n tb'ant qu'ne, ex kyi'jtzun jlu in knet q'uqb'ab'l nk'u'je, Nman.</t>", "53": "<t>Ma tzaj ntx'u'jile kyi'j qe xjal mya b'a'n tu'nju in kyaj kykolin tleya.</t>", "54": "<t>In chin b'itzane kyi'j qe tleya tuj tx'otx' jatum atine ik tza'n b'etin xjal.</t>", "55": "<t>Nman, qonik'an in tzaj nna'ne tb'iya; ex kjapunel tleya wu'ne.</t>", "56": "<t>Atzun jlu kb'antel wu'ne: Kxel nnimane qe t-xnaq'tzb'ila.</t>", "57": "<t>Nman, o'kx aya wetzb'ile, o txi ntziyane tu'n t-xi nnimane tyola.</t>", "58": "<t>Tu'n tkyaqil wanmiye ma chin kub'sane twitza, chin t-xtalin kub'a ik tza'nxju yol o tzaj ttziyana.</t>", "59": "<t>In kub' tene ximal ti'j ju in b'ant wu'ne, ex in ajtz meltz'aje juntl maj tu'n t-xi nnimane qe tmandamyenta.</t>", "60": "<t>Ok tilil wu'ne, jurat naj xi nnimane tmandamyenta.</t>", "61": "<t>Ma b'aj kytxolin kyib' qe b'inchal mya b'a'n wi'je tu'n ntzyete kyu'n, ex minti' ma tzik' kyna'njtz qe tleya wu'ne.</t>", "62": "<t>Tmij aq'b'il in chin jaw we'ye q'ol chjonte teya kyi'j qe tleya tz'aqlxix.</t>", "63": "<t>Wamiw wib'e kyuk'il qeju in che niman teya ex kyuk'il qeju in che japun qe tleya kyu'n.</t>", "64": "<t>Nman, nojni twitz tx'otx' tu'n tk'ujlalila; chin t-xnaq'tzantza kyi'j qe tleya.</t>", "65": "<t>Nman, ma tb'inchaya b'a'n weye, aqine tmajena, ik tza'nx ju yol o tzaj ttziyana.</t>", "66": "<t>Chin t-xnaq'tzantza tu'n tten nnab'le ex wojtzqib'le, porke q'uql nk'u'je kyi'j qe tmandamyenta.</t>", "67": "<t>Tej na'nxtoq nyajlanjtze, in el txalpuje ti'j tb'eya, atzun ja'lo in xi nnimane tyola.</t>", "68": "<t>B'a'n teya ex in tb'incha'na aju b'a'n; chin t-xnaq'tzantza kyi'j qe tleya.</t>", "69": "<t>Qeju in jaw kyniman kyib' in xi kynik'an yol wi'je, ex in che japun qe t-xnaq'tzb'ila wu'ne tu'n tkyaqil wanmiye.</t>", "70": "<t>Tzpetni ta' kynab'l, atzun weye in chin tzalaje ti'j tleya.</t>", "71": "<t>B'a'n ok te weye tej nyajlanjtze, kyja'tzun tten el nnik'e kyi'j qe tleya.</t>", "72": "<t>Te weye mas ma' toklen aju xnaq'tzb'il tzaj tq'o'na twitz nimku q'an pwaq ex saq pwaq.</t>", "73": "<t>Tu'na kub' tb'incha'na qine; q'ontza nnab'le tu'n tel nnik'e kyi'j qe tmandamyenta.</t>", "74": "<t>Qeju in che niman teya che tzalajel ok wok kyke'yin, porke ma tz'ok qe' nk'u'je ti'j tyola.</t>", "75": "<t>Nman, b'a'n wu'ne tz'aqlxix qe tleya ex tuj tumel in yajlanjtze tu'na.</t>", "76": "<t>Tz'ajb'enwt tk'ujlalila te q'uqb'ab'l nk'u'je, ik tza'nx ju yol tzaj ttziyana weye.</t>", "77": "<t>Tzaj tz'e'y tk'u'ja wi'je tu'ntzun wanq'ine, porke in chin tzalaje ti'j tleya.</t>", "78": "<t>Tzajxwit kych'ixwi qeju in jaw kyniman kyib' ex qeju noq elajx in chin ok kyyaso'n; waje tu'n nximane kyi'j qe t-xnaq'tzb'ila.</t>", "79": "<t>Tz'okwit kychmon kyib' wuk'ile qeju in che niman teya, aqeju ojtzqi'n qe tmandamyenta kyu'n.</t>", "80": "<t>Kuchiwt tu'n wok lpe'ye kyi'j qe t-xnaq'tzb'ila tu'n tkyaqil wanmiye, tu'ntzun mi'n njaw ch'ixwiye.</t>", "81": "<t>Nib'an tb'aj wipune tu'n tlaj in chin ayone ti'j tu'n nklete tu'na; pero ma tz'ok qe' nk'u'je ti'j tyola.</t>", "82": "<t>Nib'an tb'aj kyipun qe tb'aq' nwitze tu'nju in chin ayone ti'j tu'n tjapun ju yol o tzaj ttziyana, ex in nma'ne: ¿Jtoj b'an ttzaja q'uqb'alte nk'u'je?</t>", "83": "<t>Maske ma chin tijine ex minti'tl wajb'ene, pero minti' nnik' kyna'njtz qe tleya wu'ne.</t>", "84": "<t>¿Jte' q'ijtl tu'n nyone ti'j? ¿Jtoj b'an tkub' tq'o'na kysentens qeju in che yajlante weye?</t>", "85": "<t>Qe xjal in jaw kyniman kyib' ex minti' in xi kyniman tleya ma ku'x kylaku'n jun jul tu'n nxi tz'aqe tuj.</t>", "86": "<t>Chin tonintza, ex noqx gan in chin b'aj yajla'ne. Kykyaqil tmandamyenta axix tok qe.</t>", "87": "<t>Ch'ixmi in kub' b'yo'ne kyu'n xjal, pero minti' kyaj nkoline qe t-xnaq'tzb'ila.</t>", "88": "<t>Q'ontza nchwinqlale ik tza'nx tk'ujlalila tu'ntzun kyjapun qe tmandamyenta wu'ne.</t>", "89": "<t>Nman, te jumajx ktel tyola kyuwsa'maj max tuj kya'j.</t>", "90": "<t>Aju yol in tzaj ttziyana kukx in japun tu'na; tu'na kub' tb'incha'na aju tx'otx' ex kukx tten.</t>", "91": "<t>Kykyaqil ti'xti kukx wa'lx qe ik tza'n kyaj tma'na, ex kykyaqil in che ajb'en teya.</t>", "92": "<t>Noqwit minti' in tzaj ti'n t-xnaq'tzb'ila tzalajb'il weye, mawtlo chin naje tu'n b'is.</t>", "93": "<t>Mlayx tzik' kyna'njtz qe t-xnaq'tzb'ila wu'ne, porke kyu'n qe jlu ma tzaj tq'o'na nchwinqlale.</t>", "94": "<t>Chin tkloma porke teya qine ex ma chin ok lpe'ye kyi'j qe t-xnaq'tzb'ila.</t>", "95": "<t>Qe xjal mya b'a'n o'kx in che ayon ti'j tu'n nnaje kyu'n, atzun weye o'kx in chin ximane kyi'j qe tmandamyenta.</t>", "96": "<t>Ma wile, kykyaqil ti'xti at jatum tu'n kypon b'aj, atzun qe tmandamyenta minti' b'ajsb'il kye.</t>", "97": "<t>K'ujla'nxix tleya wu'ne. Tkyaqil q'ij in chin ximane ti'j.</t>", "98": "<t>Kyu'n qe tmandamyenta at mas nnab'le kywitz aj q'oj wi'je tu'nju kukx ate' qe tmandamyenta wuk'ile.</t>", "99": "<t>Mas ma tzik' nnab'le kywitz qe xnaq'tzal weye tu'nju kukx in chin ximane ti'j ju in tma'na weye tu'n nb'inchanteye.</t>", "100": "<t>Mas ma tzik' nnab'le kywitz qe tij xjal tu'nju niman qe tmandamyenta wu'ne.</t>", "101": "<t>Ma tz'el npa'n wib'e ti'j tkyaqil b'e mya b'a'n tu'ntzun tjapun tyola wu'ne.</t>", "102": "<t>B'ajx tz'el npa'n wib'e kyi'j qe tmandamyenta tu'nju aya xnaq'tzal weye.</t>", "103": "<t>Aju yol tzaj ttziyana weye mas chi' nne'l tuj ntzi'ye twitz ta'l kab'.</t>", "104": "<t>Kyu'n qe tmandamyenta ma tz'ok nnab'le, kyja'tzun nne'l wik'une tkyaqil xnaq'tzb'il nik'aj yol.</t>", "105": "<t>Ik tten tyola ik tza'n jun kandil te ẍaqlul weye, in tq'o'n spik'un tuj nb'eye.</t>", "106": "<t>Xi ntziyane jun nyole axix tok ex kjapunel wu'ne; qe tmandamyenta tz'aqlxix che japunel wu'ne.</t>", "107": "<t>Nman, nimxix yajb'il ma tzaj wi'je, q'ontza wanq'ib'le ik tza'n o tzaj ttziyana.</t>", "108": "<t>K'monxa nyole te aq'b'il chjonte teya Nman, ex chin t-xnaq'tzantza kyi'j qe tmandamyenta.</t>", "109": "<t>Kukx nne'lje' wi'je tu'n nkyime, ex mlay tzik' tna'l tleya wu'ne.</t>", "110": "<t>Qe xjal mya b'a'n in kub' kyq'o'n k'ob'il tuj nb'eye, ex b'ajx tz'el npa'n wib'e kyi'j qe t-xnaq'tzb'ila.</t>", "111": "<t>Ma che ok qe tmandamyenta te jun wetzb'ile te jumajx porke in kyq'o'n tzalajb'il te wanmiye.</t>", "112": "<t>Tu'n tkyaqil wanmiye ma kub' nximane tu'n kyjapun qe tleya wu'ne te jumajx.</t>", "113": "<t>In che el wik'une qe xjal xmletz', atzunju tleya k'ujla'n wu'ne.</t>", "114": "<t>Aya klol weye ik tza'n jun maqb'il tu'n nklete; ma tz'ok qe' nk'u'je ti'j tyola.</t>", "115": "<t>Kylaq'b'amil kyib'e wi'je aqeye xjal mya b'a'n, porke waje tu'n kyjapun wu'ne qe tmandamyent Ndiose.</t>", "116": "<t>Q'ontza wipune ik tza'nxju yol o tzaj ttziyana, tu'ntzun wanq'ine; japunx tu'na aju tzaj ttziyana, tu'ntzun mi'n wele tuj nch'ixwiye.</t>", "117": "<t>Chin tonintza ex jaku chin klete; kyja'tzun kukx che japunel qe tleya wu'ne.</t>", "118": "<t>In che el tik'una qeju nne'l kypa'n kyib' kyi'j qe tleya porke minti' tnab'l kyximb'etz.</t>", "119": "<t>Qe xjal mya b'a'n ate' twitz tx'otx' in che el tik'una ik tza'n tz'is; kyja'tzun k'ujla'n qe tmandamyenta wu'ne.</t>", "120": "<t>In lu'lun nximlale tu'nju in chin xob'e twitza; ma tzaj t-xob'il wi'je kyu'n qeju castiw tu'na.</t>", "121": "<t>B'ajx txi nkoline tu'n nb'inchanteye aju tz'aqlxix; mi'n chinx tq'o'na tuj kyq'ab' qeju yajlal weye.</t>", "122": "<t>Tkyaj we'ya wi'je tu'n tb'inchanteya b'a'n weye; tu'n mi'n nb'aj kyyaso'n qeju in jaw kyniman kyib'.</t>", "123": "<t>Nib'an tb'aj kyipun qe tb'aq' nwitze tu'n tlaj in chin ayone tu'n nklete tu'na, in chin ayone tu'n ntzoqpete tu'na ik tza'nx o tzaj ttziyana.</t>", "124": "<t>Xtalin kub'a qine tu'nju tk'ujlalila, aqine tmajena; chin t-xnaq'tzantza kyi'j qe tleya.</t>", "125": "<t>Aqine tmajena. Q'ontza nnab'le ex waje tu'n tel nnik'e kyi'j qe tmandamyenta.</t>", "126": "<t>Nman, ma pon tq'ijlalil tu'n tkub' kycastiw tu'na porke minti' o txi kyniman tleya.</t>", "127": "<t>Kyja'tzun in nk'ujla'ne qe tmandamyenta mas twitz q'an pwaq tb'anilxix.</t>", "128": "<t>Kyja'tzun in chinx lpe'ye kyi'j qe t-xnaq'tzb'ila ex nne'l wik'une kykyaqil xnaq'tzb'il nik'aj yol.</t>", "129": "<t>Ma' t-xilen tkyaqilju t-xnaq'tzb'ila, kyja'tzun niman wu'ne.</t>", "130": "<t>Aju chik'b'ab'l ti'j tyola in t-spik'b'a'n tuj qnab'le ex in tq'o'n kynab'l qe xjal ch'in kynab'l.</t>", "131": "<t>Nimxix waje kyi'j qe tmandamyenta.</t>", "132": "<t>Chin tke'yintza ex tzajx tz'e'y tk'u'ja wi'je ik tza'n in tb'incha'na kyi'j qeju in che k'ujlan teya.</t>", "133": "<t>Chin t-ẍaqluma ik tza'nx in tma'n tyola, ex mi'n taq'a amb'il tu'n tkub' wi'je tu'nju mya b'a'n.</t>", "134": "<t>Chin tkloma teju yajb'il weye kyu'n xjal ex waje tu'n kyjapun qe tmandamyenta wu'ne.</t>", "135": "<t>Chin tke'yintza tu'n tzalajb'il, aqine tmajena, ex chin t-xnaq'tzantza tu'n tel nnik'e kyi'j qe tleya.</t>", "136": "<t>Nimxix ta'l nwitze nne'l mer ik tza'n jun nima, porke minti' in xi niman t-xnaq'tzb'ila kyu'n xjal.</t>", "137": "<t>Tz'aqlxix teya Nman, ex tz'aqlxix qe tmandamyenta.</t>", "138": "<t>Aju tmaya qeye tu'n qb'inchanteye, tz'aqlxix ex ax tok.</t>", "139": "<t>Ma tzaj tlo'ch nk'u'je, porke qe aj q'oj wi'je minti' kyaj ti'j tyola.</t>", "140": "<t>Aju tyola minti' tpaltil, kyja'tzun k'ujla'n wu'ne, aqine tmajena.</t>", "141": "<t>Noq ch'in woklene ex ik'un qine kyu'n xjal, pero minti' ma tzik' kyna'l qe tmandamyenta wu'ne.</t>", "142": "<t>Tz'aqlxix teya te jumajx, ex aju xnaq'tzb'il tu'na axix tok.</t>", "143": "<t>O chin tene tuj k'ixk'oj ex tuj b'is, ex aqe tmandamyenta e tzalajsante weye.</t>", "144": "<t>Qe tmandamyenta tz'aqlxix qe te jumajx; q'ontza nnab'le tu'n wanq'ine.</t>", "145": "<t>Nman, in chin kub'sane twitza tu'n tkyaqil wanmiye; chin ttzaq'wentza, waje tu'n kyjapun qe tleya wu'ne.</t>", "146": "<t>Twitza in chin kub'sane, chin tonintza tu'ntzun kyjapun qe tmandamyenta wu'ne.</t>", "147": "<t>Na'nxtoq tkub' q'ij, in chin jaw we'ye qanil onb'il teya; ma tz'ok qe' nk'u'je ti'j tyola.</t>", "148": "<t>In chin itz'lene enter aq'b'il tu'ntzun nximane ti'j ju yol o tzaj ttziyana.</t>", "149": "<t>B'intza tq'ajq'ajel nwi'ye Nman noq tu'nju tk'ujlalila; q'ontza nchwinqlale ik tza'nx tajb'ila.</t>", "150": "<t>Niqayin ate' wi'je qe yajlal weye mya b'a'n qe, ex najchaq kyelsa'n ti'j tleya.</t>", "151": "<t>Niqayin ta'ya Nman, ex kykyaqil qe tmandamyenta axix tok qe.</t>", "152": "<t>Atxix ojtxi wojtzqiye qe tmandamyenta, aqeju e kyaj b'ant tu'na te jumajx.</t>", "153": "<t>Ke'yintza aju yajb'il weye ex chin tkloma porke minti' nnik' tna'njtz tleya wu'ne.</t>", "154": "<t>Yolina wi'je tu'n nklete ex kolpima qine, q'ontza nchwinqlale ik tza'nx ju yol o tzaj ttziyana.</t>", "155": "<t>Mlayx che klet qe xjal mya b'a'n porke minti' in che ok lpe' kyi'j qe tleya.</t>", "156": "<t>Nman, nim tq'aq'b'il tk'u'ja; q'ontza nchwinqlale ik tza'nx tajb'ila.</t>", "157": "<t>Nim kyajlal qe aj q'oj wi'je ex yajlal weye, pero minti' nne'l npa'n wib'e kyi'j qe tmandamyenta.</t>", "158": "<t>Minti' in kub' tuj nwitze qe xjal in che ok meltz'aj ti'ja tu'nju minti' in xi kyniman qe tmandamyenta.</t>", "159": "<t>Nman, ke'yintza nim in nk'ujla'ne qe t-xnaq'tzb'ila; q'ontza nchwinqlale tu'nju tk'ujlalila.</t>", "160": "<t>Kykyaqil qe tyola axix tok qe; kykyaqil qe tleya tz'aqlxix qe ex te jumajx qe.</t>", "161": "<t>Qe nejenel kyxol xjal noqx gan in chin b'aj yajla'ne kyu'n, atzun weye in chin xob'e tu'n tyola.</t>", "162": "<t>In chin tzalaje tu'nju yol o tzaj ttziyana, ik tza'n jun xjal otoq tz'ok noj ti'j jun nintz q'inumab'l.</t>", "163": "<t>Nne'l wik'une aju nik'aj yol ex minti' in kub' tuj nwitze, pero in nk'ujla'ne aju tleya.</t>", "164": "<t>Tkyaqil or in jaw nnimsa'ne tb'iya noq tu'nju tz'aqlxix qe tleya.</t>", "165": "<t>Qeju in kyk'ujla'n qe tleya txub'txaj ate', ex noq alkyex ma tzaj kyi'j, mlay che kub' tz'aq.</t>", "166": "<t>Nman, chin ayole ti'j tu'n nklete tu'na, porke ma che japun qe tmandamyenta wu'ne.</t>", "167": "<t>In che'x nnimane qe tmandamyenta ex in che nk'ujla'ne tu'n tkyaqil wanmiye.</t>", "168": "<t>In che'x nnimane qe t-xnaq'tzb'ila ex qe tmandamyenta; ojtzqi'n tu'na kykyaqil qe nb'inchb'ene.</t>", "169": "<t>Ok njaw sch'ine, ponxwit tq'ajq'ajel nwi'ye twitza Nman; q'ontza nnab'le ik tza'nx tyola.</t>", "170": "<t>Ponxwit aju nna'j Diose twitza; chin tkloma ik tza'nx o tzaj ttziyana.</t>", "171": "<t>Kuchiwt kukx jaw nnimsa'ne tb'iya, porke o chin tzaj t-xnaq'tza'na kyi'j qe tleya.</t>", "172": "<t>Kuchiwt kukx t-xi nb'itzane jun b'itz ti'j ju yol o tzaj ttziyana, porke kykyaqil qe tmandamyenta tz'aqlxix qe.</t>", "173": "<t>Noq tenkuya tu'n ttzaj tq'o'na onb'il weye, porke o jaw nsk'o'ne qe t-xnaq'tzb'ila.</t>", "174": "<t>Nman, waje tu'n nklete tu'na. In chin tzalaje ti'j tleya.</t>", "175": "<t>Waje chin anq'ine tu'n tjaw nnimsa'ne tb'iya; awt ju tb'inchb'ena tz'aqlxix onin wi'je.</t>", "176": "<t>Ma chin el tzpete ik tza'n jun ẍne'l; tzaja jyolte weye porke minti' nnik' kyna'l qe tmandamyenta wu'ne.</t>"}