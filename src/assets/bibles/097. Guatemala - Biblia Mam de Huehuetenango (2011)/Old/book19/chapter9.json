{"1": "<pb/><e>B'itz tu'n David</e> <pb/><t>Aya Nman, kjawil nnimsa'ne tu'n tkyaqil wanmiye, ex kxel nma'ne kye kykyaqil xjal qe tb'inchb'ena in che b'ant ma'xix kyxilen.</t>", "2": "<t>Aya Nman ma'xix toklena, chin jawil sch'ine tu'n tzalajb'il ti'ja; che xel nb'itzane qe b'itz ti'j tb'iya.</t>", "3": "<pb/><t>Qe aj q'oj wi'je in che el oq twitza; in che kub' tz'aq ex in che kyim.</t>", "4": "<t>Aya jwes tz'aqlxix ma kub' qe'ya tuj tq'uqb'ila tu'n ttzaj tb'incha'na wi'je.</t>", "5": "<t>Ma che'x tkawina qe txqantl nasyon, ma che naj tu'na qe xjal b'inchal mya b'a'n. Ma naj kyb'i tu'na, tu'n mi'n kytzaj na'ntl.</t>", "6": "<t>Ma che kyim qe aj q'oj, ex kyuk'ix qe kytanmi ma che naj junx kyuk'il; tu'na ma kub' t-xituna qe jlu, ex minti' jun ma kyaj ten tu'n ttzaj na'n ti'j.</t>", "7": "<pb/><t>Kukx ktel Qman te rey te jumajx; ma tkyuwsa tq'uqb'il tu'n kyok qe xjal tuj xjel tu'n.</t>", "8": "<t>Che okel qe nasyon tuj xjel tu'n tuj tumelxix, ex kb'el tq'o'n kysentens qe tnam tuj tumelxix.</t>", "9": "<t>In kolin Qman kyi'j qeju in che b'aj yajla'n; in kolin kyi'j tuj tq'ijlalil yajb'il kye.</t>", "10": "<pb/><t>Aya Nman, aqeju ojtzqi'na kyu'n, q'uql kyk'u'j ti'ja ex minti' in che kyaj tkolina qeju in che qanin onb'il teya.</t>", "11": "<t>Che b'itzane b'itz te nimb'il te Qman aju in kawin tuj tnam Sión; kyq'manxe kyuj qe tnam aju o tb'incha.</t>", "12": "<t>Kukx in tzaj tna'n Dios qeju in che b'isun ex minti' nnik' tna'l kyoq'el tu'n; ex in kub' tq'o'n kycastiw qeju in che yajlan kye.</t>", "13": "<pb/><t>Aya Nman, q'aq'antz tk'u'ja wi'je, ke'yintza, lu qine in chin yajlanjtze kyu'n qeju in che ik'un wi'je, chin tkloma te kamik,</t>", "14": "<t>tu'ntzun t-xi nma'ne kye xjal ttzi tlamel tnam Jerusalén qa aya at toklena tu'n tjaw nimsa'na, ex in chin tzalaje ex tu'na ma chin klete.</t>", "15": "<pb/><t>Qe txqantl nasyon tuj kyex kyk'ob'il in che kub' tz'aq; ex in kyaj q'e't kyqan tuj k'ob'il in kyaj kyq'o'n tuj ewaj.</t>", "16": "<t>Ate Qman ma txi tyek'un tib' tej xkub' tq'o'n kysentens qe xjal mya b'a'n. Ma che kub' tz'aq qe xjal mya b'a'n tujx kyb'inchb'en.</t>", "17": "<t>Qe xjal mya b'a'n, ex qeju mya okslal ti'j Dios, ex qeju nnik' tna'l Dios kyu'n, che pol b'aj tuj kynajb'il kyimni.</t>", "18": "<t>Mya te jumajx k'ik'el kyna'njtz qe xjal meb'a, ex mya te jumajx mi'n japun aju onb'il in che ayon ti'j.</t>", "19": "<pb/><t>We'ktza Nman, mi'n txi tq'o'na amb'il kye xjal tu'n tkub' ti'ja kyu'n, q'on kub'a kysentens qe txqantl nasyon.</t>", "20": "<t>Nman, tzajwit kyxob'il tu'na. Tz'elwit kynik' tnam xjal ti'j qa noq elajx jun xjal qe.</t>"}