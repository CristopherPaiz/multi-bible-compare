{"1": "<pb/><e>B'itz tu'n David</e> <pb/><t>Mi'n jaw kyaqpaja tu'n kylaj qe xjal mya b'a'n, mi'n tzaj tx'a'l tk'u'ja kyi'j qe b'inchal mya b'a'n,</t>", "2": "<t>porke jurat naj che najel ik tza'n ch'im in tzqij, ex che b'el motx'j ik tza'n k'ul.</t>", "3": "<pb/><t>Qe'k tk'u'ja ti'j Qman ex b'inchama ju b'a'n, tz'anq'ina twitz tx'otx' ex kukx nimanxa tyol.</t>", "4": "<t>Tzalajxa ti'j Qman, ex tzul tq'o'n teya aju in pon tk'u'ja ti'j.</t>", "5": "<t>Oqxenanx tib'a tuj tq'ab' Qman, qe'k tk'u'ja ti'j ex tzul onil teya.</t>", "6": "<t>Kb'el tyek'un Dios kywitz xjal aju tb'inchb'ena b'a'n ex ju ttena tz'aqlxix, ik tza'n tqan q'ij ok nno'k chilkuq'ij.</t>", "7": "<pb/><t>Txulekuya twitz Qman ex noq ayona ti'j ok tul onil teya. Mi'n tzaj tx'a'l tk'u'ja ti'j ju xjal jurat in jaw ti'n naj tipun, ex mi ti'j ju xjal in kub' t-ximan tu'n tb'inchante mya b'a'n.</t>", "8": "<pb/><t>Kolinxa q'oj ex kolinxa tu'n ttzaj tlo'ch tk'u'ja; mi'n jaw q'ojla, porke tu'ntzun jlu in xi' jun yol tuj tilil.</t>", "9": "<t>Ax tok che elex lajo'n qe xjal mya b'a'n, atzun qeju q'uql kyk'u'j ti'j Qman che okel etzal teju tx'otx'.</t>", "10": "<pb/><t>Noq ch'intl taj tu'n kykub' naj qeju mya b'a'n, maske ma tz'ok tena jyolte kye pero mlay che knet tu'na.</t>", "11": "<t>Atzun qe xjal mans che okel etzal teju tx'otx', ex puro tuj txub'txaj che tel.</t>", "12": "<pb/><t>Aju xjal mya b'a'n in kub' ten ximal ti'j tza'n tten tu'n tnaj ju xjal b'a'n, ex in xi tke'yin ti'j in q'ojl wen.</t>", "13": "<t>Atzunte Qman noq in jaw tze'n ti'j ju xjal mya b'a'n, porke b'a'n tu'n qa ch'ix tpon or tu'n tnaj.</t>", "14": "<pb/><t>Qe b'inchal mya b'a'n in jatz kyi'n kyspad tuj tjayil, ex nne'l kyxqinin taq'al xob'l kyplech, tu'n kykub' qe xjal meb'a kyu'n ex qe mans ex qeju in che b'et tuj tumel.</t>", "15": "<t>Ex tu'nx kyspad kb'ajel xyu'n kyanmi, ex che b'ajel toqj qe xob'l kyplech.</t>", "16": "<pb/><t>Aju ch'in at teju xjal b'a'n, mas nim t-xilen twitz kyq'inumab'l qe xjal mya b'a'n.</t>", "17": "<t>Ex k'elel ti'n Qman kyipumal qe xjal mya b'a'n, atzun qe xjal b'a'n che b'el ttzyu'n tu'n mi kykub' tz'aq.</t>", "18": "<pb/><t>Qeju minti' kypaltil, kwentin qe tu'n Qman, ex aju kyetzb'il kukx ktel te jumajx.</t>", "19": "<t>Tuj tq'ijlalil mya b'a'n ok ttzaj we'yaj, mlay kub' kych'ixwi tu'nju at nim kywa.</t>", "20": "<pb/><t>Atzun qe xjal mya b'a'n, che b'ajel tz'e'y ik tza'n tzqij ch'im, ex qe aj q'oj ti'j Qman che b'el naj ik tza'n sib'.</t>", "21": "<pb/><t>Aju xjal mya b'a'n in tqanin tch'ex ex minti'tl nna'j tchjo'n, atzunte xjal b'a'n in tz'e'y tk'u'j ti'j juntl ex in xi tq'o'n kotzb'aj.</t>", "22": "<t>Qeju ky'iwla'n tu'n Qman ok kyk'ma' tx'otx' te kyetzb'il, atzun qeju tkub' kysentens tu'n, che najel.</t>", "23": "<pb/><t>In xi tyek'un Qman alkye b'e tu'n t-xi ti'n xjal, ex in kub' tq'o'n tuj b'e b'a'n nne'l tuj twitz;</t>", "24": "<t>maske ma tzik' tz'aq, pero in jaw twab'an tib', ex tzyu'n tq'ab' tu'n Qman.</t>", "25": "<pb/><t>Ku'xun qine nej, atzun ja'lo ma chin tijine; ex b'ajx wile jun xinaq b'a'n otoq kyaj kolin, ex b'ajx wile in che mo'n qe tk'wa'l.</t>", "26": "<t>Tkyaqil q'ij in q'aq'an tk'u'j kyi'j xjal ex in xi tq'o'n pwaq te kych'ex; qe tk'wa'l in che kub' ky'iwla'n tu'n Qman.</t>", "27": "<pb/><t>Pa'mil tib'a ti'j ju mya b'a'n ex b'inchama ju b'a'n, ex kukxtzun ktel tnajb'ila.</t>", "28": "<t>In tzalaj Qman qi'j qa in qb'incha'n ju tz'aqlxix, ex minti' in che kyaj tkolin qeju wa'lxix tuj kyokslab'l, atzun qeju mya b'a'n, in che naj tu'n ex minti' in kyaj tq'o'n kyiyjil.</t>", "29": "<t>Qe xjal b'a'n ok che etzal ti'j ju tx'otx', ex ax che tel tuj te jumajx.</t>", "30": "<pb/><t>Aju xjal b'a'n at tnab'l tyol ex in yolin tuj tumel,</t>", "31": "<t>tku'x tley Dios tuj tanmi, ex mlayx jaw jilj tqan.</t>", "32": "<pb/><t>Aju xjal mya b'a'n in xq'uqin ti'j ju xjal b'a'n, ex in ximan ti'j tu'n tkub' tb'yo'n;</t>", "33": "<t>pero mlay txi tq'o'n Qman amb'il te tu'n tkub' tz'aq xjal b'a'n tuj tq'ab', ex ok tok xjal b'a'n tuj xjel, mlay taq' Dios amb'il tu'n tkub' t-sentens.</t>", "34": "<pb/><t>Qe'k tk'u'ja ti'j Qman ex nimanxa, tu'ntzun jlu kjawil nimsa'na tu'n ex ktzajel tq'o'n aju tx'otx' te tetzb'ila, ex ok tila'ya ok kynaj qe xjal mya b'a'n.</t>", "35": "<pb/><t>O wile ju xjal mya b'a'n ex puro jawni, ik tten ik tza'n jun tze' kyja' tch'iy wen ex puro pim t-xaq;</t>", "36": "<t>pero tej wik'e juntl maj ya mi a'l, in jyone ti'j ex minti' knet wu'ne.</t>", "37": "<pb/><t>Q'o'nka kwent ti'j ju xjal tz'aqlxix ex minti' tpaltil; tuj tq'ijlalil tzul ktel xjal lu tuj txub'txaj.</t>", "38": "<t>Atzun qeju mib'an che niman, che najel te jumajx; tuj tq'ijlalil tzul che najel qe mya b'a'n.</t>", "39": "<pb/><t>In che klet qe xjal tz'aqlxix tu'n Qman, a in kolin kyi'j tuj tq'ijlalil yajb'il.</t>", "40": "<t>A Qman onil kye ex in che kolpet tu'n. In che klet tu'n tuj kyq'ab' qeju mya b'a'n, tu'nju atzun q'uql kyk'u'j ti'j tu'n kyklet.</t>"}