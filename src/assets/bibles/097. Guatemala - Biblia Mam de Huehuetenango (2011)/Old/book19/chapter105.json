{"1": "<pb/><t>Kyq'onxe chjonte te Qman ex che kub'sane twitz, kymanxe kye xjal ate' kyuj txqantl nasyon aju o tb'incha.</t>", "2": "<t>Che b'itzane b'itz te nimb'il te. Ex che yoline kyi'j qe tb'inchb'en ma' kyxilen.</t>", "3": "<t>Che tzalajxe ti'j tb'i xjan. Tzalajxwit kyanmi qeju in che jyon ti'j Qman.</t>", "4": "<t>Che laq'exe tuk'il Qman tu'ntzun ttzaj tq'o'n kyipumale; che laq'exe tuk'il tkyaqil maj.</t>", "5": "<t>Kyna'ntze qe tb'inchb'en ma' kyoklen ex nim kyipumal, ex kyna'ntze qe tley tzaj tma'n;</t>", "6": "<t>aqeye tiyjil Abraham aju tmajen Dios ex aqeye tk'wa'l Jacob sk'o'maj qe'ye tu'n.</t>", "7": "<pb/><t>Atzun Qman jlu aju Qdios ex in kawin tib'aj tkyaqil twitz tx'otx'.</t>", "8": "<t>Maske ma tzik' jun mil k'loj kyiyjil xjal, ex mlay tzik' tna'l tu'n aju tyol kyaj b'ant ti'j kyuk'il,</t>", "9": "<t>ex mlay tzik' tna'l tu'n aju tyol kyaj b'ant ti'j tuk'il Abraham, ex aju tyol axix tok xi ttziyan te Isaac;</t>", "10": "<t>kyaj tkyuwsa'n ju yol lu te Jacob tu'n tok ik tza'n jun ley, ex kyaj tkyuwsa'n te jumajx te Israel,</t>", "11": "<t>tej tmante: Teya kxel nq'o'ne aju tx'otx' Canaán tu'n tok te tetzb'ila.</t>", "12": "<pb/><t>Mya nim kyb'aj tej kyten tuj kytx'otx' aj Canaán ex stranjer xjal qe,</t>", "13": "<t>noq e b'etje' tuj kytx'otx' qe nasyon ex e ten tjaq' kykawb'il qe rey,</t>", "14": "<t>pero minti' xi tq'o'n Dios amb'il tu'n kyyajlanjtz kyu'n txqantl xjal, noqpe xi tma'n kye rey:</t>", "15": "<t>Mi'n tz'ok kyq'o'ne kyq'ab'e kyi'j qe xjal sk'o'maj wu'ne ex mi'n che ok tene yajlal kye qe nsanjele.</t>", "16": "<pb/><t>Tzaj we'yaj tu'n Dios tuj tx'otx' Canaán, ex el ti'n tkyaqilju in ajb'en te kywa.</t>", "17": "<t>Pero nej xi sama'n José tu'n Dios tuj tx'otx' Egipto, aju otoq txi kyk'ayin tu'n tok te kymajen xjal.</t>", "18": "<t>O k'ixb'isanjtz tu'n caden ok q'o'n ti'j tqan, ex ok k'alo'n tqul tu'n k'uxb'il te presb'il te.</t>", "19": "<t>Ok José tuj malb'il tu'n tyol Qman maxi tej tjapun b'aj ju yol otoq tma te tjaq'xi.</t>", "20": "<t>Aju rey in kawin kyib'aj nimku xjal xi tma'n tu'n ttzoqpet José;</t>", "21": "<t>ex ok tq'o'n te nejenel tuj tja tu'n tok tkwentin tkyaqilju at te,</t>", "22": "<t>tu'ntzun t-xi tq'o'n xnaq'tzb'il kye qe nejenel ex kye qe tij xjal tu'n tok nim kynab'l.</t>", "23": "<pb/><t>Te tib'ajxi pon Israel, aju ax Jacob tb'i, ex o najan ik tza'n jun stranjer xjal tuj tx'otx' Egipto, aju kytx'otx' tiyjil Cam.</t>", "24": "<t>E chmet-xix qe tiyjil Jacob tu'n Dios, ex ok mas kyipun kywitz aj Egipto.</t>", "25": "<t>Ex te tib'ajxi ch'expet kyanmi aj Egipto tu'n Dios, e ok ten yajlal kyi'j qe xjal etzan tu'n, ex e ok ten sb'ul kye qe tmajen.</t>", "26": "<pb/><t>Xitzun t-sama'n Dios Moisés aju tmajen, tuk'ix Aarón aju otoq jaw t-sk'o'n,</t>", "27": "<t>ex tu'n Dios kyb'incha qe techal kyuk'ix qe b'inchb'en nim kyipumal tuj tx'otx' Egipto.</t>", "28": "<t>Tzaj t-sama'n Dios qlolj ex b'i'x kub' qloljix tuj tkyaqil part, ex minti' xi kyniman aj Egipto tyol Dios.</t>", "29": "<t>E ok qe nima tu'n te chik', ex b'i'x e naj kykyaqil kyiẍ;</t>", "30": "<t>b'aj noj tuj tx'otx' kyu'n qe ẍal, tuk'ix tuj tja rey.</t>", "31": "<t>Tzaj t-sama'n Dios txqan xmisaq ex saq us, ex b'i'x b'aj noj twitz kytx'otx' aj Egipto kyu'n.</t>", "32": "<t>Te t-xel jb'al tzaj t-sama'n saqb'aqun tuk'ix tqan q'ankyoq tib'aj tx'otx' Egipto.</t>", "33": "<t>B'i'x e naj qe tqan uva ex qe tqan higo awa'n kyu'n; kyuk'ix qe tze' b'i'x e naj tuj Egipto.</t>", "34": "<t>Tzaj t-sama'n Dios txqan ẍplon nimxix wen ex mib'an kyajlanjtz.</t>", "35": "<t>B'aj kywa'n tkyaqil cha'x k'ul tuj kojb'il, tuk'ix tkyaqil awal.</t>", "36": "<t>E kyim qe nej kyk'wa'l aj Egipto tu'n, tujile junjun ja xjal.</t>", "37": "<pb/><t>E je'tztzun ti'n Dios qe xjal etzan tu'n q'i'n q'an pwaq tuk'ix saq pwaq kyu'n, ex mi jun o b'aj tipun kyxol junjun k'loj kyiyjil.</t>", "38": "<t>B'i'x e jaw tzalaj qe aj Egipto tej kyke'yinte kub' b'e kyu'n, tu'nju otoq tzaj nim t-xob'il kyi'j.</t>", "39": "<t>Kub' tlik'un Dios jun muj kyib'aj tu'n kyb'et tjaq', ex tzaj t-sama'n jun tqan q'aq' tu'n t-spik'b'ante kyib'aj te qonik'an.</t>", "40": "<t>Xi kyqanin kychi' te Dios, ex tzaj t-sama'n qe tz'uchin te kychi', ex noj kyk'u'j tu'n wab'j tzaj t-sama'n Dios twitz kya'j.</t>", "41": "<t>O pax pik tu'n ex etz a' tuj ex o b'et ik tza'n jun nima tuj tzqij tx'otx'.</t>", "42": "<t>Tzaj tna'n aju yol xjan otoq txi ttziyan te Abraham aju tmajen.</t>", "43": "<t>Kyja'tzun tten e je'tz ti'n Dios qe xjal etzan tu'n, ex qeju sk'o'maj tu'n in che b'itzan ex in che sch'in tu'n tzalajb'il.</t>", "44": "<t>Xi tq'o'n tx'otx' kye, aju kytx'otx' txqantl nasyon, tuk'ix tkyaqil kyawal ex tkyaqilju kyaq'unb'en,</t>", "45": "<t>tu'ntzun t-xi kyniman aju tley Qman ex tu'n kyjapun qe tmandamyent kyu'n. <pb/>Nimanxwit tb'i Qman.</t>"}