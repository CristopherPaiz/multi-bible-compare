{"1": "<pb/><e>B'itz tu'n Asaf</e> <pb/><t>Aqeye nxjalil, kyb'intze aju nxnaq'tzb'ile; q'ontzxix kywi'ye ti'j aju kxel nma'ne kyeye.</t>", "2": "<t>Ok chin yolile tuj techal; kxel nchik'b'a'ne aju ewan atxix tuj tq'ijlalil ojtxi,</t>", "3": "<t>aju o qb'i ex b'a'n qu'n ex o tzaj q'ma'n qe kyu'n qe qtzan qman.</t>", "4": "<t>Mlay kub' qewan jlu kywitz qe qk'wa'l. Kxel qtx'olb'a'n kye qe qiyjil che ul itz'j te tib'ajxi qe tb'inchb'en Qman tb'anilxix, ex aju tipumal nimxix ex qe tb'inchb'en ma'xix kyxilen.</t>", "5": "<pb/><t>Tzaj tq'o'n Dios jun ley tu'n tajb'en kye tiyjil, ex xi tq'o'n xnaq'tzb'il tu'n kyok lpe' aj Israel ti'j, ex xi tma'n kye qe qxe'chel tu'n t-xi kyxnaq'tza'n kye qe kyiyjil,</t>", "6": "<t>tu'ntzun kyojtzqinte qe kyiyjil che ul itz'j te tib'ajxi, ex qe k'wa'l lu tu'n t-xi kyxnaq'tzan kye qe kyk'wa'l che ul itz'j te tib'ajxi,</t>", "7": "<t>tu'ntzun tok qe' kyk'u'j ti'j Dios, ex tu'n mi'n tik' tna'l kyu'n aju tb'incha Dios; noq o'kx tu'n t-xi kyniman qe tmandamyent,</t>", "8": "<t>ex tu'n mi'n kyok ik tza'n qe kyxe'chel mib'an che niman, ex kyuw kywi', mya q'uql kyk'u'j ti'j Dios, noq in jawje' kyk'u'j.</t>", "9": "<pb/><t>Qe tiyjil Efraín b'anin kyten tuk'il xob'l plech e je'l oq tuj q'ij tej tok q'oj;</t>", "10": "<t>minti' xi kyniman aju yol otoq b'ant ti'j kyu'n tuk'il Dios, ex minti'x xi kyniman qe t-xnaq'tzb'il.</t>", "11": "<t>Ik' tna'l kyu'n aju otoq tb'incha Dios, aqeju tb'inchb'en ma'xix kyxilen otoq tzaj tyek'un kye.</t>", "12": "<t>Tb'incha Dios qe b'inchb'en ma'xix kyxilen kywitz qe kyman tuj lugar Zoán, aju at tuj Egipto:</t>", "13": "<t>Kab'e ela mar tu'n, ex e ik'tz ti'n qe tuj, kub' ttzyu'n a' ex ik ok ik tza'n jun muro.</t>", "14": "<t>Q'ijtl e je'x t-ẍaqlu'n qe tu'n jun muj, atzun te qonik'an tu'n t-spik'umal tqan q'aq'.</t>", "15": "<t>Kub' tpa'n qe pik tuj tzqij tx'otx', ex xi tq'o'n nimxix kyk'a a'.</t>", "16": "<t>Etz tilj nintz a' tuj pik tu'n Dios, ex ok ik tza'n jun nima matijxix.</t>", "17": "<pb/><t>Atzun kye kukx e b'inchan il twitz Dios aju Ma'xix Toklen, ex jaw kyi'n kyib' ti'j tuj tzqij tx'otx'.</t>", "18": "<t>Ok kyq'o'n Dios tuj malb'il, xi kyqanin kywa ik tza'nx kyajb'il.</t>", "19": "<t>E yolin mya b'a'n ti'j ex in kyma'ntoq: ¿Jakupe tzaj tq'o'n Dios qwa tzalu tuj tzqij tx'otx'?</t>", "20": "<t>Ax tok o pax pik tu'n Dios ex o tz'etz tilj a' tuj ik tza'n jun nima, ex, ¿jakupetzun tzaj tq'o'n qwa? ¿Jakupetzun tzaj tq'o'n qchi', aqo' tnam etzan tu'n? Che chi, kyma.</t>", "21": "<pb/><t>Tejtzun tb'inte Qman jlu, tzaj tq'oj kyi'j qe tiyjil Jacob, aqeju aj Israel kyb'i; jaw k'ant ttx'u'jil ik tza'n q'aq',</t>", "22": "<t>tu'nju minti' xi kyniman tyol Dios ex minti' ok qe' kyk'u'j ti'j ju kolb'il tu'n.</t>", "23": "<t>Maske ikju, pero xi tq'o'n Dios jun orden te muj ex e jaqet qe tlamel kya'j tu'n;</t>", "24": "<t>max tuj kya'j tzaj tchitun wab'j maná tb'i, xi tq'o'n te kywa, mer ik tza'n triw.</t>", "25": "<t>Qe xjal lu xi kywa'n kywa anjel. Tu'n Dios xi q'o'n nimxix kywa.</t>", "26": "<t>Tu'n tipumal Dios tzaj xupin kyq'iq' tuj tjawitz q'ij, ax ikx ju kyq'iq' tuj tnayaj q'ij,</t>", "27": "<t>tzaj t-sama'n Dios qe chyu'j te kychi' qe xjal etzan tu'n; aqeju chyu'j tzaj t-sama'n ik kyajlal ik tza'n ttxa tz'a'n ttzi mar.</t>", "28": "<t>E tzaj t-sama'n Dios jatum kykub'sa'n qe xjal ex kyi'jele qe ja xb'alun.</t>", "29": "<t>Ex e wa'n tejxi tnoj kyk'u'j, kyja'tzun xi tq'o'n Dios aju kyajb'il.</t>", "30": "<t>Ex na'nxtoq tnoj kyk'u'j ex atxtoq kychi' tuj kytzi',</t>", "31": "<t>tej ttzaj ttx'u'jil Dios kyi'j, e kub' tb'yo'n qe xinaq mas nim kyipun. E kub' tb'yo'n qe xinaq mas tb'anil kyxol aj Israel.</t>", "32": "<pb/><t>Maske b'ant tkyaqil jlu, pero e ok ten b'inchal il juntl maj; minti' xi kyniman qe tb'inchb'en Dios ma'xix kyxilen.</t>", "33": "<t>Kyja'tzun kub' tq'o'n Dios kycastiw tu'n kykyim te jurat naj, ex tzaj tq'o'n nim xob'ajil kyib'aj.</t>", "34": "<t>Ok in che kyim txqan tu'n Dios, atzun qeju in che kyaj anq'in in che ok ten kub'sal twitz Dios; in che aj meltz'aj tuk'il tu'n tkyaqil kyk'u'j,</t>", "35": "<t>in pontzun Dios ti'j kyk'u'j, aju Dios Ma'xix Toklen, aju in kolin kyi'j ex in che klet tu'n.</t>", "36": "<t>Ex noq tu'n kytzi' in xi kyma'n nimku yol puro b'a'n tb'inx, ex puro nik'aj yol jlu,</t>", "37": "<t>minti'x e yolin axix tok, ex minti' japun kyu'n aju yol kyaj b'ant ti'j tu'n Dios kyuk'il.</t>", "38": "<pb/><t>Ex nimku maj tzaj q'aq'an tk'u'j Dios kyi'j, kub' tnajsa'n kyb'inchb'en mya b'a'n ex minti' e naj tu'n, nimku maj minti' tzaj tq'oj kyi'j, ex minti' xi tq'o'n amb'il tu'n ttzaj ttx'u'jil.</t>", "39": "<t>Tzaj tna'n Dios qa noq elaj xjal qe, ex ik kyten ik tza'n kyq'iq' in xi' ex ya minti'tl in ajtz meltz'aj.</t>", "40": "<pb/><t>Nimku maj minti' xi kyniman tyol Dios tuj tzqij tx'otx'; tu'n jlu tzaj tb'is Dios kyi'j.</t>", "41": "<t>Ex kukx ok kyq'o'n Dios tuj malb'il; tzaj tb'is Dios kyu'n, aju Dios xjan kye aj Israel.</t>", "42": "<t>Minti' tzaj kyna'n aju tipumal Dios ex aju q'ij tej kyklet kywitz qe aj q'oj kyi'j.</t>", "43": "<t>Tej tb'inchante qe b'inchb'en ma'xix ex xob'ajilxix tuj lugar Zoán at tuj Egipto,</t>", "44": "<t>e ok qe nima te chik' tu'n, tu'ntzun mi'n kyk'an aj Egipto ti'j.</t>", "45": "<t>Tzaj t-sama'n qe xkatz ex ẍal kyi'j, tkyaqil b'aj naj kyu'n;</t>", "46": "<t>xi tq'o'n twitz kyawal kye qe ẍplon, aju twitz kyawal otoq che aq'nan ti'j.</t>", "47": "<t>Tu'n saqb'aqun ex tq'ab' che'w e b'aj naj qe tqan higo ex tqan uva kye aj Egipto.</t>", "48": "<t>E kyim qe kywakẍ ex qe kyẍne'l tu'n saqb'aqun ex tu'n tqan q'ankyoq.</t>", "49": "<t>Tzaj nimxix ttx'u'jil Dios kyi'j; tzajxix tq'oj ex tzaj t-sama'n yajb'il kyi'j. Tzaj t-sama'n jun k'loj anjel kyi'j tu'n kynaj.</t>", "50": "<t>Tzaj nimxix ttx'u'jil kyi'j, minti' xi tq'o'n amb'il tu'n kyanq'in, noq o'kx tzaj tq'o'n tx'u'j yab'il kyi'j tu'n kykyim;</t>", "51": "<t>E kub' tb'yo'n kykyaqil qe nej kyk'wa'l xjal aj Egipto.</t>", "52": "<pb/><t>E je'tz ti'n qe aj Israel ik tza'n jun pe'n ẍne'l; e je'x tuk'in tuj tzqij tx'otx'.</t>", "53": "<t>Cheb'a e je'x tuk'in qe tu'ntzun mi'n kyxob', atzun qe aj q'oj kyi'j e kyaj mulq'aj tjaq' mar.</t>", "54": "<t>E tzaj ti'n Dios qe xjal etzan tu'n e pon ti'n tuj jun tx'otx' xjan, tuj tiwitz tx'otx' aju tu'nx el ti'n.</t>", "55": "<t>Kywitzx aj Israel e ex tlajo'n Dios qe nasyon najl tuj tx'otx' lu; tuj piẍin xi t-sipan tx'otx' kyxol kykyaqil k'loj aj Israel, ex atzun xi tq'o'n kye tu'n kynajan tuj.</t>", "56": "<pb/><t>Atzun kye ok kyq'o'n Dios tuj malb'il, aju Dios Ma'xix Toklen, jaw kyi'n kyib' ti'j ex minti' xi kyniman qe tmandamyent.</t>", "57": "<t>Ax o kyb'incha ik tza'nx o kyb'incha qe qtzan kyman, el kypa'n kyib' ti'j Dios ex minti' japun tyol kyu'n, e ok ik tza'n jun xob'l plech ẍo'k ti'j.</t>", "58": "<t>Tzaj tq'oj Dios kyu'n, tu'n tlaj jaw kyb'incha'n qe altar kywi witz; okx kyik'len tu'n tlaj e k'ulun kywitz qe tilb'ilal.</t>", "59": "<t>Tzaj tq'oj Dios kyi'j tej ttil jlu, ex b'i'x e jel tik'un qe aj Israel,</t>", "60": "<t>ex kyaj tkolin aju ja xb'alun te nab'l te at tuj Silo, aju tja at kyxol xjal.</t>", "61": "<t>Xi tq'o'n amb'il kye aj q'oj tu'n t-xi kyi'n aju kax k'ub'l tley Dios, aju techal ti'j tajwalil ex ti'j tipumal.</t>", "62": "<t>Nimxix ttx'u'jil tzaj kyi'j qe xjal etzan tu'n, kyja'tzun e je'x tq'o'n tuj kyq'ab' aj q'oj kyi'j tu'n kykub' kyu'n.</t>", "63": "<t>Tu'n q'aq' e kyim qe ku'xun at kyxol. Tu'n jlu minti' e moje' qe q'apoj.</t>", "64": "<t>Tu'n spad e kyim qe pal, ex minti' xi q'o'n amb'il tu'n kyjaw oq' qe kyxu'jil kyi'j.</t>", "65": "<pb/><t>Atzunte Qman tzaj tna'n tib' ik tza'n jun xjal nne'l twatl, ex ik tza'n jun soldad otoq tz'el q'e'n tuj twi',</t>", "66": "<t>ex kub' kyi'j aj q'oj ti'j tu'n ex e je'l oq qe; tzaj kych'ixwi tu'n te jumajx.</t>", "67": "<t>El tik'un qe tk'wa'l José, ex minti' jaw t-sk'o'n aju tiyjil Efraín;</t>", "68": "<t>noq o'kx jaw t-sk'o'n aju tiyjil Judá ex tuk'ix aju witz Sión aju k'ujla'n tu'n.</t>", "69": "<t>Jaw tb'incha'n jun lugar xjan ma'xix twa'l ik tza'n qe witz, ex kub' tkyuwsa'n te jumajx ik tza'nx tten tx'otx'.</t>", "70": "<t>Jaw t-sk'o'n David tu'n tok te tmajen, aju tok te pastor ẍne'l nej;</t>", "71": "<t>el ti'n tu'n mi'n tpastorintl kyi'j qe ẍne'l, tu'ntzun tok ten kwentil kye qe xjal etzan tu'n, tu'ntzun tok te pastor kye aj Israel.</t>", "72": "<t>Ex atzunte David e ok tkwentin qe xjal etzan tu'n Dios; e ok tkwentin ex e je'x tuk'in qe tuk'il nab'l ex tuk'il tanmi axix tok.</t>"}