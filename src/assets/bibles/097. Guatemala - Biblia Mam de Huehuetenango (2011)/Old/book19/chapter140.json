{"1": "<pb/><t>Nman, chin tkloma kywitz qe xjal mya b'a'n; kolina wi'je kywitz qe xjal jawni kywitz tu'n kyq'ojin,</t>", "2": "<t>ex kywitz qeju o'kx in che ximan ti'j tu'n kyb'inchante mya b'a'n ex tkyaqil q'ij in tzaj q'oj kyu'n.</t>", "3": "<t>Puro tz'u'p twi' kyaq' ik tza'n taq' jun lob'aj; ik tten kyyol ik tza'n tvenen q'anti'.</t>", "4": "<pb/><t>Nman, kolina wi'je tuj kyq'ab' qe xjal mya b'a'n, kolina wi'je kywitz qe xjal jawni kywitz tu'n kyq'ojin ex kywitz qeju in che ximan ti'j tu'n nkub' tz'aqe.</t>", "5": "<t>Aqeju in jaw kyniman kyib' ma kub' kyq'o'n jun k'ob'il wi'je; ma kub' kylik'un qe xyub' ex qe saqb'aq tuj b'e te k'ob'il weye.</t>", "6": "<pb/><t>O txi nma'ne teya kyja' Nman Dios: Aya Ndiose, nchiye. Nman, b'intza nqanb'etze ok nqanine onb'il teya.</t>", "7": "<t>Nman Dios, aya kolol weye ma'xix tipumal, aya in kolin ti'j nwi'ye tuj q'oj.</t>", "8": "<pb/><t>Nman, mi'n txi tq'o'na kye qe xjal mya b'a'n aju in pon kyk'u'j ti'j; mi'n taq'a amb'il tu'n tjapun aju in kub' kyximan, tu'ntzun mi'n tjaw kyniman kyib'.</t>", "9": "<t>Qeju txolin kyten wi'jele e tkub' tz'aq kyib'ajx aju mya b'a'n in tzaj kyqanin tib'aj juntl.</t>", "10": "<t>E tkub' tz'aq xq'a'l in k'ant tu'n q'aq' kyib'aj; e kyxi xo'n tuj jul jalo ponin t-xe' jatum mlay che jatztl.</t>", "11": "<t>Mi'nwt kukx tten twitz tx'otx' aju xjal si'mil yol; b'ajwit yajla'n tu'n mya b'a'n aju xjal jawni twitz tu'n tq'ojin, ex najxwit tu'n.</t>", "12": "<pb/><t>B'a'n wu'ne in xi tb'incha'n Qman kyi'j qe meb'a ex in kolin kyi'j qe xjal atx taj kye.</t>", "13": "<t>Qe xjal tz'aqlxix kjawil kynimsa'n tb'iya; qe xjal in che b'et tuj tumel che najal twitza.</t>"}