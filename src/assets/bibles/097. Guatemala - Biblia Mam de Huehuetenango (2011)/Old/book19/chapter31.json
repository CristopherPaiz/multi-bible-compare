{"1": "<pb/><e>B'itz tu'n David</e> <pb/><t>Nman, ti'ja ma tz'ok nklon wib'e, mi'n taq'a amb'il tu'n tkub' nch'ixwiye. Chin tkloma porke aya jun Dios tz'aqlxix.</t>", "2": "<t>Chin tb'intza, juratx chin tklom naja. Tz'okxwita te weye ik tza'n jun pik tu'ntzun nklete tu'na, tz'okxwita te jun matij ja kyuw tten te kolb'il wib'e ex kolol weye.</t>", "3": "<t>Ik ttena te weye ik tza'n jun pik ex ik tza'n jun matij ja kyuwxix tten. <pb/>Chin t-·∫çaqluma ex chin tkwentin oka tu'ntzun tjaw nimsa'n tb'iya.</t>", "4": "<t>Chin ti'n etza tuj k'ob'il ma kub' kyq'o'n aj q'oj wi'je, porke aya kolol wi'je.</t>", "5": "<t>Tuj tq'ab'a in xi woqxenane wanmiye; tzaja kolol wi'je Nman, aya Dios axix tok.</t>", "6": "<t>In che el wik'une qe xjal in che k'ulun kywitz qe tilb'ilal minti' kyajb'en. O'kx ma tz'ok qe' nk'u'je ti'ja Nman.</t>", "7": "<t>Chin tzalajele nim tu'nju at tk'ujlalila wi'je. Ma tila qe nb'ise, ojtzqi'n tu'na aju k'ixk'oj in tzaj wi'je;</t>", "8": "<t>minti' ma chinx tq'o'na tuj kyq'ab' qe aj q'oj wi'je; kub' tq'o'na qine tuj jun lugar segurxix.</t>", "9": "<pb/><t>Nman, q'aq'antz tk'u'ja wi'je porke atine tuj xob'ajil. Qe tb'aq' nwitze tuk'ix nximlale ex tuk'ix wanmiye minti'tl kyipun tu'n b'is.</t>", "10": "<t>Niban tb'aj nchwinqlale tu'n k'ixk'oj. Jurat nib'an kyel wab'q'iyile; in b'aj wipune tu'n b'is, nib'an tb'aj tipun nximlale.</t>", "11": "<pb/><t>Ma chin oke te kyxmayb'il qe aj q'oj wi'je, ax ikx kyu'n qe nvesine; noq in che el sek'paj qe wamiwoye wi'je. Aqeju in che ok ke'yinte weye tuj cay, b'i'x in che el oq wi'je.</t>", "12": "<t>B'i'x ma tzik' nna'njtze kyu'n mer ik tza'n ma chin kyime. Ik ma chin oke ik tza'n jun xar ma b'aj pax.</t>", "13": "<t>In nb'i'ne qe xjal in che si'min yol wi'je. At xob'ajil tuj tkyaqil part. Kykyaqil in b'aj kyximan mya b'a'n wi'je ex in b'aj kyximan tu'n nkyime kyu'n.</t>", "14": "<pb/><t>Atzun weye Nman, q'uql nk'u'je ti'ja, in xi nma'ne: Aya Ndiose.</t>", "15": "<t>Kwentin qine tu'na tuj tkyaqilju in b'aj wi'je; chin tkloma kywitz qe aj q'oj wi'je, aqeju lepcho'k wi'je tu'n nkub'e kyu'n.</t>", "16": "<t>Chin tke'yintza tuk'il t-xtalb'ila, aqine tmajena, ex chin tkloma tu'nju tk'ujlalila.</t>", "17": "<t>Ti'ja in jaw tq'ajq'ajel nwi'ye Nman, mi'n kub' tq'o'na nch'ixwiye. Q'onkuya kych'ixwi qe xjal b'inchal mya b'a'n ex q'onku'xa qe tuj kynajb'il kyimni tu'n mi kyq'ajt.</t>", "18": "<t>B'inchama tu'n mi kyq'ajtl qe xjal nik'al yol in che ik'un ex jawni qe, ex in che yolin mya b'a'n ti'j ju xjal tz'aqlxix.</t>", "19": "<pb/><t>Ma'xix t-xtalb'ila kyuk'il qeju in che niman teya. In xi tk'u'na ik tza'n jun q'inumab'l, ex kywitz qe xjal in xi t-sipana kye qeju q'uql kyk'u'j ti'ja.</t>", "20": "<t>Tu'nju ate' tuk'ila, che kletel tuj mya b'a'n in b'aj kyximan xjal; in che okx tklo'na qe tuj tjaya kywitz qe yol mya b'a'n kyu'n qe aj q'oj kyi'j.</t>", "21": "<pb/><t>Nimanxwit Qman tu'nju tk'ujlalil, tb'incha nimku b'a'n weye tej nklete tu'n tuj jun tnam tok muro ti'j.</t>", "22": "<t>Tzaj nxob'ile ex xi nma'ne jun yol kyja': Ma chin kyaj koline tu'n Qman, nchiye, pero tej t-xi nqanine onb'il teya, tzaj tb'i'na tq'ajq'ajel nwi'ye.</t>", "23": "<pb/><t>Kyk'ujlame Qman kykyaqile aqeye in che niman te. In che ok tkwentin Qman qeju in che b'et tuj tumelxix, ex qeju in jaw kyniman kyib', in kub' tq'o'n kycastiw tuj tumelxix.</t>", "24": "<t>Tenx kyipune ex kyuwx kyk'u'je kykyaqile q'uql kyk'u'je ti'j Qman.</t>"}