{"1": "<pb/><e>A jlu o tz'ib'anjtz tu'n David tej tten tuj tzqij tx'otx' tuj Judá</e> <pb/><t>Nman Dios, aya Ndiose. Tu'n tkyaqil wanmiye in chin jyone ti'ja; nimxix tajb'il wanmiye ti'ja ex enter nximlale taj ti'ja, ik qine ik tza'n tzqij tx'otx' ma b'aj tipun ex minti' a' tuj.</t>", "2": "<t>Wajb'ile tu'n tok nke'yine tuj tjaya ex tu'n tok nke'yine tipumala ex tajwalila.</t>", "3": "<t>Aju tk'ujlalila te weye mas ma' t-xilen twitz ju anq'ib'l. Kxel nq'o'ne chjonte teya;</t>", "4": "<t>tuj tkyaqil wanq'ib'le kxel nq'o'ne chjonte teya ex kjawil nyek'une nq'ab'e twitza tu'n nyoline tuk'ila.</t>", "5": "<t>B'i'x kqeb'el nk'u'je ik tza'n jun xjal in noj tk'u'j tuj jun nintz wa'n tb'anilxix, ex kxel nq'o'ne chjonte teya tu'n tzalajb'il.</t>", "6": "<pb/><t>Ok koẍl qine te qonik'an, nnu'la ti'j nk'u'je ex in chin ok tene ximal ti'ja,</t>", "7": "<t>porke aya onil weye. In chin tzalaje tu'nju kwentin qine tu'na.</t>", "8": "<t>Tokxix wanmiye ti'ja ex tzyu'nxix qine tu'n tb'anq'ab'a.</t>", "9": "<t>Qeju kyaj chin kub' kyb'yo'n che b'elex max t-xe'pun tx'otx';</t>", "10": "<t>che kymel tu'n spad, ex che b'ajel chyo'n kyu'n xo'j.</t>", "11": "<t>Ex aqine rey ok chin tzalajele ti'j Dios; kykyaqil qeju in xi kyma'n jun yol axix tok twitz Dios che b'itzal, atzun qeju in che nik'an yol, klemetel kytzi'.</t>"}