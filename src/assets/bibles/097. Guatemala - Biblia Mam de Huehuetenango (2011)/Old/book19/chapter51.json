{"1": "<pb/><e>A jlu o tz'ib'anjtz tu'n David tej tpon Natán aju t-sanjel Dios q'malte aju il otoq tb'incha David tuk'il Betsabé</e> <pb/><t>Nman Dios, tzaj tz'e'y tk'u'ja wi'je tu'nju at tk'ujlalila; najsama wile tu'nju nim tq'aq'b'il tk'u'ja.</t>", "2": "<t>Tx'jo'mela tkyaqil nb'inchb'ene mya b'a'n. Chin t-saqsama tuj wile.</t>", "3": "<t>B'a'n wu'ne ma chin b'inchane il ex kukx in tzaj nna'ne wile.</t>", "4": "<t>Ma nb'inchaye il ti'ja, ex o'kx ti'ja ma nb'inchaye; twitza ma nb'inchaye mya b'a'n. Aju nsentense kub' tq'o'na tuj tumelxix, ex minti' tila ti'j.</t>", "5": "<pb/><t>Ax tok atxix tej wul itz'je mya b'a'n qine: aj il qine tej atinxtoqe tuj talb'il ntxu'ye.</t>", "6": "<t>Ax tok in tzalaja ti'j jun xjal minti' sb'ub'l tuj tanmi, ma noj tuj nnab'le tu'na tu'n ojtzqib'l.</t>", "7": "<t>Chto'nka chik' wi'je tu'n t-xaq tze' hisopo tb'i, tu'ntzun ntx'jete tuj wile; chin ttx'joma ex kyjel saqix tuj wanmiye ik tza'n ttxa che'w puro saq.</t>", "8": "<t>Nojsama wanmiye tu'n tzalajb'il; maske ma chin b'aj tk'ixb'isa'na, pero q'ontza juntl maj tzalajb'il weye.</t>", "9": "<t>Mi'n tz'ok tq'o'na twitza ti'j wile, najsama tkyaqil mya b'a'n ma nb'inchaye.</t>", "10": "<pb/><t>Nman Dios, b'inchama wanmiye tu'n tok saqxix, b'inchama wanmiye tu'n tok ak'aj ex tu'n tok tz'aqlxix.</t>", "11": "<t>Mi'n chin el tlaq'b'a'na twitza, ex mi'n tz'el ti'na T-xewa Xjan wi'je.</t>", "12": "<t>Q'ontza juntl maj tzalajb'il weye ti'j ju kolb'il tu'na; ex b'inchama wanmiye tu'ntzun nb'inchanteya aju tajb'ila,</t>", "13": "<t>tu'ntzun t-xi nxnaq'tza'ne kye qeju mib'an che niman alkye taja tu'n kyb'inchante, ex tu'n kyajtz meltz'aj qe aj il tuk'ila.</t>", "14": "<t>Nman Dios, chin tkloma ti'j tkub'len jun xjal wu'ne, porke aya Dios klol weye, ex kxel nma'ne tuj nb'itze qa aya tz'aqlxix.</t>", "15": "<pb/><t>Nman, onintza qine tu'ntzun nb'itzane qe b'itz te aq'b'il chjonte teya.</t>", "16": "<t>Minti' taja ti'j oyaj ex ti'j chojb'il in kub' patit; jaku txi nq'o'ne teya, ex aqe jlu minti' in tzalaja kyi'j.</t>", "17": "<t>Aju chojb'il in tqanin Dios, atzun tu'n ttzaj tb'is xjal tu'n tlaj il otoq tb'incha. Nman Dios, qa ma tz'ajtz ti'j tanmi jun xjal ex qa ma tzaj tb'is ti'j, mlay tz'el tik'una.</t>", "18": "<pb/><t>B'inchama b'a'n te tnam Sión noq tu'nju t-xtalb'ila, ex tu'n tjaw tb'incha'na juntl maj qe muro ti'j tnam Jerusalén.</t>", "19": "<t>Iktzun ktzalajela kyi'j qe chojb'il in tma'n ley, aqeju alumaj ex qe oyaj in che kub' patit tib'aj altar; qe tor che b'el patun tib'aj altar te jun chojb'il teya.</t>"}