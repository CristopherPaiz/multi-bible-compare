{"1": "<pb/><t>Nman, ti'ja ma tz'ok nklon wib'e; mi'n taq'a amb'il tu'n tkub' nch'ixwiye.</t>", "2": "<t>Chin tonintza ex chin tkloma porke aya tz'aqlxix. Chin tb'intza ex chin tkloma.</t>", "3": "<t>Tz'okwita te weye ik tza'n jun pik tu'n tok nklon wib'e ti'j; tz'okxwita te jun lugar kyuw tten te kolb'il wib'e ex kolol weye. Aya ik ttena te weye ik tza'n jun pik ex jun lugar kyuw tten.</t>", "4": "<pb/><t>Nman Dios, chin tkloma tuj tq'ab' ju xjal mya b'a'n, tuj tq'ab' ju b'yol xjal ex tuj tq'ab' aju jawni twitz tu'n tq'ojin,</t>", "5": "<t>porke ti'ja Nman Dios in chin ayone, ex ti'ja q'uql nk'u'je atxix tuj nku'xumale.</t>", "6": "<t>Tej atinxtoqe tuj talb'il ntxu'ye otoq tz'ok qe' nk'u'je ti'ja. Tu'na in ul itz'je. Kukx kjawil nnimsa'ne.</t>", "7": "<pb/><t>Ma che jaw lab'in nimku xjal wi'je, ex aya kolb'il weye.</t>", "8": "<t>Tkyaqil q'ij in chin yoline ti'j tajwalila ex in jaw nnimsa'ne tb'iya;</t>", "9": "<t>mi'n chin el tik'una ok ntijine; mi'n chin kyaj tkolina ok minti'tl wipune.</t>", "10": "<t>Qe aj q'oj wi'je kyaj tu'n nkub' kyb'yo'n, ma tz'ok kyjunin kyib' ex in b'aj kyximan tu'n kyb'inchante mya b'a'n wi'je.</t>", "11": "<t>In kyma'n kyja': Che lpexe ti'j ex kytzyuntze, ma kyaj kolin tu'n Dios ex mi a'l jun jaku klonte te.</t>", "12": "<pb/><t>Mi'n tz'el laq'e'ya wi'je Nman Dios; tzaj naja onil weye.</t>", "13": "<t>Tzajxwit kych'ixwi ex che najxwit qe aj q'oj wi'je. Tzpet-xwit kynab'l ex tz'elxwit kych'ixwi qeju kyajb'il tu'n ttzaj mya b'a'n wi'je.</t>", "14": "<t>Atzun weye kukx chin ayole ti'ja, ex kukx kjawil nnimsa'na;</t>", "15": "<t>tkyaqil q'ij kxel nchik'b'a'ne aju ttena tz'aqlxix ex aju kolb'il tu'na. Ma'xixte jlu, mlay tz'el nnik'e ti'j.</t>", "16": "<t>Chin okel tene q'malte qe b'inchb'en nim kyipumal o che b'ant tu'na Nman; kxel nma'ne qa o'kxku aya tz'aqlxix.</t>", "17": "<pb/><t>Nman Dios, aya o tzaj xnaq'tzante weye atxix tuj nku'xumale, ex kukx in chin yoline kyi'j qe tb'inchb'ena ma'xix.</t>", "18": "<t>Nman Dios, mi'n chin kyaj tkolina ok ntijine ex ok t-saqix nwi'ye, tu'ntzun nyoline ti'j ju tipumala ma'xix kye qe xjal ate' ja'lo ex kye qeju che ul itz'j te tib'ajxi.</t>", "19": "<pb/><t>Nman Dios, aju ttena tz'aqlxix japun pon max twitz kya'j; tu'na o che b'ant qe ti'xti ma'xix kyxilen; mi a'l juntl ik tza'n teya.</t>", "20": "<t>Maske ma taq'a amb'il tu'n twile nimku mya b'a'n ex b'is, pero chin anq'ile tu'na juntl maj; chin kjawitz ti'na max t-xe'pun tx'otx',</t>", "21": "<t>ktzajel tq'o'na mastl woklene ex ktzajel tq'uqb'a'na nk'u'je juntl maj.</t>", "22": "<pb/><t>Nman Dios, che xel nb'itzane qe b'itz ex kjawil nnimsa'ne tb'iya tuk'il tq'ajq'ajel twi chnab' arpa ex kitar, tu'nju in japun tu'na tkyaqilju in tzaj ttziyana, aya Xjan kye aj Israel.</t>", "23": "<t>Chin tzalajele ok kyxi nb'itzane qe b'itz teya, ax ikx ktzalajel wanmiye aju ma klet tu'na.</t>", "24": "<t>Ax ikx kxel nma'ne tkyaqil q'ij qa aya puro tz'aqlxix, porke ma kub' kych'ixwi qeju kyaj tu'n ttzaj mya b'a'n wi'je.</t>"}