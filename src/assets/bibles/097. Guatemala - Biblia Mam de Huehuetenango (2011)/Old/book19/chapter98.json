{"1": "<pb/><e>Jun b'itz</e> <pb/><t>Kyb'itzanxe jun b'itz ak'aj te Qman porke o tb'incha qe b'inchb'en ma'xix kyxilen. O kamb'an ti'j tkyaqil tu'nju tipumal ma'xix ex tu'n tq'ab' xjan.</t>", "2": "<t>O tzaj tma'n Qman tqanil aju tkamb'ab'l, o tzaj tyek'un aju tten tz'aqlxix kywitzku qe nasyon;</t>", "3": "<t>ma tzaj tna'n tk'ujlalil kyi'j aj Israel, ex kukx tjapun tu'n aju o txi ttziyan kye. Tuj tkyaqil twitz tx'otx' o ilwaj aju kamb'ab'l tu'n Qman Dios.</t>", "4": "<pb/><t>Che b'itzane te Dios tuk'il tzalajb'il aqeye najl tuj tkyaqil twitz tx'otx'; che tzalajxe nim ex che b'itzane qe b'itz.</t>", "5": "<t>Che b'itzane qe b'itz te Qman tuk'il tq'ajq'ajel twi chnab' arpa, ex tuk'il tq'ajq'ajel kywi kitar.</t>", "6": "<t>Che b'itzane tuk'il tzalajb'il twitz Qman aju rey; che b'itzane tuk'il tq'ajq'ajel kywi' chun.</t>", "7": "<pb/><t>E tjululun mar tuk'ix tkyaqilju at tuj, tuk'ix tx'otx' ex kykyaqil qeju najl twitz;</t>", "8": "<t>e kyjaw tzalaj qe nima; e kysch'in qe witz junx tuk'il tzalajb'il,</t>", "9": "<t>twitz Qman aju tzul kawil twitz tx'otx'. Parej kkawil kyib'aj qe tnam ate' twitz tx'otx', ex tuj tumelxix.</t>"}