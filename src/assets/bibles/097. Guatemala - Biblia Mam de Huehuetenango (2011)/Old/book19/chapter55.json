{"1": "<pb/><t>Nman Dios b'intza aju nna'j Diose; mi'n noq tzaj tb'i'na nkub'sb'ile twitza.</t>", "2": "<t>Chin tb'intza ex chin ttzaq'wentza; ma b'aj nk'u'je tu'nju b'is in tzaj wi'je.</t>", "3": "<t>In chin jaw lu'lune tu'n tq'ajq'ajel kywi' aj q'oj wi'je ex tu'nju yajb'il weye kyu'n qe xjal mya b'a'n. Kyu'n ma tzaj yajb'il wi'je; in che ok tzoqpaj wi'je tuk'il kytx'u'jil.</t>", "4": "<t>In putin wanmiye ttzi nxu'ke; ma tzaj t-xob'il kamik wi'je.</t>", "5": "<t>Ma tzaj nimxix t-xob'il wi'je; in chin lu'lune tu'n nxob'ile.</t>", "6": "<t>Ex in nma'ne kyja': Noqwit at nxik'e ik tza'n jun paloma, jakulo chin el putine ex jakulo chin ojlane.</t>", "7": "<t>Jakulo chinx oqe najchaq wen; jakulo chin kyaj tene najal tuj lugar minti' kynajb'il xjal tuj.</t>", "8": "<t>Juratlo jaku chinxe klol wib'e ok ttzaj xob'ajil tu'n kyq'iq' jb'al.</t>", "9": "<pb/><t>Xitun kub'a qe Nman, tzpet-san b'aja kyyol, porke o'kx in wile k'ixb'isab'l ex ik'b'il tuj tnam,</t>", "10": "<t>q'ijtl ex qonik'an txolin kyten ti'jele tnam. O'kx mya b'a'n ex yajb'il at tuj;</t>", "11": "<t>nojni qe cay kyu'n qe xjal k'ixb'isal ex sb'ul.</t>", "12": "<pb/><t>Noqwit jun aj q'oj ma b'inchante mya b'a'n wi'je, mawtlo tzik'x wu'ne; ex noqwit jaw ti'n tib' wi'je aju nne'l ik'unte weye, mawtlo tz'el wewan wib'e twitz.</t>", "13": "<t>Ex aju ma jaw ti'n tib' wi'je, akuya aju wuk'ile ex mejorxix wamiwoye,</t>", "14": "<t>tuk'ila ok njunin wib'e tuj tja Dios tu'ntzun qyolin qamiwxix qib', ex tuk'ila o chin b'ete kyxol nimku xjal.</t>", "15": "<pb/><t>Kuchiwt minab'en che kyim qe aj q'oj wi'je. Itz'xwit qe ok kyku'pun tuj kynajb'il kyimni, porke o'kx mya b'a'n at tuj kyanmi.</t>", "16": "<pb/><t>Atzun weye ok chin kub'sale twitz Qman Dios; ate kklolte weye.</t>", "17": "<t>Te prim, te qale ex te qonik'an, chin jawil ayayane ex chin jawil oq'e, ex ktzajel tb'i'n tq'ajq'ajel nwi'ye,</t>", "18": "<t>chin kletele tu'n ok tok q'oj wi'je; maske at nim aj q'oj wi'je chin kletele tu'n.</t>", "19": "<pb/><t>Ate Dios aju in kawin te jumajx, chin tzajel b'i'ne tu'n ex kb'el kyi'j qe aj q'oj wi'je tu'n, porke minti' in b'aj kych'expu'n kymod, ex minti' in che xob' twitz Dios.</t>", "20": "<t>In jaw kyi'n kyib' kyi'j qe kyamiw; minti' in japun kyu'n aju yol in xi kytziyan te kymojb'ab'l kyib'.</t>", "21": "<t>Tb'anilxix kyb'inx qe yol in che ajb'en kyu'n, atzunju kyximb'etz o'kx kyaj tu'n kyq'ojin. Tb'anilxix kyb'inx qe yol in che ajb'en kyu'n, ex ik kyten ik tza'n spad b'anin ttzi'.</t>", "22": "<pb/><t>Q'onkja qe tb'isa tuj tq'ab' Qman, ate ktzajel q'onte tipuna tu'n tik'x tu'na, mlayx taq' amb'il tu'n tkub' tz'aq aju xjal b'a'n niman te.</t>", "23": "<pb/><t>Nman Dios, tu'na che pol tz'aq qe b'yol xjal ex qe nik'al yol max t-xe'pun kynajb'il kyimni, mlay taq'a amb'il kye tu'n kyanq'in nim q'ij. Atzun weye q'uql nk'u'je ti'ja.</t>"}