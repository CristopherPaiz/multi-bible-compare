{"1": "<pb/><e>A jlu o tz'ib'anjtz tu'n David</e> <pb/><t>Aqeye at kyoklene: ¿Tzinpe kub' kyq'o'ne qe sentens tuj tumelxix ex tzinpe xi kyb'incha'ne kyi'j xjal tuj tumelxix?</t>", "2": "<t>Minti', o'kx in che ximane ti'j tu'n tb'ant mya b'a'n kyu'ne; ex in kub' kyq'o'ne kysentens xjal kyuwxix wen.</t>", "3": "<pb/><t>Qe xjal mya b'a'n, atxix tuj talb'il kytxu' b'i'x in che el txalpuj; ax ikx qe nik'al yol in che el tzpet b'i'x ok kyul itz'j.</t>", "4": "<t>At kyvenen ik tza'n kyvenen lob'aj; ik kyten ik tza'n q'anti' nno'k tq'on tib' te chkyin, nno'k tmaqsi'n tuj t-ẍkyin</t>", "5": "<t>tu'ntzun mi'n tb'inte aju tq'ajq'ajel chnab' tu'n aj nab'l, aju at nim tnab'l tu'n t-xmoxin kyi'j lob'aj.</t>", "6": "<pb/><t>Nman Dios, b'uchin etza qe twitz kye'. Nman, pa'n etza twitz kye' qe xjal lu; ik kyten ik tza'n qe b'alun.</t>", "7": "<t>E kykub' naj ik tza'n in kub' tzqij a' nne'l qojl; e kytzqij ik tza'n k'ul at ttzi b'e.</t>", "8": "<t>E kykub' ulj ik tza'n ju sjoq'txa'n nne'l ulj tujx ta'l ttzi', ex e kyok ik tza'n jun k'wa'l nnu'l itz'j na'nx tpon tq'ij tu'n tul itz'j.</t>", "9": "<t>Na'nxtoq kyna'nte, jurat naj che jawil tx'emin ik tza'n k'ul, ex che xel q'i'n tu'n ttx'u'jil Dios ik tza'n in xi q'i'n jun ti'xti tu'n xkyaqinpaẍ.</t>", "10": "<pb/><t>Aju xjal tz'aqlxix ktzalajel ok tok tke'yin otoq xelin kyi'j; knojel ti'j tqan tu'n kychk'el qe xjal mya b'a'n otoq che kyim tuj q'oj.</t>", "11": "<t>Oktzun kyma' xjal: Ax tok at jun tb'anil chojb'il kye qe xjal tz'aqlxix. Ax tok at jun Dios in kub' q'onte kycastiw xjal.</t>"}