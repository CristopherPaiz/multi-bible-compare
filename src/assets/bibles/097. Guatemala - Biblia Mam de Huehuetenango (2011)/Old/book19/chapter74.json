{"1": "<pb/><e>B'itz tu'n Asaf</e> <pb/><t>Nman Dios, ¿tiqu'n ma qo kyaj tkolina te jumajx? ¿Tiqu'n ma tzaj ttx'u'jila qi'je aqo'ye t-ẍne'la ato'ye tuj tpe'na?</t>", "2": "<t>Na'ntza qo'ye, aqo'ye jun tnam etzan tu'na, aju knet tu'na atxix ojtxi, aju o kolpet tu'na tu'n tok te jun tnam etzan tu'na; na'ntza aju witz Sión jatum o najana.</t>", "3": "<t>Tzaja ke'yilte kye qe ja te jumajx ma che kub' xitj; ma b'aj kyxitun aj q'oj tkyaqil aju at tuj lugar xjan teya.</t>", "4": "<pb/><t>Qe aj q'oj ti'ja in che sch'in tuj tjaya. Ma kub' kyq'o'n qe kybander te jun techal tu'nju ma che kamb'an.</t>", "5": "<t>Mer ik tza'n tx'emil si' qe tuj tmijil jun chk'ul pin tze' tuj,</t>", "6": "<t>tu'n siwb'il k'uxb'il ex tu'n martiy el kypa'n qe tilb'ilal k'ochimaj twitz ja.</t>", "7": "<t>Ok kyqoptz'in q'aq' ti'j tjaya jatum najliya, ex b'aj kytz'ilsa'n ex kub' kyxitun.</t>", "8": "<t>Kub' kyximan tu'n qkub' b'aje kyu'n; b'aj kypatun kykyaqil lugar jatum in kub' qchmon qib'e tu'n qk'ulune teya.</t>", "9": "<t>Minti'tl in qile qe techal xjan qe, minti'tl jun t-sanjela atx ex minti'lpe b'a'n qu'ne jtoj b'aj jlu.</t>", "10": "<pb/><t>Nman Dios, ¿jtoj tu'n t-xi kykolin aj q'oj tu'n kyyolin mya b'a'n qi'je? ¿Kukxpe che okel ten aj q'oj xmayil ti'ja?</t>", "11": "<t>¿Tiqu'n minti'tl in qo tzaj tonina? ¿Tiqu'n in che kub' ttz'ulina qe tq'ab'a?</t>", "12": "<t>Atxix tuj tq'ijlalil ojtxi aya nreye. Nman Dios, nimku maj o qo klete tu'na;</t>", "13": "<t>tu'n tipumala kub' tpa'n tib' mar, kub' tpa'na kywi' qe nintz txkup ate' tuj mar,</t>", "14": "<t>kub' tpach'u'na qe twi' ju nintz txkup Leviatán tb'i, ex xi tq'o'na te kychi' qe txkup ate' tuj lugar minti' kynajb'il xjal tuj.</t>", "15": "<t>Tu'na jaqet kywi a' ex qe nima, ex e aj tzqij qe nima aqeju b'ajx che aj tzqij.</t>", "16": "<t>Teya ju q'ij ex qonik'an; tu'na o b'ant xjaw ex q'ij;</t>", "17": "<t>tu'na kub' tq'o'na techal jatum ponin b'aj tx'otx'; tu'na b'ant tq'ijlalil koresma ex tq'ijlalil jb'alil.</t>", "18": "<pb/><t>Q'o'nk tkwenta ti'j Nman, in ik'un aj q'oj ti'ja ex aju xjal minti' tnab'l in yolin mya b'a'n ti'ja.</t>", "19": "<t>Mi'n tzik' qna'njtze tu'na. Minti' qipune. Ik qtene ik tza'n qe ẍpo'q; mi'n qo'x tq'o'na kye qe txkup te tjaq' k'ul.</t>", "20": "<t>Na'ntza aju yol o kyaj b'ant ti'j tu'na, ex nojni tuj tkyaqil twitz tx'otx' tu'n k'ixb'isab'l.</t>", "21": "<t>Mi'n taq'a amb'il tu'n tkub' kych'ixwi qe xjal in che b'aj yajla'n; kjawil nimsa'na kyu'n qe xjal meb'a ex qe mans.</t>", "22": "<pb/><t>Nman Dios, we'ktza ex klom tib'a. Na'ntza, minti' in xi kykolin xjal minti' kynab'l tu'n tok ik'le'na kyu'n.</t>", "23": "<t>Mi'n tzik' tna'l tu'na aju tq'ajq'ajel kywi' aj q'oj ti'ja in che sch'in, tuk'ix tq'ajq'ajel nimxix kyu'n qeju in jaw kyi'n kyib' ti'ja.</t>"}