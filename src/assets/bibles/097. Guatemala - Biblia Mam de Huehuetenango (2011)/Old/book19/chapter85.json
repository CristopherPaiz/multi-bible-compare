{"1": "<pb/><e>Aju b'itz lu o tz'ib'anjtz tu'n tajb'en te kye tiyjil Coré</e> <pb/><t>Nman Dios, b'a'n ma tb'inchaya ti'j ju tx'otx' etzan tu'na. Ma tzaj tq'o'na juntl maj tzalajb'il kye aj Israel.</t>", "2": "<t>Ma kub' tnajsa'na aju mya b'a'n o kyb'incha qe xjal etzan tu'na ex tkyaqilju kyil;</t>", "3": "<t>te jumajx ma chewix tq'oja ex ttx'u'jila.</t>", "4": "<pb/><t>Dios aya klol qeye, ax ikx qo tkloma ja'lo ex mi'n kukx tq'ojina qi'je.</t>", "5": "<t>¿Kukxpetzun ktel tq'oja qi'je? ¿Te jumajxpetzun ktzajel ttx'u'jila qi'je?</t>", "6": "<t>¿Mi'npetzun tzaj tq'o'ntla qchwinqlale tu'ntzun qtzalaje ti'ja, aqo'ye etzan tu'na?</t>", "7": "<t>Nman Dios, yek'untza qeye aju tk'ujlalila ex qo tkloma.</t>", "8": "<pb/><t>Kb'el nb'i'ne aju ktzajel tma'n Qman, porke ktzajel tma'n tu'n kyten tuj txub'txaj qe xjal etzan tu'n, kyuk'ix qeju in che niman te, tu'ntzun mi'n kyb'inchante juntl maj aju mya tuj tumel.</t>", "9": "<t>Ax tok niqa' ta' te Dios tu'n kyklet qeju in che niman te; ktel tajwalil tuj qtanmi.</t>", "10": "<pb/><t>Aju tk'ujlalil Dios ex aju tyol axix tok ma kyk'ulb'a kyib', aju ttxub'txajal ex ju tz'aqlxix ma b'aj kytz'ub'an kytzi',</t>", "11": "<t>aju yol axix tok kjawil poq'l twitz tx'otx' ex aju Dios tz'aqlxix ktzajel tke'yin max tuj kya'j.</t>", "12": "<t>Tu'nx te Qman ktzajel tq'o'n jb'al, ex ktzajel tq'o'n qtx'otx' twitz qawal.</t>", "13": "<t>Aju tz'aqlxix kb'el nej twitz Qman, ex tu'n kb'ajel tb'incha'n ju tb'e.</t>"}