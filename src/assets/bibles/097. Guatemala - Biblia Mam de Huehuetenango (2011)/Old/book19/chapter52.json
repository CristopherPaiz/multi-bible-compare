{"1": "<pb/><e>A jlu o tz'ib'anjtz tu'n David tej tpon Doeg aju aj Edom q'malte tqanil te Saúl, qa otoq tzul David tuj tja Ahimelec.</e> <pb/><t>¿Tiqu'n in jaw tniman tib'a ti'j ju mya b'a'n in tb'incha'na, aya at tipumal? Kukx tten tk'ujlalil Dios.</t>", "2": "<t>O'kx in ximana ti'j tu'n tb'inchanteya mya b'a'n; ik tten ttzi'ya ik tza'n jun kchil b'anin ttzi' porke nim in nik'ana yol.</t>", "3": "<t>Mas in tzalaja ti'j ju mya b'a'n twitz ju b'a'n, ex mas in tzalaja ti'j ju nik'aj yol twitz ju yol ax tok.</t>", "4": "<pb/><t>Mas in tzalaja kyi'j yol in che naj xjal kyu'n; jawni sb'una tu'n ttzi'ya.</t>", "5": "<t>Tu'ntzun jlu knajela te jumajx tu'n Dios: ktzajel tzyu'na tu'n ex k'elex q'i'na tu'n tuj tjaya; knajela tu'n kyxol xjal.</t>", "6": "<pb/><t>Ok kyila' qe xjal tz'aqlxix jlu ex ktzajel t-xob'il kyi'j; che okel ten xmayil ti'j ju xjal lu, ex ok kyma':</t>", "7": "<t>Lutzun xjal lu, minti' qe' tk'u'j ti'j Dios tu'n tklet; o'kx q'uql tk'u'j ti'j tq'inumab'l ma'xix, ex kukx o b'inchan mya b'a'n, che chilo.</t>", "8": "<t>Atzun weye, ik ntene ik tza'n jun tze' olivo cha'x tuj tja Dios; te jumajx kukx q'uql nk'u'je ti'j tk'ujlalil.</t>", "9": "<pb/><t>Nman Dios, kukx kxel nq'o'ne chjonte teya ti'j ju ma tb'inchaya; kqeb'el nk'u'je ti'ja kywitz qe nimal teya, tu'nju puro b'a'na.</t>"}