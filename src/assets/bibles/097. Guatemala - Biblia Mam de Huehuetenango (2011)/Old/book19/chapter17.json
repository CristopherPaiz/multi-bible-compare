{"1": "<pb/><t>Nman, b'intza tq'ajq'ajel nwi'ye, q'ontz twi'ya ti'j nna'j Diose, ex tz'aqlxix qine twitza, porke minti' nne'tz jun nik'aj yol tuj ntzi'ye.</t>", "2": "<pb/><t>Tu'na ktzajel tb'incha'na wi'je, porke b'a'n tu'na alkye aju tz'aqlxix.</t>", "3": "<t>Aya in b'aj ke'yinte qe nximb'etze; nnu'l aja ke'yil weye te qonik'an; o chin ok tq'o'na tuj malb'il ex minti' ma knet jun mya b'a'n wi'je tu'na. B'ajx txi nma'ne jun ti'xti mya tuj tumelxix,</t>", "4": "<t>ik tza'n in kyb'incha'n txqantl xjal; ma chin el laq'e'ye ti'j kyb'e qeju o'kx in che ximan ti'j tu'n tkub' jun xjal kyu'n, ma nb'inchaye ik tza'nx in kyma'n qe tmandamyenta.</t>", "5": "<t>Kukx wa'lxix qine tuj tb'eya; b'ajx tz'el npa'n wib'e ti'j.</t>", "6": "<pb/><t>Aya Dios, ti'ja in jaw tq'ajq'ajel nwi'ye, porke in chin tzaj ttzaq'we'na; q'ontz twi'ya ti'j, ex b'intza qe nyole.</t>", "7": "<t>Yek'untza weye aju tk'ujlalila tb'anilxix, ex tu'na in che klet qe xjal, aqeju in pon kyklon kyib' ti'ja tu'ntzun mi'n kynaj kyu'n qe aj q'oj kyi'j.</t>", "8": "<t>Chin tkwentin oka ik tza'n t-santil qe tb'aq' twitza; chin tkloma tjaq' t-xlekumal t-xik'a</t>", "9": "<t>kywitz qe xjal mya b'a'n in che ok tzoqpaj wi'je, ex kywitz qe aj q'oj wi'je kytxolin kyib' wi'je tu'n nkub'e kyu'n.</t>", "10": "<t>Aqeju xjal lu kyuwxix kyanmi, in che yolin tuk'il kynimb'il kyib';</t>", "11": "<t>niqayin lepch qe wi'je ex in che ayon ti'j noq jnik' or ok nkub' tz'aqe kyu'n twitz tx'otx'.</t>", "12": "<t>Ik kyten ik tza'n qe b'alun in che kub' ten xq'uqil tu'n ttzyet jun kykanb', ex ik tza'n jun tal tman b'alun nno'kx yut'e' tuj tewb'il.</t>", "13": "<pb/><t>We'ktza Nman, we'kuya kywitz qe jlu. Xon kub'a qe twitz tx'otx'. Chin tkloma tu'n t-spadiya kywitz qe xjal mya b'a'n;</t>", "14": "<t>chin tkloma tu'nju tipumala kywitz qe xjal lu, Nman; lajo'n exa qe twitz tx'otx' lu, ex atzunju kyetzb'il at tuj kychwinqlal lu. Noq kukx ke'yinxa qe, e tchmet nim kyq'inumab'l tu'ntzun kywa'nxix qe kyk'wa'l ti'j, ex tu'n tkyajtentl kye qe tal kychman.</t>", "15": "<t>Atzun weye, k'okel nke'yine twitza tu'nju tz'aqlxix qine; ok chin jawil tzalaje ok tok nke'yine twitza, ok tel nwatle.</t>"}