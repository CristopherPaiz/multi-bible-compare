{"1": "<pb/><t>Kyq'onxe chjonte te Qman porke b'a'nte ex minti' b'ajsb'il te tk'ujlalil.</t>", "2": "<t>B'a'n tu'n kymante qe aj Israel kyja': Minti' b'ajsb'il te tk'ujlalil Qman.</t>", "3": "<t>B'a'n tu'n kymante qe pal kyja': Minti' b'ajsb'il te tk'ujlalil Qman.</t>", "4": "<t>Qeju in che niman te Qman, b'a'n tu'n kymante kyja': Minti' b'ajsb'il te tk'ujlalil.</t>", "5": "<pb/><t>Tej atine tuj k'ixk'oj ex b'is in kub'sane twitz Qman, in tzaj b'i'ne tu'n ex in klete tu'n.</t>", "6": "<t>Ate Qman at wuk'ile, mlay chin xob'e. Minti' jun mya b'a'n jaku kyb'incha xjal wi'je.</t>", "7": "<t>Ate Qman at wuk'ile ex a onil weye. Kyja'tzun kwila'ye ok tkub' kyi'j qeju in che ik'un weye.</t>", "8": "<t>Mas b'a'n tu'n tok qe' qk'u'j ti'j Qman ex mya tu'n tok qe' qk'u'j kyi'j xjal.</t>", "9": "<t>Mas b'a'n tu'n tok qe' qk'u'j ti'j Qman ex mya tu'n tok qe' qk'u'j kyi'j qe nejenel kyxol xjal.</t>", "10": "<pb/><t>Otoq b'aj txolin wi'je kyu'n kykyaqil nasyon tu'n kyq'ojin wi'je, ex noq tu'n tipumal Qman kub' kyi'j wu'ne.</t>", "11": "<t>Otoq b'aj kytxolb'an kyib' wi'jele, ex noq tu'n tipumal Qman kub' kyi'j wu'ne.</t>", "12": "<t>Otoq b'aj kytxolb'an kyib' wi'je ik tza'n ttxu kab', ex jurat o b'aj kytx'u'jil, mer ik tza'n txqan ch'i'x jurat in b'aj tz'e'y tu'n q'aq'; noq tu'n tipumal Qman kub' kyi'j wu'ne.</t>", "13": "<t>Inx lamo'ne kyu'n tu'n tkyaqil kyipun tu'n nkub' tz'aqe, ex ate Qman ul onil weye.</t>", "14": "<t>Ok chin b'itzale te Qman aju q'ol wipumale, porke a klol weye.</t>", "15": "<pb/><t>Tuj kyja xjal tz'aqlxix nno'k b'itz te tzalajb'il tu'nju otoq kub' kyi'j aj q'oj kyu'n. Tu'n tipumal Qman ma kub' kyi'j aj q'oj.</t>", "16": "<t>Aju tipumal Qman nimxix toklen. Tu'n tipumal Qman ma kub' kyi'j aj q'oj, che chi xjal tuj kyb'itz.</t>", "17": "<pb/><t>Mlay chin kyime, noq o'kx kukx chin anq'ile tu'n t-xi ntx'olb'a'ne tkyaqilju o tb'incha Qman.</t>", "18": "<t>Kyuwxix ncastiwoye kub' tq'o'n Qman, ex minti' taq' amb'il tu'n nkyime.</t>", "19": "<pb/><t>Kyjaqome tlamel tja Dios nwitze, ex waje tu'n wokxe q'olte chjonte te Qman.</t>", "20": "<pb/><t>Atzun ttzi tja Qman jlu, ex atzun che okex qe xjal tz'aqlxix.</t>", "21": "<pb/><t>In xi nq'o'ne chjonte teya Nman tu'nju ma chin tzaj ttzaq'we'na ex tu'nju aya klol weye.</t>", "22": "<t>Aju ab'j el kyik'un qe b'inchal ja ma tz'ok te skyini te simyent.</t>", "23": "<t>A jlu ma tb'incha Qman ex in qo lab'in ti'j.</t>", "24": "<t>Atzun q'ij lu kyaj tma'n Qman tu'n tkub' qik'sa'n. Qo tzalajxix ti'j.</t>", "25": "<pb/><t>B'inchama xtalb'il Nman, qo tkloma. Ex b'inchama xtalb'il tu'n qtene b'a'n.</t>", "26": "<pb/><t>Ky'iwla'nxwit aju tzul, tu'n Qman ma tzaj sama'n. Max tuj tja Dios in che kub' qky'iwla'ne.</t>", "27": "<t>Ate Qman ax Dioste, ex a q'ol spik'un qib'aj. E t-xe't ninq'ij ex kyi'nxe tq'ab' tze' tu'n kypon max ttxlaj tcach altar.</t>", "28": "<pb/><t>In xi nq'o'ne chjonte teya tu'nju aya Ndiose, ex kxel nq'o'ne chjonte teya tu'nju ma' toklena.</t>", "29": "<t>Kyq'onxe chjonte te Qman porke b'a'nte ex minti' b'ajsb'il te tk'ujlalil.</t>"}