{"1": "<pb/><t>Kyq'onxe chjonte te Qman tu'nju b'a'nte, ex kukx k'ujla'n qo' tu'n te jumajx.</t>", "2": "<t>Kyq'onxe chjonte te Dios aju ma'xix toklen kywitz qeju nno'k kydiosin xjal, tu'nju kukx k'ujla'n qo' tu'n te jumajx.</t>", "3": "<t>Kyq'onxe chjonte te Qman, aju kyajaw kykyaqil qeju at kyoklen, tu'nju kukx k'ujla'n qo' tu'n te jumajx.</t>", "4": "<t>Kyq'onxe chjonte teju in b'inchante qe b'inchb'en nim kyipumal, tu'nju kukx k'ujla'n qo' tu'n te jumajx.</t>", "5": "<t>Kyq'onxe chjonte teju b'inchante kya'j tuk'il nab'l, tu'nju kukx k'ujla'n qo' tu'n te jumajx.</t>", "6": "<t>Kyq'onxe chjonte teju kub' q'onte tx'otx' tib'aj a', tu'nju kukx k'ujla'n qo' tu'n te jumajx.</t>", "7": "<t>Kyq'onxe chjonte teju kub' b'inchante q'ij ex xjaw, tu'nju kukx k'ujla'n qo' tu'n te jumajx.</t>", "8": "<t>Tb'incha q'ij tu'n tten t-spik'umal te q'ijtl, tu'nju kukx k'ujla'n qo' tu'n te jumajx;</t>", "9": "<t>tb'incha xjaw ex qe che'w tu'n tten kyspik'umal te qonik'an, tu'nju kukx k'ujla'n qo' tu'n te jumajx.</t>", "10": "<t>Kyq'onxe chjonte teju kub' b'yonte kykyaqil nej kyk'wa'l aj Egipto, tu'nju kukx k'ujla'n qo' tu'n te jumajx.</t>", "11": "<t>Kyq'onxe chjonte teju etz q'inte kye aj Israel tuj Egipto, tu'nju kukx k'ujla'n qo' tu'n te jumajx.</t>", "12": "<t>E je'tz ti'n tu'n nim tipumal, tu'nju kukx k'ujla'n qo' tu'n te jumajx.</t>", "13": "<t>Kyq'onxe chjonte teju kub' pa'nte Mar Kyaq Ke'yin, tu'nju kukx k'ujla'n qo' tu'n te jumajx.</t>", "14": "<t>Kyq'onxe chjonte teju ik'x q'inte kye aj Israel tuj tmij mar, tu'nju kukx k'ujla'n qo' tu'n te jumajx.</t>", "15": "<t>Kyq'onxe chjonte teju aj mulq'inte Faraón tuj Mar Kyaq Ke'yin kyuk'ix qe t-soldad, tu'nju kukx k'ujla'n qo' tu'n te jumajx.</t>", "16": "<t>Kyq'onxe chjonte teju xi ẍaqlunte kye qe xjal etzan tu'n tu'n kyb'et tuj tzqij tx'otx', tu'nju kukx k'ujla'n qo' tu'n te jumajx.</t>", "17": "<t>Kyq'onxe chjonte teju kub' b'yonte kye qe rey ma'xix kyoklen, tu'nju kukx k'ujla'n qo' tu'n te jumajx.</t>", "18": "<t>Kyq'onxe chjonte teju kub' b'yonte kye qe rey nimxix kyipumal, tu'nju kukx k'ujla'n qo' tu'n te jumajx;</t>", "19": "<t>kub' b'yo'n Sehón tu'n, aju rey kye aj Amorreo, tu'nju kukx k'ujla'n qo' tu'n te jumajx;</t>", "20": "<t>ex tuk'ix Og aju rey tuj tx'otx' Basán, tu'nju kukx k'ujla'n qo' tu'n te jumajx.</t>", "21": "<t>Kyq'onxe chjonte teju xi sipante kytx'otx' qe rey lu, tu'nju kukx k'ujla'n qo' tu'n te jumajx,</t>", "22": "<t>ex xi tq'o'n te kyetzb'il aj Israel aqeju tmajen, tu'nju kukx k'ujla'n qo' tu'n te jumajx.</t>", "23": "<t>Kyq'onxe chjonte teju in tzaj na'nte qe ok qok tuj yajb'il qi'j, tu'nju kukx k'ujla'n qo' tu'n te jumajx.</t>", "24": "<t>Kyq'onxe chjonte teju in klon qe tuj kyq'ab' aj q'oj qi'j, tu'nju kukx k'ujla'n qo' tu'n te jumajx.</t>", "25": "<t>Kyq'onxe chjonte teju in xi q'onte kywa xjal ex kywa kykyaqil txkaj txkup, tu'nju kukx k'ujla'n qo' tu'n te jumajx.</t>", "26": "<t>Kyq'onxe chjonte te Dios at tuj kya'j, tu'nju kukx k'ujla'n qo' tu'n te jumajx.</t>"}