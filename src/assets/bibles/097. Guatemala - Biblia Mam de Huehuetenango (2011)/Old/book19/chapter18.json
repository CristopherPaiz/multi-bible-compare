{"1": "<pb/><e>A jlu o tz'ib'anjtz tu'n David ex xi tb'itzan te Qman tuj ju q'ij tej tklet tu'n Qman tuj kyq'ab' aj q'oj ti'j ex tuj tq'ab' Saúl.</e> <pb/><t>Nman, aya q'ol wipumale; at nk'u'je ti'ja.</t>", "2": "<t>Aya kolol wi'je, aya jun lugar te kolb'il wib'e ex tzoqpilte weye. Aya Ndiose ik ttena te weye ik tza'n jun pik in chin klete tu'n, ex ik tza'n jun maqb'il in ajb'en tuj q'oj, ex tu'nju nim tipumala in chin klete, ik ttena ik tza'n jun ewb'il wib'e ma' tjax.</t>", "3": "<t>Aya Nman, b'a'n tu'n tjaw nimset tb'iya; ok in chin txokone ti'ja in chin klete tu'na kywitz aj q'oj wi'je.</t>", "4": "<pb/><t>Tuj nwitze mer ik tza'n otoq b'aj nskun wib'e tuj jun saqb'aq tu'n kamik; o nna'ye t-xob'il tej kyja'toq nnaje tu'n tipumal txqan a'.</t>", "5": "<t>Mer ik tza'n otoq chin kub' xwakune tu'n saqb'aq tu'n nkyime; ex mer ik tza'n otoq chin tzyete tu'n tk'ob'il kamik.</t>", "6": "<t>Tej in chin b'isuntoqe in ok tene txkolte Qman, xi nqanine onb'il te Ndiose, ex in tzaj b'i'ne tu'n max tuj tja; pon tq'ajq'ajel nwi'ye tuj t-ẍkyin.</t>", "7": "<pb/><t>Tzajtzun jun nintz kyaqnajnab' ex e tzaj yukch kyq'uqb'il qe witz; b'i'x e b'aj yukch tu'n ttx'u'jil Qman.</t>", "8": "<t>Etz sib' tuj ttxa'n, atzun tuj ttzi' etz jun q'aq' in tz'e'y nimku tu'n; ax ikx nne'tz xq'a'l tuj ttzi' in k'ant wen.</t>", "9": "<t>Jaqet twitz kya'j tu'n ex ku'tztzun. Attoq txqan q'eq muj tjaq' tqan.</t>", "10": "<t>Jax ten tib'aj jun querubín ex tzaj lipan; tib'aj kyq'iq' tzaj lipan.</t>", "11": "<t>Kub' tq'o'n q'eq muj nojni tu'n a' ex qloljxix ke'yin; ik tenb'a tu'n ik tza'n jun xb'alun te maqb'il, ex atzun okx tewan tib' tuj.</t>", "12": "<t>Etz jun spik'un twitz in qoptz'aj wen; tuj muj tzaj chitj saqb'aqun ex xq'a'l in k'ant.</t>", "13": "<pb/><t>Ate Qman aju ma'xix toklen, max tuj kya'j o b'injtz tq'ajq'ajel twi' in julin wen tuk'il saqb'aqun ex xq'a'l in k'ant.</t>", "14": "<t>E tzaj t-xo'n qe tplech tuk'ix tqan q'ankyoq, atzun qe aj q'oj ti'j b'i'x e je'l oq ex b'i'x b'aj kysputun kyib'.</t>", "15": "<t>B'i'x q'ancha'lin aju t-xe'pun mar, ikx qe tq'uqb'il tx'otx' tu'nju tq'ajq'ajel twi' Qman puro kyuw wen, ex tu'nju kyuwxix tzaj t-xupin.</t>", "16": "<pb/><t>Max tuj kya'j tzaj tnuqpi'n tq'ab' Dios wi'je, ex tu'n tq'ab' in jatze tuj nintz mar.</t>", "17": "<t>O chin klete tu'n tuj kyq'ab' aj q'oj wi'je, aqeju in el ik'une kyu'n ex at mas kyipun nwitze.</t>", "18": "<t>E ok tzoqpaj wi'je tej otoq tzaj jun yajb'il wi'je, ex ate Qman tzaj oninte weye:</t>", "19": "<t>In tzoqpete tu'n tu'n ntene tuj jun chq'ajlaj ma' twitz; in klete tu'n tu'nju at tk'ujlalil wi'je.</t>", "20": "<t>Ma tzaj q'o'n chojb'il weye tu'n Qman, tu'nju b'a'n nb'inchb'ene twitz,</t>", "21": "<t>ex tu'nju kukx in b'ete tuj tb'e ex mi jun maj ma tz'el npa'n wib'e ti'j Dios.</t>", "22": "<t>Kukx in chin ximane kyi'j qe tmandamyent; mi jun maj ma tz'el wik'une qe tley.</t>", "23": "<t>Ma chin tene twitz minti' npaltile; ma tz'el npa'n wib'e ti'j mya b'a'n.</t>", "24": "<t>Ma tzaj tq'o'n Qman chojb'il weye tu'nju minti' npaltile twitz.</t>", "25": "<pb/><t>Aya Nman, tz'aqlxixa tuk'il ju xjal tz'aqlxix, ex puro b'a'na tuk'il ju xjal b'a'n tmod,</t>", "26": "<t>puro b'a'na tuk'il ju xjal saq tuj tanmi, ex ax kyuwa ti'j ju xjal elni twitz tu'n t-sb'un.</t>", "27": "<t>In che tklo'na qe xjal mans, atzun qeju in jaw kyniman kyib', in che ok tq'o'na te minti' kyajb'en.</t>", "28": "<t>Aya Nman in tzaj q'onte spik'un weye, aya Ndiose, tu'na in tzaj tq'o'na spik'un tuj qlolj jatum atine.</t>", "29": "<t>Tu'nju onin qine tu'na, chin okel tzoqpaje kyi'j qe aj q'oj wi'je, ex chin okexe twi muro tok ti'jele kytanmi.</t>", "30": "<pb/><t>Aju tb'e Dios puro tz'aqlxix; aju yol in tzaj ttziyan b'a'n tu'n tqe' qk'u'j ti'j; ate Dios kolol kye kykyaqil qeju in qe' kyk'u'j ti'j.</t>", "31": "<t>¿Atpe juntl Dios? Minti'. O'kx a Dios jaku qo klet tu'n.</t>", "32": "<t>Ate Dios in tzaj q'onte wipune, a onil weye tu'n ntene minti' npaltile,</t>", "33": "<t>a in tzaj q'onte tipumal nqane tu'n tb'ant nqelane ik tza'n jun masat, ex a in jax q'inte weye twi' jun lugar ma'xix tjaw, jatum tu'n ntene segurxix,</t>", "34": "<t>a in tzaj q'onte xnaq'tzb'il weye tza'n tten tu'n tb'ant nq'ojine, ex a in tzaj q'onte wipune tu'n tli'pj ti'j xob'l plech wu'ne, aju q'an k'uxb'il ttx'otx'il.</t>", "35": "<t>Aya kolol wi'je ex in chin klete tu'na, tzyu'n qine tu'n tb'anq'ab'a; tu'nju t-xtalb'ila puro b'a'n ma tz'el weye.</t>", "36": "<t>Mya kyuw ma tz'e'la nb'eye tu'na, ex b'ajx che ex jilj qe nqane.</t>", "37": "<pb/><t>Inx lpe'ye kyi'j aj q'oj wi'je, ex e pon knet qe wu'ne, maxi in ajtze tejxi kykub' b'aj wu'ne.</t>", "38": "<t>Kub' kyi'j wu'ne ex e kub' tz'aq twitz tx'otx'. Minti'tl e jaw we'. E kub' tz'aq qe t-xe nqane.</t>", "39": "<t>Aya tzaj q'onte wipumale tuj q'oj; o tb'inchaya tu'n kykub' mok'e' qe xjal nwitze, aqeju aj q'oj wi'je,</t>", "40": "<t>ex nwitze e je'l oq qe aj q'oj wi'je; kyja'tzun e naj wu'ne aqeju in che el ik'un weye.</t>", "41": "<t>E qanin onb'il, ex minti' jun onin kyi'j; e kub'san twitz Qman, ex minti' e tzaj ttzaq'we'n.</t>", "42": "<t>B'i'x e naj wu'ne mer ik tza'n quq in xi ti'n kyq'iq'. E b'aj nwab'ane mer ik tza'n tx'otx' tuj cay.</t>", "43": "<t>Ma chin klete tu'na te jun tnam mib'an b'in, ma chin ok tq'o'na te nejenel kyib'aj qe nasyon, qe xjal minti' ojtzqi'n wu'ne in che ajb'en weye.</t>", "44": "<t>Ok in chin yoline kye in chinx kyniman, ex in chin kub' b'i'ne kyu'n qe stranjer xjal.</t>", "45": "<t>Qe stranjer xjal in tzaj tchi kyi'j, ex in che lu'lun ok kyetz tuj lugar te kykolb'il kyib'.</t>", "46": "<pb/><t>Itz' te Qman. Nimanxwit aju kolol wi'je. Jawxwit nimsa'n Dios aju klol weye.</t>", "47": "<t>Atzunju Dios ma q'onte t-xel kyi'j qe aj q'oj wi'je, ex ma che kyaj tq'o'n qe tnam tjaq' nkawb'ile.</t>", "48": "<t>Ate Qman ma klon weye kye qe aj q'oj wi'je, aqeju jaw kyi'n kyib' tu'n kyq'ojin wi'je. Aya Nman, ma chin klete tu'na tuj kyq'ab' qe xjal jawni kywitz tu'n kyq'ojin.</t>", "49": "<t>Kyja'tzun kjawil nnimsa'ne tb'iya kyxol qe nasyon, ex chin b'itzale tu'n tjaw nimset tb'iya.</t>", "50": "<t>In tq'o'na tipumal ju rey sk'o'maj tu'na tu'n tkub' kyi'j qe aj q'oj tu'n; kukx in tb'incha'na xtalb'il te David ex kye qe tiyjil.</t>"}