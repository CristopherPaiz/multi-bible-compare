{"1": "<pb/>Tkyimlenxitzun Josué, xi kyqanin aj Israel te Qman alkye jun k'loj kyxol kykyaqil k'loj kyiyjil tu'n kyok tzoqpaj tnejel kyi'j aj Canaán.", "2": "Atzunte Qman tzaj ttzaq'we'n kyja': Aqe aj Judá che okel tzoqpaj tnejel, porke ma txi nq'o'ne tx'otx' lu te kye.", "3": "Atzun kye tiyjil Judá xi kyma'n kye kyerman aqeju tiyjil Simeón kyja': Qo' quk'ile tu'n qok tzoqpaj q'ojlel ti'j kytx'otx' aj Canaán, aju ma tzaj q'o'n qeye. Te tib'ajxi, ax ikx qeye qo xe'le kyuk'ile tu'n qok tzoqpaj q'ojlel ti'j tx'otx' ma tzaj q'o'n kyeye, che chi aj Judá. E je'xtzun qe tiyjil Simeón kyuk'il.", "4": "Kyja'tzun tten e ok tzoqpaj qe tiyjil Judá kyi'j aj Canaán ex kyi'j aj Ferezeo, ex e tzaj tq'o'n Qman qe xjal lu tuj kyq'ab'. Tuj tnam Bezec e kyim laj mil xinaq kyu'n.", "5": "Knet Adoni-bezec kyu'n tuj tnam Bezec. E ok tzoqpaj q'ojlel ti'j ex kub' kyi'j aj Canaán ex aj Ferezeo kyu'n.", "6": "Maske el oq Adoni-bezec, ex e je'x lpe' ti'j, o tzyet kyu'n, ex el kytx'emin qe tman tq'ab' kyuk'ix qe tman tqan.", "7": "Tmatzun Adoni-bezec: Ojtxi aqine el tx'eminte qe tman kyq'ab' ex qe tman kyqan 70 rey, ex xi nma'ne kye tu'n tjaw kysk'o'n qe tb'uchil pan in che kub' tz'aq tjaq' nmese, atzun ja'lo ma tb'incha Dios wi'je ik tza'nx o nb'inchaye kyi'j, chi Adoni-bezec. Xitzun kyi'n Adoni-bezec tuj Jerusalén, ex atzun o kyim.", "8": "<pb/>E ok tzoqpaj qe tiyjil Judá ti'j tnam Jerusalén ex tzyet kyu'n. Tb'ajlenxi kyb'yo'n tu'n spad kykyaqil xjal ate' tuj tnam, oktzun kyq'o'n tq'aq'al tnam.", "9": "Te tib'ajxi e ok tzoqpaj kyi'j aj Canaán, aqeju najlqe tuj tiwitz tx'otx' ex tuj tx'otx' Néguev ex tuj mlaj tx'otx'.", "10": "Ax ikx e ok tzoqpaj kyi'j aj Canaán, aqeju ate' tuj tnam Hebrón aju toktoq tb'i nej Quiriat-arba, ex kub' kyb'yo'n Sesai, tuk'ix Ahimán ex tuk'ix Talmai.", "11": "<pb/>Ex e ok tzoqpajtl ti'j tnam Debir aju toktoq tb'i nej Quiriat-sefer.", "12": "Atzunte Caleb xi ttziyan jun yol kyja': Alkye jun ma tz'ok tzoqpaj ti'j tnam Quiriat-sefer ex qa ma tzyet tu'n, jaku txi nq'o'ne nme'jele Acsa te tu'n tok te t-xu'jil.", "13": "O tzyet tnam tu'n Otoniel aju tky'ajal Cenaz aju titz'in Caleb; xitzun tq'o'n Caleb tme'jel Acsa tb'i tu'n tok te t-xu'jil Otoniel.", "14": "Ex tej otoq b'ant tten Acsa tu'n t-xi' tuk'il Otoniel, xi tma'n Otoniel te tu'n t-xi tqanin te tman jun piẍ tx'otx' te kojb'il. Ku'tztzun Acsa tib'aj bur ex xi tqanin Caleb te: <pb/>—¿Ti taja?", "15": "<pb/>Xi ttzaq'we'n Acsa: <pb/>—Wajb'ile tu'n t-xi nqanine jun xtalb'il teya. Yake ma tzaj tq'o'na weye aju tzqij tx'otx' tuj lugar Néguev, ax ikx q'ontza qe twi a' weye. <pb/>Xitzun tq'o'n Caleb te txin qe twi a' te jawni ex qe twi a' te kub'ni.", "16": "<pb/>Atzun qe tiyjil Hobab aju aj Quenita, aju tji' Moisés, e je'tz tuj tnam Tqan Xa'j tb'i tu'n kyxi' kyuk'il qe tiyjil Judá, ex e je'x tuj tzqij tx'otx' kye aj Judá tuj tx'otx' Néguev niqayin ttxlaj tnam Arad; atzun e kyaj ten najal junx kyuk'il qe xjal najlqe tuj tx'otx' lu.", "17": "Aqeju tiyjil Judá e je'x kyuk'il qe kyerman aqeju tiyjil Simeón, ex e ok tzoqpaj kyi'j aj Canaán aqeju najlqe tuj tnam Sefat, ex b'i'x kub' kyxitun tnam te jumajx. Kyja'tzun ok kyq'o'n tb'i tnam Horma.<f>[1]</f>", "18": "Tzyet tnam Gaza kyu'n tuk'ix tnam Ascalón ex tnam Ecrón ex qe tx'otx' ate' kyi'jele.", "19": "O ten Qman kyuk'il qe tiyjil Judá ex o tzyet tiwitz tx'otx' kyu'n, ex minti' e xkye' tu'n tex kylajo'n qe xjal najlqe tuj mlaj tx'otx', porke qe xjal lu puro k'uxb'il kycarwaj in che ajb'en tuj q'oj.", "20": "Te Caleb xi q'o'n tnam Hebrón ik tza'nx otoq tma Moisés, ex e je'x tlajo'n Caleb qeju ox tky'ajal Anac ate'toq tuj.", "21": "Atzun kye tiyjil Benjamín minti' e xkye' tu'n tex kylajo'n qe xjal aj Jebuseo aqeju najl tuj Jerusalén. Kyja'tzun qe xjal aj Jebuseo ax najlqe ja'lo junx kyuk'il qe tiyjil Benjamín tuj Jerusalén.", "22": "<pb/>Qe tiyjil José kub' kyximan tu'n kyok tzoqpaj ti'j tnam Betel, aju tnam Luz tb'i nej, xi kysama'n junjun xinaq ke'yilte tnam ex ate Qman in onintoq kyi'j.", "23": "", "24": "Aqeju xinaq otoq che pon ke'yilte tnam o kyil tej tetz jun xinaq tuj tnam, ex xi kyma'n te: Qa ma tzaj tyek'una qeye jatum b'a'n tu'n qokxe tuj tnam, mi'ntzun kub' qb'yo'ne.", "25": "Tzajtzun tyek'un xinaq jatum b'a'n tu'n kyokx tuj tnam, ex kub'tzun kyb'yo'n tu'n spad kykyaqil qe xjal najlqe tuj, atzunte xinaq aju otoq tzaj yek'unte jatum b'a'n tu'n kyokx tuj tnam, o klet kyu'n, kyuk'ix kykyaqil qeju ate' tuj tja.", "26": "Atzunju xinaq lu xi' tuj kytx'otx' aj Heteo, jaw tb'incha'n jun ak'aj tnam ex ok tq'o'n tb'i Luz, ex axtzun tb'i toksa'n ja'lo.", "27": "<pb/>Qe tiyjil Manasés minti' e xkye' tu'n tex kylajo'n qe xjal najlqe kyuj qe tnam lu: Bet-seán, Taanac, Dor, Ibleam ex Meguido, ex mi qe xjal najlqe kyuj qe aldey ate' niqayin kyi'j qe tnam lu; kyja'tzun qe xjal aj Canaán ax e najan kyuj qe tnam lu.", "28": "Tejtzun tok mastl kyipun aj Israel, e oktzun kyq'o'n qe aj Canaán aq'nal lajwers, ex minti' e xkye' tu'n tex kylajo'n.", "29": "<pb/>Ax ikx qe tiyjil Efraín minti' e xkye' tu'n tex kylajo'n qe aj Canaán, aqeju najlqe tuj tnam Gezer, kyja'tzun, ax e najan qe aj Canaán kyxol.", "30": "<pb/>Ax ikx qe tiyjil Zabulón minti' e xkye' tu'n tex kylajo'n qe aj Canaán, aqeju najlqe tuj tnam Quitrón ex tuj tnam Naalal, kyja'tzun qe xjal aj Canaán ax e najan kyxol, noq o'kx e ok kyq'o'n aq'nal lajwers.", "31": "<pb/>Ax ikx qe tiyjil Aser minti' e xkye' tu'n tex kylajo'n qe xjal aj Canaán, aqeju najlqe kyuj qe tnam lu: Aco, Sidón, Ahlab, Aczib, Helba, Afec ex Rehob.", "32": "Ex tu'nju minti' e xkye' tu'n tex kylajo'n qe aj Canaán kyuj qe tnam lu, kyja'tzun ax e kyaj ten najal kyxol.", "33": "<pb/>Ax ikx qe tiyjil Neftalí minti' e xkye' tu'n tex kylajo'n qe xjal aj Canaán, aqeju najlqe tuj tnam Bet-semes ex tuj tnam Bet-anat, ex e ok kyq'o'n te kymajen tu'n kyb'inchante aq'untl kyuwxix, ex axtzun e kyaj ten najal kyxol.", "34": "<pb/>Qe xjal aj Amorreo e je'x kylajo'n qe tiyjil Dan max kyuj tiwitz tx'otx', ex minti' xi kyq'o'n amb'il kye tu'n kyten kyuj chq'ajlaj.", "35": "Kyja'tzun, qe xjal aj Amorreo ax e najan t-xe witz Heres ex kyuj qe tnam Ajalón ex Saalbim. Ex tej tok mastl kyipun qe tiyjil José, e ok kyq'o'n qe aj Amorreo te kymajen tu'n kyb'inchante aq'untl kyuwxix.", "36": "<pb/>Aju tmojonil kytx'otx' aj Amorreo, atzun xi'yni twitz witz Acrabim, ponin max tuj tnam Sela, ex atzun xi'yintl te jawni."}