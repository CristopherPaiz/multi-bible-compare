{"1": "<pb/>Aju T-xew Qman Dios at wuk'ile, porke ma tzaj q'o'n woklene tu'n Qman ex ma chin tzaj sama'ne q'olte tqanil b'a'n kye meb'a, tu'n kyb'anix qeju b'is ta' kyanmi, tu'n t-xi nq'o'ne tqanil kye qeju e je'x q'i'n pres tu'n kykolpet ex tu'n tjaqet tlamel kyja pres,", "2": "ex tu'n t-xi nq'o'ne tqanil ti'j tq'ijlalil tu'n tul kanun t-xtalb'il Qman ex tu'n tkub' kycastiw qe aj q'oj ti'j. Ma chin tzaj t-sama'n tu'n tq'uqb'et kyk'u'j qeju in che b'isun,", "3": "tu'n t-xi nq'o'ne tzalajb'il te t-xel b'is kye qeju in che b'isun tuj tnam Sión, tu'n t-xi nq'o'ne nim tzalajb'il kye te t-xel oq'el ex tu'n kyb'itzan te nimb'il tb'i Dios te t-xel b'is. Ik che okel ik tza'n jun wi' k'ol awa'n tu'n Qman ex ok kyb'incha' aju tz'aqlxix tu'n tyek'unjtz tajwalil Qman.", "4": "<pb/>Kjawil kyb'incha'n juntl maj qe tnam ex qe ja e kub' xitj ojtxi.", "5": "Stranjer xjal che okel kwentil kyi'j kyẍne'le ex che aq'nal tuj kykojb'ile ex ti'j tqan uva at kyeye.", "6": "Atzun kyeye k'okel q'o'n kyb'iye pal te Qman ex tmajen Qdios. Che wa'le ti'j kyq'inumab'l txqantl nasyon ex aju kyajwalil k'okel te jun adorn te kyeye.", "7": "Ex tu'nju nimxix ma tzik'x kyu'ne ex nim ma kub' kych'ixwiye ex nim ma che ok ik'lene, kyja'tzun il ti'j tu'n kyk'monteye nim q'inumab'l ax tuj kytanmiye ex che tzalajele te jumajx.", "8": "Porke nim in tzalaj Qman tu'n tb'inchet aju tz'aqlxix ex ik'un tu'n aju elq'a'mj ex ju b'yoj xjal. Ok tq'a' chojb'il tb'anilxix kye qe xjal etzan tu'n ex kyjel b'ant ti'j jun tyol kyuk'il te jumajx.", "9": "Qe kyiyjil che ul itz'j te tib'ajxi che okel te ma' kyoklen kyxol qe txqantl nasyon; kykyaqil qeju che ke'yil kyi'j k'elel kynik' ti'j qa tkub' tky'iwb'il Qman kyib'aj.", "10": "<pb/>Nimxix in chin tzalaje ti'j Qman ex in noj tuj wanmiye tu'n tzalajb'il ti'j Ndiose, porke ma chin klete tu'n ex ma chin ok q'o'ne te tz'aqlxix tu'n. Ik ma chin oke ik tza'n jun ku'xun kyja' tmoje' tok t-xb'alun tb'anilxix, ex ik tza'n jun q'apoj kyja' tmoje' in b'aj tb'incha'n tib' ex nno'k tq'o'n tu'.", "11": "Porke ik tza'n te tx'otx' in tpoq'sa'n tawal ex in tzaj t-xul awal tuj pe'n, ikxtzun ok tb'incha' Qman tu'n kukx tb'inchet aju tz'aqlxix, ex kykyaqil nasyon kjawil kynimsa'n tb'i tu'n kyb'itz."}