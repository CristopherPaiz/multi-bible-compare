{"1": "<pb/>Etztzun Abram tuj Egipto tu'n tul tuj tx'otx' Néguev tuk'ix t-xu'jil ex tkyaqilju attoq te. Tuk'ix Lot etz tuk'il.", "2": "Attoq nimxix tq'inumab'l Abram, nim talun, nim saq pwaq ex nim q'an pwaq.", "3": "Cheb'ale ajtz tuj Néguev tu'n tul max tuj tnam Betel, ex tu'n tultl jatum otoq kub' tq'o'n tja, xb'alun ja, t-xol tnam Betel tuk'il Hai,", "4": "jatum otoq kub' tb'incha'n jun altar, ex atzun tzaj tna'n tb'i Qman.", "5": "<pb/>Ax ikx te Lot, aju in b'ettoq tuk'il Abram, ate'toq t-ẍne'l, twakẍ ex qe xjal ax najl tuk'il;", "6": "atzunju lugar jatum o che ten minti' kanun tu'n kyk'a'chit kykyaqil qe kyalun, tu'nju nimxix. Minti' tumel tu'n kyanq'in junx.", "7": "Tzaj q'oj kyxol qe kwentil talun Abram ex qe kwentil talun Lot. Ax ikx ax najltoq qe aj Canaán ex qe aj Ferezeo tuj lugar lu.", "8": "Tmatzun Abram te Lot kyja': Mya b'a'n tu'n tten q'oj qxol, mi kyxol qe kwentil walune ex qe kwentil taluna, tu'nju qerman qib'.", "9": "Ja'lotzun chin kub'sale twitza, pa'mil tib'a wi'je. Lu tkyaqil tx'otx' tkub' twitza. Qa ma txi'ya tuj nayaj, jaku chinx weye tuj b'anq'ab'aj; qatzun ma txi'ya tuj b'anq'ab'aj, jaku chinx weye tuj nayaj.", "10": "<pb/>Xitzun tke'yin Lot tkyaqil chq'ajlaj ttzi a' Jordán. Aju tx'otx' lu attoq nim a' tuj te a'lb'il tx'otx' ex tb'anilxixtoq ke'yin, ponin b'aj max ti'j tnam Zoar, ik tza'nju tawal Qman, ex mer ik ke'yin ik tza'n tx'otx' Egipto. A jlu o b'aj tej na'nxtoq kykub' t-xitun Qman qe tnam Sodoma ex Gomorra.", "11": "Jawtzun t-sk'o'n Lot tkyaqil chq'ajlaj ttzi a' Jordán, ex kyja' xi' tuj tjawitz q'ij. Kyja'tzun el kypa'n kyib' Abram tuk'il Lot.", "12": "Kyajtzun ten Abram tuj tx'otx' Canaán, atzunte Lot xi' najal kyxol qe tnam ate'toq tuj chq'ajlaj, niqayin ti'j tnam Sodoma.", "13": "Kykyaqil xjal tuj Sodoma puro mya b'a'n qe ex aj ilxix qe twitz Qman.", "14": "<pb/>Tel-lenxi tpa'n tib' Lot, tma Qman te Abram kyja': Ax jatum ta'ya, ke'yinxa jawni ex kub'ni, okni ex elni;", "15": "tkyaqil tx'otx' in tila kxel nq'o'ne teya ex kye tiyjila te jumajx.", "16": "Ik che okel qe tiyjila wu'ne ik tza'n tajlal tquqil tx'otx'. Qa at jun xjal jaku b'ant tajlante tquqil tx'otx', ax ikx kb'antel tajlante kyi'j tiyjila.", "17": "We'ktza ex b'eta twitz tx'otx' lu. B'etinxa tuj tnuqb'il ax ikx tkyaqil twitz, porke teya kxel nq'o'ne.", "18": "<pb/>Ik'tzun tlaq'b'a'n Abram tja, xb'alun ja, ex xi' najal kyjaq' qe tze' k'ol tuj ttx'otx' Mamre, niqayin ti'j tnam Hebrón. Atzun jaw tb'incha'n jun altar te k'ulb'il te Qman."}