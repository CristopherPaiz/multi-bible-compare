{"1": "<pb/>Otoq tijin Abraham ex otoq ky'iwlanjtz tu'n Qman tuj tkyaqil.", "2": "At jun q'ij tzaj ttxko'n Abraham aju mas tij xjal kyxol qe tmajen, aju kwentil tkyaqilju attoq te, ex xi tma'n te kyja': <pb/>—Q'o'nktz tq'ab'a tjaq' nkuxe,", "3": "ex q'mantza jun yol axix tok twitz Qman aju Dios at tuj kya'j ex at twitz tx'otx', tu'n mi'n tq'onteya amb'il te Isaac aju nky'ajale tu'n tmoje' tuk'il jun xu'j tzalu tuj tx'otx' Canaán jatum najl qine,", "4": "noq o'kx kxe'la tuj tx'otx' jatum tzajni qine ex kyxol qe xjal at nxilene kyuk'il, ex ktzajeltzun ti'na jun xu'j te t-xu'jil Isaac aju nky'ajale, chi Abraham.", "5": "<pb/>Xitzun ttzaq'we'n majen kyja': <pb/>—¿Yajtzun qa tk'i' q'apoj tu'n ttzaj wuk'ile? ¿Kxe'lpetzun wi'ne tky'ajala tuj tx'otx' jatum etza? Chi majen.", "6": "<pb/>Xitzun tma'n Abraham te kyja': <pb/>—Mi'n. Mi'n txi ti'na nky'ajale ma chixin.", "7": "Ate Qman, aju Dios at tuj kya'j, aju etz q'inte weye tuj tja nmane ex tuj kytx'otx' qe xjal at nxilene kyuk'il, o tzaj ttziyan weye, chi kyja': Ktzajel nq'o'ne tx'otx' lu kye tiyjila; ex tzul t-sama'n t-anjel tu'n t-xi' nej twitza tu'n ttzaj ti'na jun t-xu'jil nky'ajale ma chixin.", "8": "Qatzun tk'i' xu'j tu'n ttzaj tuk'ila, myatzun aya at til, tu'nju otoq japun tu'na aju otoq txi ttziyana, ex mi'n txi ti'na nkya'jale ma chixin, chi Abraham.", "9": "<pb/>Okxtzun tq'o'n majen tq'ab' tjaq' tkux Abraham aju tpatrón, ex xi ttziyan tu'n tjapun tu'n ik tza'n otoq tma Abraham.", "10": "Jawtzun t-sk'o'n tkyaqil wiq oyaj tb'anilxix ti'j tkyaqilju attoq te Abraham, xi ti'n laj chej camey, ex pon tuj ttanmi Nacor tuj tx'otx' Mesopotamia.", "11": "E ojlantzun qe chej camey tu'n majen ttzi jun xoch ti'jtzi tnam, te qale tuj or ok in che ul qe xu'j q'il a'.", "12": "Oktzun ten majen na'l Dios ex tma kyja': Nman Dios, aya Tdios npatrone Abraham, chin tonintza tu'n tel b'a'n tkyaqil, ex b'inchama xtalb'il te npatrone Abraham.", "13": "Atine ttzi xoch lu, ex qe q'apoj te tnam lu, atzun in che ul q'il a'.", "14": "Aju q'apoj kxel nma'ne te kyja': Chin kub'sale twitza, pich'b'antza twi t-ẍoq'a tu'n nk'ane a', ex qa ma tzaj ttzaq'we'n weye kyja': K'ana a', ax ikx kxel nq'o'ne kyk'a tcheja camey, qa chi, awttzun q'apoj lu aju sk'o'maj tu'na tu'n tok te t-xu'jil Isaac aju tmajena. Kyja'tzun k'elel nnik'e ti'j qa otoq tb'inchaya xtalb'il te npatrone, chi majen.", "15": "<pb/>Na'nxtoq tb'aj na'n Dios tej tul Rebeca, tjax t-ẍoq' twi t-semil. Ate Rebeca tme'jel Betuel, atzunte Betuel tal Milca ex tky'ajal Nacor. Ate Nacor terman Abraham.", "16": "Ate q'apoj lu tb'anilxix ke'yin ex na'nxtoq tlonte xinaq. Ku'x ttzi xoch, ku'x tnojsa'n t-ẍoq' ex kyja'toq taj meltz'aj,", "17": "xi'tzun qelan majen ti'j, ex xi tma'n te kyja': <pb/>—Chin kub'sale twitza, q'ontza ch'in nk'aye a' tku'x tuj t-ẍoq'a, chi majen.", "18": "<pb/>Xi ttzaq'we'n q'apoj: <pb/>—K'ana a' tat. <pb/>Kub'tzun ti'n naj q'apoj t-ẍoq', o ttzuy tu'n tq'ab', ex xi tq'o'n tk'a majen.", "19": "Tejtzun tb'aj k'an majen, xi tma'n q'apoj te kyja': <pb/>—Ax ikx kjawitz wi'ne a' te kyk'a tcheja camey okxi kynoj, chi q'apoj.", "20": "<pb/>Kyajtzun tqo'n naj tuj kyk'ab'l alumaj aju a' tku'xtoq tuj t-ẍoq', xi qelan, ex ela' maj b'ant tqan q'il a' ttzi xoch tu'n kyk'an kykyaqil qe chej camey.", "21": "In ke'yintoq majen ti'j q'apoj, ex minti' o q'ajt, tu'n tel tnik' ti'j qa otoq tzaj onin tu'n Qman tuj tb'e ex qa mi'n.", "22": "Tejtzun kyb'aj k'an qe chej camey, xi tq'o'n majen jun argoy te txin, q'an pwaq ttx'otx'il, ch'ixmi mij mey ons talil. Ax ikx xi tq'o'n kab'e tqul q'ab'aj, q'an pwaq kytx'otx'il, ex kyaje ons talil junjun.", "23": "Xitzun tqanin te q'apoj kyja': <pb/>—¿Alkye tmana? Najsama, ¿atpe posad max tja tmana tu'n qkyaj tene tuj qonik'an ja'lo? Chi majen.", "24": "<pb/>Xi ttzaq'we'n q'apoj: <pb/>—Tme'jel Betuel qine, aju tal Milca ex tky'ajal Nacor.", "25": "Ax ikx at ttxa triw ex nim kywa chej, ex at posad qjaye tu'n kykyaj tene tuj qonik'an ja'lo, chi q'apoj.", "26": "<pb/>Kub'tzun mok'e' majen, ok ten k'ulul te Qman,", "27": "ex tma kyja': <pb/>—Nimanxwit tb'i Qman aju Tdios npatrone Abraham. Kukx tzaj tq'o'n t-xtalb'il te npatrone, ex ma japun tyol aju tzaj ttziyan te; ex ma chin tzaj t-ẍaqlu'n tu'n wule kyja t-xjalil npatrone, chi majen.", "28": "<pb/>Xitzun qelan Rebeca max tja q'malte te ttxu' ti'j tkyaqilju otoq b'aj.", "29": "Attoq jun t-xib'an Rebeca, Labán tb'i. Atzun te jlu xi qelan lolte tmajen Abraham max ttzi xoch,", "30": "tu'nju otoq tz'ok tke'yin Labán aju oyaj ex qe tqul q'ab'aj tkub'toq tqul tq'ab' tanb' ex otoq tb'i aju in tma'ntoq tanb' ti'j tkyaqilju yol otoq tma xinaq te; ultzun laq'e' Labán ti'j tmajen Abraham axtoq ta' ttzi xoch kyuk'il qe chej camey.", "31": "Xitzun tma'n Labán kyja': <pb/>—Tzaja, aya ky'iwla'n tu'n Qman. ¿Tiqu'n kyjel tena tzalu? Ma b'ant tten ja wu'ne jatum tu'n ttena, ex at posad kye tcheja, chi Labán.", "32": "<pb/>Xi'tzun majen max tja Labán. El ti'n Labán kyiqatz qe chej camey, ex xi tq'o'n kywa tuk'ix ttxa triw; ax ikx tzaj ti'n a' tu'n tel tx'jet kyi'j tqan majen, kyuk'ix kyqan qe tuk'il.", "33": "Kub'tzun q'o'n wab'j kywitz tu'n kywa'n, atzunte majen xi tma'n kyja': <pb/>—Mlay chin wa'ne qa na'nxtoq t-xi nma'ne nsanjelale. <pb/>Xitzun ttzaq'we'n Labán: <pb/>—Yolina, chi Labán.", "34": "<pb/>Tmatzun majen kyja': <pb/>—Majen qine te Abraham.", "35": "Tkub' nim tky'iwb'il Qman tib'aj npatrone, ex o tz'ok q'inun tu'n: o che tzaj q'o'n t-ẍne'l kyuk'ix twakẍ, saq pwaq tuk'ix q'an pwaq, tmajen xinaq ex tmajen xu'j, tchej camey ex tbur.", "36": "Tej otoq tijin Sara aju t-xu'jil npatrone, ul itz'j jun tal tky'ajal npatrone, ex tetzun q'a lu o txi tq'o'n tkyaqil tq'inumab'l.", "37": "Tzaj tma'n npatrone weye tu'n t-xi nma'ne jun yol axix tok twitz Qman Dios, ex tma kyja': Mi'n taq'a amb'il te nky'ajale tu'n tmoje' tuk'il jun xu'j aj Canaán jatum najl qine ja'lo.", "38": "Txi'ya kyxol qe wermaniye ex jyo'metza jun t-xu'jil nky'ajale kyxol qeju at nxilene kyuk'il, chi weye.", "39": "Xitzun nma'ne te kyja': Tat, ¿yajtzun qa tk'i' q'apoj tu'n ttzaj wuk'ile? Nchiye.", "40": "Tzajtzun ttzaq'we'n npatrone: Ate Qman aju in chin b'ete twitz, ktzajel t-sama'n t-anjel tuk'ila, ex b'a'n k'elel tb'eya tu'n. Ktzajel ti'na t-xu'jil nky'ajale kyxol qeju at nxilene kyuk'il ex kyxol qe wermaniye.", "41": "Oktzun tpona kyxol qe xjal at nxilene kyuk'il, qatzun mi'n saj kyq'o'n q'apoj tu'n ttzaj tuk'ila, minti'tzun tila ti'j yol ma tzaj ttziyana weye, chi npatrone Abraham.", "42": "Kyja'tzun tten, ẍin ule ttzi xoch, ẍin ok tene na'l Dios ex xi nma'ne te kyja': Qman, aya Tdios npatrone Abraham, qa ok tb'inchaya tu'n wele b'a'n tuj nsanjelale lu,", "43": "ok tul q'apoj q'il a' ttzi xoch lu jatum atine, ex ok t-xi nma'ne te: Chin kub'sale twitza, q'ontza ch'in nk'aye a' tuj t-ẍoq'a, nchiloye te,", "44": "ex qa ma tzaj ttzaq'we'n weye kyja': K'ana a', ex kjawitz wi'ne a' te kyk'a tcheja camey, qa chi, awttzun q'apoj lu aju sk'o'maj tu'na, Nman, tu'n tok te t-xu'jil tky'ajal npatrone, nchiye.", "45": "Na'nxtoq nb'aj na'ne Dios tuj wanmiye tej kyja' t-xi' Rebeca tuk'il t-ẍoq' tjax twi t-semil. Tejtzun xpon ttzi xoch, xi nma'ne te kyja': Chin kub'sale twitza, q'ontza ch'in nk'aye a'.", "46": "Xkub'tzun ti'n naj t-ẍoq' ex xtma weye kyja': K'ana a', ax ikx kxel nq'o'ne kyk'a tcheja camey, chi Rebeca. Ẍin k'ane a', ax ikx xi tq'o'n kyk'a ncheje camey.", "47": "Xitzun nqanine te kyja': ¿Alkye tmana? Atzun te saj ttzaq'we'n: Tme'jel Betuel qine, aju tky'ajal Nacor ex tal Milca, chi txin. Soktzun nq'o'ne jun argoy ti'j ttxa'n, ex kab'e tqul q'ab'aj sok nq'o'ne ti'j tq'ab'.", "48": "Ẍin kub'tzun mok'e'ye, ẍin ok tene k'ulul twitz Qman, ex xjaw nnimsa'ne tb'i Qman aju Tdios npatrone Abraham, aju Dios otoq ẍaqlunte weye tuj jun b'e tuj tumelxix, tu'n t-xi wi'ne tme'jel terman npatrone, tu'ntzun tok te t-xu'jil tky'ajal.", "49": "Ja'lotzun, kymantze weye qa ok kyb'inchaye xtalb'il te npatrone ex axix tok kyu'ne, ex qatzun mi'n, kymantze weye, jakutzun wile alkye kb'antel wu'ne, chi majen.", "50": "<pb/>Xitzun ttzaq'we'n Labán ex Betuel kyja': <pb/>—Tkyaqil jlu tuk'il Qman ma tzaj, ex mlay b'ant tu'n t-xi qma'ne teya ok, ex qa mi'n.", "51": "Lu Rebeca lu, q'inxa ex txi'ya. E tok te t-xu'jil tky'ajal tpatrona ik tza'nx ma tma Qman, che chi.", "52": "<pb/>Tejtzun tb'inte tmajen Abraham qe yol lu, kub' ẍmeje' twitz Qman, pon takl tib'aj twitz max twitz tx'otx'.", "53": "Jatztzun ti'n majen qe oyaj q'an pwaq ex saq pwaq kytx'otx'il, kyuk'ix xb'alun, ex xi tq'o'n te Rebeca. Ax ikx xi tq'o'n qe oyaj tb'anilxix te t-xib'an ex te ttxu'.", "54": "Tb'ajlenxitzun tkyaqil jlu, ok ten majen wa'l ex k'al kyuk'ix qe tuk'il, ex axtzun e kyaj ten te qonik'an. Te prim tuj juntl q'ij tej kyjaw we', tma majen kyja': <pb/>—Kyq'ontze amb'il weye tu'n waj meltz'aje tja npatrone.", "55": "<pb/>Xitzun ttzaq'we'n t-xib'an Rebeca ex ttxu' kyja': <pb/>—E tkyaj ten q'apoj laj q'ijtl quk'ile, ex qa mastl, ex b'a'ntzun tajxi tuk'ila.", "56": "<pb/>Atzunte majen xi tma'n: <pb/>—Mi'n chin kub' kytzyuntle. Ma tz'onin Qman weye ex b'a'n ma tz'el nb'eye. Tu'ntzun jlu, kyq'ontze amb'il weye tu'n waje tja npatrone, chi majen.", "57": "<pb/>Xitzun kytzaq'we'n: <pb/>—Qtxkontz q'apoj, ex qqaninx te chi tok tu'n.", "58": "<pb/>Txkettzun Rebeca kyu'n, ex xi kyqanin te kyja': <pb/>—¿Kxe'lpeya tuk'il xinaq lu? Che chi. <pb/>Xi ttzaq'we'n Rebeca: <pb/>—Ok. Chin xe'le.", "59": "<pb/>Xitzun kyq'o'n amb'il tu'n t-xi' Rebeca tuk'ix ju xu'j kwentil te, tuk'ix tmajen Abraham ex qe tuk'il.", "60": "Kub'tzun ky'iwla'n Rebeca kyu'n ex kyma kyja': <pb/><t>Aya qanb'e, tz'okxwita te txuyb'aj kye ela' mil xjal ex tz'elwit kyetzan qe tiyjila kytanmi qe aj q'oj kyi'j.</t>", "61": "<pb/>Atzunte Rebeca kyuk'ix qe tmajen xu'j e jaxtzun kyib'aj chej camey, ex e ok lpe' ti'j tmajen Abraham. Kyja'tzun tten xi' Rebeca tuk'il tmajen Abraham, ex kub' b'e kyu'n.", "62": "<pb/>Otoq tz'ajtz Isaac ttzi xoch Beer-lahai-roi, tu'nju atzun najltoq tuj tx'otx' Néguev.", "63": "Otoq tz'etz Isaac na'l Dios tuj kojb'il te qale, jaw tke'yin ex o til kyja' kytzaj laq'e' junjun chej camey.", "64": "Ax ikx te Rebeca xi tke'yin, ex o ilwaj Isaac tu'n. Tejtzun tlonte, ku'tz tib'aj chej camey.", "65": "Xi tqanin te majen: <pb/>—¿Alkye xinaq in b'et ttzaj ma chixin? Xitzun ttzaq'we'n majen: <pb/>—Atzun npatroneju. <pb/>Tzajtzun ti'n t-xmuj Rebeca, ex ok tmaqsi'n twitz tu'n.", "66": "<pb/>Xi ttx'olb'a'n majen te Isaac tkyaqilju otoq tb'incha.", "67": "Xitzun q'i'n Rebeca tu'n Isaac tuj tja Sara aju qtzan ttxu', ex moje' Isaac tuk'il. Nim o k'ujlanjtz Rebeca tu'n Isaac. Kyja'tzun tten o qe' tk'u'j Isaac ti'j tkyimlen qtzan ttxu'."}