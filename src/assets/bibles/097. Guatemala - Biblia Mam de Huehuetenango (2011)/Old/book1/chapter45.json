{"1": "<pb/>Minti' o tipatl José tu'n mi'n tjaw oq' kywitz kykyaqil qe ajb'el te. Tu'ntzun jlu jaw tq'ajq'ajel twi' ex tma: Kyexe kykyaqile tzalu, chi José. Kyja'tzun, mi jun ajb'el kyaj ten tuk'il tej t-xi tma'n kye ttzik qa kyerman kyib'.", "2": "Oktzun ten José oq'el kyuwxix, o kyb'i kykyaqil aj Egipto, ex pon tqanil jlu max tuj tja Faraón.", "3": "Xitzun tma'n José kye terman: <pb/>—Aqine José. ¿Itz'xpe nmane? Chi José. <pb/>Atzun kye terman minti' o b'ant ttzaq'wenjtz kyu'n, tu'nju b'i'x e sek'paj twitz José.", "4": "Xitzun tma'n José kye terman: <pb/>—Che laq'etze ntxlaje, chi José. <pb/>Atzun kye e je'x laq'e', ex xi tma'n kye: <pb/>—Aqine José aju kyermaniye, aju tzaj kyk'ayine tuj Egipto.", "5": "Atzun ja'lo, mi'n che b'isune ex mi'n tzaj kyq'oje kyxole ti'j ju ntzajlen kyk'ayine tzalu, tu'nju ate Dios tzaj samante weye tu'n wul neje kywitze tu'n kyklet xjal.", "6": "Ma b'ant-xi kab' ab'q'i ttzajlen we'yaj twitz tx'otx', ex tuj jwe'tl ab'q'i ja'lo mi a'l jun xjal k'awal mi kchmol twitz awal.", "7": "Ate Dios tzaj samante weye tu'n wul neje kywitze tu'n tkyaj klet kyiyjile twitz tx'otx', ex tu'n kykolpete tuj jun tumel ma'xix toklen.", "8": "Tu'ntzun jlu, mya kyu'ne in tzaj kysama'ne tzalu, noq o'kx tu'n te Dios, ex ax te o tz'ok q'onte weye te onil te Faraón, te nejenel tuj tja ex te gobernador tib'aj tkyaqil tx'otx' Egipto.", "9": "Kyxi naje tuk'il nmane ex kymanxe te kyja': Chitzun José aju tky'ajala: Ate Dios o tz'ok q'onte weye te gobernador tib'aj tkyaqil tx'otx' Egipto. Tzaja wuk'ile jurat naj.", "10": "Atzun knajala tuj lugar Gosén, kyuk'ix qe tk'wa'la, qe tal tchmana, kykyaqil qe taluna ex tkyaqilju at teya. Kyja'tzun, niqayin ntxlaje ktela.", "11": "Atzun kxel nq'o'ne twaya tu'nju atx jwe' ab'q'i we'yaj, tu'ntzun mi'n tkyima tu'n meb'yil, aya ex qeju ate' tuj tjaya ex tkyaqilju at teya, che chikuye te nmane.", "12": "Lu witz'ine Benjamín, ax ikx kyeye che okele testiw ti'j, qa aku qine in chin yolin kyuk'ile.", "13": "Kytx'olb'anxe te nmane ti'j tkyaqil woklene tok tzalu tuj Egipto, ex ti'j tkyaqilju ma kyile tzalu. Kyxi naje q'ilte nmane, chi José xi tma'n kye.", "14": "<pb/>Tzajtzun tchle'n José aju titz'in Benjamín tb'i, ex ok ten oq'el. Ax ikx te Benjamín ok ten oq'el chle'ntoq José tu'n.", "15": "El ttz'ub'an José kywitz kykyaqil qe terman, ex ok ten oq'el tej kytzaj tchle'n. Te tib'ajxi jlu, e ok ten qe terman yolil tuk'il.", "16": "<pb/>O pon tqanil lu tuk'il Faraón tuj tja, chi kyja': Ma che ul qe terman José, ex o jaw tzalaj Faraón kyuk'ix qe ajb'el te.", "17": "Xitzun tma'n Faraón te José kyja': <pb/>—Q'manxa kye termaniya tu'n tok kyq'o'n tiqatz kychej tu'n kyaj tuj Canaán,", "18": "ex e ttzaj kyi'n kyman kyuk'ix qe kyxu'jil ex kyk'wa'l, ex e kyul wuk'ile. Kxel nq'o'ne kye aju tb'anil tx'otx' tzalu tuj Egipto, ex che wa'l ti'j tb'anil wab'j ktzajel tuj tx'otx' lu.", "19": "Q'manxa kye tu'n kyxi kyi'n carwaj tzalu tuj Egipto tu'n ttzaj kyi'n kyxu'jil ex qe kyk'wa'l, tuk'ix kymane, ex e kytzaj tzalu.", "20": "Mi'n che ok we' ti'j aju at kye ma chixin, porke k'okel te kye aju q'inumab'l at tzalu tuj Egipto, chi Faraón.", "21": "<pb/>B'anttzun kyu'n qe tky'ajal Israel ikju. E je'x tq'o'n José carwaj kye ik tza'nx otoq tma Faraón, ex xi tq'o'n kywa tuj kyb'e.", "22": "Ax ikx xi tq'o'n José jun paq t-xb'alun teyle junjun; atzunte Benjamín xi tq'o'n ox syent saq pwaq te, ex jwe' paq t-xb'alun.", "23": "Ex xi t-sama'n José laj bur tjaq' iqtz tb'anilxix attoq tuj Egipto. Ex lajtl bur xi' tjaq' iqtz triw tuk'ix wab'j ex chib'j, tu'n tb'aj tu'n tman tuj tb'e ok ttzaj.", "24": "B'aj tq'olb'en tib' José kyuk'il qe terman ex xi tma'n kye kyja': Mi'n che q'ojle tuj b'e, chi José. <pb/>Kub'tzun b'e kyu'n.", "25": "E ajtztzun tuj Egipto, ex e pon tuj Canaán jatum najltoq Jacob aju kyman.", "26": "Xitzun kytx'olb'a'n te kyman kyja': Itz'x te José, ex a in kawin tib'aj tkyaqil tx'otx' Egipto, che chi. B'i'x naj tnab'l Jacob tu'n jlu, ex minti' xi tniman.", "27": "Tej tb'aj kytx'olb'a'n tkyaqilju otoq tma José kye, ex tej tlonte Israel qe carwaj otoq che tzaj t-sama'n José te q'ib'l te, jaw tzalaj nim,", "28": "ex tma kyja': Ax tok itz'x José aju nky'ajale. Ma chinxe tuk'il, ex ok wila'ye na'nxtoq nkyime."}