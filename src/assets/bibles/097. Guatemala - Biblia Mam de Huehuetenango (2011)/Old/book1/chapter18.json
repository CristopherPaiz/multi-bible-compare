{"1": "<pb/>Kub' tyek'un tib' Qman twitz Abraham kyjaq' tze' k'ol tuj ttx'otx' Mamre. Q'uqltoq Abraham ttzi tja xb'alun ja, tej nimtoq kyaq, tb'ajlen chilkuq'ij.", "2": "Xitzun tke'yin Abraham ex o til ox xinaq wa'l kykub' twitz. Tejtzun tke'yinte Abraham qe xinaq lu, jurat naj jaw we' k'molte kye, kub' ẍmeje', pon takl tib'aj twitz max twitz tx'otx',", "3": "ex tma kyja': <pb/>—Tat, qa ma knet xtalb'il wu'ne tuj twitza, chin kub'sale twitza, mi'n tz'aj naja tuj njaye, aqine tmajena.", "4": "E ttzaj q'it ch'in a' tu'n tel tx'jet kyi'j kyqane, ex che ojlane tjaq' t-xlekumal tze' lu.", "5": "Ktzajel wi'ne ch'in kywaye tu'ntzun toktl kyipune, ex tb'ajlenxi kywaye, jakutzun tzyettl kyb'eye. Atzun til ma che ule wuk'ile, aqine kymajene, chi Abraham. <pb/>Tzaj kytzaq'we'n qe xinaq: <pb/>—B'inchama ik tza'n ma tmaya, che chi.", "6": "<pb/>Okxtzun naj Abraham tuj tja ex xi tma'n te Sara: <pb/>—Jurat-x q'intza ox malb'il harin aju tb'anil, xyoq'in b'aja, ex b'inchama junjun pan, chi Abraham.", "7": "<pb/>Jurat naj xi ojqelan Abraham jatum ate'toq twakẍ, etz tjyo'n aju tal wakẍ mas tb'anil ex xi tq'o'n te jun tmajen. Atzunte jlu, jurat naj b'aj tb'incha'n.", "8": "Ax ikx tzaj ti'n Abraham kyes ex lech tuk'ix chib'j otoq tzq'aj, ex kub' tq'o'n kywitz. Ax o kub' we' kytxlaj tej in che wa'ntoq tjaq' tze'.", "9": "<pb/>Tzajtzun kyqanin te kyja': <pb/>—¿Jatum ta' Sara aju t-xu'jila? Atzun te xi ttzaq'we'n kye: <pb/>—Max ta' tuj ja.", "10": "<pb/>Tmatzun jun kyxol qe ox xinaq kyja': <pb/>—Tuj juntl ab'q'i chin ultle tuk'ila, ex tzul itz'j jun tal Sara aju t-xu'jila, chi xinaq. <pb/>Atzunte Sara in b'intoq ti'j yol, tajsa'ntoq ti'jxi Abraham ttzi ja.", "11": "Otoq che tijin Abraham tuk'ix Sara ex otoq we' ttxjon Sara ik tza'nx in b'aj kyi'j xu'j teyle junjun xjaw.", "12": "Tu'ntzun jlu xi ttze'n Sara tuj tanmi ex kub' t-ximan kyja': ¿Axpelo tok tzul itz'j jun wale, porke ma chin tijine ax ikx te nchmile ma tijin?", "13": "Tmatzun Qman te Abraham: <pb/>—¿Tiqu'n ma jaw tze'n Sara ex ma tma kyja': Axpelo tok tzul itz'j jun wale ex ma chin tijine?.", "14": "¿Atpelo jun ti'xti kyuw mlay b'ant wu'ne? Tuj tq'ijlalil b'animaj ti'j chin ultle tuk'ila ex tzul itz'j jun tal Sara, chi Qman.", "15": "<pb/>Tzaj t-xob'il Sara ex kub' tewan. <pb/>—Minti'we ma chin jaw tze'n, chi Sara. <pb/>Tzajtzun ttzaq'we'n Qman te kyja': <pb/>—Mi'n. B'a'n wu'ne ma jaw tze'na, chi Qman.", "16": "<pb/>E jawtzun we' qe xinaq, tzyet kyb'e ex xi kyke'yin tumlal tnam Sodoma. Xi b'et ch'in Abraham kyuk'il tu'n kyb'aj kyq'olb'en kyib'.", "17": "Tmatzun Qman: ¿Kb'elpelo wewane twitz Abraham aju kb'antel wu'ne?", "18": "Ax tok k'okel Abraham te jun nintz nasyon ex nim tipun, ex ti'j che b'el nky'iwla'ne kykyaqil xjal twitz tx'otx'.", "19": "O jaw nsk'o'ne tu'n t-xi tma'n kye tk'wa'l ex kye tiyjil tu'n tkub' kyb'i'n qe nxnaq'tzb'ile, ex tu'n kyb'inchante aju b'a'n ex tz'aqlxix, tu'ntzun tjapun wu'ne tkyaqilju o txi ntziyane te, chi Qman.", "20": "Tzajtzun tma'n Qman te kyja': <pb/>—Ma nb'iye tqanil ti'j tkyaqil mya b'a'n in kyb'incha'n qe aj Sodoma ex qe aj Gomorra, ex kyja' tch'iy nimxix kyil.", "21": "Tu'ntzun jlu chin b'elexe ke'yilte ja'lo, ex ok wila'ye qa ax tok o chmet mya b'a'n ik tza'n o nb'iye, ex qa mi'n. Atzun k'elel nnik'e ti'j, chi Qman.", "22": "<pb/>Kub'tzun b'e kyu'n qe kab'e xinaq tu'n kypon tuj Sodoma, atzunte Abraham ax kyaj we' twitz Qman.", "23": "Xi laq'e' ch'intl Abraham ttxlaj ex xi tma'n te kyja': <pb/>—¿Che najelpe qe xjal tz'aqlxix tu'na junx kyuk'il qe b'inchal mya b'a'n?", "24": "¿Yajtzun qa ma knet 50 xjal tz'aqlxix tuj tnam? ¿Knajelpe tnam tu'na? ¿Mlaype kub' tnajsa'na til tu'n tk'ujlalila kyi'j 50?", "25": "Mya tuj tumel tu'n kykub' tb'yo'na qe xjal tz'aqlxix junx kyuk'il qe b'inchal mya b'a'n, ex tu'n tb'inchanteya kyi'j qe tz'aqlxix ik tza'nx kyi'j b'inchal mya b'a'n. Mi'n tb'inchaya ikju. Aya jwes kyib'aj kykyaqil xjal twitz tx'otx', ¿mlaype tb'inchaya aju tz'aqlxix? Chi Abraham.", "26": "<pb/>Tzajtzun ttzaq'we'n Qman te kyja': <pb/>—Qa ma knet 50 xjal tz'aqlxix wu'ne tuj Sodoma, kb'el nnajsa'ne kyil kykyaqil qeju najl ma chixin tu'n nk'ujlalile kyi'j 50.", "27": "<pb/>Xitzun tma'n Abraham juntl maj: <pb/>—Nman, najsama tu'nju nno'kx nq'on wib'e tu'n nyoline tuk'ila ikju, maske weye tquqil tx'otx' qine.", "28": "B'alo atx jwe'tl tu'n ttz'aqet 50 xjal tz'aqlxix. ¿Kb'elpe t-xituna tkyaqil tnam tu'nju jwe'tl minti' ma tz'aqet? <pb/>Tzajtzun ttzaq'we'ntl Qman: <pb/>—Mlay kub' nxitune tnam qa ma knet 45 xjal tz'aqlxix wu'ne.", "29": "<pb/>Xitzun tma'n Abraham juntl maj: <pb/>—¿Yajtzun qa ma knet noq 40 xjal tz'aqlxix ma chixin? <pb/>Tzajtzun ttzaq'we'ntl Qman: <pb/>—Mlay kub' nxitune, tu'n nk'ujlalile kyi'j 40.", "30": "<pb/>Xitzun tma'n Abraham juntl maj: <pb/>—Nman, chin kub'sale twitza, mi'n jaw q'ojla wi'je qa kukx in chin yoline. ¿Yajtzun qa ma knet noq 30 xjal tz'aqlxix ma chixin? <pb/>Tzajtzun ttzaq'we'ntl Qman: <pb/>—Mlay kub' nxitune qa ma knet 30 xjal tz'aqlxix wu'ne.", "31": "<pb/>Xitzun tma'n Abraham juntl maj: <pb/>—Nman, najsama tu'nju nno'kx nq'on wib'e tu'n nyoline tuk'ila ikju. ¿Yajtzun qa ma knet noq winqin xjal tz'aqlxix ma chixin? <pb/>Tzajtzun ttzaq'we'ntl Qman: <pb/>—Mlay kub' nxitune, tu'n nk'ujlalile kyi'j winqin.", "32": "<pb/>Xitzun tma'n Abraham juntl maj: <pb/>—Nman, chin kub'sale twitza, mi'n jaw q'ojla wi'je qa ma chin yoline o'kx juntl maj. ¿Yajtzun qa ma knet noq laj xjal tz'aqlxix ma chixin? <pb/>Tzajtzun ttzaq'we'ntl Qman: <pb/>—Mlay kub' nxitune, tu'n nk'ujlalile kyi'j laj.", "33": "<pb/>Ik'tzun Qman tuj lugar tej tb'aj yolin tuk'il Abraham; atzunte Abraham aj meltz'aj tuj tja."}