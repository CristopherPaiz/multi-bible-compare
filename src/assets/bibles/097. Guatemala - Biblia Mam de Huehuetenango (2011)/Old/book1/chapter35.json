{"1": "<pb/>Tzaj tma'n Dios te Jacob kyja': We'ktza ex tjaxa najal tuj Betel. B'inchan jawa jun altar nwitze ma chixin, aqine Dios aju kub' tyek'un tib' twitza tej tel oqa twitz ttzika Esaú, chi Dios.", "2": "Xitzun tma'n Jacob kye kykyaqil qeju ate'toq tuj tja ex kye kykyaqil qeju ate'toq tuk'il, chi kyja': Kyi'metze kykyaqil tilb'ilal nno'k kydiosine, aqeju e tzaj kyi'ne tuj junxitl tx'otx', che chine tuj a', ex kych'expu'n ele kyxb'alune.", "3": "Qo'qe tuj Betel. Atzun kjawil nb'incha'ne jun altar twitz Dios, aju o tz'onin wi'je tej atintoqe tuj xob'ajil, ex o b'et wuk'ile noq jatumchaq o chin b'ete, chi Jacob.", "4": "<pb/>E je'xtzun kyq'o'n te Jacob kykyaqil qe tilb'ilal nno'k kydiosin, aqeju otoq tzaj kyi'n tuj junxitl tx'otx', kyuk'ix qe tuj ẍkyinb'aj. E ku'x tmaqu'n Jacob tjaq' jun wi' tze' k'ol niqayintoq ttxlaj tnam Siquem.", "5": "Tej kyik' tuj lugar lu, tzaj tq'o'n Dios nim t-xob'il kyi'j xjal ate'toq kyuj txqantl tnam kyi'jele, ex minti' e jo'k lpe' q'ojlel kyi'j qe tky'ajal Jacob.", "6": "<pb/>Ul Jacob tuj tnam Luz, kyuk'ix kykyaqil qe xjal uk'intoq tu'n, ex Betel juntl tb'i tnam lu, atzun ta' tuj Canaán.", "7": "Jawtzun tb'incha'n jun altar, El-betel<f>[20]</f> tb'i lugar lu ok tq'o'n, tu'nju atzun kub' tyek'un tib' Dios twitz tej tel oq twitz ttzik.", "8": "Atzun kyim Débora, aju xu'j otoq tz'ok kwentin te Rebeca, ex ku'x maqu'n tjaq' jun wi' tze' k'ol tjaq' tnam Betel. Alón-bacut<f>[21]</f> tb'i lugar lu ok tq'o'n Jacob.", "9": "<pb/>Tajtzlenxi Jacob tuj Padan-aram kub' tyek'un tib' Dios twitz juntl maj, ex kub' tky'iwla'n.", "10": "Tzaj tma'n te kyja': <pb/><t>Jacob tb'iya, atzun ja'lo mi'n tz'ok q'ma'ntl tb'iya Jacob. Texju ja'lo Israel tb'iya k'okel, chi Dios, ex Israel tb'i Jacob ok tq'o'n.</t>", "11": "<pb/>Tmatl Dios te kyja': <pb/><t>Aqine Dios aju at tipumal tu'n tb'ant tkyaqil tu'n. Chmet-x nim tb'aja ex chmet-x nim tiyjila. Ti'ja k'elel jun nasyon ex nimku tnam, ex kyxol qe tiyjila che elel jlet qe rey.</t>", "12": "<t>Aju tx'otx' o txi nq'o'ne te Abraham ex te Isaac, axju kxel nq'o'ne teya, ex te tib'ajxi kxel nq'o'ne kye tiyjila, chi Dios.</t>", "13": "<pb/>Ik'tzun Dios tuj lugar jatum otoq yolin tuk'il Jacob.", "14": "Tzaj ti'n Jacob jun ab'j, jaw twalb'a'n te jun techal jatum kub' ten Dios yolil tuk'il, kub' tqo'n aseyt ex ta'l twitz uva tib'aj, te jun aq'b'il chjonte te Dios,", "15": "ex Betel tb'i lugar lu ok tq'o'n, jatum otoq yolin Dios tuk'il.", "16": "<pb/>Te tib'ajxitzun e ik' tuj Betel. Tej ch'ixtoq kyul tuj Efrata ul itz'j juntl tal Raquel, ex pen el k'wa'l ti'j.", "17": "Tej toktoq tuj k'ixk'oj mas kyuwxix, xi tma'n b'etx'lon te kyja': Mi'n xob'a. Xinaq juntl tala ma tzul itz'j, chi b'etx'lon.", "18": "<pb/>Ch'ixtoq tkyim Raquel ex tej ch'ixtoq tjaw b'aj t-xew, Benoni<f>[22]</f> tb'i tal ne' ok tq'o'n; atzunte Jacob aju tman ne', Benjamín<f>[23]</f> tb'i ok tq'o'n.", "19": "<pb/>Kyja'tzun tten kyim Raquel ex ku'x maqu'n ttxlaj b'e aju in pon tuj Efrata, aju Belén tb'i tok ja'lo.", "20": "Jaw twalb'a'n Jacob jun ab'j te jun techal tib'aj tmuqb'il Raquel. Atzunju techal lu in tyek'un jatum ku'x maqu'n Raquel, ex ax ta' ja'lo.", "21": "<pb/>Ik'tzuntl Israel ex o tentl max ti'jxi Migdal-edar.", "22": "Tej najltoq Israel tuj tx'otx' lu, at jun maj xi' Rubén ex kub' tan tuk'il Bilha aju t-xu'jil tman. O tb'i Israel jlu. <pb/>Kab'laj kyb'et tky'ajal Jacob.", "23": "Qe tky'ajal e tzaj ti'j Lea, atzun qe jlu: Rubén aju tnejel tky'ajal Jacob, tuk'ix Simeón, Leví, Judá, Isacar ex Zabulón.", "24": "Qe tky'ajal e tzaj ti'j Raquel, atzun qe jlu: José ex Benjamín.", "25": "Qe tky'ajal e tzaj ti'j Bilha aju tmajen Raquel, atzun qe jlu: Dan ex Neftalí.", "26": "Qe tky'ajal e tzaj ti'j Zilpa aju tmajen Lea, atzun qe jlu: Gad ex Aser. Kykyaqil qe jlu tky'ajal Jacob qe, aqeju e ul itz'j tuj Padan-aram.", "27": "<pb/>Ul Jacob ke'yilte Isaac aju tman tuj tnam Mamre, ex ax juntl tb'i tnam lu Arba ex qa Hebrón. Atzun otoq anq'in Abraham tuk'ix Isaac.", "28": "O anq'in Isaac tu'n tkyaqil, 180 ab'q'i.", "29": "Tej otoq tijin Isaac wen jaw b'aj t-xew, kyim ex pon kyuk'il qtzan t-xe'chel. Okxtzun maqu'n tu'n Esaú ex Jacob aqeju tky'ajal."}