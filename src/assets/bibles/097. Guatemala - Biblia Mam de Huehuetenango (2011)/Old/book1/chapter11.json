{"1": "<pb/>Tuj tq'ijlalil ojtxi junx yol b'a'n kyu'n kykyaqil xjal twitz tx'otx'.", "2": "Tej kyetz xjal tuj tjawitz q'ij o knet jun chq'ajlaj kyu'n tuj tx'otx' Sinar, ex axtzun e najan.", "3": "E oktzun ten yolil kyxolx ex kyma kyja': Qo', qb'inchan kub' lagriy, ex qq'o'nkx tuj q'aq' tu'n ttzq'ajset, che chi. Ajb'entzun lagriy te t-xel ab'j, atzun asfalt ajb'en kyu'n te t-xel mescla.", "4": "Kymatltzun kyja': Qb'inchan jaw jun tnam ex jun ja ma'xix twa'l ex japun pon twa'l max twitz kya'j, tu'n tkyaj jun nab'l qe, ex tu'n mi'n qel sputj twitz tx'otx', che chi.", "5": "<pb/>Ku'tztzun Qman ke'yilte aju tnam ex aju ja ma'xix twa'l in b'anttoq kyu'n qe xjal.", "6": "Tmatzun kyja': Lu qe xjal lu junx kytanmi, ax ikx junx yol b'a'n kyu'n; ma tzyet aq'untl lu kyu'n ex mlay che mayet ti'j ju in kub' kyximan tu'n kyb'inchante.", "7": "Ja'lotzun qo', qo ku'x tzpet-salte kyyol tu'ntzun mi'n tel tnik' jun ti'j tyol juntl, chi Qman.", "8": "<pb/>Iktzun tten e el t-sputun Qman qe xjal tuj tkyaqil twitz tx'otx', ex kyaj kykolin aq'untl ti'j tnam.", "9": "Tu'ntzun jlu, Babel tb'i tnam ok, tu'nju atzun kub' ttzpet-sa'n Qman kyyol kykyaqil xjal. Tujtzun tnam lu e je'l t-sputun tuj tkyaqil twitz tx'otx'.", "10": "<pb/>Atzun tx'olb'ab'l jlu kyi'j tiyjil Sem. <pb/>Otoq japun Sem twi' jun syent ab'q'i tej tul itz'j Arfaxad aju tky'ajal, kab'e ab'q'i tik'len q'eqab'.", "11": "Titz'jlenxi Arfaxad, anq'intl Sem jwe' syenttl ab'q'i, ex tzajtzun txqantl tky'ajal ex tme'jel.", "12": "<pb/>Otoq japun Arfaxad twi' 35 ab'q'i tej tul itz'j Sala aju tky'ajal.", "13": "Titz'jlenxi Sala, anq'intl Arfaxad 403 ab'q'i, ex tzajtzun txqantl tky'ajal ex tme'jel.", "14": "<pb/>Otoq japun Sala twi' 30 ab'q'i tej tul itz'j Heber aju tky'ajal.", "15": "Titz'jlenxi Heber, anq'intl Sala 403 ab'q'i, ex tzajtzun txqantl tky'ajal ex tme'jel.", "16": "<pb/>Otoq japun Heber twi' 34 ab'q'i tej tul itz'j Peleg aju tky'ajal.", "17": "Titz'jlenxi Peleg, anq'intl Heber 430 ab'q'i, ex tzajtzun txqantl tky'ajal ex tme'jel.", "18": "Otoq japun Peleg twi' 30 ab'q'i tej tul itz'j Reu aju tky'ajal.", "19": "Titz'jlenxi Reu, anq'intl Peleg 209 ab'q'i, ex tzajtzun txqantl tky'ajal ex tme'jel.", "20": "<pb/>Otoq japun Reu twi' 32 ab'q'i tej tul itz'j Serug aju tky'ajal.", "21": "Titz'jlenxi Serug, anq'intl Reu 207 ab'q'i, ex tzajtzun txqantl tky'ajal ex tme'jel.", "22": "<pb/>Otoq japun Serug twi' 30 ab'q'i tej tul itz'j Nacor aju tky'ajal.", "23": "Titz'jlenxi Nacor, anq'intl Serug kab' syenttl ab'q'i, ex tzajtzun txqantl tky'ajal ex tme'jel.", "24": "<pb/>Otoq japun Nacor twi' 29 ab'q'i tej tul itz'j Taré aju tky'ajal.", "25": "Titz'jlenxi Taré, anq'intl Nacor 119 ab'q'i, ex tzajtzun txqantl tky'ajal ex tme'jel.", "26": "Otoq japun Taré twi' 70 ab'q'i tej tul itz'j Abram, Nacor ex Harán, aqeju tky'ajal.", "27": "<pb/>Atzun tx'olb'ab'l jlu kyi'j qe tiyjil Taré. <pb/>Ate Taré tman Abram, Nacor ex Harán, ex ate Harán tman Lot.", "28": "Nej kyim Harán twitz tman tujx tx'otx' jatum ul itz'j, tuj tnam Ur kyxol qe aj Caldeo.", "29": "<pb/>Moje'tzun Abram tuk'il Sarai, atzunte Nacor moje' tuk'il Milca aju tme'jel Harán ex tanb' Isca.", "30": "Minti'toq tal Sarai tu'nju mib'antoq alin.", "31": "<pb/>Etztzun Taré tuj tnam Ur kyxol qe aj Caldeo tu'n tul tuj tx'otx' Canaán, ex tzaj tuk'in Abram aju tky'ajal, tuk'ix Lot aju tal tchman ex tky'ajal Harán, ex tuk'ix Sarai aju tlib'. Tejtzun kyul tuj tnam Harán, axtzun e kyaj ten najal.", "32": "Japun Taré twi' 205 ab'q'i, ex kyim ax tuj tnam Harán."}