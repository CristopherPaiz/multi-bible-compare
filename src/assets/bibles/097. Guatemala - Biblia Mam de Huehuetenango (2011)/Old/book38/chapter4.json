{"1": "<pb/>Aju anjel in yolintoq wuk'ile ajtz meltz'aj juntl maj ex in jaw tk'asun ik tza'n nno'kx k'asun jun xjal in tan.", "2": "Tzaj tqanin weye: <pb/>—¿Ti in tila? <pb/>Atzun weye xi ntzaq'we'ne: <pb/>—In wile jun tkub'il kandil q'an pwaq ttx'otx'il, tuk'ix jun tkub'il aseyt tkub' tib'aj ex wuq kandil; ex kyuj wuq tubo in pon kanun aseyt kyi'j.", "3": "At kab'e tqan olivo tkub' ttxlaj tkub'il kandil, jun tuj tb'anq'ab' ex jun tuj tnayaj.", "4": "<pb/>Ax ikx xi nqanine te anjel aju in yolintoq wuk'ile: <pb/>—Tat, ¿ti t-xilen jlu?", "5": "<pb/>Atzunte anjel tzaj ttzaq'we'n kyja': <pb/>—¿Minti'petzun b'a'n tu'na ti t-xilen? <pb/>Xi ntzaq'we'ne: <pb/>—Tat, minti' b'a'n wu'ne.", "6": "<pb/>Atzunte anjel tzaj tma'n weye: <pb/>—Atzun tqanil lu tu'n Qman te Zorobabel: Mya tu'n kyipumal txqan soldad, ex mya tu'n kyipumal xjal kb'antel aq'untl, noq o'kx tu'n Nxewe, chi Qman aju Tajaw Tkyaqil.", "7": "¿Ti toklena aya matij witz? K'okela te jun chq'ajlaj twitz Zorobabel. Ate Zorobabel kb'el q'onte aju mankb'il ab'j tu'n tjupet tja Dios, ex kjawiltzun tq'ajq'ajel kywi' kykyaqil xjal te aq'b'il chjonte: Tb'anilxix te jlu, tb'anilxix te jlu.", "8": "<pb/>Tzaj tma'ntl Qman juntl tqanil weye:", "9": "<pb/>Ate Zorobabel ma kub' q'onte t-simyentil tja Dios, ex tu'nx Zorobabel kpol b'aj aq'untl. Kyja'tzun k'elel kynik' ti'j, aqine Dios aju Tajaw Tkyaqil ma chinx samante teya.", "10": "Aqeju minti' xi kyniman tej ttzaj xe't aq'untl, ja'lo che jawil tzalaj ok tkyil ok tpon b'aj aq'untl tu'n Zorobabel, chi Qman. <pb/>Ax ikx tzaj tma'ntl anjel weye: <pb/>—Aqeju wuq kandil lu, atzun qe tb'aq' twitz Qman in che ke'yin tuj tkyaqil twitz tx'otx'.", "11": "<pb/>Xi nqanine te anjel: ¿Ti kyxilen qe kab'e tze' olivo kykub' ttxlaj tkub'il kandil, jun tuj tb'anq'ab' ex jun tuj tnayaj?", "12": "Ax ikx xi nqanintle te: ¿Ti kyxilen qe kab'e tq'ab' olivo kykub' junx kyuk'il qe tubo q'an pwaq kytx'otx'il, aqeju in che ajb'en tu'n tpon aseyt kyi'j qe kandil?", "13": "<pb/>Tzaj ttzaq'we'n anjel: <pb/>—¿Minti'petzun b'a'n tu'na ti kyxilen? Xi ntzaq'we'ne: <pb/>—Tat, minti' b'a'n wu'ne.", "14": "<pb/>Atzun te tzaj ttzaq'we'n: <pb/>—Atzun qe kab'e xjal lu ma txi q'o'n kyoklen tu'n kyajb'en te Qman aju Tajaw Tkyaqil twitz tx'otx'."}