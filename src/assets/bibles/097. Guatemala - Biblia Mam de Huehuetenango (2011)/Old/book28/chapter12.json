{"1": "<pb/>Noq nik'aj yol in chmet kyu'n aj Efraín ex nimku mya b'a'n in kyb'incha'n kyi'j xjal; in b'ant ti'j kyyol kyuk'il aj Asiria ex in xi kysama'n aseyt te oyaj kye aj Egipto tu'n tmoje' kyyol kyuk'il. Ex tkyaqil jlu noqx gan ex minti' tajb'en, chi Qman.", "2": "<pb/>At tq'oj Qman kyi'j aj Judá. Kb'el kycastiw tiyjil Jacob tu'n ti'j kyb'inchb'en; kxel tq'o'n chojb'il kye ti'j kyb'inchb'en mya b'a'n.", "3": "Tej na'nxtoq titz'j Jacob, kub' ttzyu'n t-xe t-su'ẍil tqan ttzik, ex tej tok tk'u'j o q'ojin tuk'il Dios.", "4": "O malin tuk'il jun anjel ex o kub' ti'j tu'n; jaw oq' ex xi tqanin tu'n tkub' ky'iwla'n. Ok noj Dios ti'j Jacob tuj Betel ex o yolin tuk'il ma chixin.", "5": "Ate Qman Dios tajaw tkyaqil ex Qman tb'i.", "6": "Kyja'tzun, aqeye aj Israel kyajtz meltz'aje tuk'il Dios aju jaw sk'onte kyeye, ten kyk'ujlalile ex kyb'inchame aju tz'aqlxix, ex kukx qe'k kyk'u'je ti'j Dios.", "7": "<pb/>Chi Qman in tma'n: Qe xjal etzan wu'ne ik kyten ik tza'n qe comersyant aj Canaán, in che ajb'en qe malb'il mya tz'aqlxix kyu'n tu'nju at kygan tu'n kysb'un kyi'j xjal.", "8": "Qe aj Efraín in kyma'n: Ax tok ma qo oke q'inun, ma knet qq'inumab'le; ex mi jun jaku q'mante qa tuk'il sb'ub'l otoq qkamb'aye, che chi.", "9": "Aqine Dios aju Kymane atxix tej ate'ye tuj Egipto, kb'antel wu'ne tu'n kynajane juntl maj kyuj qe ja xb'alun ja, ik tza'n in b'anttoq kyu'ne ojtxi tej kytene tuj tzqij tx'otx'.", "10": "<pb/>In yoline kyuk'il qe nsanjele ex xi nyek'une nimxix kye mer ik tza'n tuj witzik', ex in yoline kyuk'il tuj techal tu'n t-xi kyma'n kye xjal.", "11": "Aj il qe aj Galaad ex minti' kyajb'en. Tuj Gilgal in kub' kyb'yo'n qe tor te chojb'il; kyja'tzun che b'ajel xitj ky-altar; ik che okel ik tza'n qe b'yuj ab'j kykub' tuj kojb'il ch'okimaj, chi Qman.", "12": "<pb/>Xi oq Jacob tuj tx'otx' Aram, o tz'aq'nan te pastoril ẍne'l noq tu'n tknet t-xu'jil.", "13": "Noq tu'n jun t-sanjel Qman e je'tz q'i'n qe xjal aj Israel tuj Egipto ex e ok kwentin tu'n.", "14": "Ma tzajxix tq'oj Qman kyu'n aj Efraín. Kyja'tzun kb'el kycastiw tu'n Qman, tu'n tlaj nim xjal ma kub' kyu'n ex kb'el kycastiw tu'nju ma tz'el tch'ixwi Qman kyu'n."}