{"1": "<pb/>E pon t-sama'n Hiram aju rey kye aj Tiro qe t-sanjel tuk'il David, kyuk'ix qe albañil ex qe calpinter ex pon kyi'n tze' wi'ten tu'n tjaw kyb'incha'n tja rey.", "2": "El tnik' David ti'j qa ate Qman ok q'onte te te rey kyib'aj aj Israel, ex puro b'a'n ela tkawb'il tu'n Dios, noq tu'nju at tk'ujlalil Dios kyi'j aj Israel, aqeju etzan tu'n.", "3": "<pb/>Knet txqantl t-xu'jil David tuj Jerusalén, ex tzajtzun txqantl tky'ajal ex tme'jel.", "4": "Atzun kyb'i qe tky'ajal e itz'j tuj Jerusalén jlu: Samúa, Sobab, Natán, Salomón,", "5": "Ibhar, Elisúa, Elpelet,", "6": "Noga, Nefeg, Jafía,", "7": "Elisama, Beeliada, ex Elifelet.", "8": "<pb/>Tejtzun kyb'inte aj Filisteo qa otoq tz'ok q'o'n David te rey kyib'aj kykyaqil aj Israel, kykyaqiltzun e je'x jyolte David tu'n ttzyet kyu'n, ex tej tb'inte David jlu, etz q'ojlel kyi'j.", "9": "E pontzun qe aj Filisteo ex xi kytxolb'an kyib' tu'n kyq'ojin tuj chq'ajlaj Refaim.", "10": "Xitzun tqanin David te Qman: <pb/>—¿B'a'npe tu'n wok tzoqpaje kyi'j aj Filisteo, ex jakupe onina wuk'ile tu'n tkub' kyi'j? <pb/>Atzunte Qman tzaj ttzaq'we'n: <pb/>—Tok tzoqpaja kyi'j, ok chin onile tuk'ila tu'n tkub' kyi'j tu'na.", "11": "Jaxtzun David tuj Baal-perazim, kyuk'ix qe t-soldad, ex atzun kub' kyi'j tu'n. Ex tmatzun David kyja': Ik tza'n jun nima in ch'iy wen ex tkyaqil in xi tiqan, kyja'xtzun ma che tenb'a qe aj q'oj wi'je tu'n Qman tej ẍe naj, chi David. Ex kyja'tzun ok kyq'o'n tb'i ju lugar lu Baal-perazim.<f>[2]</f>", "12": "Ax ikx kyaj kyxo'n aj Filisteo qe tilb'ilal nno'k kydiosin, atzunte David xi tma'n tu'n kykub' patit.", "13": "<pb/>Atzun kye aj Filisteo e ok tzoqpaj juntl maj kyi'j qe xjal tuj chq'ajlaj Refaim.", "14": "Kyja'tzun xi tqanin David juntl maj te Dios. Atzunte Dios tzaj ttzaq'we'n kyja': <pb/>—Mi'n txi'ya q'ojlel kyi'j jatum kyja' kytzaj, mas b'a'n t-xi'ya q'ol welt kyi'jxi ex tok tzoqpaja kyi'j ok tpona kyjaq' qe tze' bálsamo.", "15": "Ok t-xi tb'i'na kywi' qe tze' mer ik tza'n tq'ajq'ajel qamb'aj in che b'et, jurattzun txi' naja q'ojlel kyi'j, ex atzun jun techal qa aqine chin b'el nej twitza tu'n tkub' kyi'j qe soldad aj Filisteo wu'ne.", "16": "<pb/>B'anttzun tu'n David ik tza'nx otoq tzaj tma'n Dios te, ex kub' kyi'j qe soldad aj Filisteo kyu'n, xi'x qe' tuj tnam Gabaón, ex pon b'aj tuj tnam Gezer,", "17": "ex aju tqanil ti'j ju tb'incha David pon b'aj tuj tkyaqil lugar, ex tu'n Qman tzaj kyxob'il kykyaqil nasyon twitz David."}