{"1": "<pb/>Ok ten Satanás q'ojlel kyi'j aj Israel ex ok ten to'yil te David tu'n tjaw ti'n jun kyajlal aj Israel.", "2": "Xitzun tma'n David te Joab ex kye qe nejenel kye soldad: <pb/>—Kyxi'ye ex kyi'n jawe kyajlal aj Israel, tzajx qe' kyu'ne tuj Beerseba ex tu'n tpon b'aj max tuj Dan, ex kyi'ntztzune tajlal wuk'ile tu'ntzun nb'inteye jte' xjal at.", "3": "<pb/>Atzunte Joab xi ttzaq'we'n: <pb/>—Tu'nwt Qman chmet kyajlal qe xjal etzan tu'n, chmet-xwit jun syent maj ik tza'n at ja'lo. ¿Myapetzun kykyaqil xjal lu tmajena, Tat Rey? ¿Titzun tajb'en jlu teya, Tat Rey? ¿Ex tiqu'n in tzaj ti'na jun mya b'a'n kyib'aj aj Israel? Chi Joab.", "4": "Maske ikju, pero ate rey ok tq'o'n il ti'j tu'n tb'inchet jlu, kyja'tzun xi' Joab, b'aj tb'etin tuj tkyaqil kytx'otx' aj Israel ex ultzun meltz'aj tuj Jerusalén.", "5": "Xi tq'o'n Joab tajlal tuk'il David, ex japun jun kyajlal aj Israel te jun miyón ex jun syent mil xinaq at kynab'l tuj q'oj, ex kyaje syent tuk'il 70 mil xjal tuj Judá at kynab'l tu'n kyq'ojin.", "6": "Ex kyxol qe jlu minti' jaw kyajlal qe tiyjil Leví, ax ikx qe tiyjil Benjamín, porke mya b'a'n ela tuj twitz Joab aju yol tzaj tma'n rey.", "7": "<pb/>Ax ikx te Dios mya b'a'n ela tkyaqil jlu tuj twitz, kyja'tzun tzaj tq'o'n jun castiw kyib'aj aj Israel.", "8": "Xitzun tma'n David te Dios: <pb/>—Ma nb'inchaye jun il ma'xix tu'nju ma nb'inchaye jlu. Ex ja'lo in chin kub'sane twitza Nman, tu'n tkub' tnajsana wile aqine tmajena, porke ma nb'inchaye jlu ik tza'n jun xjal minti' tnab'l, chi David.", "9": "<pb/>Tzajtzun tma'n Qman te Gad aju t-sanjel in ajb'en ttxlaj David:", "10": "Txi'ya tuk'il David ex q'manxa te: Ox castiw kb'el nq'o'ne twitza, sk'o'n jawa jun kyxol alkye tu'n nb'inchanteye ti'ja, chi Qman, ma tzaj tma'n weye, chikuya te David.", "11": "Xi'tzun Gad tuk'il David ex xi tma'n te: <pb/>—Chitzun Qman ma tma kyja':", "12": "Sk'o'n jawa jun kyxol oxe jlu: Ox ab'q'i we'yaj, ex qa ox xjaw tu'n tkub' kyi'je kyu'n aj q'oj kyi'je ex tu'n kykub' b'yo'ne tu'n kyspad, ex qa ox q'ij tu'n ttzaj tx'u'j yab'il tu'n t-spad Qman tuj kytanmiye ok ttzaj t-anjel b'yol kye xjal tuj tkyaqil kytx'otx' aj Israel. Ximana ti'j alkye ktzajel ttzaq'we'na, tu'ntzun t-xi nma'ne teju ma tzaj samante weye, chi Gad.", "13": "<pb/>Xi ttzaq'we'n David te Gad: <pb/>—Atine tuj jun nintz b'is, ex ja'lo maslo b'a'n tu'n tkub' ncastiwoye tu'n Qman, porke aju t-xtalb'il Qman nimxix, ex mya tu'n nkub' tz'aqe tuj kyq'ab' xjal.", "14": "<pb/>Tzajtzun t-sama'n Qman tx'u'j yab'il kyib'aj aj Israel ex b'i'x e kyim 70 mil xjal.", "15": "Ex tzaj t-sama'n Dios jun anjel tu'n kykyim qe xjal ate' tuj tnam Jerusalén. Ex tej otoq tzyet tu'n kykyim, tzaj tke'yin Qman ex tzaj nim tb'is ti'j ju mya b'a'n otoq b'ant, xitzun tmayo'n Qman aju anjel in b'yontoq kye xjal, chi kyja': Akux jlu, mi'n kub' tb'yo'na txqantl xjal, chi Dios te anjel. <pb/>Tujxtzun or lu, tkub'sa'ntoq t-anjel Qman ttxlaj lugar jatum nne'l b'ujet ttxk'omil triw tu'n Ornán aju aj Jebuseo.", "16": "Jawtzun tke'yin David twitz kya'j ex o til jun t-anjel Qman wa'l twitz kya'j, tuk'ix jun spad tokx tuj tq'ab', otoq jatz ti'n tuj tjayil ex xi tyek'un tib'aj tnam Jerusalén. Atzunte David kyuk'ix qe tij xjal ate' ttxlaj toktoq kyxb'alun ch'i'x twitz, e kub' ẍmeje' tejxi tpon takl tib'aj kywitz twitz tx'otx',", "17": "ex xitzun tma'n David te Dios: <pb/>—Wu'ne xi nma'ne tu'n tjaw kyajlal xjal. Aqine ma chin b'inchan il ex ma nb'inchaye mya b'a'n, ex qe xjal lu minti' jun mya b'a'n ma kyb'incha. Aya Nman Dios, in chin kub'sane twitza, q'onkuya castiw lu wib'aje ex kyib'aj qeju ate' tuj njaye, ex mi'n tzaj tq'o'na tx'u'j yab'il kyib'aj qe xjal etzan tu'na.", "18": "<pb/>Xitzun tma'n t-anjel Qman te Gad kyja': Q'manxa te David tu'n tjaw tb'incha'n jun altar te Qman tuj lugar jatum nne'l ttxk'omil triw tu'n Ornán aju aj Jebuseo.", "19": "Xi'tzun David b'inchalte aju otoq tzaj tma'n Gad te, ik tza'nx otoq tzaj tma'n Qman.", "20": "Nne'ltoq ttxk'omil triw tu'n Ornán, ex tej tajtz tke'yin, o til aju anjel; atzun qeju kyaje tky'ajal ate'toq tuk'il xi kyewan kyib'.", "21": "Tejtzun tpon laq'e' David jatum ta' Ornán, o ilwaj David tu'n, etztzun tuj lugar jatum nne'l ttxk'omil triw tu'n, kub' ẍmeje' twitz David ex pon takl tib'aj twitz max twitz tx'otx'.", "22": "Xitzun tma'n David te Ornán: <pb/>—Q'ontza te weye aju lugar jatum nne'l ttxk'omil triw tu'na, tu'n tjaw nb'incha'ne jun altar te Qman tuj, tu'ntzun tmayet tx'u'j yab'il kyi'j tnam xjal, ex k'ayintza te weye ik tza'nx twi' cabal.", "23": "<pb/>Xi ttzaq'we'n Ornán te David: <pb/>—Q'inxa, aya Tat Rey, ex b'inchama alkye b'a'n tuj twitza, jaku che'x nq'o'ne qe tor tu'n tkub' tpatuna te oyaj, ex atzun qe tze' in che ajb'en tu'n tel ttxk'omil triw jaku che ajb'en te si', ex atzun twitz triw jaku tz'ajb'en te oyaj. Tkyaqil jlu jaku txi nq'o'ne teya, chi Ornán.", "24": "<pb/>Atzunte rey David xi ttzaq'we'n te Ornán: <pb/>—Chjonteya tu'n jlu, ex il ti'j tu'n ttzaj nlaq'o'ne teya ik tza'nx twi' cabalxix, porke mlay tz'el wi'ne noq kukx aju at teya, tu'n t-xi nq'o'ne te Qman, ex mlay txi nq'o'ne jun chojb'il te Qman aju mya nkwesteye. Chi rey David.", "25": "<pb/>Kyja'tzun tten, xi tchjo'n David te Ornán qaq syent q'an pwaq, twi' ju lugar lu.", "26": "Ex atzun jaw tb'incha'n David jun altar te Qman, e kub'tzun tpatun qe oyaj patun in che kub', ex xi tq'o'n qe chojb'il te mojb'ab'l tib'il. Oktzun ten kub'sal twitz Qman, ex tzaj ttzaq'we'n Qman tu'n tqan q'aq' tzaj twitz kya'j, ex kub'il jukpaj tib'aj oyaj tkub' tib'aj altar.", "27": "Atzunte Qman tzaj tma'n te anjel tu'n tku'x tk'u'n t-spad tuj tjayil.", "28": "<pb/>Tejtzun tke'yinte David qa otoq tzaj tzaq'we'n tu'n Qman tuj lugar jatum nne'l ttxk'omil triw tu'n Ornán aju aj Jebuseo, atzun xi tq'o'n qe chojb'il.", "29": "Aju ja xb'alun te mojb'ab'l tib'il tuk'il Dios, aju otoq jaw tb'incha'n Moisés tuj tzqij tx'otx', tuk'ix ju altar jatum in che kub' patit qe oyaj, max ate'toq tuj lugar te k'ulb'il tuj tnam Gabaón,", "30": "ex minti' xi' David tuj Gabaón tu'n t-xi tqanin te Dios, tu'nju otoq tzaj nim t-xob'il tu'nju otoq til ju spad q'i'n tu'n t-anjel Qman."}