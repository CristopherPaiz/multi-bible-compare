{"1": "<pb/>Tej otoq ten David nim ab'q'i ex otoq tijin wen, oktzun tq'o'n toklen Salomón aju tky'ajal tu'n tok te rey kye aj Israel.", "2": "Ex e ok tchmo'n kykyaqil qe nejenel kye aj Israel, ax ikx qe pal ex qe aj Leví,", "3": "ex e b'aj ajla'n qe aj Leví, aqeju otoq japun 30 ab'q'i kyu'n ex qa mastl, ex japun jun kyajlal tu'n tkyaqil te 38 mil xinaq.", "4": "Kyxol qe jlu e el pa'n 24 mil tu'n kyajb'en tuj aq'untl tuj tja Qman, qaq mil tu'n kyok te ma' kyoklen ex te jwes,", "5": "kyaje mil tu'n kyok ten kwentil ttzi tja Dios, ex juntl kyaje mil tu'n tjaw kynimsa'n tb'i Qman ex tu'n kyajb'en qe chnab' kyu'n, aqeju otoq che b'aj chmet tu'n David tu'n kyajb'en te nimb'il tb'i Qman.", "6": "E b'ajtzun pa'n qe tu'n David tuj ox k'loj, ik tza'n kyiyjil ox tky'ajal Leví, ex atzun qe jlu: Gersón, Coat ex Merari.", "7": "<pb/>Qe tky'ajal Gersón, atzun qe jlu: Laadán ex Simei.", "8": "Qe tky'ajal Laadán ox kyb'et ex atzun qe jlu: Jehiel tb'i tnejel, Zetam tb'i tkab'in ex Joel tb'i toxin.", "9": "Ex qe tky'ajal Simei ax ikx ox kyb'et ex atzun qe jlu: Selomit, Haziel ex Harán. Atzun qe jlu e ok te nejenel kyxol qe tiyjil Laadán.", "10": "Qe tky'ajal Simei kyaje kyb'et ex atzun qe jlu: Jahat, Ziza, Jeús ex Bería.", "11": "Aju tnejel, atzun Jahat, ex atzun tkab'in, atzun Ziza, ex ate Jeús ex Bería, mya nim kyk'wa'l tzaj, kyja'tzun e je'x ajla'n mer ik tza'n jun ja xjal qe.", "12": "<pb/>Qe tky'ajal Coat kyaje kyb'et ex atzun qe jlu: Amram, Izhar, Hebrón ex Uziel.", "13": "Qe tky'ajal Amram, atzun qe jlu: Aarón ex Moisés. Ate Aarón jaw sk'o'n tu'n Dios tu'n t-xi tq'o'n qe oyaj xjansa'maj, tu'n tkub' tpatun storak twitz Qman, tu'n tajb'en te, ex kukx tu'n tqanin ky'iwb'il kyib'aj xjal. Aju aq'untl lu, tu'n Aarón tu'n tb'ant ex kyu'n tiyjil te jumajx.", "14": "Atzunte Moisés aju xinaq sk'o'maj tu'n Dios, kyuk'ix qe tky'ajal, ax xi q'i'n kyajlal kyuk'il qe tiyjil Leví.", "15": "<pb/>Qe tky'ajal Moisés atzun qe jlu: Gersón ex Eliezer.", "16": "Ate Sebuel tky'ajal Gersón ex nejenel kyxol terman.", "17": "Ate Eliezer junx tky'ajal tzaj, atzun Rehabías, ex minti' txqantl tk'wa'l tzaj, atzunte Rehabías nim tky'ajal tzaj.", "18": "Ate Selomit tky'ajal Izhar ex nejenel kyxol terman.", "19": "Qe tky'ajal Hebrón atzun qe jlu: Jeraías tb'i tnejel, Amarías tb'i tkab'in, Jahaziel tb'i toxin, ex Jecamán tb'i tkyajin.", "20": "Qe tky'ajal Uziel atzun qe jlu: Micaías tb'i tnejel, ex Isías tb'i tkab'in.", "21": "<pb/>Qe tky'ajal Merari atzun qe jlu: Mahli ex Musi. Qe tky'ajal Mahli atzun qe jlu: Eleazar ex Cis.", "22": "Ate Eleazar kyim minti' jun tky'ajal tzaj, noq o'kx qe tme'jel e tzaj, ex e b'aj najan kyuk'il qe tky'ajal Cis aju terman kyman.", "23": "Qe tky'ajal Musi ox kyb'et ex atzun qe jlu: Mahli, Edar ex Jeremot.", "24": "<pb/>Kykyaqil qe jlu tiyjil Leví qe. Tej tjaw kyajlal, ku'x tz'ib'an kyb'i qeju otoq japun winqin ex qa mastl ab'q'i kyu'n. Nejenel qe te junjun k'loj kyiyjil, ex in che aq'nantoq tuj tja Qman.", "25": "<pb/>Otoq tma David: Tu'n Qman aju Kydios aj Israel ma kub' kyi'j aj q'oj, tu'ntzun kyten qe xjal etzan tu'n tuj txub'txaj, ex axtzun tu'n tnajan te jumajx tuj Jerusalén.", "26": "Kyja'tzun ya mlay tzik' kylaq'b'a'n aj Leví aju ja xb'alun te mojb'ab'l tib'il tuk'il Dios, ax ikx qe makb'il in che ajb'en tuj k'ulb'il, chi David.", "27": "<pb/>Kyja'tzun, ik tza'nx ju yol kyaj tma'n David tej na'nxtoq tkyim, jaw jun kyajlal aj Leví, aqeju otoq japun winqin ex qa mastl ab'q'i kyu'n,", "28": "ex e kyaj ten tjaq' kykawb'il pal aqeju tiyjil Aarón, tu'n tb'ant aq'untl kyu'n tuj tja Qman, kyuj qe ttxa'n pe'n ex kyuj qe tal cuart, ex tu'n tb'aj kytx'jo'n kyi'j qe makb'il xjansa'maj qe, ax ikx ti'j txqantl aq'untl tuj tja Qman.", "29": "Tuj kykwent ta' qe pan xjansa'maj, aqeju in che kub' q'o'n tuj txolin, ax ikx aju arin tu'n tajb'en te oyaj, ex qe tal pan xaxj minti' t-samel kyuj tu'n tjaw mal kyk'u'j, ex qe oyaj tzq'ajsa'maj tuj sartén ex tuj xk'o'n. Ax ikx kykyaqil txkaj malb'il ex echb'il tuj kykwent ta' kykyaqil.", "30": "Ax ikx il ti'j tu'n kyten tuj tja Qman kykyaqil q'ij te prim ex te qale, tu'n t-xi kyq'o'n chjonte te Qman ex tu'n tjaw kynimsa'n tb'i,", "31": "ex tu'n t-xi kyq'o'n te Qman qe oyaj patun in che kub' kyuj qe q'ij te ojlab'l, kyuj qe ninq'ij, ok ttzaj ke'yin juntl ak'aj xjaw, ex kyuj qe ninq'ij nim kyoklen; kukx tu'n kyajb'en te Qman ik tza'n kyajlal ex tumel kyajni b'ant ti'j.", "32": "Ex tuj kykwent ta' tu'n tok kykwentin ja xb'alun te mojb'ab'l tib'il tuk'il Dios, ax ikx ju Lugar Xjan ex tu'n kyonin kye qe kyerman aqeju tky'ajal Aarón ti'j aq'untl tuj tja Qman."}