{"1": "<pb/>Te tib'ajxi jlu xi tqanin David te Qman ex tma: <pb/>—¿B'a'npe tu'n nxi'ye tuj jun tnam kyxol qe tnam ate' tuj Judá? <pb/>Atzunte Qman tzaj ttzaq'we'n: <pb/>—B'a'n tu'n t-xi'ya. <pb/>Atzunte David tma: <pb/>—¿Jatum chin pole? <pb/>Atzunte Qman tzaj ttzaq'we'ntl: <pb/>—Txi'ya tuj Hebrón.", "2": "<pb/>Xi'tzun David kyuk'ix kab'e t-xu'jil: Ahinoam tb'i jun ex atzun tzajni tuj tnam Jezreel, atzun juntl Abigail tb'i, aju t-xu'jilb'en qtzan Nabal aju aj Carmel.", "3": "Ax ikx e je'x ti'n qe tuk'il kyuk'ix qeju ate' tuj kyja, ex axtzun e ten kyuj qe tnam niqayin ate' ti'j tnam Hebrón.", "4": "E pontzun qe xjal aj Judá tuk'il David ex ok kyq'o'n toklen te rey tuj Judá. <pb/>Tejtzun tb'inte David otoq ku'x maqu'n Saúl kyu'n aj Jabes aju tnam at tuj tx'otx' Galaad,", "5": "xi t-sama'n junjun sanjel q'malte kye: Awt Qman ky'iwlante kyeye tu'nju ma kyb'inchaye xtalb'il ti'j Saúl aju kyreye, tu'nju ma ku'x kymaqu'ne.", "6": "Ex awt Qman q'onte xtalb'il kyeye ex kukx tu'n tjapun tyol kyuk'ile. Ax ikx weye ok nb'incha'ye b'a'n kyeye tu'nju ma kyb'inchaye b'a'n ti'j kyreye.", "7": "Ja'lo tenx kyipune ex mi'n che xob'e, maske ma kyim Saúl aju kyreye, ex ma tz'ok q'o'n woklene kyu'n aj Judá tu'n woke te kyrey.", "8": "<pb/>Ex ate Abner aju tky'ajal Ner ex nejenel kye t-soldad Saúl tzaj ti'n Is-boset aju tky'ajal Saúl, ex xi ti'n tuj tnam Mahanaim,", "9": "ex atzun ok tq'o'n toklen tu'n tok te rey kyuj qe tx'otx' lu: Galaad, Gesuri, Jezreel, Efraín, Benjamín ex kye kykyaqil aj Israel.", "10": "Otoq japun Is-boset twi' 40 ab'q'i tej ttzyet tkawin kyib'aj aj Israel ex o kawin kab' ab'q'i. Atzun kye tiyjil Judá, toksa'ntoq David kyu'n te rey,", "11": "kyja'tzun tten ok David te rey kye aj Judá tuj wuq ab'q'i tuk' mey, ex aju tnam jatum o kawin, atzun Hebrón.", "12": "<pb/>Etztzun Abner aju tky'ajal Ner tuj tnam Mahanaim tu'n tpon tuj tnam Gabaón, nejni kywitz t-soldad Is-boset aju tky'ajal Saúl.", "13": "Ax ikx te Joab aju tal Sarvia, kyuk'ix t-soldad David e etz tuj tnam Hebrón, ex atzun ok kyk'ulb'an kyib' kyuk'il, ttzi' nintz tank te chmob'l a' tuj Gabaón. Ex kykab'il k'loj soldad ax e kub' we' jatum chmo'n a', jun k'loj kub' ten tuj jun pak' ex juntl k'loj aj ten tuj juntl pak'.", "14": "Xitzun tma'n Abner te Joab: <pb/>—E kyetz junjun ku'xun tu'n kyq'ojin qwitz qkyaqil. <pb/>—Ax b'a'n, chi Joab xi ttzaq'we'n.", "15": "<pb/>Kyja'tzun, aqeju tu'n kyq'ojin te kyxel aj Benjamín ex te Is-boset aju tky'ajal Saúl, e je'tz kab'laj xinaq kyxol, ex kab'laj e je'tz kyxol qe t-soldad David.", "16": "Teyle junjun tzaj ttzyu'n aju taj q'oj ti'j ttzmal twi' ex xi kyxayu'n kyspad tuj kyxu'k aj q'oj kyi'j; kyja'tzun e kyim kykyaqil. Tu'n jlu, aju lugar at tuj Gabaón ok tb'i Kojb'il jatum ok q'oj tu'n spad.", "17": "Kyuwxix aju q'oj ok tuj q'ij lu, ex ate Abner kyuk'ix qe soldad kye aj Israel kub' kyi'j kyu'n qe t-soldad David.", "18": "Ex ate'toq ox tal Sarvia ma chixin: Joab, tuk'ix Abisai ex tuk'ix Asael. Ate Asael kyuwxix ojqelan wen, mer ik tza'n ojqelan jun masat tuj kojb'il,", "19": "ok lpe' ti'j Abner ex minti' xi tq'o'n amb'il tu'n tkolpaj.", "20": "Ex tej taj tke'yin Abner ti'jxi, xi tma'n te: <pb/>—¿Myapetzun aya Asael? <pb/>—Ax tok aqine, chi Asael xi ttzaq'we'n.", "21": "<pb/>Xitzun tma'n Abner te: <pb/>—Mi'n tz'ok lpe'tla wi'je. Mejor tzyuma jun kye qeju ku'xun ex q'inxa tkyaqilju q'i'n tu'n. <pb/>Ex minti' kub' tuj twitz Asael tu'n mi'n tok lpe' ti'j.", "22": "Kyja'tzun xi tma'n Abner juntl maj te: <pb/>—Mi'n tz'ok lpe'tla wi'je, ex qatzun taja tu'n tnaja wu'ne. Noq o'kx, ¿chi tok wu'ne kxel nma'ne te termaniya Joab qa ma kub'a wu'ne?", "23": "<pb/>Tu'nju minti' kub' tuj twitz Asael tu'n tel tpa'n tib' ti'j, xitzun t-xayu'n Abner t-xe lans tuj tk'u'j, ex b'i'x elpun ttzal ti'j, ex axtzun kub' tz'aq Asael ex kyim ma chixin. Ex kykyaqil qeju e pon tuj lugar jatum otoq kyim Asael, e kub' we' ke'yilte.", "24": "Atzunte Joab tuk'ix Abisai e je'x lpe' ti'j Abner. Noq nne'xku q'ij tej kypon twi' tal witz Amma aju tkub'sa'n tumlal twitz lugar Gía, tuj ju b'e in xi' tuj tzqij tx'otx' te Gabaón.", "25": "Maxtzun ma chixin ok kychmon kyib' qe soldad tiyjil Benjamín tuk'il Abner, ex junxtzun e ela ex e kub' ten twi' jun witz.", "26": "Xitzun sch'i'n Abner ti'j Joab ex tma: <pb/>—¿Jtoj b'an t-xi kykoline tu'n tkub' kyb'yo'ne qe xjal? ¿Na'nxpetzun tel tnik'a ti'j, ate jlu noq b'is in tzaj ti'n? ¿Jtoj b'an t-xi tma'na kye qe t-xjalila tu'n mi'n kyxi lpe'tl kyi'j qe kyerman?", "27": "<pb/>Xitzun ttzaq'we'n Joab: <pb/>—Kxel nma'ne jun yol teya axix tok twitz Dios, noqwit minti' ma tmaya jlu, mawtlo che'x lpe' qe nxjalile kyi'j qe kyerman okxi tkub' q'ij.", "28": "<pb/>Xitzun tma'n Joab tu'n kyok q'ajtza'n qe chun, ex kykyaqiltzun xjal e we' ex minti' e ok lpe'tl kyi'j aj Israel tu'n kyq'ojin kyi'j.", "29": "Atzunte Abner kyuk'ix qe xinaq uk'in tu'n, o che b'et tuj enter aq'b'il tuj chq'ajlaj at tuj Arabá, ex e ik'x tuj nima Jordán ex tuj tkyaqilju tqan xaq Bitrón, ex e pon tuj tnam Mahanaim.", "30": "<pb/>Minti'tl xi lpe' Joab ti'j Abner. Ok tchmo'n kykyaqil qe t-soldad, ex tejtzun tjaw list kyi'j, otoq che kyim b'elajlaj xinaq t-soldad David qe, ex part te Asael.", "31": "Ex atzun qe t-soldad David otoq che kub' kyb'yo'n 360 xinaq aj Benjamín, aqeju ate'toq tuk'il Abner.", "32": "<pb/>Atzunju t-ximlal Asael xi q'i'n tuj Belén, ex atzun ku'x maqu'n ma chixin tuj tpantyón qtzan tman. Atzunte Joab kyuk'ix qe xinaq uk'in tu'n e b'et tuj enter aq'b'il lu, ex tej tkub' q'ij otoq che pon tuj tnam Hebrón."}