{"1": "<pb/>Tzyettzun tyolin Bildad aju aj Súa, ex tma:", "2": "<pb/><t>¿Jtoj txi tkolina tu'n tyolina ikju, in yolina ik tza'n jun nintz kyq'iq'?</t>", "3": "<t>Ate Dios aju at tipumal tu'n tb'ant tkyaqil tu'n mlay b'aj tmeltz'u'n aju tz'aqlxix ex aju jiqun ti'j.</t>", "4": "<t>Malo che b'inchan qe tk'wa'la il twitz Dios, tu'ntzun jlu ma tzaj kycastiw tu'n.</t>", "5": "<t>Qa ma txi tqanina onb'il te Dios aju at tipumal tu'n tb'ant tkyaqil tu'n, ex qa ma txi tqanina te tu'n ttzaj q'aq'an tk'u'j ti'ja,</t>", "6": "<t>qa minti' tila ex qa ma tb'inchaya aju tz'aqlxix, k'okel kwentina tu'n ex ktzalajela juntl maj tuj tjaya ex ti'j tkyaqilju at teya, ik tza'n nej.</t>", "7": "<t>Aju tq'inumab'la at nej myaxix nim, atzunju tzul q'o'n te tib'ajxi, nimxix wen.</t>", "8": "<t>Qaninxa kye qe ojtxi xjal, xnaq'tzam tib'a ti'j kyojtzqib'l kyman.</t>", "9": "<t>Atzun qe, ma k'itzqe qo' ex minti' ch'in b'a'n qu'n; aju qanq'ib'l tzalu twitz tx'otx' ik tten ik tza'n jun xlekun.</t>", "10": "<t>Pero qe ojtxi xjal jaku che yolin tuk'ila, ex jaku tzaj kyq'o'n nimku xnaq'tzb'il teya.</t>", "11": "<t>Aju ajlaj ex aju tqan chum o'kx in che ch'iy jatum at nim a';</t>", "12": "<t>maske ikju, pero cha'xtoq ex na'nxtoq kyjaw tx'emit, nej in tzqij kywitz txqantl k'ul.</t>", "13": "<t>Ikxtzun in b'aj kyi'j qe xjal nnik' tna'l Dios kyu'n; minti' jatum tu'n tok qe' kyk'u'j;</t>", "14": "<t>jatum nno'k qe' kyk'u'j minti' tipun, ik tza'n jun twitz noq', ex ik tza'n jun tchemaj xin.</t>", "15": "<t>Qa ma che ok q'eje' ti'j tchemaj xin, mlayx tipa' tu'n mi'n tkub' laqj; qa ma txi kyq'o'n kyalil tib'aj tchemaj xin, mlayx xkye' tjaq' kyalil.</t>", "16": "<t>Qe xjal mya b'a'n, ik kyten ik tza'n cha'x k'ul tkub' ti'j q'ij in tzaj ch'iy kyxol tkyaqil tqan awal;</t>", "17": "<t>nim tlok' in xi b'et kyxol ab'j ex in che b'aj tzyet qe ab'j tu'n tlok',</t>", "18": "<t>ex qa at jun ma jaw b'aqonte te jatum tkub', mi a'l jun jaku tz'el tnik' ti'j qa attoq jun k'ul o kub' ten tuj lugar lu.</t>", "19": "<t>Kyja'tzun tten in b'aj tzqij, ex jatum otoq kub' ten in tzaj poq'l txqantl k'ul te t-xel.</t>", "20": "<t>Minti' in kyaj tkolin Dios aju xjal minti' tpaltil, ex minti' in onin kyi'j qe xjal mya b'a'n.</t>", "21": "<t>Kjawil tze'na juntl maj tu'n Dios ex kjawil sch'ina tu'n tzalajb'il.</t>", "22": "<t>Atzun qe aj q'oj ti'ja ktzajel kych'ixwi, ex kb'el xitj kyja qe xjal mya b'a'n.</t>"}