{"1": "<pb/>Tej tkyil qeju ox xinaq kukx in tma'n Job qa minti' til, xi kykolin tu'n kyyolin tuk'il.", "2": "Attoq jun xinaq Eliú tb'i, tky'ajal Baraquel aju aj Buz ex tiyjil Ram, tzaj tq'oj ti'j Job tej tb'inte kukx in tma'n Job qa tz'aqlxixte, atzunte Dios mya tz'aqlxix tuj twitz Job.", "3": "Ax ikx tzaj tq'oj kyi'j qeju ox tamiw Job, tu'nju minti' knet tumel kyu'n tza'n tten tu'n kytzaq'wet tyol Job kyu'n, o'kx otoq kyma qa at til Job.", "4": "Tu'nju mas ku'xuntoq Eliú kywitz qeju ox tamiw Job, kub' tyo'n tej kyb'aj yolin.", "5": "Pero tej tke'yinte ya minti'tl b'ant ttzaq'wet tyol Job kyu'n, tzajtzun tq'oj,", "6": "ex tzyettzun tyolin kyja': <pb/><t>Tu'nju ku'xunx qine ex atzun kyeye tij xjal qeye, kyja'tzun in chin xob'toqe tu'n t-xi nma'ne alkye weye nximb'etz.</t>", "7": "<t>Kub' nximane kyja': E kyyolin qeju at nim kyojtzqib'l, e ttzaj kyyek'un tij xjal kynab'l ma kyk'am tuj nimku ab'q'i.</t>", "8": "<t>Ax ikx kykyaqil xjal at kynab'l, porke ate Qman aju at tipumal tu'n tb'ant tkyaqil tu'n o tzaj tq'o'n kychwinqlal tu'n tten kynab'l.</t>", "9": "<t>Mya tu'nju nim tab'q'iyil jun xjal at tnab'l, ex mya tu'nju tij xjal nne'l tnik' ti'j alkyeju tz'aqlxix.</t>", "10": "<t>Kyja'tzun ma txi nma'ne: Chin kyb'intze, ax ikx weye at kab'e nyole tu'n t-xi nma'ne.</t>", "11": "<pb/><t>Ma chin kub' txule'ye b'ilte ex ma nb'iye kyyole xi kyma'ne. Ma nb'iye tej in che jyontoqe alkye yol tu'n t-xi kyma'ne,</t>", "12": "<t>ax ikx ma wile mi a'l jun kyeye ma knet tumel tu'n tza'n tten tu'n tb'ant ttzaq'wet tyol Job.</t>", "13": "<t>Tu'ntzun mi t-xi kyma'ne qa at-xix kynab'le, ate Dios kxel tzaq'wente tyol Job ex mya jun xjal.</t>", "14": "<t>Pero minti' jun yol ma tma Job wi'je, ex mya ax qe yol che xel ntzaq'we'ne te ik tza'n kyeye ma txi kyma'ne.</t>", "15": "<pb/><t>Aya Job, aqeju ox xinaq lu ma naj kynab'l ex minti' in knet yol kyu'n tu'n ttzaq'wet tyola kyu'n.</t>", "16": "<t>¿B'a'npe kukx tu'n wayontle, yake ma txi kykolin tu'n kyyolin tu'nju minti' ma knet tumel tu'n ttzaq'weta kyu'n?</t>", "17": "<t>Ax ikx weye chin yolile ti'j ju yol in che yolin ti'j ex kxel nma'ne aju b'a'n wu'ne.</t>", "18": "<t>Nim yol at wuk'ile ex mlayx tzik'x wu'ne tu'n mi'n t-xi nma'ne.</t>", "19": "<t>Ik in tene ik tza'n jun bols tz'u'm ak'aj ex ch'ix tel tzaqj tu'n ta'l twitz uva minti' jatum tu'n tetz.</t>", "20": "<t>Ok chin yolile tu'ntzun tjatz b'aj nyole ex kxel nq'o'ne jun yol te tzaq'web'l teya.</t>", "21": "<t>Mlay txi nma'ne jun yol mejorxix tponlen noq tu'n tkub' nsb'u'ne jun xjal, parej chin yolile kyi'je.</t>", "22": "<t>Ax tok, mya naq'l qine tu'n tkub' nsb'une jun xjal tu'n mejor yol, ex qa ma nb'inchaye ikju, jaku kub' ncastiwoye tu'n Dios aju ch'isal weye.</t>"}