{"1": "<pb/><t>Kyuwxix tanq'ib'l jun xjal tzalu twitz tx'otx', ik tten ik tza'n tajb'eb'l jun soldad,</t>", "2": "<t>ex ik tza'n jun majen otoq sikt, tajb'il tu'n tojlan ch'in t-xe xlekun, ex ik tza'n jun aq'nal in ayon jtoj tzul twi tk'u'j.</t>", "3": "<t>Iktzun weye, ela'xi xjaw minti' ch'in in chin tzalaje, tkyaqil qonik'an nnik'x yajb'il wu'ne.</t>", "4": "<t>Ok in chinxe tal, matij nne'la qonik'an tuj nwitze; ex in kub' nximane ¿jnik' or tu'n njaw we'ye? Nim in chin sikte, tol wik'e tuj nkoẍb'ile okxi ttzaj t-xe kya'j.</t>", "5": "<t>Nojni ti'j nximlale kyu'n ẍuq', ma tz'el poq'j ntz'umile ex ma tzaj poj tuj ẍil ti'j nximlale.</t>", "6": "<t>Ma tzul laq'e' tq'ijlalil tu'n nkyime, mas in ojqelan tu'n tel laq'e' ik tza'n nnik'x q'ot twab'l telar, minti'x oyb'il weye.</t>", "7": "<pb/><t>Na'ntza aya Nman Dios, aju nchwinqlale ik tten ik tza'n jun xjiq'b'aj k'u'j ex mlayx chin tene tuj txub'txaj.</t>", "8": "<t>Mi a'l jun k'okel ke'yinte nwitze porke ok chin najele ok tok tq'o'na twitza wi'je; k'okel tq'o'na twitza wi'je ex chin najeltzune.</t>", "9": "<t>Ik tza'n muj in b'et ex in kub' naj, ikxtzun ju xjal in xi' tuj muqb'il; mlayx tz'ajtz meltz'aj juntl maj,</t>", "10": "<t>mlay tzul juntl maj tuj tja jatum otoq ten.</t>", "11": "<t>Kyja'tzun mlay txi nkoline tu'n nyoline. Tuk'il ta'w ex tuk'il nim nb'ise ktzyetel nyoline ti'j ju nnik'x wu'ne.</t>", "12": "<t>¿Baqa ik qine ik tza'n jun nintz txkup at tuj mar, tu'nju nno'k tq'o'na jun xq'uqil weye?</t>", "13": "<t>Qa ma nmaye: Kqeb'el nk'u'je ok nkub' koẍe'ye ex qape k'elel nb'ise ok nxi'ye tal, qa nchiye,</t>", "14": "<t>pero in chin ok t-xob'tza'na kyu'n witzik', ex in chin ok t-sek'pu'na ok in chin kub' t-xq'umsina.</t>", "15": "<t>Maslo b'a'n tu'n tkub' tjatz'o'na nqule, mas b'a'n tuj nwitze tu'n nkyime twitzju tu'n wanq'ine.</t>", "16": "<t>Mlay tzik'x mastl wu'ne. Mi wajtle tu'n wanq'ine. Chin tq'onkja; aju nchwinqlale ik tten ik tza'n jun xjiq'b'aj k'u'j.</t>", "17": "<t>¿Ti t-xilen ju xjal tu'nju ma' t-xilen tuj twitza? ¿Tiqu'n nimxix in ximana ti'j?</t>", "18": "<t>¿Tiqu'n nno'k t-xq'uqina tkyaqil q'ij ex kok'x nno'k tuj malb'il tu'na?</t>", "19": "<t>¿Tiqu'n minti' nne'l ti'n twitza wi'je, ex minti' in chin kyaj tq'o'na jun rat tuj txub'txaj?</t>", "20": "<t>Qa ma nb'inchaye il, ¿titzun mya b'a'n in nb'incha'ne ti'ja tu'n jlu, aya xq'uqil kye xjal? ¿Tiqu'n ma chin ok tq'o'na ik tza'n jun aj q'oj tu'n tok tzoqpaja wi'je? Baqa in chin lab'te ti'ja.</t>", "21": "<t>¿Tiqu'n minti' in kub' tnajsa'na wile? ¿Tiqu'n minti' in kub' tnajsa'na aju mya b'a'n o nb'inchaye? Ex ch'ix nkyime; ok kjyola wi'je, ex mi a'ltl qine.</t>"}