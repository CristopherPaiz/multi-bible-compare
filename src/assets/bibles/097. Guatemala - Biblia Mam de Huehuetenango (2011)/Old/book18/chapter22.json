{"1": "<pb/>Xitzun ttzaq'we'n Elifaz aju aj Temán ex tma:", "2": "<pb/><t>¿Chipetzuna qa tu'nju at nimxix tnab'l xjal at tajb'en te Dios?</t>", "3": "<t>¿Ti tajb'en te Dios aju at tipumal tu'n tb'ant tkyaqil tu'n qa aya puro tz'aqlxix ex minti' tpaltila?</t>", "4": "<t>Qa ma kub' kawina tu'n Dios ex qa ma kub' tcastiwoya tu'n, a jlu mya tu'nju in ajb'ena te tuj tumelxix,</t>", "5": "<t>noq o'kx tu'nju at nimxix mya b'a'n ma tb'inchaya ex nimxix tila minti' b'ajsb'il te.</t>", "6": "<t>El tqanina prent kye termaniya ex mya iltoq ti'j; el ti'na kyxb'alun tok kyi'j ex e kyaj tq'o'na sb'iql kyi'j.</t>", "7": "<t>Tej in che txqet minti' xi tq'o'na kyk'a a'; tej ttzaj we'yaj kyi'j minti' xi tq'o'na kywa.</t>", "8": "<t>Tu'nju at tipuna ex xo'na kyu'n xjal, ok tq'on tib'a te tajaw kytx'otx'.</t>", "9": "<t>Minti' xi tq'o'na alkye at tajb'en kye meb'a xu'j, ex e b'aj tyajla'na qe k'wa'l minti' kyman ex kytxu'.</t>", "10": "<t>Kyja'tzun txolin ti'ja ja'lo tu'n xob'ajil, ex minab'en ma tzaj nim xob'ajil ti'ja.</t>", "11": "<t>Tkyaqil qlolj ta', mi jun ti'xti in tila; nib'an taj mulq'aja tjaq' nintz a'.</t>", "12": "<pb/><t>Ate Dios tokx tib'ajxi kya'j ex in ku'tz tke'yin qe che'w mas najchaq kyjax.</t>", "13": "<t>¿Tza'ntzun tten in tma'na minti' tok tkwent Dios ti'j aju in b'ant kyu'n xjal, ex minti' tumel tu'n tkawin kyi'j tu'n tlaj minti' in til tu'n tlaj q'eq muj?</t>", "14": "<t>Maqo'n twitz tu'n muj ex minti' in til, o'kx in b'et twitz kya'j, in tzaj tuj jun plaj ex in pon tuj juntl plaj, chiya.</t>", "15": "<t>¿Tajpeya tu'n tb'eta tuj ojtxi b'e, aju o che b'et qe xjal mya b'a'n tuj?</t>", "16": "<t>Aqeju jurat naj e kyim, e je'x iqan tu'n nima otoq ch'iy.</t>", "17": "<t>Che chi te Dios: Pa'nmil tib'a qi'je. ¿Ti jaku tb'incha Dios qi'j, aju Dios at tipumal tu'n tb'ant tkyaqil tu'n? Che chi.</t>", "18": "<t>(Maske tu'n Dios otoq noj kyja tu'nju nimku at kye. Miwt pon nximb'etze ik tza'n kye qe xjal mya b'a'n.)</t>", "19": "<t>Tej kyke'yinte qe tz'aqlxix jlu, e tzalaj ti'j; ex qeju minti' kyil xi kytze'n, che chi kyja':</t>", "20": "<t>Ma b'aj tz'e'y tu'n q'aq' kyq'inumab'l qe xjal mya b'a'n.</t>", "21": "<pb/><t>B'incham ttena tuk'il Dios, tu'ntzun ttena juntl maj tuj txub'txaj.</t>", "22": "<t>Q'onxa amb'il tu'n ttzaj xnaq'tza'na tu'n, awanku'xa tyol tuj tanmiya.</t>", "23": "<t>Qa ma tz'ajtz meltz'aja tuk'il Dios aju at tipumal tu'n tb'ant tkyaqil tu'n, ktela b'a'n ik tza'n nej; qa ma tz'ex ti'na ju mya b'a'n at tuj tjaya,</t>", "24": "<t>ex qa ma tz'ok tq'o'na q'an pwaq aju wi'yilxix mer ik tza'n quq ex ik tza'n noq alkyexku ab'j at tuj tq'ab' xaq,</t>", "25": "<t>kyja'tzun tten ate Dios k'okel te teya ik tza'n q'an pwaq ex ik tza'n saq pwaq nimxix.</t>", "26": "<t>Ktzalajela tu'n ex jaku yolina tuk'il minti' t-xob'ila.</t>", "27": "<t>Qa ma kub'sana twitz, jaku tzaj b'i'na tu'n ex kjapunel tu'na aju otoq txi ttziyana te.</t>", "28": "<t>B'a'n k'elel tkyaqil aju tajb'ila tu'n tb'ant; ktel spik'un tuj tb'eya.</t>", "29": "<t>Porke nno'k te ch'in toklen tu'n Dios aju xjal in jaw tniman tib', atzunte xjal mans in klet tu'n.</t>", "30": "<t>Ok kletela tu'n qa minti' tila, qa saq ta' tuj tanmiya.</t>"}