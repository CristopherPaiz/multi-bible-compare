{"1": "<pb/><t>Yajtzunju nintz txkup Leviatán<f>[4]</f> tb'i, ¿jakupe jatz tu'na tu'n answel? ¿Jakupe k'alet taq' tu'na tu'n jun ky'jaj?</t>", "2": "<t>¿Jakupe tz'ex tq'o'na jun ky'jaj tuj ttxa'n ex qa tu'n tjaw tjak'u'na tjaq' ttzi' tu'n jun answel?</t>", "3": "<t>¿Jakupetzun kub'san twitza tu'n ttzaj tz'e'y tk'u'ja ti'j ex cheb'a tu'n ttzaj tma'n teya?</t>", "4": "<t>¿Baqa jaku b'ant tu'na tu'n ttzaj ttziyan teya tu'n tok te tmajena te jumajx?</t>", "5": "<t>¿Jakupe tz'ok tena saqchal tuk'il ik tza'n tuk'il jun chyu'j? ¿Jakupe k'alet tu'na tu'n tok te kychaq qe tal tme'jela?</t>", "6": "<t>¿Jakupe che lijensin qe tzyul kyiẍ ti'j? ¿Jakupe kub' kyqesin tu'n t-xi kyk'ayin?</t>", "7": "<t>¿Jakupe txi' tz'upl tplecha tuj ttz'umal ex jakupe txi' tz'upl tlansa tuj twi'?</t>", "8": "<t>Noqpe qa ma pon tq'o'na tq'ab'a tib'aj, jurat k'okel tzoqpaj ti'ja; mlay tzik' tna'l tu'na ex mlay tb'inchaya juntl maj.</t>", "9": "<pb/><t>Noq o'kx qa ma tz'ok ke'yin aju nintz txkup Leviatán tu'n jun xjal, jurat naj jaku kub' numj xjal tu'n t-xob'il.</t>", "10": "<t>Qa at jun ma tz'okx ik'len te, in tzaj naj tq'oj ex mi a'l jun jaku tnimari tib' tuk'il.</t>", "11": "<t>¿Alkye jun xjal jaku klet ex mi'n tza'w qa ma tz'ok tzoqpaj ti'j? Mi jun tuj enter twitz tx'otx'.</t>", "12": "<t>Mlay tz'el ti'j tu'n nyoline ti'j t-ximlal tb'anilxix ke'yin ex ti'j tipumal nimxix.</t>", "13": "<t>¿Alkye jun jaku tz'el q'inte ttz'umal tok ti'j ex qa tu'n t-xoptz'aj ttz'umal aju in ajb'en te tkolb'il tib'?</t>", "14": "<t>¿Alkye jun jaku tz'el jachinte tuj ttzi' tu'n kylaj qe twitz te' txolin kyel ex xob'ajilxix che ke'yin?</t>", "15": "<t>Aju ttzal ti'j mer ik tza'n maqb'il txolin kyel ti'j ex kyuw qe wen ik tza'n ab'j,</t>", "16": "<t>tlatz'in tib' jun ti'j juntl; mi ju kyq'iq' mlay tz'okx tuj;</t>", "17": "<t>kymojb'an kyib' ex kyq'e'tin kyib' wen, mi a'l jun jaku tz'el pa'nte kye.</t>", "18": "<t>Ok in tzaj q'ajt tuj ttxa'n, mer ik tza'n tqan q'ankyoq, ex qe tb'aq' twitz in che qoptz'aj wen ik tza'n q'ij ok tjawil te prim.</t>", "19": "<t>Mer ik tza'n tqan q'aq' nne'tz tuj ttzi', ex in che etz k'ech tuj.</t>", "20": "<t>Nne'tz sib' tuj ttxa'n, mer ik tza'n jun k'il a' in loqin tib'aj q'aq'.</t>", "21": "<t>B'i'x in k'ant xq'a'l tu'n t-xew ex nne'tz tqan q'aq' tuj ttzi'.</t>", "22": "<t>Aju tqul puro kyuw wen, ex kykyaqil xjal in tzaj kyxob'il twitz ju txkup lu.</t>", "23": "<t>Ax ikxpe tchib'jal kyuw wen, mer ik tza'n k'uxb'il.</t>", "24": "<t>Puro kyuw tanmi, mer ik tza'n jun ab'j ex ik tza'n jun kya'.</t>", "25": "<t>Ok tjaw we' txkup lu, b'i'x in che tzaj xob' qeju at nimxix kyipun ex in che el oq in che xob' wen.</t>", "26": "<t>Ok taq'pon tzoqpi'n spad ti'j, ex qa lans ex qa plech ex qa lans ch'in tqan, minti' ch'in kyilwi.</t>", "27": "<t>Mer ik tza'n ch'im nne'l k'uxb'il tuj twitz, ex mer ik tza'n q'u'chin tze' nne'l q'an k'uxb'il tuj twitz.</t>", "28": "<t>Ok t-xi xo't plech ti'j mlay tz'el oq; ok t-xi xo't ab'j ti'j, mer ik tza'n ch'im in xi xo'n ti'j nne'l tna'n.</t>", "29": "<t>Ok taq'pon tzoqpi'n jun garrot ma' tk'itz ti'j, mer ik tza'n jun ajlaj nne'l tuj twitz ex in jaw tze'n ti'j tq'ajq'ajel lans ch'in tqan ok t-xi xo't ti'j.</t>", "30": "<t>Ok t-xi tjaqun tib' twitz tx'otx', b'i'x in xi julix tuj tx'otx', mer ik tza'n texlen ttzi punt.</t>", "31": "<t>B'i'x in jaw pulin nintz mar ma' t-xe' tu'n, mer ik tza'n jun k'il in pulin a' tuj tib'aj q'aq', ex kyja'tl nno'k tu'n ik tza'n jun k'il tkub'il perjum in pulin tib'aj q'aq'.</t>", "32": "<t>Ok in b'et tuj a' b'i'x in kyaj tik'len puro saq, in qoptz'aj ik tza'n ttzmal wib'aj puro saq wen.</t>", "33": "<t>Tuj enter twitz tx'otx' minti' jun nch'isb'ene in pon ik tza'n te, minti' ch'in in xob'.</t>", "34": "<t>Ok in che'x tke'yin kykyaqil txqantl txkup jawni qe, minti' nne'l xob' kyi'j, porke a rey kye, chi Dios b'aj tma'n te Job.</t>"}