{"1": "<pb/>Tzajtzun yolin Dios tuj kyq'iq' jb'al ex tma:", "2": "<pb/><t>¿Alkyetzuna tu'nju in tma'na qa mya tuj tumel aju in kub' nximane ex aju in b'ant wu'ne? Ma tmaya qe yol minti' kynab'l.</t>", "3": "<t>B'incham ttena qa ax tok tu'na, ex tzaq'wentza qe nxjele lu:</t>", "4": "<t>¿Jatum ta'toqa tej tkub' nq'o'ne t-simyentil tx'otx'? Q'mantza weye qa b'a'n tu'na.</t>", "5": "<t>¿B'a'npe tu'na alkye kub' ximante nik'pun tu'n tok, ex alkyeju aq'nal at nim tnab'l b'inchante te?</t>", "6": "<t>¿Titzun tkub' tjaq' tq'uqb'il ex alkyetzun kub' q'onte nintz ab'j te tzuyb'il te,</t>", "7": "<t>tej in che b'itzantoq kykyaqil qe che'w t-xe kya'j junx kyuk'il kykyaqil qe anjel in che tzalaj tuj kya'j?</t>", "8": "<pb/><t>Tej tjatz tilj mar tuj tx'otx', ¿alkye ok q'onte tlamel tu'n twe'?</t>", "9": "<t>Xi nq'o'ne muj te txayb'il te mar ex q'eq muj tu'n tb'aj b'oq'it tuj.</t>", "10": "<t>Kub' nq'o'ne jun techal jatum tu'n twe' mar ex b'i'x ok nq'o'ne tal tlamel.</t>", "11": "<t>Ex xi nma'ne te: Atzun tzul we'ya tzalu ex o'kxtzun tzul we'ya, mlay tzik'a tib'aj ex atzun kpol b'aj pulin tipumala.</t>", "12": "<t>¿Tuj tanq'ib'la ope txi tma'na jun maj tu'n ttzaj spik'e' t-xe kya'j ex tu'n tjawil q'ij,</t>", "13": "<t>tu'ntzun tpon b'aj spik'un tuj tkyaqil twitz tx'otx' ex tu'ntzun tb'aj tchto'na qe b'inchal mya b'a'n?</t>", "14": "<t>Q'ancha'lintzun tilb'ilal twitz tx'otx' ik tza'n ok nno'k tk'a' jun xb'alun.</t>", "15": "<t>In kub' t-xk'ayin Dios spik'un kye qe b'inchal mya b'a'n ex atzun in pon b'aj twi'ylal tu'n kyb'inchante mya b'a'n.</t>", "16": "<pb/><t>¿Ope txi aja ke'yilte max t-xe' nintz mar jatum in jatz jlet twi a'?</t>", "17": "<t>¿Ope tzaj yek'un teya aju tlamel kynajb'il kyimni qloljxix wen?</t>", "18": "<t>¿B'a'npe tu'na nik'pun twitz tx'otx'? Q'mantza weye qa ax tok b'a'n tkyaqil jlu tu'na.</t>", "19": "<pb/><t>¿Jatum k'u'n spik'un ex qlolj?</t>", "20": "<t>¿Tzinpe in b'ant tu'na tu'n kyxi t-sama'na max t-xe kya'j ex tu'n kyajtz meltz'aj tu'n kyul tuj kyja?</t>", "21": "<t>B'a'nlo tu'na ex baqa ne'xi tab'q'iyila; otoqlo itz'ja tej kyb'ant jlu.</t>", "22": "<pb/><t>¿Ope txi aja ke'yilte jatum k'u'n ttxa che'w wu'ne ex saqb'aqun,</t>", "23": "<t>tu'ntzun kytzaj nsama'ne tuj tq'ijlalil yajb'il ex tq'ijlalil ok tok q'oj?</t>", "24": "<t>¿Alkye b'e in xi ti'n tqan q'ankyoq ok tkub' qoptz'aj? ¿Alkye tumlal in b'aj t-sipan tib' kyq'iq' twitz tx'otx', aju in tzaj tuj tjawitz q'ij?</t>", "25": "<t>¿Alkye in jaqonte tb'e jb'al tu'n ttzaj nim? ¿Alkye in yek'unte tb'e tqan q'ankyoq ex kyq'iq' jb'al,</t>", "26": "<t>tu'ntzun ttzaj jb'al tuj tzqij tx'otx' jatum minti' xjal najl tuj,</t>", "27": "<t>ex tu'n ta'lin ti'j tzqij tx'otx', tu'ntzun ttzaj tpoq'sa'n cha'x k'ul?</t>", "28": "<pb/><t>¿Atpe tman jb'al ex atpe tman tq'ab' che'w?</t>", "29": "<t>¿Alkye ttxu' tq'ab' che'w ex alkye ttxu' nintz yelo?</t>", "30": "<t>¿Al u'n nno'k a' kyuw wen ik tza'n ab'j, ex nno'k tib'aj nintz mar kyuw wen tu'n?</t>", "31": "<pb/><t>¿Jakupe b'ant tu'na tu'n kyok tk'alo'na jun k'loj che'w Pléyades kyb'i tu'n kyten junx? ¿Jakupe b'ant tu'na tu'n kyel tpju'na juntl k'loj che'w, Orión kyb'i, tu'n tel kypa'n kyib'?</t>", "32": "<t>¿Apeya nne'tz q'inte ju che'w jaqol t-xe kya'j ok tpon or tu'n tjawil? ¿Apeya ẍaqlul kye jun k'loj che'w Osa Mayor kyb'i ex juntl k'loj Osa Menor kyb'i?</t>", "33": "<t>¿Tzqi'npe tu'na aju ley tkub' kyib'aj qe che'w twitz kya'j? ¿Apeya in q'onte ju ley lu twitz tx'otx'?</t>", "34": "<t>¿Jakupe txi tma'na te muj tu'n ttzaj nim jb'al tib'aja tu'n?</t>", "35": "<t>Qa ma txi tma'na te tqan q'ankyoq tu'n t-xi' tuj juntl part, ¿jakupe tzaj ttzaq'we'n teya kyja': Lu qine lu, alkye taja tu'n tb'ant wu'ne, chipe?</t>", "36": "<t>¿Alkye xi q'onte nab'l tuj tanmi xjal? Alkye xi q'onte tojtzqib'l?</t>", "37": "<t>¿Alkye jun at nimxix tnab'l tu'n tel tnik' ti'j nik'pun muj at? ¿Alkye jun jaku tz'etz q'inte jb'al tuj muj tu'ntzun ttzaj tq'o'n jb'al,</t>", "38": "<t>tu'n tok tquqil tx'otx' te xoq'l ex tu'n kyok q'e't qe q'ub'in jun ti'j juntl?</t>", "39": "<t>¿Apeya in tzaj jyonte kykanb' qe ttxu b'alun tu'n kychyo'n qe tal ti'j okxi kynoj,</t>", "40": "<t>ok in xi kyewan kyib' tuj kyjul ex ok in che kub' ten xq'uqil tjaq' chk'ul?</t>", "41": "<t>¿Alkye in q'onte kywa joj ok in che jyon qe kyal ti'j kywa ex in che q'ajt wen ok in che qanin kywa weye?</t>"}