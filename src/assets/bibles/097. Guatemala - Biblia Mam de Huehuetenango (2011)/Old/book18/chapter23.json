{"1": "<pb/><t>Xitzun ttzaq'we'n Job ex tma:</t>", "2": "<t>Juntl maj kxel nma'ne aju nb'ise nimxix, ex nimxix ma chin k'ixb'isanjtze tu'n Dios.</t>", "3": "<t>Noqwit b'a'n nb'inteye jatum jaku knet wu'ne ex tza'n tten tu'n npone jatum najl.</t>", "4": "<t>Jakwitlo teku tz'ok nma'ne aju nyole, ex nimku yol at wuk'ile te kolb'il wib'e.</t>", "5": "<t>Jakulo tz'el nnik'e ti'j alkye yol ktzajel ttzaq'we'n weye, ex jakulo tz'el nnik'e ti'j alkye ktzajel tma'n weye.</t>", "6": "<t>Pero mlaylo yolin kyuw wuk'ile tu'nju at tipumal, noq o'kx jakulo chin kub' tb'i'n,</t>", "7": "<t>ex jakulo tz'el tnik' ti'j qa at ttxolil nyole, jakulo tma weye qa minti' wile ex jakulo chin kyaj ttzoqpi'n te jumajx.</t>", "8": "<t>In chin jyone ti'j Dios tuj tjawitz q'ij pero mi a'l at, in chin jyone ti'j tuj telex q'ij ex minti' in knet wu'ne.</t>", "9": "<t>In chinxe jyolte tuj tb'anq'ab' q'ij, pero minti' in wile; in chinxe tuj tnayaj q'ij, ax minti' in tzaj tyek'un tib' weye.</t>", "10": "<t>Atzun te b'a'n tu'n jatum in chin b'ete; ok woke tuj malb'il tu'n, chin elele minti' wile.</t>", "11": "<t>Kukx lepch qine ti'j ex minti' in chin el tzpete ti'j b'e ma kyaj tyek'un weye.</t>", "12": "<t>Kukx in che japun qe tley wu'ne ax ikx qe tmandamyent, ex mya aju wexe wajb'il.</t>", "13": "<t>Ok in kub' t-ximan tu'n tb'ant jun ti'xti tu'n, in b'ant tu'n ex mi a'l jun jaku mayonte te.</t>", "14": "<t>Aju ma kub' t-ximan tu'n tb'inchante wi'je, atzunju ok kb'antel tu'n, ex at mastl ximamaj tu'n ik tza'nx jlu.</t>", "15": "<t>Kyja'tzun in chin xob'e twitz, noq o'kx ok wok tene ximal ti'j in tzaj nim t-xob'il wi'je.</t>", "16": "<t>Ate Dios aju at tipumal tu'n tb'ant tkyaqil tu'n, ma tzaj b'aj nk'u'je tu'n, ex ma tzaj t-xob'il wi'je.</t>", "17": "<t>Noqwit b'a'n nkub' naje tu'n qlolj qonik'an ex tu'n nxi ewane tu'n.</t>"}