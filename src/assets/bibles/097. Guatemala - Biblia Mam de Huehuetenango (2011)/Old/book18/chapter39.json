{"1": "<pb/><t>¿B'a'npe tu'na alkye q'ij in che alin qe chip te tjaq' k'ul? ¿Ope tila ok in kub' kyal qe ttxu masat?</t>", "2": "<t>¿B'a'npe tu'na jte' xjaw in japun kyu'n tu'n tkub' kyal?</t>", "3": "<t>In che kub' b'une' ex in kub'tzun kyal.</t>", "4": "<t>Ok kych'iy qe kyal ex ok tok kyipun in kyaj kykolin kytxu' ex minti'tl in che ul meltz'aj.</t>", "5": "<pb/><t>¿Alkye el tzoqpinte te bur te tjaq' k'ul? ¿Alkye o tz'el qitpunte te?</t>", "6": "<t>Aqine inx yek'unte tnajb'il tuj tzqij tx'otx' ex tuj chq'ajlaj minti' awal in tzaj ch'iy tuj.</t>", "7": "<t>Tk'i' ti'j tq'ajq'ajel in jaw tuj tnam kyu'n xjal, ex mi tu'n t-xi tniman tq'ajq'ajel twi' lajol chej.</t>", "8": "<t>In b'et tik' kywi' tal witz in jyon twa, in jyon ti'j noq alkye txkaj cha'x k'ul tu'n t-xi twa'n.</t>", "9": "<pb/><t>¿Chipetzuna qa jaku tajb'e tor te tjaq' k'ul tu'n tajb'en teya ex tu'n tjawil tq'ij tuj tpe'na?</t>", "10": "<t>¿Jakupe k'alet yuw ti'j tqul tu'na ex tu'n tok tq'o'na jwers ti'j tu'n tch'okin ex qa tu'n t-xi lpe' ti'ja tu'n tb'aj parejit twitz tx'otx'?</t>", "11": "<t>¿Jakupe tz'ok qe' tk'u'ja ti'j tu'nju at nim tipun ex tu'n tkyaj tq'o'na tu'n tb'inchante taq'una?</t>", "12": "<t>¿Chipetzuna qa jaku tz'ajb'en tu'na tu'n tjaw chmet twitz tawala ex tu'n tok tchmo'na twitz tawala jatum nne'l b'ajut?</t>", "13": "<pb/><t>Ex lu jun nintz chyu'j avestrúz tb'i, in che yukch qe tq'ab' tuk'il tzalajb'il mer ik tza'n tq'ab' garza,</t>", "14": "<t>in che kyaj tq'o'n qe tjos tjaq' ttxa tz'a'n tu'ntzun kymeq't tu'n tkyaqal q'ij.</t>", "15": "<t>Minti' in ximan ti'j qa tu'n kyb'aj pax qe tjos tjaq' tqan jun xjal ex qa tjaq' tqan jun jil.</t>", "16": "<t>Puro jawni kyi'j qe tal, mer ik tza'n mya tal qe in che el tuj twitz, ex minti' in tzaj tb'is ti'j qa minti' ma tz'el b'a'n taq'unb'en.</t>", "17": "<t>In b'ant jlu tu'n, tu'nju minti' xi nq'o'ne tojtzqib'l ex tnab'l.</t>", "18": "<t>Ex ok in jaw we' ex ok tok ten qelel, nno'k ten tz'e'l kyi'j qe chej ex kyi'j qeju kyjax kyib'aj, ex mas kyuw ojqelan kywitz.</t>", "19": "<pb/><t>Baqa aya o q'onte tipumal chej, ex ¿tu'npetzuna ok tq'o'na ttzmal tqul puro mejor ke'yin?</t>", "20": "<t>¿Baqa tu'na in b'ant tt'ikpaj ik tza'n ẍplon ok t-sjorin tuj ttxa'n puro xob'ajilxix?</t>", "21": "<t>In jaw t-skatin tx'otx' tu'n tipun tuj chq'ajlaj ex minti' t-xob'il tu'n t-xi' ojqelan tuj q'oj.</t>", "22": "<t>In jaw tze'n ti'j ju xob'tzal ex minti' in tzaj tchi ti'j; minti' in tzaj b'aj tk'u'j twitz spad,</t>", "23": "<t>maske in swok'in aju tkub'il tplech xjal tjax tib'aj ex nne'l ky'ech ti'j lans ex kyi'j qe lans ch'in kyqan.</t>", "24": "<t>Tu'nju in ojqelan wen, minti' tilwi tuj twitz tu'n tpon naj tuj juntl lugar ex ok tq'ajt chun ya mlay kub' we' mastl.</t>", "25": "<t>Ok tb'inte tq'ajq'ajel chun, in tzaj sjorin ttxa'n; in tna'n naj t-xewil ok tok q'oj najchaq wen, ex in tb'i'n tq'ajq'ajel twi nejenel kye soldad ex ju sich' in jaw.</t>", "26": "<pb/><t>¿Apetzuna at nim tnab'la tu'n t-xi t-xnaq'tza'na tu'n tb'ant tlipan ju q'anjan ex tu'n t-xi lipan tuj tnayaj q'ij?</t>", "27": "<t>¿Tu'npetzuna xi tma'na te t'iw tu'n tb'inchante tq'u' kywi' nmaq witz?</t>", "28": "<t>Aju t'iw najl tuj tk'u'j xaq twitz pik ex in b'aj tb'incha'n jun kolb'il tib' twi' jun ttz'u'pil pik;</t>", "29": "<t>maxtzun ma jawni in tzaj tke'yin tkanb'.</t>", "30": "<t>Qe tal puro chik' kywa in b'aj, ex jatum ta' jun kyimni, atzun ta' t'iw.</t>"}