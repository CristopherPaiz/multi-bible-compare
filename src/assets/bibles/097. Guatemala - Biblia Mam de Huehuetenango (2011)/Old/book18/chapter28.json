{"1": "<pb/><t>At jul tjaq' tx'otx' jatum in jatz saq pwaq, ex at lugar jatum in b'aj saqset q'an pwaq.</t>", "2": "<t>Aju ttx'otx'il k'uxb'il, a in jatz tuj tx'otx' ex ok tokx q'o'n ab'j tuj q'aq' in kub' ulj ex nno'k te q'an k'uxb'il.</t>", "3": "<t>Kyu'n xjal knet tumlal tza'n tten tu'n tten spik'un tuj qlolj, in che ku'x max t-xe'pun tx'otx' tuj qlolj ex atzun ma chixin in che ok ten jyolte qe ab'j.</t>", "4": "<t>In che ku'x ti'j jun saqb'aq tuj jul ex in ku'x kylaku'n toy' jul kyuj qe lugar jatum minti' jun xjal najl, jatum minti' jun xjal nnik' b'et ex puro najchaq ti'j tnam.</t>", "5": "<t>Tib'aj tx'otx' in tzaj ch'iy triw, atzun tujxi, mer ik tza'n nojni tu'n q'aq'.</t>", "6": "<t>Atzun in che knet qe tal ab'j zafiro kyb'i, tuk'ix q'an pwaq, t-smon tib' tuk'il tx'otx'.</t>", "7": "<t>Mi qe q'anjan, mi qe k'utz, b'ajx kyil qa at jun b'e tjaq' tx'otx'.</t>", "8": "<t>Qe txkup ate' tjaq' k'ul minti' in che ik' b'et tuj, ax ikx qe b'alun.</t>", "9": "<t>Nne'tz kyi'n xjal qe ab'j kyuwxix tu'n kyq'ab', ex in b'aj kylaku'n tuj kyk'u'j witz.</t>", "10": "<t>In che jaqet qe toy' pik kyu'n, ex tkyaqil txkaj q'inumab'l in knet kyu'n.</t>", "11": "<t>In che maqet qe nima kyu'n jatum in che tzaj jlet, ex nne'tz kyi'n tuj spik'un qe ti'xti ate' tuj ewaj.</t>", "12": "<pb/><t>Pero ¿Jatum in tzaj aju nab'l? ¿Alkye lugar ta' aju ojtzqib'l?</t>", "13": "<t>Minti' b'a'n kyu'n xjal jte' twi' ju nab'l, ex mlay knet kyu'n tzalu twitz tx'otx'.</t>", "14": "<t>Aju nintz mar in tma'n: Minti' at tzalu, ax ikx in tma'n mar: Minti' at wuk'ile.</t>", "15": "<t>Mlay chjet tu'n q'an pwaq ex mlay laq'et tu'n saq pwaq.</t>", "16": "<t>Mlay b'ant tchjet tu'n q'an pwaq tb'anilxix, ex mi kyu'n qe tal ab'j tb'anilxix, qe cornalina ex qe zafiro kyb'i.</t>", "17": "<t>Mas wi'yilxix twitz q'an pwaq ex twitz ju ab'j cristal tb'i; mlay b'ant tch'expunjtz kyuk'il qe makb'il q'an pwaq kytx'otx'il.</t>", "18": "<t>Aju nab'l mas tb'anilxix twitz ab'j coral tb'i, twitz ab'j cristal tb'i ex kywitz qe tal ab'j perla kyb'i.</t>", "19": "<t>Aju ab'j at tuj Etiopía, topacio tb'i, mlay pon ik tza'n nab'l, ex mlay b'ant tchjet tu'n q'an pwaq tb'anilxix.</t>", "20": "<t>¿Jatumtzun in tzaj aju nab'l? ¿Alkye lugar ta' ju ojtzqib'l?</t>", "21": "<t>Ewan kywitz qe txkup ate' tjaq' k'ul ex kywitz qe chyu'j in che lipan twitz kya'j.</t>", "22": "<pb/>Ax ikx in kyma'n aju kynajb'il kyimni ex ju kamik: Noq ch'in tqanil o qb'iye ti'j jlu.", "23": "<pb/><t>Pero ate Dios tzqilte b'e jatum ta' nab'l, o'kx te b'a'n tu'n jatum in knet,</t>", "24": "<t>porke in til Dios max jatum ponin b'aj ttxa'n tx'otx' ex in til tkyaqilju at tjaq'xi kya'j.</t>", "25": "<t>Tej t-xi tq'o'n Dios talil kyq'iq' ex tej tkub' tq'o'n kymojonil qe nintz mar,</t>", "26": "<t>tej tkyaj b'ant tu'n tza'n tten tu'n ttzaj jb'al, ex tej tkyaj tq'o'n tb'e q'ankyoq,</t>", "27": "<t>ax ikx o til Dios tz'aqlxix te nab'l tu'n tajb'en, b'aj tke'yin ex tma: B'a'n aju nab'l.</t>", "28": "<t>Xi tma'n Dios kye xjal: Aju tu'n kynimane weye, atzun nab'lju; aju tu'n tel kypa'n kyib'e ti'j ju mya b'a'n, atzun ojtzqib'lju.</t>"}