{"1": "<pb/><t>Tjaw sch'ina Job. ¿Atpelo jun jaku tzaj onil teya? ¿Alkye jun anjel kxel tqanina onb'il te?</t>", "2": "<t>Ploj nne'l tuj twitz xjal aju yajb'il in tzaj ti'j, ex qa ma tz'ok ten q'ojlel tu'n tlaj jlu, tu'nx in tzaj ti'n kamik ti'j, tu'nju minti' tnab'l.</t>", "3": "<t>O wile jun xjal minti' tnab'l, jurat naj chmet nimku te, ex jurat naj o kub' xitj tja.</t>", "4": "<t>Mi a'l jun onil kye qe tk'wa'l; ok kypon q'i'n twitz jwes minti' in xi b'incha'n kyi'j tu'n, ex mi a'l jun kolol kyi'j.</t>", "5": "<t>Aju twitz tawal xjal minti' tnab'l, in xi kywa'n qe xjal at we'yaj kyi'j maske tuj ch'i'x in jaw kychmo'n; ex qe xjal at txqetle'n kyi'j in pon kyk'u'j ti'j tq'inumab'l.</t>", "6": "<t>Aju mya b'a'n in tzaj qi'j, mya ax in jaw jlet twitz tx'otx', aju b'is mya ax in tzaj poq'l tuj tx'otx'.</t>", "7": "<t>Ik tza'n qe k'ech in che etz tuj q'aq', ikxtzun te xjal il ti'j tu'n tik'x k'ixk'oj tu'n.</t>", "8": "<t>Noqwit aqine at b'is wi'je ik tza'n teya, mawtlo chinxe qanil onb'il te Dios ex mawtlo txi nq'on wib'e te Dios tu'n t-xi tb'incha'n wi'je.</t>", "9": "<t>Nimxix tb'inchb'en Dios in b'ant ma'xix t-xilen, ex mi a'l jun jaku tz'el tnik' ti'j.</t>", "10": "<t>A Dios in tzaj q'onte jb'al twitz tx'otx', ex tu'n in b'aj ta'lin qe kojb'il.</t>", "11": "<t>Qe xjal ch'in kyoklen in che jaw nimsa'n tu'n Dios, ex qeju in che b'isun in che'x ti'n tuj jun lugar segur jatum tu'n kyklonte kyib'.</t>", "12": "<t>Aju xjal elni twitz tu'n t-sb'un, in b'aj ttzaksin Dios t-ximb'etz tu'ntzun mi tb'ant aju otoq kub' t-ximan.</t>", "13": "<t>In che tzyet qe aj nab'l tu'n Dios maske jawni kywitz, ex minti' in xi tq'o'n amb'il kye tu'n tb'ant aju mya b'a'n otoq kub' kyximan.</t>", "14": "<t>Q'ijl in che takpaje', ex in che b'et tuj qxopin mer ik tza'n qonik'an.</t>", "15": "<t>In che klet tu'n Dios qe meb'a xjal ex qeju in che yajlanjtz kyu'n qe b'inchal mya b'a'n.</t>", "16": "<t>Qe xjal minti' kyipun, o'kx ti'j Dios in qe' kyk'u'j tu'n kyklet. In maqet kytzi' qe xjal mya b'a'n tu'n Dios.</t>", "17": "<pb/><t>At tzalajb'il te xjal nno'k mayo'n tu'n Dios ti'j ju mya b'a'n in tb'incha'n. Mi'n tz'el tik'una ok tok mayo'na tu'n Dios, aju at tipumal tu'n tb'ant tkyaqil tu'n.</t>", "18": "<t>Qa ma tz'ok jun ẍil ti'ja tu'n, ax k'okel potzin ti'j; qa ma tz'ok k'ixb'isa'na tu'n, ax kq'anil teya.</t>", "19": "<t>A klolte teya tkyaqil maj ok ttzaj xob'ajil ti'ja, ex mlay taq' amb'il tu'n ttzaj mya b'a'n ti'ja.</t>", "20": "<t>Tuj tq'ijlalil we'yaj kletela tu'n tu'n mi tkyima, ex ok ttzaj q'oj, kletela tu'n tu'n mi tkub'a tu'n spad.</t>", "21": "<t>Kletela tu'n ok kysi'min xjal yol ti'ja, ex mlay xob'a ok ttzaj xitb'il ti'ja.</t>", "22": "<t>Qa ma tzaj we'yaj ex qa ma tzaj xitb'il, mlay b'aj tk'u'ja ex mlay xob'a kywitz qe txkup te tjaq' k'ul.</t>", "23": "<t>Ok taq'nana mlay tz'ok we'ya kyi'j qe ab'j tuj tkojb'ila, ex ktel tmojb'ab'l tib'a kyuk'il qe txkup.</t>", "24": "<t>Txub'txaj ktela tuj tjaya, ex cabal ate' qe taluna ok kyb'aj tajla'na.</t>", "25": "<t>Nimku tiyjila che ul itz'j, ik tza'n cha'x k'ul tuj kojb'il.</t>", "26": "<t>Atxtoq tipuna ok tkyima, ik tza'n jun che'l triw otoq pon tq'ij.</t>", "27": "<t>Ma qile ex ma tz'el qnik'e ti'j, ik ttenju. B'inxa ex tz'ajb'enxwit teya, chi Elifaz, b'aj tma'n.</t>"}