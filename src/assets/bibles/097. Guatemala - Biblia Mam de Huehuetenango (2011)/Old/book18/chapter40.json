{"1": "<pb/><t>Xi tma'ntl Qman te Job kyja':</t>", "2": "<pb/>Atzun teya, taja tu'n woke tuj xjel tu'na, aqine aju at wipumale tu'n tb'ant tkyaqil wu'ne, ex ¿kukxpe k'okel tzoqpaja wi'je tu'n tyola?", "3": "Xitzun ttzaq'we'n Job te Qman: <pb/><t>¿Ti b'a'n t-xi nma'ne? Ik tza'n weye, baqa ma' nxilene. Mas b'a'n tu'n mi nq'ajte.</t>", "4": "", "5": "<t>O chin yolinxe ex minti' txqantl yol tu'n t-xi nma'ne.</t>", "6": "<pb/>Tzajtzun yolin Qman juntl maj tuk'il Job tuj txqan kyq'iq' jb'al ex tma:", "7": "<pb/><t>Yek'untz tipumala weye ja'lo ex tzaq'wentza qe nxjele lu:</t>", "8": "<t>¿Tajpeya tu'n ttzaj tma'na qa mya tz'aqlxix qine ex qa at wile, atzun teya tu'n tok tq'on tib'a te tz'aqlxix?</t>", "9": "<t>¿Maspetzun nim tipumala nwitze? ¿Jakupe q'ajt q'ankyoq tu'na ik tza'n in q'ajt wu'ne?</t>", "10": "<t>Qa ax tok tu'na at tipumala ik tza'n weye, q'o'nk toklena te ma'xix, q'o'nk tajwalila ex q'o'nk t-spik'umala, tu'ntzun tjaw nimsa'na wen.</t>", "11": "<t>Ke'yinxa qeju in jaw kyniman kyib', tzajx nim ttx'u'jila kyi'j ex che tmansin kub'a qe.</t>", "12": "<t>Ax tok b'a'n tu'n kynaj tu'na ok t-xi tke'yina kyi'j, che b'etz'an b'aja qe b'inchal mya b'a'n noq jatum ate'.</t>", "13": "<t>Che tmaqun ku'xa kykyaqil tuj tx'otx' ex lamo'n okxa qe tuj presb'il kye kyimni.</t>", "14": "<t>Qatzun ma b'ant tkyaqil jlu tu'na, atzun k'elel nnik'e ti'j qa tu'nx tipumala jaku b'ant tklonte tib'a.</t>", "15": "<pb/><t>Ximana ti'j nintz txkup Behemot<f>[3]</f> tb'i, aju nch'isb'ene ik tza'n aya. B'a'n wa'n k'ul ik tza'n wakẍ.</t>", "16": "<t>Puro kyuw tchib'jal tok ttzal ti'j ex ju tchib'jal tok tjaq' tk'u'j at nim tipun.</t>", "17": "<t>Puro kyuw tje', mer ik tza'n tze' wi'ten, ex qe tb'otx'il tkux, mojmoj kyten.</t>", "18": "<t>Qe tb'aqil mer ik tza'n jun tubo q'an k'uxb'il ttx'otx'il, ex mer ik tza'n barret.</t>", "19": "<t>Atzun waq'unb'ene jlu mas ma' toklen; o'kx wu'ne jaku kub' ti'j, porke aqine in b'inchante te.</t>", "20": "<t>Qe witz jatum in che saqchan qe txkup in tzaj kypoq'sa'n k'ul te twa.</t>", "21": "<t>Nno'kx b'une' tjaq' t-xlekumal tze' ex nno'kx tewan tib' tjaq' tqan ajlaj tuj sob'an.</t>", "22": "<t>Qe tze' in kyq'o'n xlekun tib'aj ex atzun nno'kx ten kyjaq' qe chjaj ate' ttzi tq'ab' xaq.</t>", "23": "<t>Qa ma ch'iy nima minti' in xob', maske japun a' tjaq' ttzi', pero minti' in tzaj b'aj tk'u'j.</t>", "24": "<t>¿Alkye jun jaku tzaj tzyunte te tu'n tjatz ti'n qe tb'aq' twitz ex qa tu'n tex tq'o'n jun saqb'aq tuj ttxa'n?</t>"}