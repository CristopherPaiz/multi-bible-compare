{"1": "<pb/>Xitzun ttzaq'we'n Job ex tma:", "2": "<pb/><t>Ma nb'iye ela'xi maj ju yol ax ik tza'n jlu. Minti' in kyq'uqb'a'ne nk'u'je, noq o'kx in kyq'o'ne mas k'ixb'isab'l weye.</t>", "3": "<t>¿Minti'pe b'ajsb'il teju tyola minti' tajb'en? ¿Ti ma tzaj ti'ja tu'nju in yolina ikju?</t>", "4": "<t>Noqwit aqeye in che yajlanjtz ik tza'n weye, ikxwitlo weye jaku chin yoline ik tza'n kyeye, tzinwitlo in xi nyukun nwi'ye te xmayb'il kyi'je ex tzinwitlo in nma'ne noq nik'punxi yol.</t>", "5": "<t>Jakwitlo txi nma'ne yol tuj cheb'a ex te q'uqb'ab'l kyk'u'je tu'n tkyuwset kyk'u'je ex tu'n tten kyipune.</t>", "6": "<t>Qa ma chin yoline, minti' in chewix k'ixk'oj wi'je, ex qa minti' in chin yoline ax ikx minti' in chewix k'ixk'oj wi'je.</t>", "7": "<t>Ma b'aj wipune tu'n Dios; kykyaqil qeju ate' tuj njaye ma che naj tu'n,</t>", "8": "<t>ex ma chin okx tq'o'n tuj pres. Ma jaw yol mya b'a'n wi'je tu'n; ma jaw sib'j yol wi'je tu'n.</t>", "9": "<t>Kukx tq'ojin Dios wi'je ex ma chin b'aj ttzaqin, in qitx'itx'in t-xe te' wi'je, noq ax nno'k b'aj tb'aq' twitz wi'je ik tza'n jun aj q'oj.</t>", "10": "<t>Nim xjal in jaw kychmon kyib' wi'je, noq in xi kynach'in kytzi' tu'n kytze'n wi'je, nno'k kyjato'n nwitze ex in che ilin wi'je.</t>", "11": "<t>Ma chinx tq'o'n Dios tuj kyq'ab' xjal mya b'a'n ex jawni kywitz.</t>", "12": "<t>Atintoqe tuj txub'txaj; tzaj ttzyu'n ti'j nqule; in tzyete tu'n ex in kub' tpaẍu'n, ok t-xo'n tplech wi'je.</t>", "13": "<t>Tuj tkyaqil pak' in tzaj t-xo'n tplech wi'je; in che okx qe tplech tuj nchib'jale ex minti' ch'in tq'aq'b'il tk'u'j wi'je, ex nne'l chitj tuj nk'u'je twitz tx'otx'.</t>", "14": "<t>Nimku ẍil nno'k wi'je tu'n, in tzaj tzoqpaj wi'je ik tza'n jun q'ojlel.</t>", "15": "<pb/><t>Ma tz'ok nq'o'ne xb'alun ch'i'x twitz wi'je tu'n nb'ise, ex q'uql qine tuj quq tu'nju ma tz'el ti'n woklene.</t>", "16": "<t>Ma txi mal nwitze tu'n oq'el; ma tz'ok muj ti'j tb'aq' nwitze,</t>", "17": "<t>maske minti' o nb'inchaye jun mya b'a'n kyi'j xjal, ex aju nna'j Diose b'a'n ta'.</t>", "18": "<pb/><t>Aya tx'otx', mi'n kub' tewana aju mya b'a'n o b'inchanjtz wi'je; ex mi'n kub' tewana nkub'sb'ile tu'n t-xi b'inchet wi'je.</t>", "19": "<t>Atlo jun at tuj kya'j tu'n tyolin wi'je tu'n nklete,</t>", "20": "<t>tu'n t-xi tchik'b'a'n te Dios qe nximb'etze, tu'ntzun ttzaj tke'yin Dios ta'l nwitze;</t>", "21": "<t>atlo jun in yolin twitz Dios wi'je, ik tza'n nno'k jun xjal yolil ti'j jun tuk'il tu'n tb'ant ti'j twitz juntl xjal.</t>", "22": "<t>Aju ch'intl wab'q'iyile atx, jurat nib'an tb'aj, ch'ix ttzyet nb'eye ex mlay chin ajtz meltz'aje.</t>"}