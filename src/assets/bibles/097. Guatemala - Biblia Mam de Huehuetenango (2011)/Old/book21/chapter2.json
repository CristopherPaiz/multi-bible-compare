{"1": "<pb/>Ax ikx o nmaye tuj wanmiye kyja': Ja'lo chin probarile ti'j tu'n ntzalaje ex tu'n wachine, nchiye. Ax ikx jlu noqx gan.", "2": "Ax ikx o nmaye: Aju tzeb'l minti' tnab'l, ex ju achb'il minti' tajb'en.", "3": "<pb/>Kub' nximane tu'n t-xi nk'ane nim vin tu'ntzun ntzalaje, ex mya tu'n tel tpa'n tib' wanmiye ti'j ju nab'l, ax ikx o b'ant wu'ne aju achb'il minti'x tajb'en, tu'ntzun tel nnik'e ti'j qa a jlu tu'n tb'ant tu'n jun xjal akux itz' tzalu twitz tx'otx' noq te kab' q'ij.", "4": "<pb/>Ax ikx o nb'inchaye qe nmaq aq'untl; o che jaw nb'incha'ne qe ja tu'n kyajb'en te weye; ku'x wawa'ne nim tqan uva te weye;", "5": "b'aj nb'incha'ne qe tqamb'il wawale ex qe tqamb'il b'ech, ex kyujtzun qe jlu ku'x wawa'ne tkyaqil txkaj tze' b'a'n tlonjtz kywitz;", "6": "jaw nb'incha'ne matij pil tu'n tchmet a' tuj, tu'ntzun tajb'en te a'lb'il kye qe tze' otoq che ku'x wawa'ne;", "7": "e tzaj nlaqo'ne qe nmajene xinaq ex qe nmajene xu'j, ex at qe nmajene xinaq e ten, aqeju ax e itz'j tuj njaye; ax ikx o ten mas nim nwakẍe ex nẍne'le kywitz kykyaqil xjal e ten nej nwitze tuj Jerusalén.", "8": "B'aj nchmo'ne nim q'an pwaq ex saq pwaq, aqeju chojenj tzaj kyq'o'n qe rey ex qe xjal kyuj txqantl nasyon. Ax ikx e ten wuk'ile qe xinaq ex qe xu'j b'a'n che b'itzan, ax ikx e ten nim nxu'jile te jun tzalajb'il te weye.", "9": "<pb/>In oke te ma' woklene, ex mas nim nq'inumab'le o ten kywitz kykyaqil xjal e ten nej nwitze tuj Jerusalén. Ex kukx o ten nnab'le.", "10": "Mi jun maj o kub' nxk'ayin wib'e ti'j ju at nganiye ti'j, ex mi kyi'j qe achb'il. O tzalaj wanmiye ti'j tkyaqil waq'unb'ene, ex atzun tzalajb'il nk'ame ti'j waq'unb'ene.", "11": "<pb/>In kub' tene ximal ti'j tkyaqilju waq'unb'ene otoq b'ant ex nimxix otoq chin sikte kyi'j, ex el nnik'e ti'j qa tkyaqil jlu noqx gan qe, ik tten jlu ik tza'n jun xjal taj tu'n ttzaj ttzyu'n kyq'iq' tu'n tq'ab', ex minti' jun atwit tajb'en tzalu twitz tx'otx'.", "12": "<pb/>Te tib'ajxi in kub' tene ximal ti'j ju xjal at tnab'l ex ti'j ju xjal minti' tnab'l: ¿Alkye txqantl kb'antel tu'n ju xinaq k'okel te rey ok nkyime? Minti', ex tkyaqil b'i'x ma kyaj b'ant wu'ne.", "13": "Ex el nnik'e ti'j, mas nim tajb'en teju xjal tu'n tten tnab'l twitzju tu'n tten minti' tnab'l; ik tten jlu ik tza'n spik'un, mas at tajb'en twitz qlolj.", "14": "<pb/>Aju xjal at tnab'l, in che ajb'en qe tb'aq' twitz tu'n tke'yinte jatum tu'n tb'et, atzunju xjal minti' tnab'l, in b'et tuj qlolj. Maske ikju, pero el nnik'e ti'j, aju kb'ajel ti'j jun, axtzunju kb'ajel ti'j juntl.", "15": "Kub'tzun nximane: Aju kb'ajel ti'j ju xjal minti' tnab'l, axtzunju kb'ajel wi'je, kyja'tzun minti' tajb'en weye aju nim nab'l, ax ikx jlu noqx gan te.", "16": "Ex mi a'l jun ktzajel na'nte teju xjal at tnab'l ex mi ju xjal minti' tnab'l; tu'nju in b'et tel q'ij tkyaqil nnik' tna'njtz; aju xjal at tnab'l ex aju xjal minti' tnab'l che najel kykab'il.", "17": "<pb/>Kyja'tzun el wik'une nchwinqlale, ex tkyaqilju in b'inchanjtz tzalu twitz tx'otx' mya b'a'n in che el te weye. Ax tok tkyaqil jlu noqx gan, ik tten jlu ik tza'n jun xjal taj tu'n ttzaj ttzyu'n kyq'iq' tu'n tq'ab'.", "18": "Ax ikx el wik'une tkyaqil aq'untl otoq b'aj nb'incha'ne tzalu twitz tx'otx', ex tkyaqil jlu kyjel nq'o'ne teju xjal kyjel ten te nxele.", "19": "Minti' ttxolil ti'j qa at tnab'l ex qa minti' tnab'l, ex segur ta' jlu: Aju k'okel te nxele, atzunju k'okel te tajwil tkyaqil aju ma knet wu'ne tzalu twitz tx'otx' tuk'il nim aq'untl ex tuk'il nim nab'l. Ax ikx jlu noqx gan.", "20": "<pb/>Tej twile tkyaqil aju otoq nb'inchaye tzalu twitz tx'otx', tzaj ta'w tuj wanmiye tu'nju nimxix otoq chin aq'nane.", "21": "At junjun xjal ma che aq'nan tuk'il nab'l ex ojtzqib'l ti'j kyaq'un, ex te tib'ajxi il ti'j kyjel kyq'o'n tkyaqil tu'n tok te juntl xjal minti' ma tz'aq'nan ti'j tu'n tknet tu'n. Ax ikx noqx gan te jlu ex jun mya b'a'n ma'xix.", "22": "<pb/>Kyja'tzun: ¿Ti in tkamb'a'n xjal tu'nju in aq'nan wen ex o'kx in ximan ti'j taq'un tzalu twitz tx'otx'?", "23": "Tuj tkyaqil tanq'ib'l in tzaj yajb'il ti'j, jun iqtz al jlu, ex mi te qonik'an minti' in ojlan t-ximb'etz. Ax ikx noqx gan te jlu.", "24": "<pb/>Aju mas b'a'n tu'n tb'inchante xjal, o'kx tu'n twa'n, tu'n tk'an ex tu'n ttzalaj ti'j taq'unb'en. Porke ma tz'el nnik'e ti'j, ate jlu tu'n Dios in tzaj q'o'n.", "25": "Ex, ¿alkye jun jaku wa'n ex qa jaku tzalaj qa mya tu'n Dios?", "26": "Porke tu'n Dios in tzaj tq'o'n nab'l, ojtzqib'l ex tzalajb'il teju xjal in tzalaj Dios ti'j; atzun teju xjal aj il, in kub' tq'o'n Dios aq'untl tib'aj tu'n tb'aj tchmo'n q'inumab'l, tu'ntzun t-xi q'o'n teju xjal in tzalaj Dios ti'j. Ax ikx noqx gan jlu. Ik tten jlu ik tza'n jun xjal taj tu'n ttzaj ttzyu'n kyq'iq' tu'n tq'ab'."}