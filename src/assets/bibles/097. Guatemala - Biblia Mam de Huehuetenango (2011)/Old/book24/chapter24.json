{"1": "<pb/>T-xilenxi q'i'n Jeconías pres tu'n Nabucodonosor aju rey te Babilonia, kyuk'ix qe nejenel tuj Judá, qe calpinter ex qe tx'inol k'uxb'il, tzaj tyek'un Qman weye kab'e chi'l twitz higo kykub' qe twitz tja Dios. Ate Jeconías tky'ajal Joacim ex rey te Judá.", "2": "Tb'anilxix twitz higo tku'x tuj jun chi'l ik tza'n tnejel twitz higo in che q'anix, atzun juntl chi'l mya b'a'n qe twitz higo tku'x tuj ex jumajx mya b'a'n qe, mlay b'ant kylonjtz.", "3": "<pb/>Ex tzaj tqanin Qman weye kyja': ¿Ti ma tila Jeremías? Atzun weye xi ntzaq'we'ne: Ma wile twitz higo; aqeju b'a'n, puro tb'anil qe, atzun qeju mya b'a'n, jumajx mya b'a'n qe, mlayx b'ant kylonjtz.", "4": "<pb/>Tzajtzun tma'n Qman weye:", "5": "Aqine aju Kydios aj Israel in nma'ne jlu: Ik tza'n qe twitz higo tb'anilxix, kyja'xtzun che elel aj Judá nwitze, aqeju o che ex nlajo'ne tzalu ex o che'x q'i'n kyu'n aj Caldeo; ok nb'inchaye b'a'n kye.", "6": "Aqine chin okel tene kwentil kye ex che ul meltz'aj juntl maj wu'ne tuj tnam lu; che tel b'a'n wu'ne ex mlay che naj juntl maj wu'ne; ik che okel ik tza'n jun tze' awa'n ex mlay che jatz nb'aqo'ntle.", "7": "Kxel nq'o'ne kynab'l tu'n tel kynik' ti'j qa aqine Kyman; che okel te jun tnam etzan wu'ne, atzun weye chin okele te Kydios, ok che ajetz meltz'aj wuk'ile tu'n tkyaqil kyanmi.", "8": "<pb/>Atzunte Sedequías aju rey te Judá, kyuk'ix qe nejenel ex txqantl xjal najl tuj Jerusalén, aqeju otoq che kyaj ten ex qeju otoq che'x q'i'n tuj Egipto, che okel wu'ne ik tza'n qe twitz higo mya b'a'n ex jumajx mya b'a'n qe, mlayx b'ant kylonjtz.", "9": "Che okel yaso'n ex che elel ik'un kyu'n xjal kyuj kykyaqil nasyon twitz tx'otx', che okel q'o'n te mya b'a'n, te tzeb'l ex te xmayb'il kyu'n xjal, ex ktzajel qanin mya b'a'n kyib'aj kyuj kykyaqil lugar jatum che b'ajel nsputune.", "10": "Che tzajel nsama'ne xjal q'ojlel kyi'j, ax ikx ktzajel nsama'ne we'yaj ex tx'u'j yab'il kyi'j, okxi mi jun tu'n tkyaj ten tuj tx'otx' xi nq'o'ne kye ex kye qtzan kyxe'chel."}