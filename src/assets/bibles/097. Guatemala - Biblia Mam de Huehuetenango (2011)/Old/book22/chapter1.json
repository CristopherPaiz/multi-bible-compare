{"1": "<pb/><t>Aju b'itz mas tb'anilxix o b'ant tu'n Salomón.</t>", "2": "<t>Noqwit b'a'n tel ntz'ub'an ttzi'ya. Aju tk'ujlalila masxix chi' twitz ta'l twitz uva,</t>", "3": "<t>tb'anilxix tk'ok'jal perjum tok ti'ja, aju tb'iya b'a'n ik tten ik tza'n perjum nne'l qojl. Kyja'tzun at nimxix kygan q'apoj ti'ja.</t>", "4": "<pb/><t>Jurat chin ti'nxa tuk'ila. Chin ti'nxa kyuj qe tjaya, aya rey.</t> <t>Tuk'ila qo tele tuj tzalajb'il; ktzajel qna'ne tk'ujlalila mas chi' twitz ta'l twitz uva. Kyja'tzun at nimxix kygan q'apoj ti'ja.</t>", "5": "<t>Aqeye xu'j aj Jerusalén, q'eq xjal qine ex tb'anilxix chin ke'yine; q'eq qine ik tza'n qe xb'alun ja ate' tuj tx'otx' Cedar, tb'anilxix chin ke'yine ik tza'n qe xb'alun kykub' qe te maqb'il tuj tja Salomón.</t>", "6": "<t>Mi'n tz'ok kyq'o'n kywitze wi'je tu'nju q'eq xjal qine, ex qa tu'nju ma tz'e'y ntz'umile tu'n q'ij. Qe nxib'ane tzaj kyq'oj wi'je, ok kyq'o'n qine te kwentil tqan ky-uva, atzunju weye tqan n-uva minti' in kanine kwentil te.</t>", "7": "<t>Aya at nimxix nk'u'je ti'ja, q'mantza jatum in pastorina kyi'j qe t-ẍne'la. ¿Jatum in che'x ti'na qe ojlal ok tpon chilkuq'ij? ¿Tiqu'n at tu'n nb'ete ik tza'n jun xjal noq in b'etje' junx kyuk'il kyẍne'l qe tuk'ila?</t>", "8": "<t>Qa minti' b'a'n tu'na, aya tb'anilxix ke'yin kywitz txqantl xu'j, lpe'ka ti'j jatum texlen kyqan ẍne'l ex pastorina kyi'j qe tal tchipa junx kytxlaj kypach qe pastor.</t>", "9": "<t>Aya at-xix nk'u'je ti'ja, ik ttena te weye ik tza'n jun yew tb'anilxix jawol tcarwaj rey Faraón.</t>", "10": "<t>Tb'anilxix che ke'yin qe tq'o'txa kyu'n qe tuj t-ẍkyina. Tb'anilxix ke'yin tqula kyu'n qe uwj tb'anil tal ab'j perla kyb'i.</t>", "11": "<t>Jaku qb'inchaye tuj t-ẍkyina q'an pwaq ttx'otx'il ex tu'n tb'aj lo'tzit ti'j tu'n saq pwaq.</t>", "12": "<t>Akux in kub' qe' rey ti'j mes, el juptz'aj tk'ok'jal perjum nardo tb'i, q'i'n wu'ne.</t>", "13": "<pb/><t>Aju xinaq k'ujla'nxix wu'ne ik tten ik tza'n jun bols tq'olil tze' mirra at tk'ok'jal tok ttzi nxu'ke.</t>", "14": "<t>Aju xinaq k'ujla'nxix wu'ne ik tten ik tza'n b'ech alheña tb'i k'ok'jxix wen, in tzaj ch'iy kyxol tqan uva tuj lugar En-gadi.</t>", "15": "<t>Tb'anilxix ke'yina, aya at-xix nk'ujlalile ti'ja, tb'anilxix ke'yina. Qe tb'aq' twitza tb'anilxix che ke'yin ik tza'n che ke'yin paloma.</t>", "16": "<pb/><t>Tb'anilxix ke'yina, aya at-xix nk'ujlalile ti'ja, tb'anilxix ke'yina. <pb/>Aju cha'x ch'im, atzunju k'okel te qkoẍb'il.</t>", "17": "<t>Aju tze' wi'ten, atzunju k'ajb'el te viga twi' qja, atzun tz'lom tzaj, atzunju kjawix te twi' qja.</t>"}