{"1": "<pb/>Tzaj yolin Qman tuk'il Moisés ex tma:", "2": "<pb/>Q'manxa kye aj Israel kyja': Ok tok ten tal jun xu'j ex qa q'a jun tal ok tul itz'j, wuq q'ij ktel tuj ttz'ilil ik tza'nx in b'ant tu'n ok nnu'l ẍwo'j ti'j tuj junjun xjaw.", "3": "Il ti'j tu'n t-sircunsidarinjtz tal q'a ok tel wajxaq q'ij tul-len itz'j.", "4": "Atzunte txub'aj, kukx ksaqsalte tib' tuj 33 q'ijtl ti'j chik' nnu'l ti'j. Minti' toklen tu'n tok tmako'n jun ti'xti xjansamaj ex minti' toklen tu'n tokx tuj tja Dios qa na'nxtoq tjapun q'ij tu'n t-saqsante tib'.", "5": "Qatzun txin tal ok tul itz'j, kab'e seman ktel tuj ttz'ilil, ex il ti'j tu'n tb'ant tu'n ik tza'nx in b'ant tu'n ok nnu'l ẍwo'j ti'j tuj junjun xjaw. Ax ikx kukx ksaqsalte tib' tuj 66 q'ijtl ti'j chik' nnu'l ti'j.", "6": "<pb/>Oktzun tjapun b'aj q'ij tu'n t-saqsante tib' txub'aj, qa q'a tal ex qa txin, il ti'j tu'n t-xi ti'n jun tal tman ẍne'l te jun ab'q'i max ttzi ja xb'alun te mojb'ab'l tib'il, tu'ntzun t-xi q'ot te oyaj patun in kub', tuk'ix jun paloma ex qa jun ẍpo'q te chojb'il il. Che xel tq'o'n te pal,", "7": "atzunte pal kb'el tq'o'n nwitze tu'ntzun ttx'jet txub'aj tuj ttz'ilil; kyja'tzun ksaqsetel ti'j chik' nnu'l ti'j. <pb/>Atzun qe ley lu kyi'j qe xu'j ok tul itz'j kyal, qa xinaq ex qa xu'j.", "8": "Qatzun minti' tumel tu'n tlaq'et jun tal tman ẍne'l tu'n txub'aj, b'a'ntzun tu'n ttzaj ti'n kab'e ẍpo'q ex qa kab'e paloma; jun kxel q'ot te oyaj patun in kub', ex juntl kb'el tq'o'n te chojb'il il. Atzunte pal kxel tqanin najsb'il ti'j ju txub'aj ex ksaqseteltzun, chi Dios."}