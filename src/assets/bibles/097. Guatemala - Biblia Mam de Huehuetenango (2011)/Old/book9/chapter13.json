{"1": "<pb/>Otoq tz'ok tk'u'j Saúl tej ttzyet tkawin kyib'aj aj Israel, ex tej tjapun kab' ab'q'i ttzyetlen tkawin,", "2": "e jaw t-sk'o'n ox mil soldad kyxol aj Israel. Kab'e mil kyaj ten tuk'il tuj tnam Micmas ex tuj tiwitz tx'otx' ti'jele tnam Betel, ex atzun juntl mil kyaj ten tuk'il Jonatán tuj tnam Gabaa tuj kytx'otx' aj Benjamín. Atzun kye txqantl xjal xi tma'n Saúl kye tu'n kyaj kyja.", "3": "Ok tzoqpaj Jonatán q'ojlel kyi'j qe soldad aqeju kykub'sa'n te xq'uqil kyu'n aj Filisteo tuj tnam Gabaa, ex o kyb'i aj Filisteo jlu. Xitzun tma'n Saúl tu'n tok q'ajtza'n chun tuj tkyaqil tx'otx' Israel, tu'ntzun kyb'inte aj Hebreo.", "4": "<pb/>Kykyaqil aj Israel o kyb'i qa otoq tz'ok tzoqpaj Saúl kyi'j aj Filisteo, ex noqtzun tu'n tlaj jlu e el ik'un aj Israel kyu'n aj Filisteo; kyja'tzun tten ok tchmo'n Saúl qe t-soldad tuj lugar Gilgal.", "5": "Ax ikx b'aj kychmon kyib' aj Filisteo tu'n kyq'ojin kyi'j aj Israel. Attoq ox mil kycarwaj in che ajb'en tuj q'oj, ex qaq mil soldad kyjax kyib'aj chej, ex txqantl soldad in che b'et tu'n kyqan, nim kyajlal wen ik tza'n ttxa tz'a'n ttzi mar. Kub'tzun b'e kyu'n tu'n kyxi' tuj tnam Micmas, ex e kub' ten ti'jxi tnam Bet-avén tuj tjawitz q'ij.", "6": "<pb/>Tejtzun kyke'yinte aj Israel qa ate'toq tuj nim xob'ajil ex kyja'toq kyok tzoqpaj aj q'oj kyi'j, kyja'tzun e je'x ewal kyib' tuj toy' pik, ex tuj jul ex kyxol qe pik, ex tuj tq'ab' xaq ex tuj tjulil a'.", "7": "Ex at txqantl e ik'x jlajxi nima Jordán tu'n kypon tuj kytx'otx' aj Gad ex tuj kytx'otx' aj Galaad; atzunte Saúl max kyaj ten tuj Gilgal, ex kykyaqil qe t-soldad lepchqe'k ti'j in che xob' wen.", "8": "Kub' tyo'n Saúl wuq q'ij ik tza'nx otoq tma Samuel te; ex ate Samuel ntz'inix tpon tuj Gilgal, ex kyja'tzun kub' b'e kyu'n junjun tu'n kyaj kyja.", "9": "Xitzun tma'n Saúl kye xjal: <pb/>—Kyi'ntze qe alumaj tzalu wuk'ile tu'n kykub' patit, ex tuk'ix oyaj te mojb'ab'l tib'il, chi Saúl. <pb/>Ex ax Saúl kub' patunte kye alumaj.", "10": "<pb/>Tej matoq in kub' b'aj tpatun Saúl qe alumaj, pontzun Samuel. Etz Saúl kanul ti'j Samuel ex ok ten q'olb'el te,", "11": "ex xi tma'n Samuel te: <pb/>—¿Tiqu'n ma tb'inchaya jlu? <pb/>Atzunte Saúl tzaj ttzaq'we'n: <pb/>—Tej sok nke'yine nib'antoq kyaj oq xjal kyja, ax ikx teya minti' sula tuj tajlal xjaw b'animaj ti'j, ex qe aj Filisteo otoq b'aj kychmon kyib' tuj tnam Micmas;", "12": "ex nchiye kyja': Mya yaj in che ku'tzku aj Filisteo tuj Gilgal tu'n kyq'ojin wi'je, ex atzun weye na'nx t-xi woqxenan wib'e tuj tq'ab' Qman; kyja'tzun ax qine ẍin ok ten patul kye alumaj, chi Saúl.", "13": "<pb/>Xitzun tma'n Samuel te: <pb/>—Aju ma b'ant tu'na misikyer ch'in tnab'l, noqwit ma txi tnimana aju tma Qman teya, mawtlo kyuwsanjtz toklena te rey kyxol aj Israel te jumajx.", "14": "Atzun ja'lo mya kukx ktel toklena te rey. Ktzajel tjyo'n Qman juntl xjal aju in tzalaj ti'j ex k'okel tq'o'n te nejenel kyxol qe xjal etzan tu'n, porke ma tzik'a tib'aj orden tzaj tma'n Qman teya, chi Samuel.", "15": "<pb/>Ik' Samuel tuj Gilgal ex xi ti'ntl tb'e. Atzun qe txqantl soldad e ok lpe' ti'j Saúl tu'n ttzyet q'oj kyu'n, e etz tuj Gilgal tu'n kypon tuj tnam Gabaa tuj kytx'otx' aj Benjamín. Atzun e b'aj tajla'n Saúl qe t-soldad, aqeju lepchqe'ktoq ti'j, b'alo noq qaq syent kyb'et.", "16": "Ate Saúl tuk'ix Jonatán aju tky'ajal, ex kyuk'ix qe soldad lepchqe'k ti'j, e kub' ten tuj tnam Gabaa tuj kytx'otx' tiyjil Benjamín, ex atzun kye aj Filisteo e kub' ten tuj tnam Micmas.", "17": "At ox k'loj soldad kye aj Filisteo e etz tuj kycampament tu'n kyxi' elq'al, jun k'loj kyja' e je'x tuj tnam Ofra tuj lugar tok tb'i Sual,", "18": "atzun juntl k'loj kyja' e je'x tuj tnam Bet-horón ex atzunju toxin k'loj kyja' e je'x ttxa'nile witz tib'aj chq'ajlaj Seboím, tlugaril tzqij tx'otx'.", "19": "<pb/>Tuj tkyaqil kytx'otx' aj Israel misikyer jun tx'inol k'uxb'il at, ex atzun kyximb'etz aj Filisteo tu'n mi'n tten jun tx'inol k'uxb'il kyxol aj Hebreo, tu'ntzun mi'n kyb'ant spad ex lans kyu'n.", "20": "Kykyaqil aj Israel in che'x kyuk'il aj Filisteo tu'n tjuqet ttzi kypunt, ex ttzi kych'ok ex ttzi kysiwb'il k'uxb'il, ex ttzi kypik.", "21": "Kab'e tal saq pwaq nne'l q'i'n tu'n tjuqet kytzi punt ex kytzi kych'ok, ex jun tal saq pwaq nne'l q'i'n tu'n tjuqet kytzi kysiwb'il k'uxb'il ex tu'n kyb'aj ju'xit kywi' qe puy.", "22": "Tu'ntzun jlu, mi jun spad ex mi jun lans q'i'n kyu'n xjal lepchqe'k ti'j Saúl ex Jonatán tej tok q'oj tuj q'ij lu. Noq o'kx te Saúl ex Jonatán q'i'n spad ex lans kyu'n.", "23": "Ex matoq kyja' kyik' jun k'loj soldad kye aj Filisteo tuj b'e nne'x t-xol witz ttxlaj tnam Micmas."}