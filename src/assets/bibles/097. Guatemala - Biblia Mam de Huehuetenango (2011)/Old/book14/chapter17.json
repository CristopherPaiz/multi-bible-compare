{"1": "<pb/>Ok Josafat te rey te t-xel Asa aju qtzan tman, ex ok tipun Josafat tu'n tq'ojin kyi'j aj Israel.", "2": "Ex e kub' tq'o'n qe soldad kyuj kykyaqil tnam tok muro kyi'j tuj Judá, ex tuj tkyaqil tx'otx' Judá, ex kyuj qe tnam kye aj Efraín, aqeju otoq kub' kyi'j tu'n Asa aju qtzan tman.", "3": "<pb/>O onin Qman ti'j Josafat porke o tb'incha ik tza'n o tb'incha David t-xe tnejel, aju qtzan t-xe'chel, ex minti' ok ten k'ulul kywitz qe tilb'ilal Baal,", "4": "noq o'kx ajb'en te Dios aju Tdios qtzan tman, ex e japun qe tmandamyent tu'n, ex minti' ok lpe' ti'j kyb'inchb'en aj Israel.", "5": "Kyja'tzun tzaj tq'o'n Qman tipun tkawb'il, ex kykyaqil aj Judá pon kyi'n oyaj te. Ten nim tq'inumab'l ex nimb'il te.", "6": "Nim tgan tu'n tb'et tuj tb'e Qman, ex e el ti'n qe lugar tuj Judá jatum in che k'ulun qe xjal kywi' qe witz, kyuk'ix qe tilb'ilal xu'j dios Asera.", "7": "<pb/>Tej otoq b'ant ox ab'q'i ttzyetlen tkawin Josafat, e je'x t-sama'n qe xjal ma' kyoklen ttxlaj, ex atzun qe jlu: Ben-hail, Abdías, Zacarías, Natanael, ex Micaías, tu'n t-xi kyq'o'n xnaq'tzb'il kye qe xjal kyuj qe tnam at tuj Judá,", "8": "ex kyuk'il qe jlu e je'x qe aj Leví lu: Semaías, Netanías, Zebadías, Asael, Semiramot, Jonatán, Adonías, Tobías ex Tobadonías, ex kyuk'ix qe pal Elisama ex Joram e je'x kyuk'il.", "9": "E je'x t-sama'n ex q'i'ntoq aju libro kyu'n jatum tz'ib'an tley Qman tuj, tu'ntzun t-xi kyq'o'n xnaq'tzb'il kye aj Judá, ex b'aj kyb'etin kyuj kykyaqil tnam at tuj Judá, in kyq'o'ntoq xnaq'tzb'il kye tnam xjal.", "10": "<pb/>Kykyaqil qeju in che kawin kyuj qe nasyon ate' ti'jele Judá tzaj nim kyxob'il twitz Qman ex minti' e ok ten q'ojlel ti'j Josafat.", "11": "Noqpe at junjun kyxol aj Filisteo pon kyi'n oyaj te Josafat ex pon kyi'n saq pwaq te chojenj, ax ikx qe aj Arabia pon kyi'n wuq mil tuk'il wuq syent tman ẍne'l, ex wuq mil tuk' wuq syent tman chip.", "12": "Noq kyja' o ch'iy tipumal tkawb'il Josafat. E jaw tb'incha'n qe ja ma' kywa'l te xq'uqb'il kye tnam at tuj Judá, ax ikx e jaw tb'incha'n qe tnam jatum tu'n t-xi k'u't twitz awal kyuj.", "13": "Ex o ten nim tq'inumab'l kyuj qe tnam at tuj Judá, ax ikx tuj Jerusalén e ten nim t-soldad kyuw kyk'u'j tuj q'oj,", "14": "ex atzun kyajlal jlu ik tza'nx junjun k'loj kyiyjil: <pb/>Kyxol tiyjil Judá, aju comandant kye qe nejenel at jun milchaq soldad tuj kykwent, atzun Adnas, ex attoq ox syent mil soldad tuj tkwent, kyuw kyk'u'j tuj q'oj.", "15": "Aju tkab'in comandant, atzun Johanán; ate Johanán at kab' syent tuk'il 80 mil soldad tuj tkwent,", "16": "aju toxin comandant, atzun Amasías aju tky'ajal Zicri; ate xjal lu tu'n tex tgan otoq txi tq'on tib' tu'n tajb'en te Qman, ex at kab' syent mil soldad tuj tkwent, kyuwxix kyk'u'j tuj q'oj.", "17": "<pb/>Kyxol qe tiyjil Benjamín, aju comandant atzun Eliada; aju xjal lu kyuw tk'u'j tuj q'oj ex attoq kab' syent mil soldad tuj tkwent, b'anin kyten tuk'il xob'l kyplech ex kymaqb'il,", "18": "atzun juntl comandant, atzun Jozabad, ex attoq jun syent tuk'il 80 mil soldad tuj tkwent, b'anin kyten tu'n kyxi' tuj q'oj.", "19": "<pb/>Atzun qe jlu in che ajb'en te rey ex minti' e ok te tajlal aqeju otoq che kub' tq'o'n rey kyuj kykyaqil tnam tok muro kyi'j at tuj Judá."}