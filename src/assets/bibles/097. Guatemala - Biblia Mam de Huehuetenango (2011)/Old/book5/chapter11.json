{"1": "<pb/>Kyk'ujlame Qman Dios ex che japunx qe t-xnaq'tzb'il kyu'ne, kyuk'ix qe tley, qe tkawb'il ex qe tmandamyent.", "2": "Tz'elx kynik'e ti'j ja'lo tza'n tten e kub' kawine tu'n Qman Dios. Mya kyuk'il kyk'wa'le in chin yoline, aqeju minti' b'a'n kyu'n ex minti' o kyil tajwalil Qman ex tipumal ma'xix,", "3": "qe señ, qe b'inchb'en nim kyipumal e b'ant tu'n tuj Egipto ti'j Faraón ex kyi'j qe t-xjalil,", "4": "aju tb'incha kyi'j qe soldad aj Egipto, kyi'j qe kychej ex qe kycarwaj in che ajb'en tuj q'oj, ex tza'n tten e aj mulq'aj tu'n tuj mar Kyaq Ke'yin tej kytzaj lpe' kyi'je. Ate Qman o kub' xitunte kye te jumajx.", "5": "Ax ikx kyna'ntze tkyaqilju o tb'incha kyi'je tuj tzqij tx'otx' tejxi kyule tzalu;", "6": "aju tb'incha kyi'j Datán ex Abiram aqeju tky'ajal Eliab ex tiyjil Rubén, tej tel k'ab'chaj tx'otx' ex e ku'x tz'aq junx kyuk'il kykyaqil ate' tuj kyja, kyuk'ix qe kyja xb'alun ex kykyaqil kyalun, ex kywitz kykyaqil aj Israel o b'ant jlu.", "7": "Ax qeye testiw kyi'j qe b'inchb'en nim kyipumal o b'ant tu'n Qman.", "8": "<pb/>Japunx kyu'ne kykyaqil qe mandamyent ma che'x nma'ne kyeye ja'lo, tu'ntzun tten kyipune ok kyokxe k'molte aju tx'otx' ktzyetel kyu'ne,", "9": "ex tu'n kyanq'ine nim ab'q'i tuj tx'otx' lu, aju o tzaj ttziyan Qman tu'n ttzaj tq'o'n kye kyxe'chele ex kye kyiyjil che ul itz'j te tib'ajxi; aju tx'otx' lu q'inunxix ex tb'anilxix.", "10": "Aju tx'otx' ktzyetel kyu'ne mya junx ta' ik tza'n tx'otx' Egipto jatum o che etze; jatum in ku'x kyawa'ntoqe iyaj ex a'lin nno'k kyu'ne tu'n toma, ik tza'n nno'k a'lit txqan itzaj.", "11": "Atzunju tx'otx' che okele te tajwil, at tiwitz tx'otx', at chq'ajlaj ttzi a', ex in a'linjtz tu'n jb'al in tzaj twitz kya'j.", "12": "Aju tx'otx' lu, twitzelku Qman in kwentin ti'j, ex ax tok twitz ti'j tuj tkyaqil ab'q'i.", "13": "<pb/>Qa ma che japun qe mandamyent kyu'ne, aqeju ma che'x nma'ne kyeye ja'lo, qa ma kyk'ujlaye Qman Dios, ex qa ma che ajb'ene te tu'n tkyaqil kyanmiye ex tu'n tkyaqil kyk'u'je,", "14": "ktzajeltzun tq'o'n Dios jb'al tib'aj kytx'otx'e tujxix tq'ijlalil, aju jb'al in tzaj ttzi jb'alil ex aju jb'al in tzaj ok tjaw jb'alil, tu'ntzun tjaw kychmo'ne triw, ex tu'n tten ta'l twitz uva kyuk'ile, tuk'ix chib'j aseyt.", "15": "Ax ikx ktzajel ch'iy k'ul tu'n tuj kojb'il, tu'n kywa'n qe kywakẍe. Che wa'ltzune ex knojel kyk'u'je.", "16": "Ex ten kykwente kyi'je tu'n mi'n kykub' sb'u'ne; mi'n tz'el kypa'n kyib'e ti'j Qman, mi'n che ajb'ene kye junxitl dios, ex mi'n che kub' ẍmeje'ye kywitz,", "17": "ex qa ma kyb'inchaye jlu, ktzajel tq'oj Qman kyi'je ex mi'n tzaj t-sama'ntl jb'al kyib'aje, mlay tzaj tq'o'ntl tx'otx' twitz kyawale, ex jurat che najele tuj tb'anil tx'otx' aju ktzajel tq'o'n Qman kyeye.", "18": "<pb/>Kyja'tzun, kyk'unxe qe yol lu tuj kyanmiye; kyk'alonke kyi'j kyq'ab'e ex tib'aj kywitze te jun techal;", "19": "kyxnaq'tzanxe kye kyk'wa'le, ex kyna'ntze qe yol lu tuj kyjaye ex tuj kyb'eye, ax ikx ok kyxi'ye tal ex ok kyjaw we'ye.", "20": "Ax ikx kytz'ib'an oke kyi'j tlamel kyjaye ex kyi'j tmarkil,", "21": "tu'ntzun ttzaj tq'o'n txqantl kyanq'ib'le ex kyanq'ib'l kyk'wa'le tuj tx'otx' tzaj ttziyan Qman kye kyxe'chele; ex kukx tu'n tten kyanq'ib'le, ik tza'n kya'j kukx tten te jumajx tib'aj tx'otx'.", "22": "<pb/>Qatzun ma txi kynimane ex qa ma japun kykyaqil qe mandamyent kyu'ne, aqeju ma che'x nma'ne kyeye, qa ma kyk'ujlaye Qman Dios, qa ma che ok lpe'ye ti'j ex qa ma che b'ete tuj tumelxix tuj twitz,", "23": "che elextzun tlajo'n Qman kykyaqil qe nasyon lu kywitze, atzun kyeye kb'el kyi'j kyu'ne qe nasyon mas nim kyb'et ex at mas kyipun kywitze.", "24": "Kykyaqil lugar jatum kb'el aj kyqane k'okel te kyeye. Aju tmojonil kytx'otx'e kxel qe' tuj tzqij tx'otx' ex kpol b'aj max jatum ta' witz Líbano, kxel qe'tl ttzi nima Éufrates ex kpol b'aj max ttzi Nintz Mar.", "25": "Mi a'l jun jaku kub' twab'an tib' kywitze. Tu'n Dios ktzajel kyxob'il xjal kywitze, ex ktzajel kychiye kyi'j tuj tkyaqil twitz tx'otx' aju kb'ajel kyb'etine, ik tza'nx o tzaj ttziyan.", "26": "<pb/>Ja'lo, b'a'n tu'n tjaw kysk'o'ne alkye kyajb'ile; qa tu'n kykub' ky'iwla'ne ex qa tu'n ttzaj castiw kyib'aje.", "27": "Qa ma che'x kynimane qe tmandamyent Qman Dios, aqeju ma che'x nma'ne kyeye ja'lo, ok kyk'ma'ye ky'iwb'il.", "28": "Qatzun ma che'x lpe'ye kyi'j qe dios minti' ojtzqi'n kyu'ne, qa minti' ma che'x kynimane qe tmandamyent Qman Dios, ex qa ma tz'el kypa'n kyib'e ti'j tb'e aju ma txi nma'ne kyeye ja'lo, ktzajeltzun castiw kyib'aje.", "29": "<pb/>Oktzun kyokx q'o'ne tu'n Qman Dios tuj tx'otx' ktzyetel kyu'ne, kxel kyma'ne qe yol te ky'iwb'il twi witz Gerizim, atzun twi witz Ebal kxel kyma'ne qe yol tu'n ttzaj castiw.", "30": "Aqeju witz lu ate' qe max jlajxi nima Jordán, ti'jxi b'e in xi' tuj telex q'ij tuj kytx'otx' aj Canaán aqeju najl qe tuj chq'ajlaj, ex kykub' tumlal twitz tnam Gilgal, niqayin jatum ate' qe tze' k'ol tuj lugar More.", "31": "Atzun kyeye ch'ix kyik'xe tuj nima Jordán, tu'n ttzyet tx'otx' kyu'ne aju ktzajel q'o'n kyeye tu'n Qman Dios. Oktzun ttzyet tx'otx' kyu'ne ex ok kynajane tuj,", "32": "ten kykwente kyi'je tu'n kyjapun kykyaqil qe ley ex qe xnaq'tzb'il kyu'ne, aqeju ma che'x nma'ne kyeye ja'lo."}