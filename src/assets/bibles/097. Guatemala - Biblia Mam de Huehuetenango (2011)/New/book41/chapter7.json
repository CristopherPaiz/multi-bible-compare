{"1": "<pb/>Ul kychmon kyib' fariseo tuk'il Jesús, kyuk'ix junjun xnaq'tzal ti'j ley e tzaj tuj tnam Jerusalén.", "2": "Tej kylonte at junjun t-xnaq'tzb'en Jesús in che wa'n ex minti' nne'l kytx'jo'n kyq'ab' ik tza'n in tma'n kyley: <pb/>—Mya b'a'n jlu, che chi fariseo.", "3": "(Porke qe fariseo kyuk'ix kykyaqil xjal judiy, nimanxix kyu'n aju ley kyaj b'ant ti'j kyu'n kytijil xjal, kyja'tzun qa minti' ma b'aj kytx'jo'n kyq'ab' ik tza'n in tma'n ley, ax mlay che wa'n.", "4": "Ex ok kyajtz meltz'aj tuj plas, mlay che wa'n qa minti' ma b'aj kytx'jo'n kyq'ab'. Ex nimku txqantl in kyb'incha'n aju in tma'n kyley, ik tza'n tu'n kytx'jet qe vas kyu'n, ex qe xar, ex qe k'il k'uxb'il ex qe watb'il.)", "5": "Xitzun kyqanin fariseo ex qe xnaq'tzal ti'j ley te Jesús: <pb/>—¿Tiqu'n minti' in kyb'incha'n t-xnaq'tzb'ena ik tza'nxju kyaj b'ant ti'j kyu'n kytijil xjal? In che wa'n ex minti' nne'l kytx'jo'n kyq'ab'. Che chi.", "6": "<pb/>Xi ttzaq'we'n Jesús: <pb/>—Xmletz' qeye, ax tok aju o tma Isaías kyi'je, aju t-sanjel Dios, ik tza'n tz'ib'an tuj Tu'jil, porke chi Isaías tuj Tu'jil: <pb/><t>Qe xjal lu noq tu'n kytzi' in chin nimanjtze kyu'n, atzunju kyanmi najchaq ta' wi'je.</t>", "7": "<t>Noqx gan in che k'ulun nwitze, porke aju xnaq'tzb'il in kyq'o'n, kymandamyent xjal, chi Isaías.</t>", "8": "<pb/>Porke in kyaj kyq'o'ne aju tmandamyent Dios, atzunju kyaj b'ant ti'j kyu'n xjal atzunju in b'ant kyu'ne, tu'n kytx'jet qe xar kyu'ne ex qe vas; ex nimku txqantl in kyb'incha'ne ik tza'n qe jlu.", "9": "<pb/>Ax ikx xi tma'n Jesús kye: <pb/>—Ax tok aju tmandamyent Dios nno'k kyq'o'ne minti' tajb'en tu'n tjapun kyu'ne aju kyaj q'ma'n kyeye kyu'n kytijil xjal.", "10": "Porke o tma Moisés: Kynimanxe kymane ex kytxu'ye; ax ikx in tma'n: Alkye ma yasun ti'j tman ex qa ti'j ttxu', il ti'j tu'n tkub' b'yet.", "11": "Atzun kyeye in kyma'ne qa b'a'n tu'n t-xi tma'n jun xjal te tman ex qa te ttxu' kyja': Mlay chin onine ti'ja, ex tkyaqilju at weye Corbán. (Aju yol Corbán atzun in tma'n, ma txi nq'o'ne te Dios te jun oyaj.)", "12": "Tu'n jlu in xi kymayo'ne tu'n mi'n tonin xjal te tman ex qa te ttxu'.", "13": "Kyja'tzun nno'k kyq'o'ne tyol Dios te minti' tajb'en, tu'nju yol kyaj q'ma'n kyeye, ex wiqinwiq tkyaj kymane kye kyk'wa'le. Ex nimku in kyb'incha'ne ik tza'n jlu.", "14": "<pb/>E tzaj ttxko'n Jesús qe xjal ex xi tma'n kye: <pb/>—Kyb'intze nyole kykyaqile, ex tz'elx kynik'e ti'j:", "15": "Aju in xi' tu'n xjal, mlay tz'ilix tuj tanmi tu'n, atzunju in jatz tuj tanmi xjal, atzunju in tz'ilsante tuj tanmi xjal.", "16": "[Alkye at t-ẍkyin, b'inx ju yol lu.]", "17": "<pb/>Tejtzun tel tpa'n tib' Jesús kyi'j xjal, okx tuj ja. Xitzun kyqanin qe t-xnaq'tzb'en ti t-xilen ju techal lu.", "18": "Xi tma'n Jesús kye: <pb/>—¿Maj ikx kyeye minti' nne'l kynik'e ti'j? ¿Minti'pe nne'l kynik'e ti'j, aju in xi' tu'n xjal mlay tz'ilix tuj tanmi tu'n?", "19": "Porke minti' nno'kx tuj tanmi, noq o'kx in ku'x tuj tk'u'j, ex nne'x tk'u'jin. <pb/>Tma Jesús jlu tu'n tel kynik' ti'j qa b'a'n tchyo'njtz tkyaqil chib'j.", "20": "Ex tmatl Jesús: <pb/>—Aju in jatz tuj tanmi xjal, atzunju in tz'ilsante tuj tanmi.", "21": "Porke tuj kyanmi xjal in jatz kyximb'etz mya b'a'n, tu'n kyb'inchante aj pajil, tu'n kyyaẍin, tu'n tkub' kyb'yo'n jun xjal,", "22": "tu'n kyelq'an, tu'n tpon kyk'u'j ti'j nimku, tu'n kyb'inchante mya b'a'n, tu'n kysb'un, tu'n mi'n kyjak'unte kyib', tu'n ttzaj tlo'ch kyk'u'j, tu'n tb'ant jun simj yol, tu'n kyok puro jawni qe, ex tu'n kyok minti' kynab'l.", "23": "Tkyaqil jlu mya b'a'n tuj tanmi xjal in jatz, ex in tz'ilix tuj tanmi xjal tu'n, chi Jesús kye.", "24": "<pb/>Ik'tzun Jesús tuj lugar lu, xi' tuj tx'otx' jatum ate' qe tnam Tiro tuk'ix Sidón. Okxtzun tuj jun ja posadiyil, o tajb'e tu'n mi'n kyb'inte xjal, ex minti' tumel tu'n tten tuj ewaj.", "25": "Tu'nju at jun xu'j at jun tal txin at ju'ẍ tuj tanmi; tej tb'inte xu'j tqanil ti'j Jesús, pon naj tuk'il ex kub' ẍmeje' t-xe tqan.", "26": "Ate xu'j lu aj Sirofenicia, mya judiy xjal, ex kub'san twitz Jesús tu'n tetz tlajo'n Jesús ju'ẍ tuj tanmi txin aju tal.", "27": "Atzunte Jesús xi tma'n te: <pb/>—E tnoj kyk'u'j k'wa'lb'aj nej, porke mya b'a'n tu'n tel q'i'n kywa k'wa'lb'aj ex tu'n t-xi q'ot kye tx'yan, chi Jesús te.", "28": "<pb/>Xi ttzaq'we'n xu'j: <pb/>—Ax tok Tat; pero qe tx'yan in che wa'n tjaq' mes ti'j tb'uchil kywa k'wa'lb'aj, chi xu'j.", "29": "<pb/>Xi tma'n Jesús te xu'j: <pb/>—Tu'nju yol lu ma tzaj tma'na b'a'n tu'n taja, ma tz'etz ju'ẍ tuj tanmi tala, chi Jesús te.", "30": "<pb/>Tejtzun tpon xu'j tja, lu tal koẍl twitz watb'il, otoq tz'etz ju'ẍ tuj tanmi.", "31": "<pb/>Ajtztzun meltz'aj Jesús tuj tx'otx' jatum ta' tnam Tiro, ik' aj tuj tnam Sidón, ex ik' aj tuj tx'otx' Decápolis tb'i, pon ttzi laguna tuj Galilea.", "32": "Ul kyi'n xjal jun xjal twitz Jesús, chkyin twi' ex men, ex e kub'san twitz Jesús tu'n tkub' tq'o'n tq'ab' tib'aj.", "33": "El tlaq'b'an tib' Jesús kyi'j xjal, xi ti'n ju xjal men, okx tq'o'n tal tq'ab' tuj t-ẍkyin, ex ok ttzub'an twi tq'ab', ok tmako'n taq' xjal.", "34": "Jawtzun tke'yin Jesús twitz kya'j, in xjiq'b'an tk'u'j ex tma: <pb/>—Efata. (Atzun in tma'n ju yol lu, kjaqetel t-ẍkyina.)", "35": "<pb/>Te jurat naj e jaqet qe t-ẍkyin xjal, ex b'ant naj tyolin clarxix wen.", "36": "Xi tkyuwsa'n Jesús kye tu'n mi'n tel tqanil kyu'n; maske nimku maj xi tma'n Jesús kye, atzun kye mas el tqanil kyu'n.", "37": "Nimxix e lab'in xjal ti'j, in kyma'n: <pb/>—B'a'n tkyaqilju in tb'incha'n: qe chkyin in b'ant kyb'in tu'n, ex qe men in b'ant kyyolin tu'n."}