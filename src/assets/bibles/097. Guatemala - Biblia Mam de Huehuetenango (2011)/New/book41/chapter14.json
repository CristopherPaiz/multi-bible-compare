{"1": "<pb/>Atxtoq kab' q'ij tu'n tik'set Xjan Q'ij ex tu'n t-xi kywa'n xjal pan minti' t-samel tu'n tjaw mal tk'u'j; atzun qe nejenel kye pal kyuk'ix qe xnaq'tzal ti'j ley in che jyon tumel tza'n tten tu'n ttzyet Jesús kyu'n tuj ewaj ex tu'n tkub' kyb'yo'n.", "2": "<pb/>—Mya tuj ninq'ij tu'n ttzyet qu'n, tu'ntzun mi'n kyjaw tilj xjal, che chi.", "3": "<pb/>Attoq Jesús tuj Betania tuj tja Simón aju at tx'a'k ti'j nej, aju tx'a'k minti' q'anb'il ti'j; ex q'uqltoq Jesús ti'j mes, ultzun jun xu'j q'i'n jun tal botey tu'n, alabastro ttx'otx'il, nojni tu'n perjum nardo tb'i, junxte, mya smo'n, ex puro wi'yilxix: kub'tzun tpa'n xu'j ju tal botey, jax tqo'n perjum tib'aj twi' Jesús.", "4": "Ex at junjun tzaj tlo'ch kyk'u'j ex kyma kyxolx: <pb/>—¿Tiqu'n noqx gan ma naj perjum lu?", "5": "Ex mawtlo txi k'ayit tu'n ox syent denari pwaq ex qa mastl, tu'n t-xi q'ot kye meb'a, che chi. <pb/>Ex ok ilin xu'j kyu'n.", "6": "<pb/>Atzunte Jesús xi tma'n kye: <pb/>—E tten xu'j, ¿tiqu'n in che lab'te ti'j? B'a'n ma tb'incha weye.", "7": "Qe xjal meb'a kukx che tel kyuk'ile, ex alkye q'ij kyajb'ile tu'n kyonine kyi'j, b'a'n tu'n kyb'inchanteye b'a'n kye; atzun weye, mya kukx chin tele kyuk'ile.", "8": "Aju b'a'n tb'ant tu'n xu'j lu ma tb'incha; porke ma tz'ok tq'o'n naj perjum ti'j nximlale na'nxtoq nku'x maqu'ne.", "9": "Ax tok kxel nma'ne kyeye, tuj tkyaqil lugar jatum kxel pakb'et tqanil kolb'il tuj tkyaqil twitz tx'otx', ax ikx kxel q'met aju ma tb'incha xu'j lu, te nab'l te.", "10": "<pb/>Atzunte Judas Iscariote, jun kye kab'laj xnaq'tzb'en, xi' kyuk'il nejenel kye pal, q'malte kye tu'n t-xi q'o'n Jesús tuj kyq'ab' tu'n.", "11": "Tejtzun kyb'inte jlu e jaw tzalajxix, ex o b'ant ti'j kyu'n tu'n t-xi kyq'o'n ch'in pwaq te Judas. Atzunte Judas ok ten jyol jun tumel tza'n tten tu'n t-xi q'o'n Jesús tuj kyq'ab'.", "12": "<pb/>Kanuntzun tnejel q'ij tu'n kywa'n xjal pan minti' t-samel tu'n tjaw mal tk'u'j, atzun q'ij tu'n tkub' b'yet ju tal ẍne'l te ik'sb'il Xjan Q'ij. Xitzun kyma'n qe t-xnaq'tzb'en Jesús te: <pb/>—¿Jatum tajb'ila tu'n qxi'ye b'inchal wab'j tu'n twa'na tuj Xjan Q'ij?", "13": "<pb/>Xitzun t-sama'n Jesús kab'e t-xnaq'tzb'en, ex xi tma'n kye: <pb/>—Kyxi'ye tuj tnam ex k'okel kyk'ulb'a'ne jun xinaq q'i'n jun ẍoq' a' tu'n; che lpe'xtzune ti'j.", "14": "Oktzun tokx tuj jun ja, kxel kyma'ne te tajaw ja: ¿Alkye jun kol ja jatum tu'n nwa'ne kyuk'il nxnaq'tzb'ene tu'n tik'set Xjan Q'ij? Chi Xnaq'tzal, che chikuye.", "15": "Ktzajeltzun tyek'un jun tkab' kolin ja ma'xix, b'animaj tten; atzun kyb'inchame qwa, chi Jesús kye.", "16": "<pb/>E je'xtzun qe t-xnaq'tzb'en, ex e okx tuj tnam, knettzun ju ja kyu'n ik tza'n otoq txi tma'n Jesús kye; b'ajtzun kyb'incha'n wab'j tu'n tik'set Xjan Q'ij.", "17": "<pb/>Tejtzun tok qax, pontzun Jesús kyuk'ix qeju kab'laj t-xnaq'tzb'en.", "18": "Tejtzun kykub' qe' ti'j mes, matoq in che wa'n, xi tma'n Jesús kye: <pb/>—Ax tok kxel nma'ne kyeye, ax jun kyeye aju in wa'n wuk'ile kxel q'onte weye tuj kyq'ab' xjal.", "19": "<pb/>Atzun kye t-xnaq'tzb'en tzaj kyb'is, ex teyle junjun xi tma'n te: <pb/>—¿Apelo qine? Chi jun. <pb/>Ax ikx tma juntl, ax ikx tma juntl.", "20": "<pb/>Xitzun ttzaq'we'n Jesús: <pb/>—Kab'laj kyb'ete nxnaq'tzb'en qeye, ex ax jun kyxole kxel q'onte weye tuj kyq'ab' xjal. Aju in ku'x tmu'n twa tuj laq junx wuk'ile, atzunju.", "21": "Ax tok chin xel q'o'ne tuj kyq'ab' xjal ik tza'n ju yol tz'ib'an wi'je tuj Tu'jil, ex b'ek'b'il twitz ju xjal aju kxel q'onte weye tuj kyq'ab' xjal, aqine sk'o'maj qine tu'n Dios tu'n ntene kyuk'il xjal. Mas b'a'nwtlo miwt o itz'j ju xjal lu, chi Jesús kye.", "22": "<pb/>Kukxtoq kywa'n, jaw ttzyu'n Jesús ju pan, xi tq'o'n chjonte te Dios, kub' tpiẍk'u'n, xi tq'o'n kye ex xi tma'n: <pb/>—Kywa'nxe jlu, atzun nximlale jlu.", "23": "<pb/>Ax ikx jaw ttzyu'n ju vas, xi tq'o'n chjonte te Dios ex xi tq'o'n kye; kykyaqiltzun e k'an ti'j.", "24": "Ex xi tma'n kye: <pb/>—Atzun nchk'ele jlu te kyuwsab'l teju ak'aj yol aju ma kyaj b'ant ti'j tu'n Dios kyuk'ile; atzun nchk'ele k'elel chitj tu'n kyklet nimku xjal.", "25": "Ax tok kxel nma'ne kyeye, mlay txi nk'a'ntle juntl maj ta'l twitz uva ja'lo, maxitzun kxel nk'a'ntle tuj tq'ijlalil ok tul tkawb'il Dios.", "26": "<pb/>Tb'ajlenxitzun kyb'itzan jun b'itz, e je'xtzun twi witz Olivos.", "27": "Xitzun tma'n Jesús kye: <pb/>—Kykyaqile che kyjel kolinte weye tuj qonik'an ja'lo; porke in tma'n tuj Tu'jil: Kb'el nb'yo'ne ju pastor, ex che elel sputj qe ẍne'l.", "28": "Ex njatzlenxi anq'ine, nej chin pole kywitze tuj Galilea.", "29": "<pb/>Xitzun tma'n Pedro te Jesús: <pb/>—Maske kyjel kolina kyu'n kykyaqil, atzun weye mlayx kyaj nkoline, chi Pedro.", "30": "<pb/>Xi tma'n Jesús te: <pb/>—Ax tok kxel nma'ne teya, teju qonik'an ja'lo, na'nxtoq ttzaj oq' tkab'maji'n tzek', ox maj kb'el tewana kywitz xjal qa minti' ojtzqi'n qine tu'na.", "31": "<pb/>Atzunte Pedro xi tkyuwsa'nxix: <pb/>—Maske chin kyime tuk'ila ma b'ant-x pero mlay kub' wewane, chi Pedro. <pb/>Ax ikx o kyma kykyaqil.", "32": "<pb/>E ultzun tuj jun lugar Getsemaní tb'i; ex xi tma'n Jesús kye t-xnaq'tzb'en: <pb/>—Che qekuye tzalu, atzun weye chin na'le Dios.", "33": "<pb/>Ex xi uk'in Pedro tu'n Jesús, tuk'ix Jacobo ex Juan; tzajtzun nim tb'is ex tzaj ta'w tuj tanmi,", "34": "ex xi tma'n kye: <pb/>—Ma tzajxix b'is tuj wanmiye, chin kymele tu'n b'is; che tenkje tzalu ex che xq'uqine, chi Jesús.", "35": "<pb/>Ex xi laq'e' ch'intl Jesús, kub' mutze' twitz tx'otx', o kub'san twitz Dios ex tma: <pb/>—Qa at tumel, kuchiwt tu'n mi'n tik'x wu'ne aju k'ixk'oj tzul tuj or lu.", "36": "Tat, aya Nman, tkyaqil jaku b'ant tu'na; q'i'mela k'ixk'oj lu wi'je tu'n mi'n tik'x wu'ne; ex mya tu'n tb'ant aju wajb'ile, noq o'kx tu'n tb'ant aju tajb'ila, chi Jesús.", "37": "<pb/>Ultzun meltz'aj Jesús kyuk'il t-xnaq'tzb'en, in che tan tej tul; xi tma'n te Pedro: <pb/>—Simón, ¿maj in tana? ¿Maj minti' ma tipaya tu'n t-xq'uqina jun or?", "38": "Che xq'uqine ex che na'ne Dios tu'ntzun mi'n kyoke tuj joyb'il kyi'je. Ax tok tajb'il kyanmiye, atzunju kychib'jale minti' tipun.", "39": "<pb/>Xi' Jesús juntl maj ex ok ten na'l Dios, ax yol xi tma'n ik tza'n xi tma'n nej.", "40": "Tej tul meltz'aj juntl maj kyuk'il t-xnaq'tzb'en, lu qe in che tantl, porke attoq nim watl tuj kywitz, ex minti' b'a'n kyu'n alkye tu'n t-xi kyma'n.", "41": "Tejtzun tul meltz'aj toxmaji'n, xi tma'n kye: <pb/>—Che tanxtzune ja'lo ex che ojlane. O'kxtzunju, ya ma pon or; lu qine chin xel q'o'ne tuj kyq'ab' aj il, aqine sk'o'maj qine tu'n Dios tu'n ntene kyuk'il xjal.", "42": "Che we'ktze, qo'qe; lu ma tzul laq'e' aju kxel q'onte weye tuj kyq'ab' xjal, chi Jesús kye.", "43": "<pb/>Kukxtoq tyolin Jesús pon naj Judas, jun kyxol qeju kab'laj xnaq'tzb'en, kyuk'ix nim xjal tuk'il, q'i'n spad kyu'n tuk'ix tze', otoq che tzaj sama'n kyu'n nejenel kye pal ex kyu'n xnaq'tzal ti'j ley ex kyu'n kytijil xjal.", "44": "Otoq txi tma'n Judas kye tza'n tten tu'n t-xi tq'o'n tuj kyq'ab': <pb/>—Aju k'elel ntz'ub'ane twitz, atzunju; kytzyuntztzune ex kyi'nxe, mi'n txi kytzoqpi'ne, chi Judas.", "45": "<pb/>Tejtzun tpon Judas tuk'il Jesús, jurat naj pon laq'e' ttxlaj, ex tma: <pb/>—Xnaq'tzal, Xnaq'tzal. <pb/>Ex el ttz'ub'an twitz.", "46": "Tzyettzun Jesús kyu'n, ex xi kyi'n.", "47": "<pb/>Ex at jun kyxol qeju ax wa'l qe'toq, jatz ti'n t-spad ex ok ttx'emin tmajen nejenel kye pal, b'i'x el t-ẍkyin tu'n.", "48": "Xitzun tma'n Jesús kye xjal: <pb/>—¿Eleq'pe qine tuj kywitze ma che ule tzyul weye, q'i'n spad kyu'ne tuk'ix tze'?", "49": "Tkyaqil q'ij in tene kyxole tuj tja Dios, xi nq'o'ne xnaq'tzb'il kyeye, ex minti' in tzaj kytzyu'ne; pero ma kyb'inchaye jlu tu'ntzun tjapun aju yol tz'ib'an tuj Tu'jil, chi Jesús kye.", "50": "<pb/>Kyajtzun kolin Jesús kyu'n kykyaqil xnaq'tzb'en, e je'l oq.", "51": "<pb/>Ex at jun ku'xun lepchix t-xi' ti'j Jesús, minti' t-xb'alun tok, noq o'kx jun sábana b'alq'i'n ti'j, tzyettzun kyu'n xjal.", "52": "Atzunte ku'xun kyaj kotpaj aju sábana tok ti'j, ex el oq sqi't ti'j.", "53": "<pb/>Xitzun q'i'n Jesús kyu'n twitz nejenel kye pal; ex ok kychmon kyib' kykyaqil nejenel kye pal kyuk'ix qe kytijil xjal ex qe xnaq'tzal ti'j ley.", "54": "Atzunte Pedro lepchix t-xi najchaq, okx max ttxa'n tpe'n nejenel kye pal; ex ax kub' qe' kyxol qe polisiy in q'axnen q'aq'.", "55": "<pb/>Atzun qe nejenel kye pal kyuk'ix kykyaqil aj sanjelal kye xjal judiy in che jyon kyi'j xjal tu'n kyok te testiw ti'j Jesús tu'n tkub' t-sentens Jesús tu'n tkyim; ex minti' o knet kyu'n jun testiw axix tok tyol.", "56": "Ex nimku xjal e nik'an yol ti'j, ex minti' moje' kyyol.", "57": "E jawtzun we' junjun xjal, e ok ten si'mil yol ti'j, in kyma'n:", "58": "<pb/>—O qb'iye in tma'n xjal lu: Kb'el nxitune tja Dios lu, aju kyu'n xjal o b'ant, ex tuj ox q'ij kjawil nb'incha'ne juntl tja Dios mya kyu'n xjal kb'antel, chi xjal lu, che chi.", "59": "<pb/>Ex ikx qe xjal lu minti' moje' kyyol.", "60": "<pb/>Jawtzun we' ju nejenel kye pal ex xi tqanin te Jesús: <pb/>—¿Maj minti' in tzaj ttzaq'we'na? ¿Chi tok tu'na ti'j ju in kyma'n qe xjal lu ti'ja?", "61": "<pb/>Atzunte Jesús minti' o q'ajt, ex minti' jun yol xi tma'n. Atzunte nejenel kye pal xi tqanin juntl maj te Jesús: <pb/>—¿Apeya ju Crist Tk'wa'l Dios, aju Dios nimanxix tb'i qu'n? Chi xjal.", "62": "<pb/>Xi tma'n Jesús te: <pb/>—Aqine, ex ok kyila'ye q'uql qine tuj b'anq'ab'aj ttxlaj Dios at nim tipumal, aqine sk'o'maj qine tu'n Dios tu'n ntene kyuk'il xjal, ex ok kyila'ye ok ntzaje tuj muj twitz kya'j, chi Jesús.", "63": "<pb/>Atzunte nejenel kye pal el t-sb'it'un t-xb'alun ex tma: <pb/>—¿Ti til txqantl testiw qe?", "64": "Ma kyb'iye ma yolin mya b'a'n ti'j Dios. ¿Chi tok kyu'ne? Chi nejenel kye pal. <pb/>Kykyaqiltzun o kyma: At til, b'a'n tu'n tkub' t-sentens tu'n tkyim, che chi.", "65": "<pb/>E oktzun ten junjun tzub'al tuj twitz, ok kymaqsi'n twitz, ex ok kyb'ju'n, ex xi kyma'n te: <pb/>—Q'mantza alkye ma tz'ok b'jun teya, che chi. <pb/>Ikx qe polisiy ok kytz'ajan twitz.", "66": "<pb/>Atzunte Pedro tku'tztoq ttxa'n pe'n; ultzun jun tcriad nejenel kye pal;", "67": "tejtzun tlonte criad lu Pedro in q'axnen q'aq', xi tke'yin criad twitz Pedro ex tma: <pb/>—Ikx teya o tena tuk'il Jesús aj Nazaret.", "68": "<pb/>Atzunte Pedro kub' tewan ex tma: <pb/>—Minti' ojtzqi'n xjal lu wu'ne, ex minti' nne'l nnik'e ti'j ju in tma'na, chi Pedro. <pb/>Etztzun laq'e' Pedro ttzi sawan ex tzajtzun oq' tzek'.", "69": "Ok tke'yin criad juntl maj ti'j Pedro, oktzun ten criad q'malte kye xjal ax ate'toq: <pb/>—Ajun te xjal lu kyuk'il.", "70": "<pb/>Atzunte Pedro kub' tewan juntl maj. Te yajxi ch'intl tzaj kyma'n qe xjal te Pedro, aqeju ax ate'toq: <pb/>—Ax tok ajuna kyuk'il porke aj Galilea, [ex ikx yolina ik tza'n kye], che chi.", "71": "<pb/>Xi tma'n Pedro: <pb/>—Tzqan Dios ax tok nyole. B'a'n tu'n ttzaj jun ncastiwoye tu'n Dios qa mya ax tok nyole; minti' ojtzqi'n wu'ne aju xjal in kyma'ne, chi Pedro.", "72": "<pb/>Ex tzajtzun oq' tkab'maji'n tzek'. Ultzun ti'j tk'u'j Pedro aju yol otoq tma Jesús te: Na'nxtoq ttzaj oq' tkab'maji'n tzek', ox maj kb'el tewana kywitz xjal qa minti' ojtzqi'n qine tu'na, chi Jesús. Tej tul jlu tuj tnab'l Pedro, b'i'x jaw oq'."}