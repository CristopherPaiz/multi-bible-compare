{"1": "<pb/>Kyja'tzun in xi nma'ne: ¿Maj o tz'el tik'un Dios aju tnam Israel etzan tu'n? Mi'n. Porke ikx weye aj Israel qine, tiyjil Abraham qine, tiyjil Benjamín qine.", "2": "Minti' o tz'el tik'un Dios tnam Israel aju etzan tu'n ex jaw t-sk'o'n atxix ojtxi. ¿Minti'petzun b'a'n kyu'ne aju in tma'n tuj Tu'jil ti'j Elías aju t-sanjel Dios, tza'n tten o yolin tuk'il Dios kyi'j aj Israel qa mya b'a'n qe? Ex tma:", "3": "Nman, ma che kub' kyb'yo'n qe t-sanjela, ex ma kub' kyxitun qe t-altara; ex njunalxe ma chin kyaj tene, ex nno'k tilil kyu'n tu'n nkub' kyb'yo'n, chi Elías.", "4": "Ex, ¿titzun tzaj ttzaq'we'n Dios? Atx wuq mil xinaq k'u'nx wu'ne te weye, na'nx kykub' ẍmeje' twitz tilb'ilal Baal, chi Dios.", "5": "Ax ikxtzun tuj tq'ijlalil ja'lo atx junjun sk'o'maj qe tu'n t-xtalb'il Dios.", "6": "Qatzun tu'n t-xtalb'il Dios, myatzun tu'n kyaq'unb'en; ex noqwit tu'n kyaq'unb'en, tu'n jlu aju t-xtalb'il Dios myawtlo jun xtalb'il.", "7": "¿Tza'ntzun tten jlu? Minti' e kanun aj Israel ti'j ju in kyjyo'n; atzun qeju sk'o'maj qe kyxol, ma che kanun ti'j, ex txqantl kyuwix kyanmi;", "8": "ik tza'n in tma'n tuj Tu'jil: Ax Dios jpunte kynab'l tu'n mi'n kylonte tu'n kywitz ex tu'n mi'n kyb'inte tu'n kyẍkyin, ex kukx kyten ja'lo, chi tuj Tu'jil.", "9": "Ax ikx in tma'n David: <pb/><t>Aju nintz wa'n nno'k kyu'n kyuk'il kyamiw, tz'okwit te k'ob'il kye ex te tzuyb'il kye, tu'ntzun kyjaw tolj ex tu'n tkub' kycastiw.</t>", "10": "<t>Tz'okwit sjumj ti'j kywitz tu'n mi'n tb'ant kyke'yin, ex kub'xwit tze'jix ttzal kyi'j te jumajx, chi David tuj Tu'jil.</t>", "11": "<pb/>Kyja'tzun in xi nma'ne: ¿Ope che jaw tolj aj Israel tu'n kykub' tz'aq te jumajx? Mi'n. Ex tu'nju otoq che kub' tz'aq aj Israel, ul kolb'il kye xjal mya judiy qe, tu'ntzun ttzaj kyna'n kyib' aj Israel ex tu'n kyok lpe' kyi'j txqantl xjal.", "12": "Qatzun ma tzaj q'o'n xtalb'il kye kykyaqil xjal noq tu'nju kykub'len tz'aq aj Israel, ex qa tu'nju e el txalpuj aj Israel, qe xjal mya judiy qe ma kyk'am xtalb'il, yajtzun ok kyjaw we' juntl maj kykyaqil aj Israel, ¿myapelo mas nim xtalb'il ok kyk'ma' qe xjal?", "13": "<pb/>Ex at jun nyole kyeye, aqeye xjal mya judiy qeye. Noq tu'nju apostol qine kye xjal mya judiy, kyja'tzun aju waq'une tzaj q'o'n ma'xix toklen tuj nwitze,", "14": "nno'k tilil wu'ne tu'n ttzaj kyna'n kyib' qe nxjalile ex tu'n kyok lpe' kyi'je, tu'ntzun kyklet junjun kye.", "15": "Qatzun ma b'ant kyten txqantl xjal tuk'il Dios noq tu'nju e el ik'un aj Israel tu'n, yajtzun ok kyk'met juntl maj aj Israel tu'n Dios, ¿myapelo jun anq'ib'l jlu kye qeju ik tza'n kyimni qe ja'lo?", "16": "Ex qa xjansa'maj aju tnejel pan in xi q'ot te Dios, ax ikx tkyaqil tq'otjil pan xjansa'maj. Ex qa xjansa'maj tlok' tze', ax ikx qe tq'ab' xjansa'maj.", "17": "<pb/>Ex at junjun aj Israel ik kyten ik tza'n tq'ab' tze' olivo ma che el tx'emin, ex aqeye ik kytene ik tza'n tq'ab' tze' olivo tuj k'ul, ma che ok tx'apo'ne te kyxel. Kyja'tzun ma kyk'ame kyipumale ti'j tlok' olivo ex ti'j tlechil.", "18": "Ex mi'n jaw kyniman kyib'e kywitz qeju mer tq'ab' tze'; qatzun ma jaw kyniman kyib'e, kyna'ntze mya aqeye k'a'chalte tlok' tze', ate tlok' tze k'a'chal kyeye.", "19": "<pb/>Oklo kyma'ye: Ikloju, ex ma che el tx'emin qe tq'ab' tze' tu'n qok tx'apo'ne te kyxel, che chiloye.", "20": "Ax tok; ex ma che el tx'emin tu'nju minti' kyokslab'l, atzun kyeye noq tu'n kyokslab'le ma che ok tx'apo'ne te kyxel. Mi'ntzun jaw kyniman kyib'e, o'kx che xob'e twitz Dios.", "21": "Ex qa minti' kyaj tklo'n Dios aju tekuxix tze' tq'ab', ax ikx kyeye mlay che kyaj klo'ne tu'n.", "22": "Ex tz'elx kynik'e ti'j, ate Dios b'a'n, ax ikx kyuw te Dios; ax tok kyuw tyol kye qeju e kub' tz'aq, ex tb'anilxix tyol kyeye, qa kukx ma qe' kyk'u'je ti'j qa b'a'n te Dios; qatzun mi'n, ax ikx kyeye ok che elel tx'emine tu'n.", "23": "Ax ikx qe aj Israel, qa ma tz'ajtz ti'j kyanmi ex qa ma che okslan, ok che okel tx'apo'n juntl maj, porke ate Dios at tipumal tu'n kyok tx'apo'n juntl maj.", "24": "Ex qa ma che el tx'emine ti'j jun tze' olivo tajx in tzaj ch'iy tuj k'ul, ex qa ma che ok tx'apo'ne ti'j jun tze' olivo awa'n in ku'x ex tb'anil, myatzun ẍe el ch'iye ti'j, yajtzunlo kye qeju mer tq'ab' olivo tb'anil, ¿mlaypelo che ok tx'apo'n juntl maj ti'j kyximlalx?", "25": "<pb/>Erman, waje tu'n kyb'inteye aju yol lu ewantoq nej tu'n Dios, tu'ntzun mi'n tkub' kyximane qa mas at kynab'le: ax tok ma kyuwix kyanmi aj Israel, pero mya te jumajx, ma kyuwix ch'in akutzun in tz'aqet kyajlal txqantl xjal mya aj Israel qe, aqeju che kletel.", "26": "Ex kyja'xtzun che kletel kykyaqil aj Israel, ik tza'n in tma'n tuj Tu'jil: <pb/><t>Tuj tnam Sión ktzajel aju tzoqpil kye, k'elel ti'n ju mya b'a'n kyxol tiyjil Jacob.</t>", "27": "<t>Atzunwe nyol jlu kyjel b'ant ti'j wu'ne kyuk'il ok tel wi'ne kyil, chi Dios.</t>", "28": "<pb/>Tuj jun tumel, aj q'oj qe aj Israel ti'j Dios tu'n tlaj minti' xi kyoksla'n tqanil kolb'il; kyja'tzun ma tzaj q'o'n amb'il kyeye tu'n kyokslane, aqeye xjal mya judiy; ex tuj juntl tumel, k'ujla'n qe aj Israel tu'n Dios tu'n kylaj qe kyxe'chel sk'o'maj qe tu'n Dios.", "29": "Ex mlay tz'el ti'n Dios aju t-xtalb'il o tzaj tq'o'n kye, ex mlay ch'expet aju tyol ti'j ju txokb'il kye.", "30": "Ik tza'n kyeye, ojtxi minti' xi kynimane Dios, atzun ja'lo ma tzaj q'aq'an tk'u'j Dios kyi'je tu'nju minti' xi kyniman aj Israel,", "31": "ax ikxtzun kye jlu minti' ma txi kyniman ja'lo, ex tzul q'aq'an tk'u'j Dios kyi'j, ik tza'n kyeye ma tzaj q'aq'an tk'u'j kyi'je.", "32": "Ex kykyaqil xjal mib'an che niman, tza'nx qe xjal judiy ex qe xjal mya judiy, junx ma che ok tq'o'n Dios mer ik tza'n kyokx qe tuj pres, tu'ntzun ttzaj q'aq'an tk'u'j kyi'j kykyaqil.", "33": "<pb/>Ma'xix t-xilen tnab'l Dios ex ju tojtzqib'l. Mlay tz'el qnik' ti'j t-ximb'etz ex mlay knet tumel tb'e qu'n.", "34": "<pb/>Ex ¿atpe jun xjal o tz'el tnik' ti'j t-ximb'etz Qman? Ex ¿atpe jun xjal o q'onte tnab'l?", "35": "Ex ¿atpe jun xjal o txi q'onte jun ti'xti nej te Dios tu'n tajtz t-xel tu'n? Minti'.", "36": "Porke tuk'il Dios in tzaj tkyaqil, ex tu'n Dios o b'ant tkyaqil, ex tete Dios tkyaqil. Nimanxwit ju tb'i te jumajx. Ikxwitju."}