{"1": "<pb/>At jun xjal Lázaro tb'i yab'toq, aj Betania xjal lu, aju ttanmi Mariy tuk'ix Marta aju terman.", "2": "Yab'toq Lázaro aju t-xib'an Mariy; ate Mariy jlu aju ok su'nte perjum ti'j tqan Qajaw ex el t-su'n ti'j tqan tu'n ttzmal twi'.", "3": "Xitzun kysama'n qe tanb' Lázaro jun sanjel q'malte te Jesús kyja': <pb/>—Tat, aju k'ujla'n tu'na, ma yab't, chi sanjel.", "4": "<pb/>Tej tb'inte Jesús tma: <pb/>—Aju yab'il lu mya tu'n tkyim Lázaro tu'n, noq o'kx ma tzaj yab'il lu tu'n tjaw nimsa'n tb'i Dios ex tu'n tjaw nimsa'n nb'iye, aqine Tk'wa'l Dios.", "5": "<pb/>Ex k'ujla'nxix Marta tu'n Jesús, tuk'ix titz'in tuk'ix Lázaro.", "6": "Tejtzun tb'inte Jesús qa yab'toq Lázaro ax kyaj ten kab' q'ijtl.", "7": "Tb'ajlenxitzun kab' q'ij, xi tma'n kye t-xnaq'tzb'en: <pb/>—Qo'qe juntl maj tuj Judea.", "8": "<pb/>Xitzun kyma'n qe t-xnaq'tzb'en Jesús te: <pb/>—Xnaq'tzal, k'itzqe o kyajb'e xjal judiy tu'n tok xo'na tu'n ab'j kyu'n. ¿Maj ma txi'ya juntl maj tuj Judea?", "9": "<pb/>Xi ttzaq'we'n Jesús: <pb/>—¿Myapetzun kab'laj or tuj jun q'ij? Qa in b'et xjal q'ijl mlay jaw tolj, porke in tke'yin ju spik'un at twitz tx'otx';", "10": "ex aju xjal in b'et qonik'an in jaw tolj, porke minti' spik'un tuk'il.", "11": "<pb/>Tej tb'aj tma'n Jesús jlu xi tma'ntl kye: <pb/>—Aju qamiw Lázaro in tan; ex ma chinxe k'asul te, chi Jesús.", "12": "<pb/>Xitzun kyma'n qe t-xnaq'tzb'en Jesús te: <pb/>—Tat, qa in tan Lázaro, kb'anteltzun.", "13": "<pb/>Ex tma Jesús jlu ti'j Lázaro qa otoq kyim; atzun kye t-xnaq'tzb'en ela tuj kynab'l qa in yolin Jesús ti'j ojlab'l tu'n watl.", "14": "Xitzun tma'n Jesús clarxix kye: <pb/>—Ma kyim Lázaro.", "15": "Ex in chin tzalaje tu'nju mya ax atine tej xkyim, ex mas b'a'n te kyeye tu'ntzun kyokslane wi'je; ex qo'tzun jatum ta'.", "16": "<pb/>Xitzun tma'n Tomás kye txqantl xnaq'tzb'en: <pb/>—Ax ikx qe, qo'qe tu'n qkyim tuk'il, chi Tomás, aju yo'ẍ tb'i kyu'n xjal.", "17": "<pb/>Pontzun Jesús ex o tb'i otoq b'ant kyaje q'ij tku'xlen maqu'n Lázaro.", "18": "Niqayin t-xol tnam Betania tuk'il Jerusalén, b'alo ox kilómetro kyxol.", "19": "Ex nimku xjal judiy otoq che ul tuk'il Marta ex tuk'il Mariy, e ul q'uqb'alte kyk'u'j tu'n tlaj otoq kyim kyxib'an.", "20": "Tejtzun tb'inte Marta kyja' t-xi' Jesús, etz kanul ti'j; atzunte Mariy kyaj ten tuja.", "21": "Xitzun tma'n Marta te Jesús: <pb/>—Tat, noqwit ata tzalu, miwtlo o kyim nxib'ane.", "22": "Ex b'a'n wu'ne ja'lo, tkyaqilju kxel tqanina te Dios ktzajel tq'o'n Dios teya.", "23": "<pb/>Xitzun tma'n Jesús te: <pb/>—Kjawil anq'in t-xib'ana.", "24": "<pb/>Xi tma'n Marta te: <pb/>—B'a'n wu'ne kjawil anq'in ok kyjaw anq'in kyimni tuj mankb'il tq'ijlalil.", "25": "<pb/>Xitzun tma'n Jesús te: <pb/>—Aqine q'olte anq'ib'l ex aqine q'ol chwinqlal; alkye ma tz'okslan wi'je, maske qa ma kyim, ok k'anq'il.", "26": "Ex qe xjal itz'xqe, qa ma che okslan wi'je mlay che kyim te jumajx. ¿Mape tokslaya jlu? Chi Jesús.", "27": "<pb/>Xi tma'n Marta te: <pb/>—Ma txi woksla'ne, Tat; ma wokslaye aya ju Crist aju at toklen tu'n Dios, ex aya Tk'wa'l Dios ma tzula twitz tx'otx'.", "28": "<pb/>Tej tb'aj tma'n Marta jlu, xi' txkolte Mariy aju titz'in, cheb'a xi tjask'u'n te: <pb/>—Ma tzul Xnaq'tzal ex in txkonjtza tu'n, chi Marta.", "29": "<pb/>Tej tb'inte Mariy jlu, jaw we' naj ex ul tuk'il Jesús.", "30": "Na'nxtoq tokx Jesús tuj tnam; ax ta'toq jatum ul Marta kanul ti'j.", "31": "Atzun kye xjal judiy, aqeju otoq che pon tja Mariy q'uqb'alte tk'u'j, tej kylonte otoq jaw we' naj Mariy ex otoq tz'etz, e ok lpe' ti'j, ex kyma: Ma txi' oq'el ttzi pantyón, che chi.", "32": "<pb/>Tejtzun tkanun Mariy jatum ta'toq Jesús ex tej tke'yinte, kub' ẍmeje' t-xe tqan Jesús ex tma: <pb/>—Tat, noqwit ax ta'ya tzalu miwtlo o kyim nxib'ane.", "33": "<pb/>Tej tke'yinte Jesús in oq' Mariy ex kyuk'ix qe xjal judiy in che oq', aqeju e tzaj tuk'il, tzaj ta'w tuj tanmi tu'n tb'is,", "34": "ex xi tqanin kye: <pb/>—¿Jatum okx kyq'o'ne? <pb/>Xitzun kyma'n te Jesús: <pb/>—Tat, qo' ke'yilte.", "35": "<pb/>Jawtzun oq' Jesús.", "36": "Kymatzun qe xjal judiy: <pb/>—Nimxix tk'ujlalil Jesús ti'j.", "37": "<pb/>Ex at junjun kyxol kyma: <pb/>—Ate xjal lu jaqonte twitz moẍ, ¿tiqu'ntzun minti' xb'ant tu'n tu'n mi'n tkyim Lázaro?", "38": "<pb/>Tzajxix tb'is Jesús juntl maj, ex pon jatum tokx kyimni. Tokx tuj jun jul tok jun ab'j ttzi'.", "39": "Xitzun tma'n Jesús kye: <pb/>—Kyi'mele aju ab'j. <pb/>Atzunte Marta, aju tanb' qtzan Lázaro, xi tma'n te Jesús: <pb/>—Tat, ma tzuwix, porke ma b'ant-xi kyaje q'ij tku'xlen maqut.", "40": "<pb/>Ex xi tma'n Jesús te: <pb/>—¿Myapetzun ma txi nma'ne teya, qa ma tokslaya ok tila'ya tipumal Dios? Chi Jesús te.", "41": "<pb/>Eltzun kyi'n aju ab'j [jatum otoq tz'okx q'o'n kyimni.] Ex jaw tke'yin Jesús twitz kya'j, ex tma: <pb/>—Tat, kxel nq'o'ne chjonte teya porke ma chin tzaj tb'i'na.", "42": "B'a'n wu'ne kukx in chin tzaj tb'i'na, ex ma txi nma'ne jlu tu'n kylaj nimku xjal ate' ntxlaje, tu'ntzun t-xi kyoksla'n qa aya ma tzaj samante weye.", "43": "<pb/>Tejtzun tb'aj tma'n Jesús jlu, jaw tq'ajq'ajel twi' kyuwxix, tma: <pb/>—Tetza, Lázaro.", "44": "<pb/>Etztzun aju otoq kyim, b'alq'i'ntoq tq'ab' tu'n xb'alun tuk'ix tqan, ex potzin twitz tu'n jun k'alb'il. Xitzun tma'n Jesús kye xjal: <pb/>—Kypaju'mele ex kytzoqpinxe.", "45": "<pb/>Nimku xjal judiy otoq che ul tuk'il Mariy. Tej kylonte aju tb'incha Jesús, nim e okslan ti'j.", "46": "Ex at junjun kyxol e je'x kyuk'il fariseo ex xi kyma'n aju otoq tb'incha Jesús.", "47": "Atzun kye nejenel kye pal ex qe fariseo ok kychmo'n qe Aj Sanjelal kye xjal judiy ex kyma: <pb/>—¿Alkye kb'antel qu'n? Porke ate xjal lu nimku señ in b'ant tu'n.", "48": "Qa kukx ma kyaj qq'o'n ikju, kykyaqil xjal che okslal ti'j; che ultzun qe aj sanjelal aj Roma, ex kb'ajel kyxitun tja Dios tuk'ix qtanmi, che chi.", "49": "<pb/>Ex at jun xjal kyxol, Caipás tb'i, toktoq nejenel kye pal tuj ab'q'i tej tkub' b'yo'n Jesús, xi tma'n kye: <pb/>—Kyeye minti' kynab'le;", "50": "ex minti' nne'l kynik'e ti'j; mas b'a'n tu'n tkyim jun xjal te kyxel kykyaqil xjal ex mya tu'n kynaj kykyaqil xjal tuj nasyon lu, chi Caipás.", "51": "<pb/>Mya noq tu'nx Caipás o tma jlu; ate Dios o q'mante tuj tnab'l tu'nju toktoq te nejenel kye pal tuj ab'q'i lu, kyja'tzun tzaj tma'n naj qa ate Jesús tu'n tkyim te t-xel enter jun tnam xjal, aqeju xjal judiy;", "52": "ex mya noq o'kx tu'n tkyim te t-xel enter tnam, ax ikx tu'n kytzaj chmo'n qe Tk'wa'l Dios tu'n kyten junx, aqeju otoq che el sputj.", "53": "Kyja'tzun, atxixtzun tuj q'ij lu b'ant ti'j kyu'n aj sanjelal kye xjal judiy tu'n tkub' kyb'yo'n.", "54": "<pb/>Kyja'tzun minti'tl o ten Jesús kyxol xjal judiy, ik' laq'e', pon tuj jun tnam Efraín tb'i, niqayin ttxlaj lugar minti' kynajb'il xjal tuj; ex axtzun o ten kyuk'ix qe t-xnaq'tzb'en.", "55": "<pb/>Ch'ixtoq tul kanun ninq'ij kye xjal judiy, aju Xjan Q'ij tb'i; ex nimku xjal e tzaj tuj kojb'il e ja'wil tuj Jerusalén tu'n kytx'jonte kyib' ik tza'nx in tma'n kyley, akux na'nxtoq tul kanun Xjan Q'ij.", "56": "Ex in che jyon ti'j Jesús, ex in che qanin ti'j kyxolx tuj tja Dios, in kyma'n: <pb/>—¿Chi tok kyu'ne? ¿Mi'npelo tzul tuj ninq'ij? Che chi.", "57": "<pb/>Qe nejenel kye pal ex qe fariseo otoq tz'etz jun orden kyu'n, qa at jun xjal ma tb'i jatum ta' Jesús, b'a'n tu'n tpon naj tqanil tu'n, tu'ntzun ttzyet Jesús kyu'n."}