{"1": "<pb/>Tmatzun Jesús: <pb/>—Ax tok kxel nma'ne kyeye, alkye minti' nno'kx ttzi kype'n ẍne'l, noq o'kx nno'kx tuj juntl plaj, atzunte eleq'ju minti' t-xob'il.", "2": "Atzun teju nno'kx ttzi pe'n, atzunte pastorju kye ẍne'l.", "3": "Ex in jaqet ttzi pe'n tu'n xq'uqil pe'n tu'n tokx pastor, ex qe ẍne'l in kyb'i'n tq'ajq'ajel twi'; ex in che tzaj ttxko'n t-ẍne'l teyle junjun alkye kyb'i, ex in che etz ti'n.", "4": "Ex oktzun kyetz ti'n kykyaqil qeju tekuxix, in kub' nej kywitz; ex in che ok lpe' ẍne'l ti'j, porke ojtzqi'n tq'ajq'ajel twi' kyu'n.", "5": "Atzun ti'j junxitl xjal mlay che ok lpe' ti'j; noq o'kx che elel oq ti'j, tu'nju minti' ojtzqi'n tq'ajq'ajel twi' junxitl xjal kyu'n, chi Jesús kye.", "6": "<pb/>Xi tma'n Jesús aju techal lu kye; ex minti' el kynik' ti'j ti t-xilen aju o tma.", "7": "<pb/>Xitzun tma'n Jesús juntl maj kye: <pb/>—Ax tok kxel nma'ne kyeye: Aqine ttzi pe'n kye ẍne'l.", "8": "Kykyaqil qeju e ul nej nwitze eleq' qe, ex minti' kyxob'il; ex minti' xi kyb'i'n qe ẍne'l kyyol.", "9": "Aqine ttzi pe'n kye ẍne'l; alkye ma tz'oktz ttzi pe'n lu kkletel; ok k'oketz ex k'elex, ex knetel twab'l.", "10": "<pb/>Ate eleq' noq elq'al nnu'l ex b'yol kye ẍne'l ex in che naj tu'n; atzun weye ma chin ule tu'n tten kychwinqlal ex nimxix kychwinqlal tu'n tten.", "11": "Aqine b'a'n pastor; ate b'a'n pastor in xi tq'on tib' tu'n tkyim tu'n kyklet qe ẍne'l.", "12": "Atzunju xjal majen, ex mya axixte pastor, ex mya te qe ẍne'l, ok tlonte ok ttzaj xo'j, in che kyaj tkolin qe ẍne'l ex nne'l oq; atzun kye ẍne'l in che tzyet naj tu'n xo'j ex in che el sputj tu'n.", "13": "Nne'l oq xjal porke majen ex minti' taj kyi'j ẍne'l.", "14": "<pb/>Aqine b'a'n pastor, ex ojtzqi'n qe nẍne'le wu'ne, ex qe nẍne'le ojtzqi'n qine kyu'n,", "15": "ik tza'n te Nmane ojtzqi'n qine tu'n, ex ojtzqi'n Nmane wu'ne; ex in xi nq'on wib'e tu'n nkyime tu'n kyklet qe ẍne'l.", "16": "Ax ikx ate' txqantl nẍne'le mya a ate' tuj pe'n lu; ax ikx il ti'j tu'n kytzaj wi'ne, ex ok kyb'i' tq'ajq'ajel nwi'ye; ex jun pe'nx ẍne'l ktel ex junx pastor.", "17": "<pb/>Tu'ntzunju in chin k'ujlanjtze tu'n Nmane, porke in xi nq'on wib'e tu'n nkyime ex chin jawil anq'ine juntl maj.", "18": "Mi jun k'elel q'inte nchwinqlale, wu'nx wib'e kxel nq'on wib'e tu'n nkyime. At woklene tu'n t-xi nq'on wib'e tu'n nkyime, ex at woklene tu'n njaw anq'ine. Atzun mandamyent jlu ma nk'ame te Nmane, chi Jesús kye.", "19": "<pb/>Tzaj juntl maj kyyol xjal judiy kyxolx tu'n tlaj ju yol lu.", "20": "Ex nimku kye in kyma'ntoq: <pb/>—At ju'ẍ tuj tanmi, ex ma tz'el tzpet tnab'l; ¿tiqu'n in xi kyb'i'ne tyol? Che chi.", "21": "<pb/>Atzun juntl k'loj in kyma'ntoq: <pb/>—Aju yol lu mya tyol jun xjal at ju'ẍ tuj tanmi. ¿Baqa jaku b'ant tu'n ju'ẍ tu'n tjaqet kywitz qe moẍ? Che chi.", "22": "<pb/>In che ik'santoq xjal ninq'ij tuj Jerusalén tu'n ttzaj kyna'n tej tb'aj saqset tja Dios tu'n tok juntl maj k'ulb'il tuj. Tuj jb'aliltoq jlu.", "23": "Atzunte Jesús in b'ettoq twitz tja Dios, aju twitz ja tok tb'i te Salomón.", "24": "E oktzun txole' xjal judiy ti'jele Jesús ex xi kyma'n te: <pb/>—¿Jte' q'ij tu'n qtene noq in jawje' qk'u'je tu'na? Qa aya ju Crist aju at toklen tu'n Dios, q'mantza clarxix qeye.", "25": "<pb/>Xi ttzaq'we'n Jesús: <pb/>—Ma txi nma'ne kyeye, pero minti' ma txi kyoksla'ne nyole. Aju aq'untl in tma'n Nmane tu'n nb'inchanteye, atzun qe testiw wi'je;", "26": "pero minti' in xi kyoksla'ne porke myatzun ate'ye kyxol qe nẍne'le, [ik tza'n ma txi nma'ne kyeye.]", "27": "Qe nẍne'le in kyb'i'n tq'ajq'ajel nwi'ye, ex ojtzqi'n qe wu'ne, ex in che ok lpe' wi'je.", "28": "In xi nq'o'ne kychwinqlal te jumajx, ex mlayx che naj, ex mi jun k'elel q'inte kye tuj nq'ab'e.", "29": "A Nmane tzaj q'onte kye weye, ex mas nim toklen Nmane kywitz kykyaqil, ex mi jun jaku tz'el q'inte kye tuj tq'ab' Nmane.", "30": "Aqine tuk'ix Nmane junx qo'ye, chi Jesús xi tma'n kye.", "31": "<pb/>Jawtzun kytzyu'n juntl maj xjal judiy ab'j tu'n tok kyxo'n ti'j.", "32": "Xitzun tma'n Jesús kye: <pb/>—Nimku nb'inchb'ene b'a'n ma nb'inchaye kywitze tu'n tipumal Nmane; ¿alkyetzun jun nb'inchb'ene mya b'a'n kyxol jlu tu'n wok kyxo'ne tu'n ab'j?", "33": "<pb/>Xitzun kytzaq'we'n xjal judiy: <pb/>—Mlay tz'ok qxo'ne tu'n ab'j tu'n tlaj jun tb'inchb'ena b'a'n, noq o'kx tu'nju in yolina mya b'a'n ti'j Dios. Porke xjal teya ex nno'k tq'on tib'a te Dios, che chi.", "34": "<pb/>Xi ttzaq'we'n Jesús: <pb/>—¿Myapetzun tz'ib'an tuj kyleye, o nmaye qa dios qeye? Chi Dios.", "35": "B'a'n qu'n aju tz'ib'an tuj ley mlay ch'expet, porke in tma'n qa dios qeju e k'monte tyol Dios.", "36": "Aqine sk'o'maj qine tu'n Nmane ex ma chin tzaj t-sama'n kyxol xjal. ¿Tiqu'ntzun in kyma'ne weye: In yolina mya b'a'n ti'j Dios, che chiye, noq tu'nju ma txi nma'ne: Tk'wa'l Dios qine?", "37": "Qa mya ax aq'untl in b'ant wu'ne ik tza'n in tb'incha'n Nmane, mi'n txi kyoksla'ne nyole.", "38": "Qatzun ax aq'untl in b'ant wu'ne ik tza'n in b'ant tu'n Nmane, maske minti' in xi kyoksla'ne nyole, pero kyokslame aju nb'inchb'ene, tu'ntzun tel kynik'e ti'j ex tu'n t-xi kyoksla'ne qa ate Nmane at wuk'ile ex atine tuk'il Nmane, chi Jesús kye.", "39": "<pb/>Oktzun tilil juntl maj kyu'n tu'n ttzyet Jesús, ex etz tzoqpaj tuj kyq'ab'.", "40": "<pb/>Ex xi' juntl maj jlajxi nima jordán tuj lugar jatum e b'yan xjal tu'n Juan nej; ex axtzun kyaj ten.", "41": "Ex nimku xjal e pon tuk'il, in kyma'n: <pb/>—Ax tok ate Juan mi jun señ b'ant tu'n; ex tkyaqilju o tma Juan ti'j ju xjal lu, ax tok, che chi.", "42": "<pb/>Ex nimku xjal e okslan ti'j Jesús tuj lugar lu."}