{"1": "<pb/>Aqine Pablo, tmajen Dios qine ex apostol qine te Jesucrist, ma chin tzaj sama'ne tu'n Dios tu'n tkyuwsanjtz kyokslab'l qeju sk'o'maj qe, tu'n telxix kynik' ti'j ju yol axix tok, tu'ntzun tb'ant kyniman te Dios,", "2": "ex tu'n tqe' kyk'u'j ti'j tu'n tten kychwinqlal te jumajx. Porke atxix ojtxi, na'nxtoq ttzaj xe't qe tab'q'iyil, tzaj ttziyan Dios tu'n tten qchwinqlal, ex mib'an te Dios nik'an yol.", "3": "Atzun ja'lo tujxix tq'ijlalil ma tzaj tchik'b'a'n Dios tyol, aju Dios Klol qe ex atzunju ma tzaj q'mante tu'n t-xi npakb'a'ne ju yol lu.", "4": "In xi ntz'ib'ane jlu teya Tito, axix tok nk'wa'le, junx qokslab'l. Awt Qman Dios tuk'ix Qajaw Jesucrist aju Klol qe che tzaj q'onte xtalb'il teya, [ex tzajwit q'aq'an kyk'u'j ti'ja] ex tu'n tqe'xix tk'u'ja.", "5": "<pb/>Kyja'tzun xi nma'ne teya tu'n tkyaja tuj tx'otx' Creta, tu'n tkyaj b'ant ti'j tu'na aju atx taj, ex tu'n tok tq'o'na anciano tuj junjun tnam, ik tza'n xi nma'ne teya.", "6": "B'a'n tu'n tok te anciano aju minti' tpaltil, ex noq junx t-xu'jil at, ex qa okslal qe tk'wa'l ex qa minti' in che yolin xjal kyi'j tk'wa'l qa tzoqpi'n qe tu'n kyb'inchante noq alkye kyajb'il ex qa mib'an che b'in.", "7": "Porke aju kwentil taq'un Dios tuj tkwent ta' tkyaqil taq'un Dios, kyja'tzun il ti'j tu'n tten minti' tpaltil, mya jawni twitz, mya jurat in jaw kyaqpaj, mya k'al q'e'n, mya q'ojlel, ex minti' in pon tk'u'j ti'j jun kamb'ab'l mya tuj tumel,", "8": "noq o'kx b'a'n q'on posad, at tk'ujlalil ti'j ju b'a'n, at tnab'l, tz'aqlxix, b'a'nxix tten tchwinqlal, ex tkwent tib',", "9": "tzyu'nx tu'n aju yol axix tok ik tza'n o xnaq'tzanjtz, ikx te tu'n tq'onte kynab'l mastl tu'n jun xnaq'tzb'il tz'aqlxix ex tu'n tkub' ti'j kynab'l qeju in che q'ojin ti'j.", "10": "<pb/>Tu'nju at nimku xjal mib'an che b'in, in che yolin noqx gan, ex sb'ul qe, ik tza'n qe xjal judiy mas in che yolin.", "11": "Il ti'j tu'n tmaqet kytzi' jlu, porke in xitj kynab'l enter jun ja xjal kyu'n, in kyq'o'n jun xnaq'tzb'il mya b'a'n tu'n kykamb'ante pwaq mya tuj tumel.", "12": "<pb/>At jun pakb'al kyxol aj Creta ax kyxjalil o tma: Qe xjal aj Creta kukx in che nik'an yol, ik tza'n jil qe, mya b'a'n qe, kye che wa'n ex ky'aj qe, chi xjal.", "13": "Ax tok aju yol tma xjal lu; kyja'tzun kyuwx kawinxa qe, tu'ntzun kyten tuj kyokslab'l minti' kypaltil,", "14": "ex tu'n mi'n t-xi kyb'i'n kyla'jb'il xjal judiy, ex tu'n mi'n t-xi kyniman kyxnaq'tzb'il xjal aqeju nne'l kypa'n kyib' ti'j ju yol axix tok.", "15": "<pb/>Kykyaqil qeju saq tuj kyanmi, saq ta' tkyaqil kyu'n; atzun kye qeju najni kyanmi ex mya okslal qe, tkyaqil nno'k kyq'o'n te tz'il, ex ma tz'ilix tuj kynab'l ex tuj kyanmi.", "16": "In kyma'n qa ojtzqi'n Dios kyu'n, ex tu'n kyb'inchb'en nne'l qnik' kyi'j qa mya ax tok kyyol. Puro ik'b'il qe ex mib'an che niman ex minti' kyajb'en tu'n kyb'inchante jun b'a'n."}