{"1": "<pb/>Kyja'tzun minti' in qo kub' numje, porke ma qk'ame ju qoklene lu tu'nju ma tzaj q'aq'an tk'u'j Dios qi'je.", "2": "Ex ma tz'el qpa'n qib'e ti'j ju in b'ant kyu'n xjal tuj ewaj ch'ixb'ajilxix; minti' in qo sb'une ex minti' in b'aj qsmo'ne tyol Dios; o'kx in qo anq'ine twitz Dios ex nno'k tilil qu'ne tu'n qele b'a'n tuj kywitz kykyaqil xjal, tu'nju in xi qchik'b'a'ne ju yol axix tok.", "3": "Qa minti' nne'l kynik' xjal ti'j tqanil kolb'il in xi qpakb'a'ne, pero mya kykyaqil, o'kx qeju in che'x tuj najen minti' nne'l kynik' ti'j.", "4": "Qe xjal lu mya okslal qe, kyja'tzun ma moẍsanjtz kynab'l tu'nju kydios xjal at tuj tq'ijlalil ja'lo, tu'ntzun mi'n tel kynik' ti'j ju spik'un in qoptz'aj kyib'aj; aju spik'un lu atzun tqanil b'a'n ti'j Crist, ex ate Crist tb'anilxix ex tilb'ilal Dios.", "5": "Aju yol in xi qpakb'a'ne mya qi'jxe, noq o'kx ti'j Jesucrist; atzun in xi qma'ne, ate Jesucrist Qajaw; atzun qeye ma qo oke te kymajene noq tu'nju at qk'u'je ti'j Jesús.", "6": "Porke tu'n Dios tzaj tma'n tu'n tkub' qoptz'aj ju spik'un tuj qlolj, ex tu'n Dios ma tzaj qoptz'aj ju spik'un tuj qanmi, tu'ntzun tel qnik' ti'j tza'n tten Dios tu'nju in qoptz'aj t-spik'umal ti'j twitz Jesucrist.", "7": "<pb/>Aju q'inumab'l lu atzun ta' qujxi, aqo' ik qten ik tza'n k'il, tx'otx' qtx'otx'il, tu'ntzun tel qnik' ti'j, ate Dios in tzaj q'onte nimxix qipumal, mya qu'nxqe.", "8": "In qo yajlanjtz tuj tkyaqil, ex at jatum tu'n qex tu'n qtzoqpaj; nim nnik' qi'j, ex at jatum tu'n tok qe' qk'u'j ti'j.", "9": "In qo jaw lajo'n, ex minti' in qo kyaj kolin tu'n Dios; in qo kub' xo'n twitz tx'otx', ex minti' in qo naj.", "10": "Noq jachaq kukx nne'lje' qi'j tu'n qkyim, ik tza'n b'aj ti'j Jesús, tu'ntzun tyek'unjtz ti'j qximlal qa ax tchwinqlal Jesús in tzaj tq'o'n qe.", "11": "Porke itz'xku qo'ye, kukx nne'lje' qi'je tu'n qkyime tu'n tlaj Jesús, tu'ntzun tyek'unjtz ti'j qximlale qa ax tchwinqlal Jesús in tzaj tq'o'n qeye, maske kyja' tnaj qximlale.", "12": "Kyja'tzun qq'on qib'e tu'n qkyime, ex tu'n jlu ma kykamb'aye kychwinqlale.", "13": "<pb/>At jun yol in tma'n tuj Tu'jil: Xi woksla'ne, kyja'tzun in chin yoline, chi tuj Tu'jil. Ikx qeye ax qnab'le jlu, ma txi qoksla'ne, kyja'tzun in qo yoline.", "14": "Porke b'a'n qu'n, jaw anq'in Qajaw Jesús tu'n Dios, ikx qe qo jawil anq'in tu'n junx tuk'il Jesús, ex qo xel q'i'ne junx kyuk'ile tu'n qpon twitz.", "15": "Ex tkyaqil jlu nnik'x qu'ne tu'n kyk'monteye jun b'a'n; qa ma kyk'am nimku xjal t-xtalb'il Dios, ax ikx nimku xjal tu'n t-xi kyq'o'n chjonte te Dios, tu'ntzun tjaw nimsa'n tb'i.", "16": "<pb/>Kyja'tzun, minti' in qo kub' numje maske kyja' tb'aj tipun qximlale, pero aju qanmiye in tk'mo'n ak'aj tipumal junjun q'ij.", "17": "Porke aju yajb'il qeye ja'lo mya nim ex noq te jurat, ex tu'n jlu ktzajel q'o'n jun qoklene ma'xix ex te jumajx.", "18": "Porke myatzun tok qwitze ti'j ju q'ancha'l, atzun tok qwitze ti'j ju minti' q'ancha'l; porke aju q'ancha'l, noq te kab' q'ij, atzunju minti' q'ancha'l, te jumajx."}