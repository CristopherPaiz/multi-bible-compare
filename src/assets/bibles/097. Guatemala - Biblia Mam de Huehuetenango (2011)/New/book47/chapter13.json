{"1": "<pb/>Atzun toxinmaji'n jlu tu'n nxi'ye kyuk'ile. Kb'antel ti'j tkyaqil qa ma che yolin kab' ex qa ox testiw.", "2": "Tej nxi aje kyuk'ile tkab'maji'n, at jun yol xi nma'ne kyeye, ex ja'lo maske mi a'l qine kyuk'ile, pero kxel nma'ne juntl maj kye qeju o che b'inchan il ex kyeye kykyaqile: Qa ma chin pone juntl maj kyxole, mlay ten npasense kyi'je.", "3": "Porke atzun kyajb'ile tu'n tel kynik'e wi'je qa tu'n Crist in chin yoline; aju Crist at kyuk'ile, mya minti'wt tipun, at tipun kyxole.", "4": "Maske minti' tipun Crist tej tjaw q'o'n twitz crus, pero itz'x tu'n tipumal Dios; ikx qeye ato'ye tuk'il Crist minti' qipune, pero qo anq'ile tuk'il tu'n tipumal Dios tu'n qajb'ene kyxole.", "5": "<pb/>Che ximane kyi'jxe qa wa'l qe'xe tuj kyokslab'le; tzik'wit kywitze kyi'jxe. Â¿Minti'pe nne'l kynik'e ti'j qa at Jesucrist tuj kyanmiye? O'kxtzun qa mya ax tok okslal qeye, minti'tzun Crist tuj kyanmiye.", "6": "Kuchiwt tu'n tel kynik'e qi'je qa ax tok okslal qo'ye.", "7": "In qo kub'sane twitz Dios tu'n mi'n kyb'inchanteye jun mya b'a'n; myatzun o'kx qajb'ile tu'n qele b'a'n tuj kywitze, atzun qajb'ile tu'n kyb'inchanteye aju b'a'n, maske mya b'a'n ma qo ele tuj kywitze.", "8": "Porke mlay qb'inchaye jun mya b'a'n ti'j ju yol axix tok, noq o'kx in qkyuwsa'ne ju yol axix tok.", "9": "Kyja'tzun in qo tzalaje qa aqo'ye minti' qipune, atzun kyeye at kyipune. Ex in qo na'ne Dios kyi'je tu'n ttz'aqet-xix kynab'le.", "10": "Kyja'tzun in xi ntz'ib'ane jlu kyeye na'nxtoq npone kyuk'ile, tu'ntzun mi'n nyoline kyuw ok npone kyuk'ile ik tza'nx woklene tzaj tq'o'n Qajaw, tu'ntzun kych'iye tuj kyokslab'le ex mya tu'n kykub' numje.", "11": "<pb/>Kyja'tzun erman, kylom kyib'e, tz'aqet-xwit kynab'le, kyq'uqb'am kyk'u'je, junxwit kyximb'etze, tenwt kymojb'ab'l kyib'e. Ex aju Dios q'olte qmojb'ab'l qib' ex at tk'ujlalil, ktel kyuk'ile.", "12": "Kyq'olb'em kyib'e kyxolxe, ex kytz'ub'an el kywitze tu'n tkyaqil kyk'ujlalile.", "13": "In che'x q'olb'e'ne kyu'n kykyaqil okslal.", "14": "<pb/>Aju t-xtalb'il Qajaw Jesucrist tenwt kyuk'ile, tuk'ix tk'ujlalil Dios, ex tenwt kymojb'ab'l kyib'e kyxole tu'n Xewb'aj Xjan. Ikxwitju."}