{"1": "<pb/>Lu jun yol axix tok: Qa at jun erman taj tu'n tok te nejenel kyxol okslal, b'a'n ju aq'untl lu qa taj tu'n taq'nan ti'j.", "2": "Ex aju nejenel il ti'j tu'n tten minti' tpaltil, ex noq jun t-xu'jil tu'n tten. Il ti'j tu'n tjak'unte tib', ex tu'n tten tnab'l, ex tu'n tten b'a'n tmod, ex tu'n tq'onte kyposad xjal, ex atwit tnab'l tu'n tq'onte xnaq'tzb'il.", "3": "Mlay tz'ok jun xjal k'al q'e'n te nejenel, ex qa in q'ojin, [ex qa in pon tk'u'j ti'j tu'n tkamb'ante pwaq mya tuj tumel.] Noq o'kx b'a'n tok te nejenel aju xjal b'a'n tmod ex mans, ex minti' in pon tk'u'j ti'j nimku;", "4": "ex b'a'n kawin tuj tja, ex b'a'n che niman qe tk'wa'l ex b'a'n che b'in.", "5": "Porke jun xjal mib'an kawin tuj tja, ¿tza'ntzun tten tu'n tb'ant tkwentin kye okslal etzan qe tu'n Dios?", "6": "Mlay tz'ok te nejenel jun ak'aj okslal, mya yajku jaw tniman tib' ex kb'el t-sentens ik tza'n te tajaw il kub' t-sentens.", "7": "Ex ilxix ti'j tu'n tten nejenel b'a'nxix kywitz xjal mya okslal, tu'ntzun kyyolin b'a'n ti'j, tu'ntzun mi'n ttzaj jun yol ti'j ex tu'n mi'n tkub' tz'aq tuj tk'ob'il tajaw il.", "8": "<pb/>Ax ikx b'a'n tu'n kyok te diácono aqeju in che yolin tuj tumelxix, ex minti' in meltz'aje' kyyol, ex mya k'al q'e'n qe, ex minti' in pon kyk'u'j ti'j jun kamb'ab'l mya tuj tumel.", "9": "Ex ilxix ti'j kukx tu'n tten kyokslab'l aju o tzaj tyek'un Dios qe, ex in tma'n kyanmi qa b'a'n in kyb'incha'n.", "10": "Ex ilxix ti'j tu'n tik' witzb'aj kyi'j tnejel qa b'a'n ate', b'a'ntzun tu'n kyok te diácono qa minti' kypaltil.", "11": "Ax ikx qe xu'j, b'a'n tu'n kyajb'en qa in che yolin tuj tumel, ex qa mya si'mil yol qe, ex qa in kyjak'un kyib', ex qa in japun kyu'n tuj tkyaqil.", "12": "Qe diácono junx kyxu'jil tu'n tten, ex tu'n tb'ant kykawin kye kyk'wa'l ex kye qeju ate' tuj kyja.", "13": "Porke aqeju diácono qa in che ajb'en tuj tumel, in kyk'mo'n jun kyoklen ma'xix ex in qe'xix kyk'u'j ti'j tu'n kyyolin ti'j kyokslab'l ti'j Jesucrist.", "14": "<pb/>Ximan wu'ne tu'n nxi' naje ke'yil teya, ex mya yajku mi'n chin pon naje,", "15": "kyja'tzun in xi ntz'ib'ane jlu teya, tu'n tb'inteya tza'n tten tu'n tajb'ena kyxol qe okslal etzan tu'n Dios; aqeju xjal lu okslal qe ti'j Dios, aju Dios itz', tzyu'n ju yol axix tok kyu'n ex kwentin kyu'n.", "16": "Ax tok ma' t-xilen aju qokslab'l ma tzaj yek'un: <pb/><t>Ok Dios te xjal tu'n ttzaj yek'un qe, el chik'e' tu'n Xewb'aj Xjan qa tz'aqlxixte, ex ok ke'yin kyu'n anjel. O pakb'anjtz tqanil ti'j kyuj txqantl nasyon, ex e okslan xjal ti'j, ex jax q'i'n tuj kya'j.</t>"}