{"1": "<pb/>Qa ma qo yolin tuj junxilchaq kyyol xjal ex qa tuj kyyol anjel, ex qa minti' qk'ujlalil, qo okel ik tza'n k'uxb'il in tzinun ex qa ik tza'n jun k'uxb'il tmoj chnab' nim in q'ajt.", "2": "Ex qa at qoklen tu'n t-xi qchik'b'a'n aju in tzaj tma'n Dios, ex qa ma tz'el qnik' ti'j tkyaqilju yol at tuj ewaj, ex qa ojtzqi'n tkyaqil qu'n, ex qa at nim qokslab'l tu'n tik' jun witz qu'n tu'n tpon tuj juntl lugar, ex qa minti' qk'ujlalil, minti' qajb'en.", "3": "Ex qa ma txi qsipan tkyaqilju at qe tu'n kywa'n qe meb'a, ex qa ma txi qq'on qib' tu'n tkub' patun qximlal, ex qa minti' qk'ujlalil, minti'lo tajb'en jlu qe.", "4": "<pb/>Aju xjal at tk'ujlalil at tpasens ex in tz'e'y tk'u'j ti'j tuk'il; aju xjal at tk'ujlalil minti' in tzaj tlo'ch tk'u'j ti'j juntl, ex minti' in jaw tniman tib', minti' in b'aj tyolin tib'.", "5": "At tchi tuj twitz, mya noq o'kx ti'jx tok tk'u'j; mya tx'u'j twi', ex minti' in xi tk'u'n q'oj.", "6": "Minti' in tzalaj ti'j ju mya b'a'n in kyb'incha'n xjal, o'kx in tzalaj ti'j ju yol ax tok.", "7": "Tkyaqil nnik'x tu'n, tkyaqil niman tu'n, ex tuj tkyaqil ayo'n tu'n, ex at tpasens tuj tkyaqil.", "8": "<pb/>Aju k'ujlalil mlay b'aj; ex tzul tq'ijlalil tu'n mi'n t-xi qchik'b'a'ntl aju in tzaj tma'n Dios qe, ex kweb'el tu'n qyolin tuj junxilchaq yol, ex kb'ajel ojtzqib'l.", "9": "Porke aju ojtzqi'n qu'n noq ch'in, ex aju tyol Dios in xi qchik'b'a'n noq ch'in.", "10": "Oktzun tul aju tz'aqlxix, aju mya tz'aqlxix kb'ajel.", "11": "<pb/>Tej k'wa'lxtoq qo', in qo yolin ik tza'n qe k'wa'l, ik tten qnab'l ik tza'n kynab'l k'wa'l, ex in qo ximan ik tza'n qe k'wa'l; ex tejtzun xqo ok tij xjal, kyaj qq'o'n aju in kyb'incha'n k'wa'l.", "12": "Ja'lo in xi qke'yin ik tza'n tuj jun espej myaxix q'ancha'l; ex tzul tq'ijlalil k'okel qke'yin qwitz. Ja'lo noq ch'in ma tz'el qnik' ti'j, ex tuj tq'ijlalil tzul k'elel b'aj qnik' ti'j tkyaqil, ik tza'n qe ma qo ojtzqinjtz tu'n Dios.", "13": "Ja'lo kukx tten qokslab'l, ex kukx tqe' qk'u'j ti'j Dios, ex kukx tten qk'ujlalil; mlay che b'aj ox lu; pero aju mas ma' t-xilen kyxol jlu, aju qk'ujlalil."}