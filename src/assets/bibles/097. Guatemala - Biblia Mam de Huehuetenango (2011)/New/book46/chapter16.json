{"1": "<pb/>Kxel nma'ne kyeye ti'j ju oyaj tu'n t-xi q'ot kye okslal. Ik tza'n xi nma'ne kye okslal ate' tuj junjun tnam tuj tx'otx' Galacia, ikxtzun kyeye kyb'inchame.", "2": "Tkyaqil domink, teyle junjun kyeye b'a'n tu'n tel tpa'n ch'in, nik'pun ok tkamb'a' tuj jun seman, tu'n t-xi tk'u'n, tu'ntzun mya tzajx tu'n tjaw chmet oyaj ok npone kyuk'ile.", "3": "Oktzun npone, alkye qeju b'a'n tuj kywitze, aqetzunju che xel nsama'ne, tuk'ix u'j kxel kyi'n, tu'ntzun t-xi kyi'n aju oyaj kxel kyq'o'ne tu'n tpon kye okslal tuj Jerusalén.", "4": "Ax ikx weye qa b'a'n tuj kywitze tu'n nxi'ye, che xeltzun wuk'ine.", "5": "<pb/>Ok chin pole kyuk'ile wik'lenxiye tuj tx'otx' Macedonia, ex il ti'j tu'n wik'e tuj Macedonia.", "6": "Ex mya yajku chin kyaj tene kyuk'ile ex qa ax tu'n ntene kyuk'ile tuj jb'alil, tu'ntzun ttzaj kyq'o'ne ch'in onb'il weye tu'n tajb'en tuj nb'eye jatum chin xe'le.", "7": "Porke mi'n waje tu'n wik' aje kyuk'ile ja'lo noq te ik'el b'e qine; atzun waje tu'n ntene kyuk'ile nim q'ij, qa ik tajb'il Qajaw.", "8": "Ex ax chin tele tzalu tuj tnam Efeso. Okxi tb'aj ninq'ij Pentecostés, maxitzun chin xe'le.", "9": "Porke ma tzaj q'o'n amb'il weye tu'n waq'nane nimxix tuj taq'un Qajaw, maske nimku in che q'ojin wi'je.", "10": "<pb/>Ex qa ma pon Timoteo, kykwentime tu'n tten kyuk'ile tuj txub'txaj, porke in tb'incha'n taq'un Qajaw ikx tza'n weye.", "11": "Kyja'tzun, mi'n tz'ok kyq'o'ne qa minti' toklen, noq o'kx tu'n ttzaj kyq'o'ne ch'in onb'il te tu'ntzun tb'et tuj txub'txaj, tu'ntzun tul wuk'ile; porke in chin ayone ti'j tzalu, kyuk'ix erman.", "12": "<pb/>Atzunju erman Apolos nimxix o chin kub'sane twitz tu'n t-xi kyuk'ile kyuk'ix qe erman, ex minti' in tajb'e'n tu'n t-xi' ja'lo; maxitzun kxe'l ok tamet ti'j.", "13": "<pb/>Che xq'uqine ex che we'xixe tuj okslab'l; che okxe xinaq ex kyq'o'nk kyipune.", "14": "Tkyaqilju ok kyb'incha'ye, b'ant-xwit kyu'ne tu'n kyk'ujlalile.", "15": "<pb/>Erman b'i'n kyu'ne, kykyaqil qeju ate' tuj tja Estéfanas, tnejel okslal qe tuj tx'otx' Acaya, ex ma kyaq' kyib' tu'n kyajb'en kye okslal.", "16": "Chin kub'sale kywitze tu'n tkub' kyb'i'ne kykawb'il qeju in che ajb'en ik tza'n jlu, ex tu'n tkub' kyb'i'ne kykyaqil qeju in che onin ex in che aq'nan tuj taq'un Qajaw.", "17": "In chin tzalaje tu'nju ma che ul Estéfanas tuk'ix Fortunato ex tuk'ix Acaico, porke ma che ul wuk'ile te kyxele.", "18": "Porke ma qe' nk'u'je kyu'n, ax ikx kyeye ma qe' kyk'u'je kyu'n; tz'elxtzun kynik'e kyi'j qa at kyoklen jlu.", "19": "<pb/>In che'x q'olb'e'ne kyu'n qe okslal ate' tuj junjun tnam tuj tx'otx' Asia. Ax ikx Aquila tuk'ix Priscila, kyuk'ix qe okslal nno'k kychmon kyib' tuj kyja, nimxix in che'x q'olb'e'ne kyu'n tuj tb'i Qajaw.", "20": "In che'x q'olb'e'ne kyu'n kykyaqil erman. Kyq'olb'em kyib'e kyxolxe, ex kytz'ub'an el kywitze tuk'il tkyaqil kyk'ujlalile.", "21": "<pb/>Aqine Pablo in xi ntz'ib'ane jun q'olb'eb'l lu, ma kub' ntz'ib'ane tu'nx nq'ab'e.", "22": "<pb/>Qa at jun minti' tk'ujlalil ti'j Qajaw Jesucrist, b'a'n tu'n tkub' t-sentens tu'n t-xi' tuj najen. Ate Qajaw tzul.", "23": "<pb/>Aju t-xtalb'il Qajaw Jesucrist tenwt kyuk'ile.", "24": "At nk'ujlalile kyi'je kykyaqile, tu'nju okslal qeye ti'j Jesucrist. Ikxwitju."}