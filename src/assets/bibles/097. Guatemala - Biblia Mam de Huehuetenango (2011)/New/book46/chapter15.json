{"1": "<pb/>Ktzajel nna'ntle kyeye erman aju tqanil kolb'il xi npakb'a'ne kyeye ex o kyk'ame ex oksla'nx kyu'ne.", "2": "Tu'ntzunju tqanil lu ma che klete, qa oksla'nx kyu'ne aju yol xi npakb'a'ne kyeye, ex qa mya tu'n kab'e kyk'u'je xi kyoksla'ne.", "3": "<pb/>Porke tnejelxix xi nq'o'ne xnaq'tzb'il kyeye, axju o nk'ame. Xi nma'ne: Ate Crist o kyim tu'n tchjet qil, ik tza'n in tma'n tuj Tu'jil;", "4": "ex ku'x maqu'n, ex jatz anq'in tuj toxin q'ij, ik tza'n in tma'n tuj Tu'jil;", "5": "ex kub' tyek'un tib' twitz Pedro, ex te tib'ajxi kub' tyek'un tib' kywitz qeju kab'laj apostol.", "6": "Ex te tib'ajxi kub' tyek'un tib' kywitz mas te jwe' syent erman ate' junx; kyxol qe jlu nimku itz'x qe, ex junjuntl o che kyim.", "7": "Ex te tib'ajxi kub' tyek'un tib' twitz Jacobo; ex te tib'ajxi jlu kub' tyek'un tib' kywitz kykyaqil apostol.", "8": "<pb/>Te mankb'ilxitzun kub' tyek'un tib' nwitze, ik ntene ik tza'n jun k'wa'l in itz'j na'nxtoq tpon tq'ijlalil.", "9": "Porke aqine tal ch'in qine kywitz qe txqantl apostol, mya b'a'n qine tu'n tok q'o'n nb'iye apostol, ex e b'aj nyajla'ne qe okslal etzan qe tu'n Dios.", "10": "Ex noq tu'n t-xtalb'il Dios ma chin oke apostol; ex mya noqx gan ju t-xtalb'il Dios tzaj tq'o'n weye, ex mas ma chin aq'nane kywitz kykyaqil; ex mya wu'nxe ma b'ant, noq o'kx tu'n t-xtalb'il Dios at wuk'ile.", "11": "Kyja'tzun, qa aqine ma chin aq'nane ex qa aqe txqantl apostol, ex atzun jlu in xi qpakb'a'ne, ex atzun jlu ma txi kyoksla'ne.", "12": "<pb/>Qatzun in xi qpakb'a'ne qa o jaw anq'in Crist kyxol kyimni, ¿tza'ntzun tten in kyma'n junjun kyxole qa mlayx jatz anq'in jun xjal kyxol kyimni?", "13": "Ex qa mlayx jatz anq'in jun xjal kyxol kyimni, entons minti' o jatz anq'in Crist ikju.", "14": "Ex qa minti' o jatz anq'in Crist, ex noqxlo gan aju in xi qpakb'a'ne, ax ikx noqxlo gan aju kyokslab'le.", "15": "Ex ma qo oke nik'al yol ti'j Dios; porke ma txi qma'ne qa o jatz anq'in Crist tu'n Dios, ex qa ax tok mlayx jaw anq'in jun xjal kyxol kyimni, ex minti'lo o jatz anq'in Crist tu'n Dios.", "16": "Ex qa mlayx che jatz anq'in qe kyimni, ex ikx te Crist minti'lo o jatz anq'in;", "17": "ex qa minti' o jatz anq'in Crist, noqxlo gan aju kyokslab'le; ex axlo ate'ye tuj kyile.", "18": "Ax ikx qeju o che kyim okslal qe ti'j Crist, b'i'xlo ma che naj.", "19": "Qa o'kx at tajb'en qokslab'l ti'j Crist akux itz'x qo' tzalu twitz tx'otx', b'ek'b'ilxix qwitz kywitz kykyaqil xjal.", "20": "<pb/>Ex ja'lo ax tok o jatz anq'in Crist kyxol kyimni; ate Crist o jatz anq'in nej, tu'ntzun kyjaw anq'in qeju o che kyim ik tza'nx te, ik tten jlu ik tza'n tnejel twitz awal in tyek'un qa tzul txqantl twitz.", "21": "Porke noq tu'n jun xjal tzaj kamik, ax ikxtzun noq tu'n jun xjal ok che jawil anq'in xjal kyxol kyimni.", "22": "Porke ik tza'n in che kyim kykyaqil xjal noq tu'nju tiyjil Adán qe, ikxtzun ok che jawil anq'in kykyaqil qeju o che okslan ti'j Crist.", "23": "Ex teyle junjun tu'n tjaw anq'in tuj tq'ijlalil; ate Crist o jatz anq'in nej; ex te yajxi, aqeju otoq che okslan ti'j Crist che jawitz anq'in ok tul juntl maj.", "24": "Tzultzun tq'ijlalil tu'n tjapun b'aj tkyaqil, ok t-xi tq'o'n Crist ju kawb'il te Dios aju Mamb'aj, tkub'lenxi kyi'j kykyaqil qeju in che kawin, qeju at kyoklen ex qeju at kyipumal.", "25": "Ex il ti'j kukx tu'n tkawin Crist okxi kykub' b'aj kykyaqil qe aj q'oj ti'j tjaq' tkawb'il.", "26": "Aju mankb'il aj q'oj tu'n tkub' xitj, ate kamik.", "27": "Ex tkyaqil ma kub' tq'o'n Dios tjaq' tkawb'il Crist ik tza'n in tma'n tuj Tu'jil. Ex tej tmante qa tkyaqil ma kub' q'o'n tjaq' tkawb'il Crist, clarxix ta' mya ajunte Dios tkub' tjaq' tkawb'il Crist, noq o'kx ate Dios kub' q'onte tkyaqil tjaq' tkawb'il Crist.", "28": "Okxitzun kykub' q'o'n tkyaqil tjaq' tkawb'il Crist, ax ikxtzunte Crist aju Tk'wa'l Dios kb'el tq'on tib' tjaq' tkawb'il Dios, tu'nju ate Dios kub' q'onte tkyaqil tjaq' tkawb'il Crist. Kyja'tzun tu'n tten toklen Dios tib'aj tkyaqil.", "29": "<pb/>Noqwit mya ik tten, ¿tiqu'ntzun in che b'yan junjun kyxole te kyxel qeju o che kyim? Qa minti' tumel tu'n kyjaw anq'in qe kyimni, ¿tiqu'ntzun in che b'yan junjun te kyxel?", "30": "<pb/>¿Ex tiqu'n nne'lje' qi'je tkyaqil q'ij?", "31": "Ax tok erman, nne'lje' wi'je tkyaqil q'ij tu'n nkyime; kxel nma'ne jlu kyeye tu'nju in chin tzalaje kyi'je noq tu'nju okslal qeye ti'j Qajaw Jesucrist.", "32": "Qa o chin q'ojine kyuk'il nmaq txkup tuj tnam Efeso ik tza'n in kyb'incha'n xjal, ¿ti tajb'en jlu weye? Qa mlayx che jatz anq'in kyimni, mas b'a'n qo wa'n ex qo k'an, porke nchi'j qo kyim.", "33": "<pb/>Mi'n che el tzpete ti'j: Qa ma txi kyuk'in kyib'e kyuk'il xjal mya b'a'n, ok ktzakjel kynab'le.", "34": "Tzulx kynab'le tuj tumelxix, ex mi'n kyb'inchaye il; tu'nju at junjun kyxole minti' ojtzqi'n Dios kyu'n. In xi nma'ne jlu tu'n ttzaj kych'ixwiye.", "35": "<pb/>Ex atlo junjun ktzajel tma'n: ¿Tza'nlo tten tu'n kyjaw anq'in qe kyimni? ¿Alkye kyximlal ok kyul?", "36": "Minti' tnab'la, baqa minti' b'a'n tu'na, aju iyaj in ku'x tawa'na, mlay tz'itz'j qa mi xkyim nej.", "37": "Aju iyaj kb'elex tawa'na, ok tja'wil itz'j mya ikx tten ik tza'n ok tku'x tawa'na, noq o'kx ju twitz iyaj kb'elex tawa'na, qa twitz triw ex qa twitz junxitl iyaj;", "38": "ex teyle junjun at tqan tu'n Dios ik tza'nx tajb'il, ex teyle junjun iyaj junxitl tqan.", "39": "Mya junx ta' kychib'jal kykyaqil; part kychib'jal xjal, part kychib'jal jil, part kychib'jal kyiẍ, ex part kychib'jal chyu'j.", "40": "Part che ke'yin qeju ate' tuj kya'j, ex part che ke'yin qeju ate' twitz tx'otx'; part kyspik'umal qeju ate' tuj kya'j, ex part kyspik'umal qeju ate' twitz tx'otx'.", "41": "Part t-spik'umal q'ij, ex part t-spik'umal xjaw, ex part kyspik'umal qe che'w, tu'nju at junjun che'w mas in che qoptz'aj, ex at junjuntl minti'xix in che qoptz'aj.", "42": "Ikxtzun ttenju ok kyjatz anq'in qe kyimni. Ok tku'x maqet qximlal at ttzuwal, oktzun tjatz anq'in minti' ttzuwal.", "43": "Oktzun tku'x maqet b'i'x in tzakj tilb'ilal, oktzun tjatz anq'in puro tb'anil; kb'elex maqet minti' tipun, oktzun tjatz anq'in at tipun.", "44": "Aju qximlal kb'elex maqet te twitz tx'otx'; oktzun qjatz anq'in, aju qximlal te tuj kya'j. Ik tza'n at qximlal te twitz tx'otx', ax ikx at qximlal te tuj kya'j.", "45": "Porke iktzun in tma'n tuj Tu'jil: Aju tnejel xjal Adán ok te xjal itz', chi ju tz'ib'an, ex aju mankb'il Adán itz' ex q'ol chwinqlal.", "46": "Aju qximlal b'ant nej te twitz tx'otx', mya te tuj kya'j; te tib'ajxi in tzaj q'o'n aju qximlal te tuj kya'j.", "47": "Aju tnejel xjal te twitz tx'otx', ax tx'otx' te; aju tkab'in xjal te tuj kya'j, [atzun Qajawju.]", "48": "Aqeju tx'otx' kyximlal ik kyten ik tza'n Adán tx'otx' t-ximlal; ex aqeju che tel tuj kya'j ik che okel ik tza'n Qajaw aju at tuj kya'j.", "49": "Ex ik tza'n ax tilb'ilal Adán q'i'n qu'n aju at twitz tx'otx', ax ikxtzun k'elel qi'n tilb'ilal Crist aju at tuj kya'j.", "50": "<pb/>Ex kxel nma'ne jlu kyeye erman, aju qximlal at ja'lo mlay b'ant tu'n tokx tuj kya'j tuj tkawb'il Dios, ex aju qximlal kyja' tb'aj minti' toklen ti'j ju qximlal mlay b'aj.", "51": "Lu kxel nma'ne kyeye jun yol minti'toq b'i'n kyu'n xjal: Mya qkyaqil qo kymel, pero qkyaqil kch'expetel qximlal.", "52": "Te jurat tu'n qch'expet ik tza'n in mutz'un tb'aq' qwitz; atzun qo ch'expetel ok tq'ajt mankb'il chun. Porke k'okel q'ajtza'n chun, ex che jawil anq'in qe kyimni, mlay che kyimtl, atzun qe kch'expetel qximlal.", "53": "Aju qximlal at ja'lo knajel, ex ilxix ti'j tu'n tok te ak'aj tu'ntzun mi'n tnaj; ex aju qximlal at ja'lo kymel, ex ilxix ti'j tu'n tok te ak'aj tu'ntzun mi'n tkyim.", "54": "Aju qximlal at ja'lo kyja' tnaj ex kyja' tkyim; ex ok tok te ak'aj tu'n mi'n tnaj ex tu'n mi'n tkyim, maxitzun kjapunel aju yol in tma'n tuj Tu'jil: B'i'x knajel kamik te jumajx porke ma kub' ti'j.", "55": "Aya kamik, ¿jatumtzun ma pon tipumala tu'n qk'ixb'isanjtze tu'na? Aya kamik, ¿jatum ta' tipumala tu'n tkub' qi'je tu'na? Minti'tl tipumala ja'lo, chi tuj Tu'jil.", "56": "Porke ate il, atzun in q'onte tipumal kamik tu'n qk'ixb'isanjtz tu'n, ex aju ojtxi ley, atzun in q'onte tipumal il.", "57": "Ex qq'onx chjonte te Dios tu'nju ma tzaj tq'o'n qipumal tu'n tkub' ti'j qu'n noq tu'n Qajaw Jesucrist.", "58": "Kyja'tzun erman aqeye at nk'u'je kyi'je, che we'xixe, mi'n che yukche, kukx che aq'nane tuj taq'un Qajaw; porke b'a'n kyu'ne, aju aq'untl in kyb'incha'ne te Qajaw mya noqx gan."}