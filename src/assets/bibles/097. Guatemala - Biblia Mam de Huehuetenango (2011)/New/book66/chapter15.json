{"1": "<pb/>Ex o wile juntl techal ma'xix tuj kya'j, in lab'ine ti'j: At wuq anjel q'i'n wuq k'ixb'isab'l kyu'n, atzun mankb'il k'ixb'isab'l jlu, porke o'kxtzun kjapunel b'aj tq'oj Dios.", "2": "<pb/>Ex at juntl o wile ik ke'yin ik tza'n mar, ik ke'yin ik tza'n vidr t-sem tib' tuk'il q'aq'; ex o wile aqeju otoq kub' ti'j txkup kyu'n ex ti'j ju tilb'ilal, ex ti'j ju tajlal tb'i, wa'l qe ttzi' mar ik ke'yin ik tza'n vidr, tzyu'n chnab' arpa kyu'n, aju tzaj tq'o'n Dios kye.", "3": "Ex in che b'itzan tb'itz Moisés aju tmajen Dios, ex tb'itz Tal Ẍne'l, in kyma'n: <pb/><t>Ma'xix qe tb'inchb'ena ex in qo lab'ine kyi'j, aya Qman Dios at tipumala tu'n tb'ant tkyaqil tu'na; tz'aqlxix qe t-ximb'etza ex axix tok, aya Rey kyib'aj kykyaqil nasyon.</t>", "4": "<t>Kykyaqil xjal che xob'el twitza, ex kjawil kynimsa'n tb'iya, aya Qman. Porke o'kx aya xjan; kyja'tzun kykyaqil nasyon che tzajel tu'n kyk'ulun twitza, porke tuj tumelxix aju sentens ma kub' tq'o'na, che chi.</t>", "5": "<pb/>Tb'ajlenxitzun jlu, o wile jaqet ttzi tja Dios tuj kya'j, aju ja xb'alun te nab'l Dios, jatum k'u'n qe tz'lom ab'j tz'ib'an tley Dios kywitz.", "6": "Ex e je'tz wuq anjel tuj tja Dios, aqeju q'i'n wuq k'ixb'isab'l kyu'n, tok kyxb'alun saq wen ex in qoptz'aj, b'inchamaj ti'j noq' lino, ex tok k'alb'il ttzi kyxu'k q'an pwaq ttx'otx'il.", "7": "Ex at jun kyxol qeju kyaje querubín xi tq'o'n wuq laq q'an pwaq kytx'otx'il kye qeju wuq anjel, nojni qe laq lu tu'n castiw ktzajel tq'o'n Dios kyib'aj xjal, aju Dios itz' tuj tkyaqil tab'q'iyil te jumajx.", "8": "Ex o noj tja Dios tu'n t-sib'el t-spik'umal Dios ex tipumal; ex mi a'l jun xjal tu'n tokx tuj tja Dios, maxitzun tu'n tokx ok tjapun b'aj aju wuq k'ixb'isab'l kyu'n wuq anjel."}