{"1": "<pb/>Aqine anciano in xi ntz'ib'ane teya Gayo, axix tok at nk'u'je ti'ja.", "2": "<pb/>In chin kub'sane twitz Dios ti'ja erman, aya at nk'u'je ti'ja, kuchiwt tu'n tel b'a'n teya tuj tkyaqil ex tu'n ttena tuj txub'txaj ik tza'n tanmiya b'a'n ta'.", "3": "Porke nimxix in tzalaje tej kyul junjun erman ex tzaj kytx'olb'a'n ti'ja, kyma qa in japunxix tu'na tuj tkyaqil, tu'nju kukx tok lpe'ya ti'j ju yol axix tok.", "4": "Atzun mas in chin tzalaje ti'j jlu, ok nb'inteye qa o'kx in che ok lpe' qe nk'wa'le ti'j ju yol axix tok.", "5": "<pb/>Erman, at nk'u'je ti'ja, b'a'nxix in tb'incha'na ok in ajb'ena kye erman, maske minti' ojtzqi'n kywitz tu'na.", "6": "Tej kyul tzalu tzaj kyma'n kywitz qe okslal ti'j ju tk'ujlalila kyi'j. B'a'nxix in tb'incha'na qa ma txi tq'o'na ch'in onb'il kye tuj kyb'e, porke in che ajb'en te Dios.", "7": "Porke ma che ex tuj kyb'e noq tu'nju at kyk'ujlalil ti'j Crist, ex minti' ch'in onb'il o kyk'am kye xjal mya okslal qe.", "8": "Kyja'tzun, ilxix ti'j tu'n kyk'monjtz qe jlu qu'n ex tu'n t-xi qq'o'n ch'in onb'il kye, tu'ntzun qaq'nan junx kyuk'il tu'n tpakb'anjtz ju yol axix tok.", "9": "<pb/>Xi ntz'ib'ane jun u'j kye okslal, pero ate Di√≥trefes taj tu'n tok te nejenel kyxol, ex minti' in xi tniman qyole.", "10": "Kyja'tzun, qa ma chinxe tu'n npone kyuk'ile, kxel nma'ne te aju mya b'a'n in tb'incha'n, in yolin tok tu'n yol mya b'a'n qi'je ex in si'min yol qi'je. Ex mya conporm in kyaj tu'n jlu, ax ikx minti' in che tk'mo'n qe erman in che pon, ex minti' in tq'o'n amb'il kye txqantl okslal aqeju kyajb'il tu'n kyk'monjtz erman kyu'n, ex in che etz tlajo'n kyxol qe okslal.", "11": "<pb/>Aya erman at nk'u'je ti'ja, mi'n tz'ok lpe'ya ti'j ju mya b'a'n, noq o'kx ti'j ju b'a'n. Aju xjal in tb'incha'n b'a'n, te Dios te; pero aju xjal in tb'incha'n mya b'a'n, minti' ojtzqi'n Dios tu'n.", "12": "<pb/>Kykyaqil xjal in che yolin b'a'n ti'j Demetrio, ax ikx aju tb'inchb'en in tyek'un qa b'a'n tmod, ax ikx qeye in qo yoline ax tok ti'j, ex b'a'n tu'na aju qyole axix tok.", "13": "<pb/>Nimku at tu'n t-xi nma'ne teya, pero mi'n wajb'ile tu'n t-xi ntz'ib'ane tu'n tint ex tu'n plum;", "14": "porke ximan wu'ne mya yajxi tu'n npone ke'yil teya; oktzun qo yolil ex k'okel qke'yin qwitz.", "15": "<pb/>Kuchiwt tu'n ttena tuj txub'txaj. In xi q'olb'e'na kyu'n qe amiw. Q'onxa nq'olb'eb'le kye teyle junjun qamiw."}