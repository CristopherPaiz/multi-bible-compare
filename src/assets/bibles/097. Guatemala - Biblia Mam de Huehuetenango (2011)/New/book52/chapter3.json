{"1": "<pb/>Minti' ik'x ti'j qu'ne tu'n qb'inteye kyi'je, kyja'tzun kub' qximane tu'n qkyaj tene tuj tnam Atenas o'kx qeye,", "2": "ex xi qsama'ne qerman Timoteo kyuk'ile tu'ntzun kykyuwsanjtze tu'n ex tu'n t-xi q'ot kynab'le tuj kyokslab'le, porke ate Timoteo ajb'el te Dios ex aq'nal quk'ile tu'n tpakb'anjtz tqanil kolb'il in tzaj tq'o'n Crist.", "3": "Xi qsama'ne tu'n mi'n tel tzpet kynab'le tu'n tlaj ju yajb'il kyeye, ex ax qeye b'a'n kyu'ne qa il ti'j tu'n tik'x qu'n.", "4": "Ex tej qtene kyuk'ile, b'i'x xi qma'ne kyeye qa il ti'j tu'n qyajlanjtz, ex kyja'tzun tten in b'aj qi'j, b'a'n jlu kyu'ne.", "5": "Kyja'tzun tten, minti' ik'x tu'n nk'u'je kyi'je, xi nsama'ne Timoteo tu'n nb'inteye tza'n kytene tuj kyokslab'le, mya yajku o che oke tuj joyb'il kyi'je tu'n tajaw il, ex mya yajku noqx gan qaq'unb'ene.", "6": "<pb/>Ex tej tul meltz'aj Timoteo quk'ile tzaj tma'n tqanil b'a'n qa at kyokslab'le ex at kyk'ujlalile, ex qa kukx in qo tzaj kyna'ne in che tzalaje qi'je, kyajb'ile tu'n tok kyke'yine qwitze, ax ikx qeye qajb'ile tu'n tok qke'yine kywitze.", "7": "Kyja'tzun erman, tej qtene tuj b'is ex tuj yajb'il qeye, o q'uqb'anjtz qk'u'je kyu'ne noq tu'nju wa'lqe'xixa tuj kyokslab'le;", "8": "porke ja'lo ma tz'el qb'ise ex ma qe' qk'u'je tu'nju wa'lqe'xixe tuj kyokslab'le ti'j Qajaw.", "9": "¿Alkyetzun tumel tu'n t-xi qq'o'ne chjonte te Dios kyi'je tu'nju nimxix in qo tzalaje kyu'ne twitz Dios?", "10": "In qo na'ne Dios kyi'je q'ijl ex qonik'an, in qo kub'sane wen tu'n tok qke'yine kywitze ex tu'n t-xi qtz'aqsa'ne aju atx taj kyeye tuj kyokslab'le.", "11": "<pb/>Awt Qman Dios tuk'ix Qajaw Jesucrist che'x ẍaqlunte qeye tuj qb'eye tu'n qpone kyuk'ile.", "12": "Awt Qajaw q'onte t-xtalb'il kyeye tu'n kych'iye tu'n tten nim kyk'ujlalile kyxolxe ex kyuk'il kykyaqil xjal, ik tza'n qeye at-xix qk'ujlalile kyi'je.", "13": "Awt Qajaw kyuwsante kynab'le ex tu'n kytene saq tuj kyanmiye ex minti' kypaltile twitz Qman Dios ok tul Qajaw Jesucrist kyuk'il kykyaqil okslal ti'j."}