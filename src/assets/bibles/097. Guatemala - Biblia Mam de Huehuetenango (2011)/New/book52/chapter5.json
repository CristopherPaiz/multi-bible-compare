{"1": "<pb/>Atzun ti'j tab'q'iyil ex ti'j tq'ijlalil, mya il ti'j tu'n t-xi ntz'ib'ane kyeye, erman,", "2": "porke b'i'nxix kyu'ne aju tq'ijlalil ok tul Qajaw tzul ik tza'n jun eleq' nnu'l qonik'an.", "3": "Ok kymante xjal: Minti' b'is, b'a'n ta' tkyaqil, che chilo, ex minab'en tzul castiw kyib'aj tu'n kynaj, ik tza'n jun xu'j at tuj k'ixk'oj ok nnu'l itz'j tal; ex mlay che tzoqpaj.", "4": "Atzun kyeye erman, mlay jaw naj kynab'le tuj tq'ijlalil ok tul Qajaw, minab'en tzul ik tza'n nnu'l jun eleq', porke mya tuj qlolj ate'ye.", "5": "Porke kykyaqile te spik'un qeye ex in che b'ete q'ijl; minti' qoklen tuk'il qonik'an ex tuk'il qlolj.", "6": "Kyja'tzun, mi'n qo tan ik tza'n qe txqantl xjal, noq o'kx tu'n qxq'uqin ex tu'n tten qnab'l.", "7": "Porke aqeju in che tan, te qonik'an in che tan, ex aqeju in che k'an q'e'n, te qonik'an in che k'an q'e'n.", "8": "Atzun qe, tenx qnab'l porke in qo b'et q'ijl. Ex tenwt qokslab'l ex qk'ujlalil tu'n tok te kolb'il qe, ik tza'n jun soldad nno'k tq'o'n chikyet k'uxb'il ti'j tu'n tklet. Ex qe'k qk'u'j ti'j ju kolb'il qe tzul, ik tza'n jun soldad tjax tpasb'il k'uxb'il tu'n tklet twi'.", "9": "Porke minti' kub' t-ximan Dios qi'j tu'n ttzaj tq'oj qi'j tu'n tkub' qsentens tu'n; noq o'kx kub' t-ximan tu'n qklet noq tu'n Qajaw Jesucrist.", "10": "Porke o kyim Jesucrist tu'n tchjet qil tu'ntzun qanq'in junx tuk'il, qa itz'x qo' ex qa otoq qo kyim.", "11": "Kyja'tzun, kyq'om kynab'le kyxolxe ex kykyuwsam kynab'le kyxolxe, ik tza'nx in kyb'incha'ne ja'lo.", "12": "<pb/>Qo kub'sale kywitze, erman, kynimanxe qeju in che aq'nan kyxole ex nejenel qe kyxole tuj taq'un Qajaw, ex in kyq'o'n kynab'le,", "13": "ex tu'n tten nimxix kyk'ujlalile kyi'j tu'nju in che aq'nan kyxole. Tenx kymojb'ab'l kyib'e kyxolxe.", "14": "<pb/>Ax ikx qo kub'sale kywitze erman, tu'n t-xi kyq'o'ne kynab'l qeju kyk'i' che aq'nan, ex tu'n t-xi kyq'uqb'a'ne kyk'u'j qeju ch'in kyk'u'j; ex che onine kyi'j qeju minti' kyipun, ex tenx kypasense kyi'j kykyaqil.", "15": "<pb/>Qa at jun mya b'a'n o b'inchanjtz kyi'je tu'n juntl, ten kykwente ti'j tu'n mi'n taj kyq'o'ne t-xel mya b'a'n; noq o'kx kukx tu'n kyb'inchanteye ju b'a'n kyxolxe ex kye kykyaqil xjal.", "16": "<pb/>Kukx che tzalaje.", "17": "Mi'n che q'ajene tu'n kyna'ne Dios.", "18": "Kyq'onxe chjonte ti'j tkyaqil, ex atzun tajb'il Dios jlu tu'n kyb'inchanteye, tu'nju okslal qeye ti'j Jesucrist.", "19": "<pb/>Mi'n kub' kyyuptz'a'ne ju Xewb'aj Xjan.", "20": "Mi'n tz'el kyik'une kyyol qe t-sanjel Dios.", "21": "Kyke'yin b'aje tkyaqil, kytzyume aju b'a'n.", "22": "Kypa'mil kyib'e ti'j tkyaqil mya b'a'n.", "23": "<pb/>Ex axte Dios aju q'ol qmojb'ab'l qib', axwit tz'el pa'n kyeye tu'n kyajb'ene o'kx te, ex awt kwentin kyeye tuk'ix kyxewe tuk'ix kyanmiye tuk'ix kyximlale, ex minti'wt kypaltile ok tul Qajaw Jesucrist.", "24": "Aju Dios ma txkon kyeye in japunxix tyol, ex ok tb'incha' tkyaqil jlu kyeye.", "25": "<pb/>Erman, che na'ne Dios qi'je.", "26": "<pb/>Kyq'onxe nq'olb'eb'le kye kykyaqil erman, ex kytz'ub'an el kywitze tu'n tkyaqil kyk'ujlalile.", "27": "<pb/>Kxel nkyuwsa'ne kyeye twitz Qajaw tu'n tjaw sch'it ju u'j lu kywitz kykyaqil erman.", "28": "<pb/>Aju t-xtalb'il Qajaw Jesucrist tenwt kyuk'ile. Ikxwitju."}