{"1": "<pb/>Ax ikx tz'elx tnik'a ti'j jlu: Tuj mankb'il tq'ijlalil tzul nim yajb'il.", "2": "Ok che ul xjal o'kx tok kyk'u'j kyi'jx, ex o'kx tok kyk'u'j ti'j pwaq, ex in jaw kyniman kyib', ex jawni qe, ex yasul qe, ex mib'an che niman tyol kyman, ex minti' in kyq'o'n chjonte ti'j ju in kyk'mo'n, mib'an che niman te Dios,", "3": "ex minti' kyk'ujlalil, ex minti' in chewix kyk'u'j, ex si'mil yol qe, ex minti' in kyjak'un kyib', ex minti' ch'in kylastmi kyi'j xjal, ex nne'l kyik'un aju b'a'n,", "4": "ax in che ok meltz'aj kyi'j kyuk'il, tx'u'j kywi', ex in jaw kyniman kyib', mas tok kyk'u'j ti'j achb'il ex mya ti'j Dios.", "5": "Mer nimal Dios che ke'yin, pero minti' kyaj ti'j tipumal tu'n kyklet. <pb/>Pa'nmil tib'a kyi'j jlu.", "6": "<pb/>Kyxol jlu at junjun cheb'a nno'kx kylamon kyib' tuj kyja xjal, jurat in kub' kysb'u'n qe xu'j minti' kynab'l ex aj ilxix qe. Qe xu'j lu mer ik tza'n jawo'n qe tu'nju in pon kyk'u'j ti'j nimku,", "7": "nim kygan tu'n kyxnaq'tzan, ex minti' nne'l kynik' ti'j ju yol axix tok.", "8": "Ikxtzun kymod xjal lu ik tza'n Janes tuk'ix Jambres,<f>[1]</f> e q'ojin ti'j Moisés. Ikx qe jlu in che q'ojin ti'j ju yol axix tok, mya tuj tumel ta' kynab'l, ex mlay che k'met tuj okslab'l.", "9": "Ex mlay che'x laq'e' mastl, ex kykyaqil xjal k'elel kynik' kyi'j qa minti' kynab'l, ik tza'n ojtxi el kynik' xjal ti'j Janes ex Jambres qa minti' kynab'l.", "10": "<pb/>Atzun teya ma tz'ok lpe'ya ti'j nxnaq'tzb'ile, ex ti'j nb'inchb'ene, ex ti'j nnab'le, ex ti'j wokslab'le, ex ti'j npasense, ex ti'j nk'ujlalile, ex nnik'x tu'na ik tza'n weye.", "11": "Ex o tena wuk'ile tuj yajb'il weye ex tuj tkyaqilju ik'x wu'ne tuj tnam Antioquía ex tuj Iconio ex tuj Listra; nim yajb'il ik'x wu'ne, ex tuj tkyaqil ma chin klete tu'n Qajaw.", "12": "Ex kykyaqil qeju kyajb'il kukx tu'n kynimante Jesucrist, ok che yajlanjtzel.", "13": "Atzun qe xjal mya b'a'n ex qe sb'ul, kyja' kyxi laq'e' mastl tuj mya b'a'n, in che sb'un ax ikx kye in che sb'unjtz.", "14": "<pb/>Atzun teya ax tu'n tkyaj tena tuj ju xnaq'tzb'il ma tk'ama ex ma qe' tk'u'ja ti'j, porke b'a'n tu'na alkye ma xnaq'tzan teya.", "15": "Ex atxix tuj tne'yila el tnik'a ti'j ju Xjan Tu'jil, tu'ntzun jlu ma tzaj q'o'n tnab'la tza'n tten tu'n tkleta tu'n tokslab'la ti'j Jesucrist.", "16": "Tkyaqil aju tz'ib'an tuj Tu'jil, a Dios o q'mante ex at tajb'en te xnaq'tzb'il qe, ex tu'n qmayonjtz tu'n mi'n qb'inchante mya b'a'n, ex tu'n tjiqumanjtz ti'j qnab'l, ex tu'n qxnaq'tzanjtz tu'n qb'et tuj tumelxix,", "17": "tu'ntzun tten tnab'l ju xjal in ajb'en te Dios, ex b'anin tten tu'n tb'inchante tkyaqil aq'untl b'a'n."}