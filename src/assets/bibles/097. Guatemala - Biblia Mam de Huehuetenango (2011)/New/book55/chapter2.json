{"1": "<pb/>Aya nk'wa'l, kyuwsam tib'a tu'nju t-xtalb'il Dios in tzaj tq'o'n qe tu'nju at qmojb'ab'l qib' tuk'il Jesucrist.", "2": "Aju tb'iya weye kywitz nimku testiw, atzunju oqxenanxa kye xjal in japunxix kyu'n ex at kynab'l tu'n kyq'onte xnaq'tzb'il kye txqantl.", "3": "<pb/>Tzik'xku tu'na tuj aq'untl; tz'okxa jun b'a'n soldad te Jesucrist.", "4": "Mi jun soldad jaku b'aj t-sakun tib' tu'n t-xi tjyo'n juntl taq'un, ex atzun taj tu'n ttzalaj ju xjal ti'j, aju o q'mante te tu'n tok te soldad.", "5": "Jun ku'xun nno'kx tq'on tib' tuj jun saqchb'il, mlay tk'am jun oyaj qa mya tuj tumel nno'k tilil tu'n tuj saqchb'il.", "6": "Aju xjal in aq'nan tuj kojb'il ex in sikt ti'j aq'untl, atzunte nej tu'n tk'monte twitz awal.", "7": "Ximanxa ti'j aju ma txi nma'ne teya; porke ate Qajaw kq'olte tnab'la tuj tkyaqil.", "8": "<pb/>Na'ntza Jesucrist, atzun tzaj ti'j tiyjil David ex jaw anq'in kyxol kyimni ik tza'nxju tqanil kolb'il in xi npakb'a'ne.", "9": "Tu'n tlaj ju yol lu in xi npakb'a'ne, nimku nnik'x wu'ne, ex ma'lpe chin oktz q'o'ne tuj pres, ma chin ok q'o'ne ik tza'n jun b'yol xjal; pero aju tyol Dios mya presin.", "10": "Kyja'tzun nnik'x tkyaqil jlu wu'ne tu'nju at nk'ujlalile kyi'j qeju sk'o'maj tu'n Dios, tu'ntzun ikx kye tu'n kyk'monte jun kolb'il tb'anilxix ex te jumajx, aju in tzaj tq'o'n Dios tu'nju at qmojb'ab'l qib' tuk'il Jesucrist.", "11": "<pb/><t>Axix tok ju yol lu:</t> <t>Qa ma qo kyim junx tuk'il Crist, ax ikx qo anq'il junx tuk'il.</t>", "12": "<t>Qa ma tzik'x qu'n, ax ikx qo kawil junx tuk'il. Qa ma kub' qewan qa minti' ojtzqi'n qu'n, ax ikx te kb'el tewan qa minti' ojtzqi'n qo' tu'n.</t>", "13": "<t>Qa ma kyaj qkolin qokslab'l, atzunte Crist kukx in japun tyol; ex mlay b'aj tch'expu'n tyol.</t>", "14": "<pb/>Na'ntza jlu kye okslal, ex q'onxa kynab'l twitz Qajaw; q'manxa kye tu'n mi'n kyjaw q'ojl ti'j ju yol noqx gan, porke noqx gan jlu, ex a jlu in xitunte kynab'l qeju in che b'in ti'j.", "15": "Q'o'nka tilil tu'n tyek'unte tib'a twitz Dios minti' tpaltila, ik tza'n jun aq'nal minti' in ch'ixwi ti'j taq'un, tu'n t-xi tpakb'a'na ju yol axix tok tujxix tumel.", "16": "Pa'nmil tib'a kyi'j qe xjal mya nimal Dios qe ex noqx gan kyyol, porke aqeju xjal lu mas in che'x tuj il.", "17": "Aju kyyol xjal lu in leq'eq'en tel ik tza'n jun yab'il in q'ay kychib'jal xjal tu'n; ajun Himeneo kyxol jlu tuk'ix Fileto.", "18": "Ma che el tzpet ti'j ju yol axix tok, in kyma'n qa o che jaw anq'in qe okslal kyxol kyimni, tu'n jlu nne'l tzpet kynab'l junjun tuj kyokslab'l.", "19": "Ex aju simyent kub' tq'o'n Dios mlay yukch, tok ju sey lu ti'j, in tma'n: Ojtzqi'n tu'n Qajaw alkye qeju tekuxix; ax ikx in tma'n: Kykyaqil qeju in kyma'n qa okslal qe ti'j Crist, kypa'nmil kyib' ti'j mya b'a'n, chi ju tz'ib'an.", "20": "<pb/>Tuj jun nintz ja at junxilchaq makb'il in che ajb'en; at makb'il q'an pwaq, ex at makb'il saq pwaq, ax ikx at makb'il tze' ex at makb'il tx'otx'; at junjun makb'il tb'anilxix, ex at junjun myaxix tb'anil, part kyajb'en.", "21": "Kyja'tzun, qa at jun tpa'n tib' ti'j ju mya b'a'n lu ex minti' in tz'ilix tu'n, k'okel te jun makb'il tb'anilxix, tekuxix Qajaw ex at tajb'en te Qajaw, ex b'anin tten tu'n tajb'en tuj tkyaqil aq'untl b'a'n.", "22": "<pb/>Tel oqa ti'j kyachb'il ku'xun, tz'ok tililx tu'na tu'n tb'inchanteya aju tz'aqlxix ex tu'n tten tokslab'la ex tu'n tten tk'ujlalila ex tu'n tten tmojb'ab'l tib'a kyuk'il txqantl, junx kyuk'il qeju in che kub'san twitz Qajaw, aqeju saq tuj kyanmi.", "23": "Mi'n tz'ok tmojtza'na kyyol xjal minti' kynab'l ex minti' ch'in b'a'n kyu'n; porke b'a'n tu'na, tu'n jlu in tzaj kyq'oj xjal.", "24": "Porke aju tmajen Qajaw mya b'a'n tu'n tq'ojin, noq o'kx tu'n tok mans kyuk'il kykyaqil ex tu'n tten tnab'l tu'n tq'onte xnaq'tzb'il, ex tu'n tten tpasens.", "25": "Ex mans tyol tu'n t-xi tka'win qeju in che q'ojin ti'j, mya yajku tz'ajtz ti'j kyanmi tu'n Dios tu'n tel kynik' ti'j ju yol axix tok,", "26": "tu'ntzun tjaw kyke'yin kywitz ex tu'n kytzoqpet tuj tk'ob'il tajaw il jatum tzyu'n qe tu'n kyb'inchante alkyeju tajb'il tajaw il."}