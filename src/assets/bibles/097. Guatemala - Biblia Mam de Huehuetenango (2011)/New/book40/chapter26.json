{"1": "<pb/>Tej tb'aj tma'n Jesús tkyaqilju yol lu, xi tma'n kye t-xnaq'tzb'en:", "2": "<pb/>—B'i'n kyu'ne ka'j kub' ik'set Xjan Q'ij, ex aqine sk'o'maj qine tu'n Dios tu'n ntene kyuk'il xjal chin xel q'o'ne tuj kyq'ab' xjal tu'n njaw q'o'ne twitz crus, chi Jesús kye.", "3": "<pb/>B'ajtzun kychmon kyib' qe nejenel kye pal, kyuk'ix qe xnaq'tzal ti'j ley, kyuk'ix qe kytijil xjal judiy, b'aj kychmon kyib' twitz tja nejenel kye pal, Caifás tb'i.", "4": "B'anttzun ti'j kyu'n noq minab'en tu'n ttzyet Jesús kyu'n tuj ewaj ex tu'n tkub' kyb'yo'n.", "5": "Ex kyma kyxolx: <pb/>—Mya tuj ninq'ij tu'n ttzyet qu'n, tu'ntzun mi'n kyjaw tilj xjal.", "6": "<pb/>Tej tten Jesús tuj Betania tuj tja Simón aju at tx'a'k ti'j nej, aju tx'a'k minti' q'anb'il ti'j,", "7": "pon jun xu'j tuk'il Jesús, q'i'n jun tal botey perjum tu'n, puro wi'yilxix; jax tqo'n xu'j perjum tib'aj twi Jesús tej q'uqltoq Jesús ti'j mes.", "8": "Tej kylonte qe t-xnaq'tzb'en jlu, tzaj kyq'oj: <pb/>—¿Tiqu'n noqx gan ma naj perjum lu?", "9": "Ex mawtlo txi k'ayit jlu tu'n tkyaj nim pwaq twi' ex tu'n t-xi q'ot kye meb'a, che chi.", "10": "<pb/>Tejtzun tel tnik' Jesús ti'j, xi tma'n kye: <pb/>—¿Tiqu'n ma tzaj kyq'oje ti'j xu'j lu? Porke ate xu'j lu ma tb'incha jun b'a'n wi'je.", "11": "Porke qe meb'a kukx che tel kyuk'ile, atzun weye mya kukx chin tele kyuk'ile.", "12": "Ex tej xjax tqo'n xu'j perjum wib'aje, ma tb'incha jlu tu'n tb'ant ntene tu'n nku'x maqu'ne.", "13": "Ax tok kxel nma'ne kyeye, tuj tkyaqil twitz tx'otx', noq ja'x tumel kpakb'etel tqanil kolb'il lu, ax ikx kxel tx'olb'a'n aju ma tb'incha xu'j lu te nab'l te.", "14": "<pb/>At jun kyxol qeju kab'laj t-xnaq'tzb'en Jesús, Judas Iscariote tb'i, xi' kyuk'il nejenel kye pal", "15": "ex xi tma'n kye: <pb/>—¿Alkye ktzajel kyq'o'ne weye qa ma txi nq'o'ne Jesús tuj kyq'ab'e? <pb/>Tzajtzun q'o'n 30 saq pwaq te.", "16": "B'i'xtzun ok ten Judas jyol tumel tza'n tten tu'n t-xi q'o'n Jesús tuj kyq'ab'.", "17": "<pb/>Tujtzun tnejel q'ij te ninq'ij tu'n kywa'n xjal pan minti' t-samel tu'n tjaw mal tk'u'j, e pon laq'e' t-xnaq'tzb'en Jesús ttxlaj ex xi kyma'n te: <pb/>—¿Jatum taja tu'n tb'aj qb'incha'ne wab'j tu'n twa'na tuj Xjan Q'ij?", "18": "<pb/>Xitzun tma'n Jesús kye: <pb/>—Kyxi'ye tuk'il jun xjal tuj tnam ex kymanxe te: Chi xnaq'tzal kyja': Ch'ix tpon or weye; tuj tjaya kb'el wik'sa'ne Xjan Q'ij kyuk'il nxnaq'tzb'ene, che chikuye te.", "19": "<pb/>Kyb'incha xnaq'tzb'en ik tza'n o tma Jesús kye, b'aj kyb'incha'n wab'j tu'n tik'set Xjan Q'ij.", "20": "<pb/>Tejtzun qok yupj, kub' qe' Jesús ti'j mes kyuk'ix kab'laj t-xnaq'tzb'en.", "21": "Matoq in che wa'n, tma Jesús: <pb/>—Ax tok kxel nma'ne kyeye, ax jun kyeye kxel q'onte weye tuj kyq'ab' xjal.", "22": "<pb/>Tzajtzun nimxix kyb'is qe t-xnaq'tzb'en, ex teyle junjun ok ten qanil te Jesús kyja': <pb/>—¿Qape a qine Tat? Che chi.", "23": "<pb/>Xi ttzaq'we'n Jesús: <pb/>—Aju kb'elex tmu'n twa junx wuk'ile tuj laq, atzunju kxel q'onte weye tuj kyq'ab' xjal.", "24": "Ax tok chin xel q'o'ne tuj kyq'ab' xjal ik tza'nx in tma'n tuj Tu'jil wi'je, aqine sk'o'maj qine tu'n Dios tu'n ntene kyuk'il xjal; ex b'ek'b'il twitz ju xjal aju kxel q'onte weye tuj kyq'ab' xjal. Mas b'a'n miwt o itz'j ju xjal lu, chi Jesús.", "25": "<pb/>Xitzun ttzaq'we'n Judas, aju attoq t-xi'yil q'onte Jesús tuj kyq'ab' xjal: <pb/>—¿Qape aqine Xnaq'tzal? <pb/>Xi tma'n Jesús te: <pb/>—Atzuna.", "26": "<pb/>Matoq in che wa'n, tzaj ttzyu'n Jesús pan, xi tq'o'n chjonte te Dios ex kub' tpiẍk'u'n, xi tq'o'n kye t-xnaq'tzb'en, ex xi tma'n: <pb/>—Kytzyunxe ex kywa'nxe; atzun nximlale jlu.", "27": "<pb/>Ex tzaj ttzyu'n ju vas, xi tq'o'n chjonte te Dios, xi tq'o'n kye, ex xi tma'n: <pb/>—Kyk'anxe jlu kykyaqile,", "28": "ex atzun nchk'ele jlu te kyuwsab'l te ak'aj yol, aju ma kyaj b'ant ti'j tu'n Dios kyuk'ile; atzun nchk'ele k'elel chitj tu'n kylaj nimku xjal, tu'n tnajset kyil.", "29": "Kxel nma'ne kyeye, texju ja'lo mlay txi nk'a'ntle ta'l twitz uva, maxitzun kxel nk'a'ne juntl maj junx kyuk'ile tuj tq'ijlalil ok tul tkawb'il Nmane, chi Jesús kye.", "30": "<pb/>Tb'ajlenxitzun kyb'itzan jun b'itz, e je'x twi witz Olivos tb'i.", "31": "Xitzun tma'n Jesús kye: <pb/>—Kykyaqile k'elel kypa'n kyib'e wi'je te qonik'an ja'lo, porke in tma'n tuj Tu'jil: Kb'el nb'yo'ne pastor, ex che elel sputj qe t-ẍne'l.", "32": "Oktzun njatz anq'ine, nej chin xe'le kywitze tuj Galilea, chi Jesús kye.", "33": "<pb/>Xi ttzaq'we'n Pedro: <pb/>—Maske kykyaqil k'elel kypa'n kyib' ti'ja, pero weye mlayx tz'el npa'n wib'e ti'ja, chi Pedro.", "34": "<pb/>Xi tma'n Jesús te: <pb/>—Ax tok kxel nma'ne teya, te qonik'an ja'lo na'nxtoq ttzaj oq' tzek', ox maj kb'el tewana kywitz xjal qa minti' ojtzqi'n qine tu'na, chi Jesús te.", "35": "<pb/>Xi tma'n Pedro: <pb/>—Ma b'ant-x qa ma chin kyime tuk'ila, ex mlay kub' wewane. <pb/>Ax ikx kyma kykyaqil xnaq'tzb'en.", "36": "<pb/>Pontzun Jesús kyuk'ix qe t-xnaq'tzb'en tuj jun lugar Getsemaní tb'i ex xi tma'n kye t-xnaq'tzb'en: <pb/>—Che qekuye tzalu, atzun weye ma chinxe na'l Dios ma chixin.", "37": "<pb/>Xi tuk'in Jesús Pedro tuk'il, kyuk'ix qeju kab'e tky'ajal Zebedeo. Tzajtzun nim tb'is ex tzaj ta'w tuj tanmi.", "38": "Xitzun tma'n Jesús kye: <pb/>—Nimxix in b'isun wanmiye, ch'ix nkyime tu'n b'is. Che tenkje tzalu ex che xq'uqine wuk'ile.", "39": "<pb/>Ex xi laq'e' ch'intl, kub' mutze', ok ten na'l Dios ex tma: <pb/>—Nman, qa at tumel, kuchiwt tu'n mi'n tik'x jlu wu'ne; ex mya tu'n tb'ant aju weye wajb'il, noq o'kx tu'n tb'ant aju teya tajb'il, chi Jesús.", "40": "<pb/>Ultzun kyuk'il t-xnaq'tzb'en, e knet tu'n in che tan; xitzun tma'n te Pedro: <pb/>—¿Maj minti' ma kyipaye tu'n kyxq'uqine jun or wuk'ile?", "41": "Che xq'uqine ex che na'ne Dios tu'n mi'n kyoke tuj joyb'il kyi'je; ax tok taj kyanmiye tu'n kyxq'uqine, atzun kyximlale minti' tipun.", "42": "<pb/>Xi laq'e' juntl maj Jesús, ok ten na'l Dios tkab'maji'n ex tma: <pb/>—Nman, qa minti' tumel tu'n mi'n tik'x jlu wu'ne, b'ant-xwit aju tajb'ila, chi Jesús.", "43": "<pb/>Ul juntl maj kyuk'il t-xnaq'tzb'en, ex e knet tu'n in che tan, porke attoq nim watl tuj kywitz.", "44": "E kyajtzun tq'o'n, xi laq'e' juntl maj, ok ten na'l Dios toxmaji'n, ex ax yol xi tma'n.", "45": "Ultzun kyuk'il t-xnaq'tzb'en ex xi tma'n kye: <pb/>—Che tanxtzune ja'lo ex che ojlane. Lu ma pon or tu'n nxi q'o'ne tuj kyq'ab' xjal aj il, aqine sk'o'maj qine tu'n Dios tu'n ntene kyuk'il xjal.", "46": "Che we'ktze, qo'qe; kyke'yinxe, ma tzul laq'e' aju kxel q'onte weye tuj kyq'ab' xjal, chi Jesús kye.", "47": "<pb/>Matoq in yolin Jesús, pon Judas, jun kyxol qeju kab'laj xnaq'tzb'en, ex tuk'ix nim xjal tuk'il q'i'n spad kyu'n tuk'ix tze', e tzaj sama'n kyu'n nejenel kye pal ex kyu'n kytijil xjal judiy.", "48": "Otoq txi tma'n Judas kye tza'n tten tu'n t-xi tq'o'n tuj kyq'ab'. <pb/>—Aju k'elel ntz'ub'ane twitz, atzunju, kytzyuntztzune, chi Judas xi tma'n kye.", "49": "<pb/>Pon laq'e' naj Judas ttxlaj Jesús ex tma: <pb/>—Je'k, Xnaq'tzal. <pb/>Ex el ttz'ub'an twitz.", "50": "Xitzun tma'n Jesús te: <pb/>—Aya wuk'il, ¿alkye t-sanjelala? E pontzun laq'e' qe xjal, tzyettzun Jesús kyu'n ex xi kyi'n pres.", "51": "<pb/>Ex at jun kye qeju ate'toq tuk'il Jesús jatz ti'n t-spad, ok ttx'emin jun tmajen nejenel kye pal ex b'i'x el t-ẍkyin tu'n.", "52": "Xitzun tma'n Jesús te: <pb/>—Q'o'n ku'xa t-spadiya tuj tjayil. Ex kykyaqil qeju q'i'n spad kyu'n, ax tu'n spad che najel.", "53": "¿Minti'pe b'i'n tu'na qa jaku txi nqanine te Nmane tu'n ttzaj t-sama'n naj mas te kab'laj k'loj anjel?", "54": "Ex noqwit ma txi nqanine, ¿tza'ntzun tten tu'n tjapun aju yol tz'ib'an tuj Tu'jil in tma'n qa il ti'j tu'n ttzaj tkyaqil jlu wi'je?", "55": "<pb/>Ex xi tma'n Jesús kye xjal: <pb/>—¿Maj ma che tzaje wi'je ik tza'n ti'j jun eleq', q'i'n spad kyu'ne tuk'ix tze' tu'n ntzyete kyu'ne? Tkyaqil q'ij in kub' qe'ye kyuk'ile tuj tja Dios, xi nq'o'ne xnaq'tzb'il, ex minti' in tzaj kytzyu'ne.", "56": "Ex tkyaqil jlu ma b'ant tu'ntzun tjapun aju tz'ib'an tuj kyu'jil t-sanjel Dios, chi Jesús kye. <pb/>Kyajtzun q'o'n Jesús kyu'n kykyaqil xnaq'tzb'en, ex e je'l oq.", "57": "<pb/>Aqeju e tzaj tzyunte Jesús, xi q'i'n Jesús kyu'n twitz ju nejenel kye pal, Caifás tb'i, atzun kychmon kyib' qe xnaq'tzal ti'j ley kyuk'ix qe kytijil xjal.", "58": "Atzunte Pedro lepchix t-xi' najchaq, pon ttxa'n tpe'n nejenel kye pal; okxtzun Pedro ex kub' qe' kyuk'il qe polisiy, tu'n tke'yinte ti kb'ajel.", "59": "<pb/>Atzun kye nejenel kye pal kyuk'ix qe kytijil xjal kyuk'ix kykyaqil Aj Sanjelal kye xjal Judiy in che jyon ti'j testiw tu'n kynik'an yol ti'j Jesús, tu'ntzun tkub' t-sentens Jesús tu'n tkyim.", "60": "Ex minti' knet jun til kyu'n, maske nimku testiw e pon nik'al yol ti'j. Ex te mankb'ilxi pon kab'e testiw nik'al yol", "61": "ex kyma: <pb/>—O tma xjal lu: Jaku b'ant tu'n tkub' xitj tja Dios wu'ne, ex tu'n tjaw nb'incha'ne juntl maj tuj ox q'ij, chi ju xjal lu, che chi.", "62": "<pb/>Jawtzun we' aju nejenel kye pal ex xi tma'n te Jesús: <pb/>—¿Maj minti' jun yol in tzaj ttzaq'we'na? ¿Chi tok tu'na ti'j ju in kyma'n xjal lu ti'ja?", "63": "<pb/>Atzunte Jesús minti' o q'ajt. Xitzun tma'n nejenel kye pal te: <pb/>—Kxel nkyuwsa'ne teya twitz Dios itz', q'mantza qeye qa aya ju Crist Tk'wa'l Dios, aju at toklen tu'n Dios.", "64": "<pb/>Xi tma'n Jesús te: <pb/>—Aqine ik tza'n ma tmaya; ax ikx kxel nma'ne kyeye, tzul q'ij ok kyila'ye q'uql qine tuj b'anq'ab'aj ttxlaj Dios nim tipumal, ex ok kyila'ye ok ntzaje tuj muj twitz kya'j, aqine sk'o'maj qine tu'n Dios tu'n ntene kyuk'il xjal.", "65": "<pb/>Atzunte nejenel kye pal el t-sb'it'un t-xb'alun ti'j ex tma: <pb/>—Ma yolin te jlu mya b'a'n ti'j Dios. ¿Ti til txqantl testiw qe? Lu ma kyb'iye ja'lo ma xmayin ti'j Dios.", "66": "<pb/>¿Chi tok kyu'ne? <pb/>Atzun kye xi kytzaq'we'n: <pb/>—At til, b'a'n tu'n tkyim.", "67": "<pb/>Oktzun kytzub'an tuj twitz Jesús, ok kyb'aju'n tu'n kyq'ab', ex junjuntl e ok ten tz'ajal twitz,", "68": "in kyma'n: <pb/>—Aya Crist at toklena tu'n Dios, q'mantza qeye alkye ma tz'ok b'ajun teya, che chi.", "69": "<pb/>Atzunte Pedro q'uqltoq ttxa'n pe'n; ex pon laq'e' jun criad ttxlaj ex xi tma'n te: <pb/>—Ax ikx teya o tena tuk'il Jesús aju aj Galilea.", "70": "<pb/>Atzunte Pedro kub' tewan kywitz kykyaqil ex tma: <pb/>—Minti' b'i'n wu'ne aju in tma'na.", "71": "<pb/>Etztzun Pedro ttzi ja, o ilwaj tu'n juntl criad ex xi tma'n criad kye xjal axtoq ate': <pb/>—Ax ikx te jlu o ten tuk'il Jesús aj Nazaret, chi criad.", "72": "<pb/>Ex kub' tewan Pedro juntl maj, xi tma'n tzqan Dios. <pb/>—Minti' ntzqi'ne twitz xjal lu, chi Pedro.", "73": "<pb/>Te matoqx e pon laq'e' qe xjal axtoq ate' ex xi kyma'n te Pedro: <pb/>—Ax tok ikx teya ajuna kyuk'il, porke ti'j tyola junxitl tb'inx nne'l qnik'e ti'ja.", "74": "<pb/>Xitzun tma'n Pedro: <pb/>—Tzqan Dios ax tok nyole, b'a'n tu'n ttzaj jun ncastiwoye tu'n Dios qa mya ax tok nyole. Minti' ntzqi'ne xjal lu, chi Pedro. <pb/>Ex jurat naj tzaj oq' tzek'.", "75": "Ultzun ti'j tk'u'j Pedro aju yol otoq tma Jesús te: Na'nxtoq ttzaj oq' tzek' kb'el tewana ox maj kywitz xjal qa minti' ojtzqi'n qine tu'na, chi Jesús. Etztzun Pedro ti'jtzi, ex jaw oq'xix wen tu'n tb'is."}