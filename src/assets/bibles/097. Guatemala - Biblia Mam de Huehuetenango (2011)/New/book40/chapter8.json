{"1": "<pb/>Tejtzun tku'tz Jesús twi witz, nim xjal e ok lpe' ti'j.", "2": "Ul jun xjal nim tx'a'k ti'j minti' q'anb'il ti'j, kub' ẍmeje' twitz Jesús ex tma: <pb/>—Tat, qa tajb'ila, jaku chin b'anixe tu'na.", "3": "<pb/>Xi tnuqpi'n Jesús tq'ab' ex ok tmako'n ex tma: <pb/>—Wajb'ile, b'i'x kb'antela. <pb/>Ex jurat naj el tx'a'k ti'j xjal ex b'anix.", "4": "Xitzun tma'n Jesús te: <pb/>—Q'o'nka kwent ti'j tu'n mi'n t-xi tma'na te jun xjal; noq o'kx txi'ya, yek'unx tib'a te pal ex q'onxa toyaja ik tza'n in tma'n tley Moisés, tu'ntzun tel kynik' xjal ti'j qa ma b'anixa.", "5": "<pb/>Okxtzun Jesús tuj tnam Capernaum, pon jun capitán aj Roma tuk'il, in kub'san twitz", "6": "ex tma: <pb/>—Tat, at jun nmajene tx'ayl tuj njaye, tzqijle'n tyab'il ex nimxix in chyo'n te.", "7": "<pb/>Xitzun tma'n Jesús te: <pb/>—Chin xe'le, ex kb'anixel wu'ne.", "8": "Xi ttzaq'we'n capitán: <pb/>—Tat, mya b'a'n qine tu'n tokxa tuj njaye; o'kx q'mantza yol ex kb'anixel nmajene.", "9": "Porke ikx weye atine tjaq' tkawb'il juntl, ex ate' soldad tjaq' nkawb'ile. Qa ma txi nma'ne te jun soldad: Txi'ya, in xi'tzun; ex qa ma txi nma'ne te juntl: Tzaja, in tzajtzun; ex qa ma txi nma'ne te nmajene: B'inchama jlu, in b'anttzun tu'n, chi capitán.", "10": "<pb/>Tej tb'inte Jesús tyol capitán, jaw lab'in ti'j ex xi tma'n kye qeju lepch qe'k ti'j: <pb/>—Ax tok kxel nma'ne kyeye, na'nx twile tokslab'l jun xjal aj Israel ik tza'n tokslab'l xjal lu.", "11": "Kxel nma'ne kyeye: Che tzajel nimku xjal tuj tjawitz q'ij ex tuj telex q'ij, ex che b'el qe' ti'j mes ttxlaj Abraham tuk'ix Isaac ex Jacob tuj kawb'il in tzaj tuj kya'j.", "12": "Atzun kye qeju attoq kyoklen nej ti'j kawb'il, che elex xo'n tuj qlolj; atzun ktzajel oq'el ex kqitx'itx'il t-xe kye' xjal, chi Jesús kye.", "13": "<pb/>Xitzun tma'n Jesús te capitán: <pb/>—Txi'ya; ik tza'n ma tokslaya, ikxtzun kb'inchetel teya. <pb/>Ex ax or b'anix ju tmajen capitán.", "14": "<pb/>Pontzun Jesús tja Pedro. Xi tke'yin Jesús yab'toq tu'n kyaq aju xu'j tji' Pedro, tx'ayl twi watb'il.", "15": "Ok tmako'n Jesús tq'ab' xu'j, b'i'x ik' kyaq ti'j; jawtzun we' ex ajb'en kye.", "16": "<pb/>Tej tex q'ij pon kyi'n xjal nimku yab' tuk'il Jesús at ju'ẍ tuj kyanmi; ex tu'n tyol Jesús e je'tz qe ju'ẍ tuj kyanmi, ex kykyaqil yab' e b'anix tu'n,", "17": "tu'ntzun tjapun aju yol q'ma'maj tu'n Isaías aju t-sanjel Dios chi kyja': Ax el q'inte qyab'il, ex el ti'n k'ixk'oj qi'j, chi Isaías.", "18": "<pb/>Tej tlonte Jesús nim xjal at ti'jele, xi tma'n kye t-xnaq'tzb'en tu'n kyik'x jlajxi laguna.", "19": "Ul jun xnaq'tzal ti'j ley ex xi tma'n te Jesús: <pb/>—Xnaq'tzal, chin okel lpe'ye ti'ja noq jatum ma txi'ya.", "20": "Xi tma'n Jesús te: <pb/>—Qe wech at kyjul, ex qe chyu'j at kyq'u'; atzun weye minti' jatum tu'n nkub' tane, aqine sk'o'maj qine tu'n Dios tu'n ntene kyuk'il xjal, chi Jesús te.", "21": "<pb/>Ex xi tma'n juntl t-xnaq'tzb'en te: <pb/>—Tat, chin tyoma, nej kyjel nmaqu'ne nmane.", "22": "<pb/>Xi tma'n Jesús te: <pb/>—Lpe'ka wi'je; q'onkja kye kyimni tu'n tku'x kymaqu'n kykyimni.", "23": "<pb/>Tejtzun tokx Jesús tuj barc, e ok lpe' qe t-xnaq'tzb'en ti'j.", "24": "Tzaj jun kyq'iq' nimxix tib'aj laguna, jaw pulin a' ti'j barc. Ex te Jesús in tan.", "25": "E ultzun laq'e' t-xnaq'tzb'en ttxlaj ex jaw kyk'asun, ex xi kyma'n te: <pb/>—Tat, qo tkloma porke ch'ix qxi mulq'aje tuj a'.", "26": "<pb/>Xitzun tma'n Jesús kye: <pb/>—¿Tiqu'n in che xob'e aqeye xinaq ch'in kyokslab'le? Jawtzun we' Jesús, xi tmayo'n kyq'iq' tuk'ix a'; ex b'i'x we' tkyaqil.", "27": "Atzun kye t-xnaq'tzb'en e lab'in ti'j, in kyma'n: <pb/>—¿Alkyetzun ju xjal lu? Porke tuk'ix kyq'iq' ex a' in xi kyniman tyol.", "28": "<pb/>Tejtzun tpon Jesús jlajxi laguna tuj kytx'otx' xjal aj Gadara, ok noj kab'e xjal twitz, e etz tuj camposant. At ju'ẍ tuj kyanmi ex puro tx'u'j qe, kyja'tzun mi jun xjal in b'et tuj b'e lu.", "29": "Ex e jaw sch'in qe xjal lu in kyma'n: <pb/>—¿Ti toklena qi'je, aya Jesús Tk'wa'l Dios? ¿Maj ma tzula tzalu tu'n qyajlanjtz naje tu'na na'nxtoq tpon tq'ijlalil?", "30": "<pb/>Ex ate' txqan b'och in che wa'n najchaq, nimku kyb'et.", "31": "E kub'santzun qe ju'ẍ twitz Jesús: <pb/>—Qa ma qo ex tlajo'na kyuj xjal lu, q'ontza amb'il qeye tu'n qxi'ye kyxol b'och tu'n qokxe kyuj.", "32": "<pb/>Xitzun tma'n Jesús kye: <pb/>—Kyxi'ye. <pb/>E je'tztzun qe ju'ẍ tuj kyanmi xjal ex e okx kyuj b'och; ex kyxo'n kyib' b'och ttxa'n xaq, e ku'pun tzaq tuj laguna ex b'i'x e naj tuj a'.", "33": "<pb/>Atzun qe kwentil b'och e je'l oq, ex tej kypon tuj tnam xi kytx'olb'a'n tkyaqil, ax ikx xi kyma'n aju otoq b'aj kyi'j qe xjal at ju'ẍ tuj kyanmi,", "34": "tu'n jlu kykyaqil xjal tuj tnam e je'tz kanil ti'j Jesús; ex tej kylonte, e kub'san twitz Jesús tu'n tex tuj kytanmi."}