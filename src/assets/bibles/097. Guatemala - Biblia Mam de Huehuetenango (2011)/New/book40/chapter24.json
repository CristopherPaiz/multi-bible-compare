{"1": "<pb/>Tej tetz Jesús tuj tja Dios kyja' t-xi' tuj juntl lugar, e pon laq'e' qe t-xnaq'tzb'en ttxlaj, xi kyyek'un tja Dios te, tza'n tten b'inchb'en te.", "2": "Ex xi ttzaq'we'n Jesús: <pb/>—¿Mape kyile tkyaqil jlu? Ax tok kxel nma'ne kyeye, mlay kyaj ten ab'j tib'aj juntl ab'j, tkyaqil kb'el tilj.", "3": "<pb/>E je'xtzun twi witz Olivos, ex tejtzun tkub' qe' Jesús e pon laq'e' qe t-xnaq'tzb'en ttxlaj junx kye, ex xi kyma'n te: <pb/>—Q'mantza qeye, ¿jtoj b'an tjapun tkyaqil jlu ex alkye señ tzul ch'ixtoq tula ex ch'ixtoq tjapun b'aj tq'ijlalil? Che chi.", "4": "<pb/>Xi ttzaq'we'n Jesús: <pb/>—Ten kykwente kyi'je tu'n mi'n kykub' sb'u'ne kyu'n xjal.", "5": "Porke nimku xjal che ul ex k'okel kyq'on kyib' ik tza'n weye ex ok kyma': Aqine ju Crist at woklene tu'n Dios, che chilo; ex nimku xjal che b'el kysb'u'n.", "6": "Ok kyb'i'ye ok tok q'oj ex ok kyb'i'ye tqanil ti'j q'oj, kykwentin ok kyib'e tu'n mi'n kyjaw sek'paje, ex il ti'j tu'n tjapun tkyaqil jlu; ex myatzun a mankb'il tq'ijlalil tu'n tjapun b'aj tkyaqil.", "7": "Porke qe xjal tuj jun nasyon che q'ojlel ti'j juntl nasyon, ex che q'ojlel qe tnam kyi'j txqantl tnam; ex noq jachaq tzul tx'u'j yab'il ex we'yaj ex kyaqnajnab'.", "8": "Tkyaqil jlu atzun tnejel k'ixb'isab'l.", "9": "<pb/>Ex che xel q'o'ne tuj kyq'ab' xjal tu'n kyb'aj k'ixb'isa'ne, ex che b'el b'yo'ne kyu'n, ex che elel ik'une kyu'n kykyaqil xjal tu'n tlaj okslal qeye wi'je.", "10": "Tu'ntzun jlu nimku xjal kyjel kykolin kyokslab'l; ax qe kyuk'il che okel te aj q'oj kyi'j ex k'elel kyik'un kyib' kyxolx.", "11": "Ex nimku xjal che ul, k'okel kyq'on kyib' te t-sanjel Dios ex mya ax tok kyu'n, ex nimku xjal che b'el kysb'u'n.", "12": "Ex tu'nju otoq chmet il, nimku xjal mi'n tentl kyk'ujlalil kyxolx.", "13": "Ex alkye kukx ma tzik'x tu'n ex minti' ma kub' numj, atzunju ok kletel.", "14": "Aju tqanil b'a'n lu ti'j tkawb'il Dios kxel pakb'et tuj tkyaqil twitz tx'otx' tu'ntzun tchik'b'anjtz ju yol lu kye kykyaqil nasyon; maxitzun tzul mankb'il tq'ijlalil.", "15": "<pb/>At jun yol kyaj ttz'ib'an Daniel aju t-sanjel Dios; k'okex kyq'o'n xjal jun tilb'ilal ik'b'ilxix ax tuj tja Dios, chi Daniel. Alkye ma jaw sch'inte jlu, tz'elx tnik' ti'j. Kyja'tzun ok kylonteye tokx tilb'ilal lu tuj lugar xjan,", "16": "ex qe xjal ate' tuj tx'otx' Judea, kyxi oq twi witz.", "17": "Alkye jun xjal tjax twi ja, ok tku'tz mi'n tz'okx tuj tja tu'n tetz ti'n jun ti'xti;", "18": "ex alkye jun xjal at tuj kojb'il, mi'n tz'ajtz meltz'aj q'ilte ttxo'w.", "19": "Ex b'ek'b'il kywitz qe xu'j ch'ixtoq tul itz'j kyal tuj tq'ijlalil tzul, ex b'ek'b'il kywitz qe xu'j kukx kych'u'n kyal.", "20": "Kyja'tzun, che na'ne Dios tu'ntzun mi'n kyel oqe tuj jb'alil ex tuj q'ij te ojlab'l;", "21": "porke tzul jun k'ixb'isab'l ma'xix, b'ajx tzaj jun maj ikju atxix tej tb'ant twitz tx'otx', ex mlay tzaj juntl maj ik tza'n jlu.", "22": "Noqwit minti' tu'n tajtz laq'e' ti'j tq'ijlalil k'ixb'isab'l, miwtlo jun xjal tu'n tkyaj klet; ex tu'n kylaj qeju sk'o'maj tu'n Dios, k'ajetz laq'e' ti'j tq'ijlalil k'ixb'isab'l.", "23": "<pb/>Qa at jun xjal ma q'mante kyeye: Lu Crist lu aju at tulel, qa chi, ex qa lu at ma chixin, qa chi, mi'n txi kyoksla'ne tyol.", "24": "Ok che ul xjal k'okel kyq'on kyib' ik tza'n Crist qe, ex mya ax tok kyu'n, ex che ul xjal k'okel kyq'on kyib' te t-sanjel Dios, ex mya ax tok kyu'n; ex ok kyb'incha' qe señ ma'xix ex qe b'inchb'en nim kyipumal tu'n kysb'un kyi'j xjal, ax ikx ok kyajb'e tu'n kysb'un kyi'j qeju sk'o'maj qe tu'n Dios, noqwit at tumel.", "25": "Ya ma txi nma'ne tkyaqil kyeye na'nxtoq tul kanun tkyaqil jlu.", "26": "Kyja'tzun, qa ma kyma xjal: Lu Crist at tuj lugar minti' kynajb'il xjal tuj, qa che chi, mi'n che'xe ke'yilte te; ex qa ma kyma: Lu Crist tokx tuja, qa che chi, mi'n txi kyoksla'ne kyyol.", "27": "Porke ik tza'n xle'laj kya'j in jaw tuj tjawitz q'ij ex in pon qoptz'aj tuj telex q'ij, iktzun tten chin ule, aqine sk'o'maj qine tu'n Dios tu'n ntene kyuk'il xjal.", "28": "Porke jatum ta' t-ximlal kyimni, atzun che chmetel qe k'utz.", "29": "<pb/>Tb'ajlenxitzun yajb'il tuj tq'ijlalil tzul, k'okel qlolj twitz q'ij, ex aju xjaw mlay k'ant t-spik'umal, qe che'w twitz kya'j che tzajel tz'aq, ex qe tipumal kya'j che yukchtel.", "30": "Oktzun ktzajel yek'un jun techal tuj kya'j tu'n wule, aqine sk'o'maj qine tu'n Dios tu'n ntene kyuk'il xjal, oktzun che jawil oq' kykyaqil xjal tuj junjun tnam twitz tx'otx', ex ok kyila' ok ntzaje tib'aj muj twitz kya'j tuk'il wipumale nim ex in qoptz'aj wi'je tu'n nspik'umale.", "31": "Che tzajel nsama'ne qe n-anjele, k'okel q'ajtza'n chun kyuw, ex qeju sk'o'maj wu'ne che okel chmo'n kyu'n anjel, che tzajel chmo'n tuj tkyaqil twitz tx'otx' ex max ttxa'npun tx'otx'.", "32": "<pb/>Kyi'mele techal ti'j tqan higo: Ok in tzaj t-xul, nne'l kynik'e ti'j ch'ix tul ttzi jb'alil.", "33": "Ax ikxtzun kyeye, ok kylonteye tkyaqil jlu, tz'elx kynik'e ti'j, niqayin ta' tq'ijlalil tu'n wule, mer ik tza'n otoq chin pone ttzi ja.", "34": "Ax tok kxel nma'ne kyeye, na'nxtoq kykyim qe xjal ate' tuj tq'ijlalil ja'lo ok tjapun tkyaqil jlu.", "35": "Ate kya'j knajel tuk'ix tx'otx', atzun we nyol mlay naj.", "36": "<pb/>Ex alkye q'ij ex alkye or tu'n wule, mi a'l jun xjal b'ilte, mi qe anjel tuj kya'j minti' b'i'n kyu'n, ax ikx weye minti' b'i'n wu'ne, aqine Tk'wa'l Dios. O'kx Nmane b'a'n tu'n.", "37": "<pb/>Aju tq'ijlalil ok wule, aqine sk'o'maj qine tu'n Dios tu'n ntene kyuk'il xjal, ik tten ik tza'n tuj tq'ijlalil tej tten Noé.", "38": "Porke tuj tq'ijlalil tej na'nxtoq ttzaj q'eqab', in che wa'n xjal ex in che k'an, in che moje' xinaq tuk'il kyxu'jil ex qe xu'j tuk'il kychmil, kukxtoq kyb'inchante jlu tuj q'ij tej tokx Noé tuj matij barc;", "39": "ex minti'toq tok kykwent ti'j tej ttzaj q'eqab' kyib'aj; kykyaqiltzun e je'x q'i'n tu'n a'. Ikxtzun kb'ajelju ok wule aqine sk'o'maj qine tu'n Dios tu'n ntene kyuk'il xjal.", "40": "Qa at kab'e xjal tuj kojb'il, jun kxel q'i'n ex juntl kyjel q'o'n.", "41": "Qa at kab'e xu'j in che che'n ti'j kya', jun kxel q'i'n ex juntl kyjel q'o'n.", "42": "<pb/>Kyja'tzun che xq'uqine, porke minti' b'i'n kyu'ne alkye or tzul Kyajawe.", "43": "Ex tz'elx kynik'e ti'j yol lu, noqwit b'i'n tu'n tajaw ja alkye or tzul eleq', jakulo kub' ten xq'uqil ex mlay txi tq'o'n amb'il tu'n tokx tjaqo'n eleq' tja.", "44": "Kyja'tzun ikx kyeye kyb'incham kytene; ok chin ule tuj or aju mya ximan kyu'ne, aqine sk'o'maj qine tu'n Dios tu'n ntene kyuk'il xjal.", "45": "<pb/>Aju majen in b'ant taq'un tu'n ex at tnab'l, k'okel q'o'n tu'n tpatrón te kwentil kye qeju ate' tuj tja, tu'n t-xi q'ot kywa ok tpon or.", "46": "At tzalajb'il teju majen lu qa in tb'incha'n alkye taq'un ok tul tpatrón.", "47": "Ax tok kxel nma'ne kyeye, k'okel q'o'n majen lu tu'n tpatrón te kwentil te tkyaqilju at te patrón.", "48": "Ex qa mya b'a'n ju majen lu, ex qa ma tma tuj tanmi: Yaj tzul we npatrón, qa chi,", "49": "ex qa ma tz'ok ten k'ixb'isal kye txqantl majen, ex qa ma tz'ok ten wa'l ex k'al kyuk'il qe k'al q'e'n,", "50": "tzultzun tpatrón majen lu tuj q'ij minti' in ayon ti'j, ex tuj or minti' b'i'n tu'n;", "51": "ex kb'el q'o'n nim tcastiw majen lu tu'n tpatrón, ex atzun kxel q'o'n kyxol qe xmletz'; atzun ktzajel oq'el ex atzun kqitx'itx'il t-xe kye' xjal."}