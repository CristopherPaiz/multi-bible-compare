{"1": "<pb/>Tujx q'ij lu etz Jesús tuja ex kub' qe' ttzi laguna.", "2": "Ex pon kychmon kyib' nim xjal tuk'il; jaxtzun Jesús tuj barc ex kub' qe', atzun kykyaqil xjal ate' ttzi a'.", "3": "Ex xi tma'n Jesús nimku yol kye xjal tuj techal ex tma: <pb/>—At jun xjal xi' awal triw.", "4": "Ex tej t-xi tchitun iyaj, kub' tz'aq ch'in iyaj tuj b'e; e ul qe chyu'j ex jaw kywa'n.", "5": "Ch'intl iyaj kub' tz'aq kyxol ab'j jatum mya nim tpimil tx'otx', ex jurat naj tzaj poq'l, porke mya nim tpimil tx'otx',", "6": "ex tej tmeq't q'ij o tz'e'y, ex b'i'x tzqij tu'nju mya nim tlok'.", "7": "Ch'intl iyaj kub' tz'aq kyxol ch'i'x k'ul; tejtzun tch'iy ch'i'x k'ul, o xk'ost triw tu'n.", "8": "Ex ch'intl iyaj kub' tz'aq tuj tb'anil tx'otx', ex ok twitz, at ok jun syent twitz, ex at ok 60 twitz, ex at ok 30 twitz ti'j jun tqan.", "9": "Alkye at t-ẍkyin, b'inx ju yol lu, chi Jesús kye.", "10": "<pb/>E ultzun laq'e' qe t-xnaq'tzb'en Jesús ttxlaj, ex xi kyqanin te: <pb/>—¿Tiqu'n in yolina kyuk'il xjal tuj techal?", "11": "<pb/>Xi ttzaq'we'n Jesús: <pb/>—Te kyeye ma tzaj tq'o'n Dios tu'n tel kynik'e ti'j ju yol ewantoq nej ti'j kawb'il in tzaj tuj kya'j; atzun kye xjal mya q'o'n tu'n tel kynik' ti'j.", "12": "Porke aju xjal at ch'in te, kxel q'o'n txqantl te tu'ntzun tten mas nim te; ex aju xjal minti' te, aju ch'in at te k'elel q'i'n.", "13": "Kyja'tzun in chin yoline kye tuj techal; porke nno'k kyke'yin ex minti' in kyil; in che b'in ti'j ex minti' in kyb'i'n ex minti' nne'l kynik' ti'j.", "14": "Kyja'tzun tten ma japun kyi'j aju yol kyaj tma'n Isaías aju t-sanjel Dios. Chi Isaías: <pb/><t>Kukx in kyb'i'ne, ex minti' nne'l kynik'e ti'j; ex kukx nno'k kyke'yine, ex minti' in kyile.</t>", "15": "<t>Porke aju kyanmi xjal lu ma kyuwix, minti' in xi kyb'i'n tu'n kyẍkyin ex ma kub' kymaltz'u'n kywitz; tu'ntzun mi'n kylonte tu'n kywitz, ex tu'n mi'n kyb'inte tu'n kyẍkyin, ex tu'n mi'n tel kynik' ti'j tuj kyanmi, ex tu'n mi'n kyajtz meltz'aj tu'n kyb'anix wu'ne, chi Isaías.</t>", "16": "<pb/>Atzun kyeye at tzalajb'il kyeye, porke in kyile tu'n kywitze, ex in kyb'i'ne tu'n kyẍkyine.", "17": "Ex ax tok kxel nma'ne kyeye, nimku t-sanjel Dios kyuk'ix qe xjal tz'aqlxix o kyajb'e tu'n kylonte aju in kyile, ex minti' o kyil; ex o kyajb'e tu'n kyb'inte aju in kyb'i'ne, ex minti' o kyb'i.", "18": "<pb/>Kyb'intztzune ti in tma'n ju techal ti'j xjal xi' awal.", "19": "Jun xjal in tb'i'n aju yol ti'j tkawb'il Dios ex minti' nne'l tnik' ti'j, nnu'ltzun tajaw il, in jatz ti'n ju yol otoq ku'x awa'n tuj tanmi xjal. Aju xjal lu ik tten ik tza'n b'e jatum kub' tz'aq iyaj.", "20": "Ex aju xjal in xi tb'i'n ju yol, ex jurat naj in xi toksla'n tuk'il tzalajb'il, aju xjal lu ik tten tza'n qe ab'j jatum kub' tz'aq iyaj;", "21": "ex tu'nju minti' tlok' iyaj, noq kab'e q'ij in kyaj ten. Ikxtzun tten xjal ju. Ok in tzaj jun yajb'il te ex ok tel ik'un kyu'n xjal tu'n tlaj tyol Dios, jurat in kub' tz'aq.", "22": "Ex juntl xjal ik tten ik tza'n ju tx'otx' at ch'i'x k'ul tuj, in xi tb'i'n tyol Dios, ex in b'aj tk'u'j ti'j nimku tuj tq'ijlalil ja'lo ex in sb'unjtz tu'n q'inumab'l; kyja'tzun nne'l tipun tyol Dios tuj tanmi xjal ex minti' in witzan.", "23": "Atzun juntl xjal ik tten ik tza'n tb'anil tx'otx' jatum kub' tz'aq iyaj, in xi tb'i'n ju yol ex nne'l tnik' ti'j, ex nno'k twitz iyaj tuj. At junjun nno'k jun syent twitz, ex at junjun nno'k 60 twitz, ex at junjun nno'k 30 twitz ti'j jun tqan, chi Jesús.", "24": "<pb/>Xi tma'n Jesús juntl techal kye, chi kyja': <pb/>—Aju kawb'il in tzaj tuj kya'j ik tten ik tza'n jun xjal ku'x tawa'n tb'anil iyaj tuj tkojb'il.", "25": "Ex te qonik'an in che tantoq xjal, ul jun xjal at tq'oj ti'j, ku'x tawa'n tiyjil ch'im k'ul t-xol triw, ex ajtzun.", "26": "Tej tjawil poq'l triw ex tej tok twitz, ax ikx te ch'im k'ul tzaj poq'l.", "27": "E ultzun qe tmajen xjal, xi kyma'n te: Tat, ¿myapetzun tb'anil iyaj ku'x tawa'na tuj tkojb'ila? ¿Tza'ntzun tten ma tzaj poq'l ch'im k'ul t-xol triw? Che chi.", "28": "Xi tma'n ju tajaw awal kye: Tu'n jun xjal at tq'oj wi'je ma tb'incha jlu. Xitzun kyma'n qe majen te: ¿Tajpeya tu'n qxi'ye ex tu'n tjaw qb'aqo'ne ch'im k'ul?", "29": "Mi'n, chi te xjal xi tma'n kye, ex ok tjatz kyb'aqo'ne ch'im k'ul, mya yajku tuk'ix triw kjawitz kyb'aqo'ne.", "30": "E tten, junx e ttzaj ch'iy tuk'il triw, maxi kjawil b'aqet ok tjaw triw. Oktzun tpon tq'ijlalil tu'n tjaw triw, maxitzun kxel nma'ne kye majen: Nej kychmo'nktze ch'im k'ul, ex kyk'alome junjun che'l tten tu'n tokx tuj q'aq'; atzunte triw kychmo'nktze tu'n tokx tuj ntx'utx'e, chi tajaw awal.", "31": "<pb/>Xi tma'n Jesús juntl techal kye. Chi kyja': <pb/>—Aju kawb'il in tzaj tuj kya'j ik tten ik tza'n jun twitz mostaza tzaj ti'n jun xjal ex ku'x tawa'n tuj tkojb'il.", "32": "Aju twitz mostaza mas tal ch'inxix twitz tkyaqil iyaj; oktzun tch'iy, mas in ch'iy twa'l kywitz txqantl tal awal tuj pe'n, ex nno'k ik tza'n jun tze', kyja'tzun in che ul qe chyu'j ex in b'ant kyq'u' t-xol tq'ab'.", "33": "<pb/>At juntl techal xi tma'n Jesús kye. Chi kyja': <pb/>—Aju kawb'il in tzaj tuj kya'j ik tten ik tza'n ch'in t-samel pan tzaj ti'n jun xu'j tu'n tjaw mal tk'u'j pan, xi t-smo'n tuj ox malb'il arin, ex jawtzun mal tkyaqil tq'otjil pan tu'n.", "34": "<pb/>Tkyaqil jlu xi tma'n Jesús kye xjal tuj techal, ex minti' o yolin kyuk'il myawt tuj techal,", "35": "tu'ntzun tjapun aju o q'manjtz tu'n t-sanjel Dios, chi kyja': <pb/><t>Ok chin yolile tuj techal; kxel nchik'b'a'ne aju ewan atxix tb'antlen twitz tx'otx', chi t-sanjel Dios.</t>", "36": "<pb/>B'ajtzun tq'olb'en tib' Jesús kyuk'il xjal, okx tuja, e pontzun laq'e' qe t-xnaq'tzb'en ttxlaj ex xi kyma'n te: <pb/>—Chik'b'antza qeye aju techal ti'j ch'im k'ul tuj kojb'il, che chi.", "37": "<pb/>Xi ttzaq'we'n Jesús: <pb/>—Aju in ku'x awante tb'anil iyaj, atzun qine sk'o'maj qine tu'n Dios tu'n ntene kyuk'il xjal.", "38": "Aju kojb'il, atzun tkyaqil twitz tx'otx'. Aju tb'anil iyaj, atzun qeju at kyoklen tuj tkawb'il Dios, atzunju ch'im k'ul, atzun qeju tk'wa'l tajaw il.", "39": "Aju aj q'oj ku'x awante ch'im k'ul, atzun tajaw il. Aju tu'n tjaw chmet twitz triw, atzun in yolin ti'j mankb'il tq'ijlalil, ex qe majen in jaw kychmo'n twitz triw, atzun qe anjel.", "40": "Kyja'tzun, ik tza'n in jaw b'aqet ch'im k'ul ex nno'kx q'ot tuj q'aq', ikxtzun kb'ajel tuj mankb'il tq'ijlalil.", "41": "Aqine sk'o'maj qine tu'n Dios tu'n ntene kyuk'il xjal, che tzajel nsama'ne qe n-anjele, ex k'elex kyi'n tuj nkawb'ile kykyaqil qeju in che kub' tz'aq xjal tuj il kyu'n, kyuk'ix qeju in kyb'incha'n mya b'a'n.", "42": "Ex che okex q'o'n tuj jorni in k'ant tu'n q'aq'; atzun ktzajel oq'el ex kqitx'itx'il t-xe kye' xjal.", "43": "Atzun qe tz'aqlxix che qoptz'ajel ik tza'n tqan q'ij tuj tkawb'il Kyman. Alkye at t-ẍkyin, b'inx ju yol lu.", "44": "<pb/>Aju kawb'il in tzaj tuj kya'j ik tten ik tza'n jun q'inumab'l ewan tuj jun kojb'il o knet tu'n jun xjal ex ku'x tewan juntl maj, ex o tzalajxix ti'j; xi'tzun ex xi tk'ayin tkyaqilju at te, ex laq'et ju kojb'il tu'n, jatum ewan ju q'inumab'l.", "45": "<pb/>Ax ikx aju kawb'il in tzaj tuj kya'j ik tten ik tza'n jun comersyant in jyon ti'j tb'anil perla;", "46": "tejtzun tknet jun perla wi'yilxix tu'n, xi'tzun ex xi tk'ayin tkyaqilju at te, ex laq'et ju perla tu'n.", "47": "<pb/>Ax ikx aju kawb'il in tzaj tuj kya'j ik tten ik tza'n jun xyub' te tzuyb'il kyiẍ; ok in ku'x q'ot tuj mar in che tzyet kykyaqil txkaj kyiẍ tu'n.", "48": "Oktzun tnoj xyub', in jatz q'i'n kyu'n xjal ttzi a'; in che kub' qe' xjal ti'j, in jatz kysk'o'n qeju b'a'n ex in ku'x kyq'o'n tuj chi'l, atzunju mya b'a'n nne'x kyxo'n.", "49": "Iktzun kb'ajel tuj mankb'il tq'ijlalil; che tzajel qe anjel ex k'elel kypa'n qeju mya b'a'n kyxol qeju tz'aqlxix,", "50": "ex che okex q'o'n qe mya b'a'n tuj jorni in k'ant tu'n q'aq'; atzun ktzajel oq'el ex kqitx'itx'il t-xe kye' xjal, chi Jesús kye.", "51": "<pb/>Xitzun tqanin Jesús kye t-xnaq'tzb'en: <pb/>—¿Mape tz'el kynik'e ti'j tkyaqil jlu? <pb/>Xi kytzaq'we'n t-xnaq'tzb'en: <pb/>—Ma tz'el qnik'e ti'j, Tat.", "52": "<pb/>Xitzun tma'n Jesús kye: <pb/>—Kyja'tzun tten jun xnaq'tzal ti'j ley qa ma tz'ok te xnaq'tzb'en ti'j kawb'il in tzaj tuj kya'j, ik tten ik tza'n jun tajaw ja in jaw t-sk'o'n ti'xti ak'aj ex qa te ojtxi jatum chmo'n tq'inumab'l.", "53": "<pb/>Tejtzun tb'aj tma'n Jesús qe techal lu, ik'tzun tuj lugar lu,", "54": "ex pon tuj ttanmi, xi tq'o'n xnaq'tzb'il kye xjal tuj ja te kyk'ulb'il; kyja'tzun e lab'in xjal ti'j, ex in kyma'n: <pb/>—¿Jatum in tzaj tnab'l xjal lu? ¿Ex tza'n tten in che b'ant qe b'inchb'en nim kyipumal tu'n?", "55": "¿Myapetzun tky'ajal calpinter jlu? ¿Myapetzun Mariy tb'i ttxu'? ¿Ex myapetzun Jacobo tb'i jun titz'in, ex juntl José tb'i, ex juntl Simón tb'i, ex juntl Judas tb'i?", "56": "¿Ex myapetzun kykyaqil tanb' ate' quk'il? ¿Tza'ntzun tten in b'ant tkyaqil jlu tu'n? Che chi xjal.", "57": "Kyja'tzun mya b'a'n ela tyol Jesús tuj kywitz. Ex xi tma'n Jesús kye: <pb/>—Qe t-sanjel Dios at nimb'il kye tuj tkyaqil lugar. O'kx tuj kytanmi ex tuj kyja minti' nimb'il kye.", "58": "<pb/>Kyja'tzun mya nim b'inchb'en nim tipumal b'ant tu'n Jesús tuj ttanmi, tu'n tlaj minti' xi kyoksla'n xjal."}