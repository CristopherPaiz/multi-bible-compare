{"1": "<pb/>In b'ettoq Jesús kyxol awal tuj jun q'ij te ojlab'l, kyuk'ix qe t-xnaq'tzb'en; in che b'ettoq ex e ok ten q'ilte triw twi tqan, ex kub' kyxq'uchin tuj kyq'ab', ex xi kywa'n.", "2": "Ex at junjun fariseo xi kyma'n kye: <pb/>—¿Tiqu'n in kyb'incha'ne jlu, aju mya q'o'n tu'n ley tu'n tb'inchanjtz tuj q'ij te ojlab'l?", "3": "<pb/>Xi ttzaq'we'n Jesús: <pb/>—¿B'ajxpe jaw kysch'i'ne tuj Tu'jil ti o tb'incha David tej ttzaj el tk'u'j kyuk'ix qe tuk'il?", "4": "Okx tuj tja Dios, e jaw ttzyu'n qe pan ky'iwla'maj ex xi twa'n, ex xi tq'o'n kye tuk'il, maske minti' kyoklen ti'j tu'n t-xi kywa'n qe pan lu, porke o'kx qe pal kye judiy at kyoklen ti'j.", "5": "<pb/>Ex xi tma'ntl kye: <pb/>—Aqine tajaw q'ij te ojlab'l, aqine sk'o'maj qine tu'n Dios tu'n ntene kyuk'il xjal.", "6": "<pb/>Tuj juntl q'ij te ojlab'l okx Jesús tuj ja te k'ulb'il in tq'o'n xnaq'tzb'il kye xjal. Axtoq ta' jun xinaq tzqijtoq tb'anq'ab'.", "7": "Atzun kye xnaq'tzal ti'j ley ex qe fariseo in che ke'yintoq ti'j qa tu'n tb'ant tq'ab' xjal tu'n Jesús tuj q'ij te ojlab'l, in che jyon tumel tu'n tkub' tz'aq tuj kyley.", "8": "Atzunte Jesús el tnik' ti'j kyximb'etz, ex xi tma'n te xinaq tzqij tq'ab': <pb/>—We'ktza ex we'kuya kyxol xjal. <pb/>Jawtzun we' ex ax kub' we'.", "9": "Xitzun tma'n Jesús kye fariseo: <pb/>—At jun yol kxel nxjeline kyeye: ¿Q'o'npelo tu'n ley tu'n tb'inchet b'a'n tuj q'ij te ojlab'l, ex qa tu'n tb'inchet mya b'a'n? ¿Q'o'npelo tu'n ley tu'n tklet jun xjal ex qa tu'n tnaj?", "10": "<pb/>Xitzun tke'yin Jesús kywitz kykyaqil ti'jele, ex xi tma'n te xinaq: <pb/>—Nuqpi'mil tq'ab'a. <pb/>Atzunte xinaq el tnuqpi'n, ex b'anttzun tq'ab'.", "11": "Atzun kye fariseo tzaj nim kyq'oj, in che yolintoq kyxolx alkye tu'n kyb'inchante ti'j Jesús.", "12": "<pb/>Ax tq'ijlalil lu xi aj Jesús twi witz na'l Dios, ex jun qonik'an tu'n in na'n Dios.", "13": "Tejtzun tjawil q'ij e tzaj ttxko'n qe t-xnaq'tzb'en, ex e jaw t-sk'o'n kab'laj kyxol ex ok tq'o'n kyb'i apostol.", "14": "Atzun qe jlu: Simón aju ok q'o'n tb'i Pedro, tuk'ix Andrés aju titz'in Pedro, tuk'ix Jacobo, tuk'ix Juan, tuk'ix Felipe, tuk'ix Bartolomé,", "15": "tuk'ix Mateo, tuk'ix Tomás, tuk'ix Jacobo aju tky'ajal Alfeo, tuk'ix Simón aju toktoq te tajlal kyxol jun partid xjal Cananista kyb'i,", "16": "tuk'ix Judas aju titz'in Jacobo, tuk'ix Judas Iscariote aju xi q'onte Jesús tuj kyq'ab' xjal.", "17": "<pb/>Ku'tz Jesús twi witz kyuk'ix apostol ex kub' ten tuj jun tal chq'ajlaj kyuk'il t-xnaq'tzb'en ex kyuk'il nim xjal tzajni qe tuj tx'otx' Judea ex tuj tnam Jerusalén ex tuj mlaj te tnam Tiro ex te tnam Sidón, otoq che tzaj b'ilte tyol Jesús, ex tu'n kyb'anix qe yab'.", "18": "Aqeju in che yajlanjtz kyu'n ju'ẍ ax ikx e b'ant.", "19": "Ex kykyaqil xjal ok tilil kyu'n tu'n tok kymako'n Jesús, porke tu'n tipumal Jesús in che b'anix kykyaqil yab'.", "20": "<pb/>Xitzun tke'yin Jesús kywitz qe t-xnaq'tzb'en ex xi tma'n kye: <pb/>—At tzalajb'il kyeye aqeye meb'a, porke kyeye aju tkawb'il Dios.", "21": "<pb/>At tzalajb'il kyeye, aqeye nne'l kyk'u'je ja'lo, porke ok che nojele. <pb/>At tzalajb'il kyeye, aqeye in che oq'e ja'lo, porke ok che jawil tze'ne.", "22": "<pb/>At tzalajb'il kyeye ok kyel ik'une kyu'n xjal tu'n nlaje, aqine sk'o'maj qine tu'n Dios tu'n ntene kyuk'il xjal, ex ok kyex lajo'ne kyxol, ex ok kyyasun kyi'je, ex ok kyyolin kyi'je qa mya b'a'n qeye.", "23": "Che tzalajxe tuj ju q'ij ok tb'inchanjtz jlu kyi'je, ex che tenxe alegr, porke ma' t-xilen jun oyaj tzul q'o'n kyeye tuj kya'j; porke ikx kyb'incha qe kyxe'chel ojtxi kyi'j t-sanjel Dios.", "24": "<pb/>Pero, b'ek'b'il kywitze aqeye q'inun, porke o'kx ja'lo ma q'uqb'anjtz kyk'u'je.", "25": "<pb/>B'ek'b'il kywitze aqeye ma noj kyk'u'je ja'lo, porke ktzajel el kyk'u'je. <pb/>B'ek'b'il kywitze aqeye in che tze'ne ja'lo, porke ok che wu'yile ex ok che oq'ele tu'n b'is.", "26": "<pb/>B'ek'b'il kywitze ok kyyolin kykyaqil xjal b'a'n kyi'je, porke ikx o kyb'incha qe kyxe'chel ojtxi kyi'j qe pakb'al nik'al yol.", "27": "<pb/>Atzun kyeye, aqeye in che b'in ti'j nyole, kxel nma'ne kyeye: Kyk'ujlame qe aj q'oj kyi'je, kyb'inchame b'a'n kye qeju in che el ik'un te kyeye;", "28": "kyqaninxe ky'iwb'il kyib'aj qeju in tzaj kyqanin mya b'a'n kyib'aje ex che na'ne Dios kyi'j qeju in che yasun kyi'je.", "29": "Ex qa at jun xjal ma tz'ok jun tq'o'txa tu'n, q'onxa juntl tq'o'txa qa taj xjal tu'n tok juntl; ex qa at jun xjal ma tz'el q'inte tchikyeta, ax ikx q'onxa tkamiẍa te, mi'n kub' t-xk'ayina.", "30": "Qa at jun xjal ma tzaj tqanin jun ti'xti teya, q'onxa te; ex qa at jun xjal ma tz'el q'inte jun ti'xti teya, mi'n txi tqanintla.", "31": "Ik tza'n kyaje tu'n kyb'inchante xjal kyeye, ikxtzun kyeye kyb'inchame kye.", "32": "<pb/>Qa ma kyk'ujlaye o'kx qeju in che k'ujlan kyeye, ¿alkye jun b'a'n in kyb'incha'ne ikju? Porke ikx qe xjal mya b'a'n in kyk'ujla'n qeju in che k'ujlan kye.", "33": "Ex qa o'kx ma kyb'inchaye b'a'n kye qeju in che b'inchan b'a'n kyeye, ¿alkye jun b'a'n in kyb'incha'ne ikju? Porke ikx qe xjal mya b'a'n in kyb'incha'n ikju.", "34": "Ex qa ma txi kyq'o'ne kych'ex xjal o'kx kye qeju at tumel tu'n tchjet kyu'n, ¿alkye jun b'a'n in kyb'incha'ne ikju? Porke ikx qe xjal mya b'a'n in xi kyq'o'n kych'ex xjal mya b'a'n tu'nju b'a'n kyu'n qa ok kyk'ma' t-xel.", "35": "Kyk'ujlamtzune qe aj q'oj kyi'je ex kyb'inchame b'a'n, ex kyq'onxe kych'ex xjal, ex mi'n che ayone tu'n tajtz q'o'n t-xel; kyja'tzun ma' t-xilen jun oyaj tzul q'o'n kyeye, ex che okele tk'wa'l Dios, aju Dios Ma'xix Toklen; porke ate Dios in tzaj q'onte ju b'a'n kye qeju minti' in xi kyq'o'n chjonte te ex kye qeju mya b'a'n qe.", "36": "Tzaj q'aq'an kyk'u'je kyi'j xjal ik tza'n te Kymane in q'aq'an tk'u'j kyi'j.", "37": "<pb/>Mi'n che yoline kyi'j kyuk'ile qa mya b'a'n qe, tu'ntzun mi'n kyoke tuj xjel tu'n Dios. Mi'n kub' kyq'o'ne kysentens txqantl, tu'ntzun mi'n tkub' q'o'n kysentense tu'n Dios. Kynajsame aju mya b'a'n in kyb'incha'n xjal kyi'je, ex knajseteltzun kyile tu'n Dios.", "38": "Kyq'onxe ch'in kye mastl ex ktzajel tq'o'n Dios ch'intl kyeye; jun malb'il tz'aqlxix ktzajel tq'o'n Dios kyeye, nojnixix wen ex nne'l tilj. Ex ax ju malb'il k'ajb'el tu'n Dios kyeye jatum in xi kymalo'ne te juntl.", "39": "<pb/>Ax ikx xi tma'n Jesús jun techal kye: <pb/>—¿Jakupe b'ant tu'n jun moẍ tu'n t-xi tyek'un tb'e juntl moẍ? ¿Mlaypelo che'x tz'aq tuj jul kykab'il?", "40": "Aju xnaq'tzb'en mya mas toklen twitz ju xnaq'tzal te; maxitzun k'okel ik tza'n te xnaq'tzal te okxi tjapun b'aj xnaq'tzb'il tu'n.", "41": "<pb/>¿Tiqu'n nno'k kyke'yine aju tal tz'is tokx tuj twitz kyermaniye, ex minti' nno'k kyq'o'ne kwent ti'j ju viga tokx tuj kywitze?", "42": "¿Tza'ntzun tten tu'n t-xi kyma'ne te kyermaniye: K'eletz qi'ne ju tal tz'is tokx tuj twitza erman, ex lu ju viga tokx tuj kywitze? Xmletz' qeye. Nej kyi'metze aju viga tokx tuj kywitze, ex q'ancha'lxix ok kyila'ye tu'n tetz kyi'ne ju tal tz'is tokx tuj twitz kyermaniye.", "43": "<pb/>Porke jun tze' b'a'n minti' in tq'o'n twitz mya b'a'n; ex jun tze' mya b'a'n minti' in tq'o'n twitz b'a'n.", "44": "Porke teyle junjun tze' nne'l qnik' ti'j tu'n twitz; mlay tz'el qtuxin qlo' higo ti'j ch'i'x, ex mlay tz'el qtuxin qlo' uva ti'j ch'i'x k'ul.", "45": "Aju xjal b'a'n, in tb'incha'n ju b'a'n ex atzun ta' ju b'a'n tuj tanmi; atzunte xjal mya b'a'n in tb'incha'n mya b'a'n ex atzun ta' ju mya b'a'n tuj tanmi; porke ik tza'nx tten tkyaqilju at tuj kyanmi xjal, axtzunju in che yolin ti'j.", "46": "<pb/>¿Tiqu'n nno'k kyma'ne weye: Tat, Tat, che chiye, ex minti' in kyb'incha'ne aju in xi nma'ne kyeye?", "47": "Tkyaqilju nnu'l wuk'ile ex in xi tb'i'n nyole ex in tb'incha'n aju in xi nma'ne, kxel nma'ne kyeye tza'n tten.", "48": "Ik tten ik tza'n jun xinaq jaw tb'incha'n tja, nej ku'x tlaku'n ma' t-xe' tkub'il tja ex kub' tq'o'n ju simyent tib'aj pk'at. Tejtzun ttzaj jun nintz a', pon tilj nimxix ti'j ja, ex minti' o yukch, porke tkub' t-simyentil tib'aj pk'at.", "49": "Ex alkye ma b'inte nyole ex minti' in tb'incha'n aju in xi nma'ne, ik tten ik tza'n jun xinaq jaw tb'incha'n tja tib'aj tx'otx' minti' t-simyentil kub' tq'o'n; ex pon tilj nimxix a' ti'j, ex kub' tilj naj; ex b'i'x kub' xitj ju ja tkyaqil."}