{"1": "<pb/>Ax ikx xi tma'n Jesús jun techal kye, tma qa ilxix ti'j tu'n qna'n Dios tkyaqil q'ij ex tu'n mi'n qkub' numj.", "2": "Ex tma Jesús: <pb/>—Attoq jun jwes tuj jun tnam, minti' in xob' twitz Dios ex minti' tilwi jun xjal te.", "3": "Ax ikx at jun meb'a xu'j tujx ju tnam lu, kukx in xi aj tuk'il jwes tu'n ttzaj b'incha'n ti'j tu'n tklet twitz aj q'oj ti'j.", "4": "Atzunte jwes ela' maj minti' xi tb'i'n tyol xu'j; ex yajxitl kub' t-ximan: Maske minti' in chin xob'e twitz Dios ex minti' tilwi jun xjal tuj nwitze,", "5": "ex tu'nju kukx in wulin meb'a xu'j lu wi'je, kxel nb'incha'ne ti'j, tu'ntzun mi'n tultl siksal weye, chi jwes.", "6": "<pb/>Xitzun tma'n Qajaw kye t-xnaq'tzb'en: <pb/>—Atzun jlu o tma aju jwes mya b'a'n.", "7": "¿Yajtzunlo te Dios, mlaypelo tzaj tb'i'n kyyol qeju sk'o'maj tu'n, aqeju in che kub'san twitz q'ijtl ex qonik'an? ¿Ex mlaypelo che tzaj tb'i'n naj?", "8": "Kxel nma'ne kyeye: Juratlo che tzajel tb'i'n. Ex oktzun wule juntl maj, aqine sk'o'maj qine tu'n Dios tu'n ntene kyuk'il xjal, ¿atxpelo kyokslab'l xjal twitz tx'otx'?", "9": "<pb/>Ax ikx xi tma'n Jesús juntl techal kye junjun xjal, aqeju tuj kynab'l qa tz'aqlxix qe ex nne'l kyik'un qe txqantl. Chi Jesús kyja':", "10": "<pb/>—At kab'e xinaq e je'x na'l Dios tuj tja Dios, jun fariseo ex jun peyil pwaq.", "11": "Aju fariseo wa'l tten tej tok ten na'l Dios ex tma kyja': Dios, kxel nq'o'ne chjonte teya porke mya ik qine ik tza'n qe txqantl xjal, eleq' qe, mya b'a'n qe, aj pajil qe; ex mya ik qine ik tza'n jun peyil pwaq lu.", "12": "Kab' maj in kub' nyo'ne we'yaj tuj seman, ex in xi nq'o'ne tlaji'n teya ti'j tkyaqilju in nkamb'a'ne, chi fariseo.", "13": "Atzunte peyil pwaq najchaq xi we', minti' o tajb'e tu'n tjaw tke'yin twitz kya'j, o'kx ok tq'o'n tq'ab' ttzi t-xu'k, ex tma kyja': Dios, kuchiwt tu'n ttzaj q'aq'an tk'u'ja wi'je, aj il qine, chi peyil pwaq.", "14": "Kxel nma'ne kyeye: Aju peyil pwaq lu xi' tja najsa'majtl til; atzunte fariseo minti'; ex alkye jun xjal ma jaw tniman tib', k'okel q'o'n te ch'in; ex alkye ma tz'ok tq'on tib' te ch'in, kjawil nimsa'n.", "15": "<pb/>Ex tzaj kyi'n xjal qe k'wa'l twitz Jesús tu'n kyok tmako'n; tejtzun kyke'yinte qe t-xnaq'tzb'en jlu, e mayet qe xjal kyu'n, aqeju e tzaj q'inte kye k'wa'l.", "16": "E tzajtzun ttxko'n Jesús qe t-xnaq'tzb'en, ex tma: <pb/>—Kyq'onxe amb'il kye k'wa'l tu'n kytzaj wuk'ile ex mi'n che'x kymayo'ne; porke aju tkawb'il Dios kyekye xjal aqeju nno'k kyq'on kyib' ik tza'n qe k'wa'l.", "17": "Ax tok kxel nma'ne kyeye, alkye minti' ma tz'ok ik tza'n jun k'wa'l tu'n t-xi tniman tkawb'il Dios, mlay b'ant tu'n tokx tuj.", "18": "<pb/>At jun nejenel kye xjal xi tqanin te Jesús kyja': <pb/>—Xnaq'tzal b'a'n, ¿ti ok nb'incha'ye tu'n nkamb'anteye chwinqlal te jumajx?", "19": "<pb/>Xi tma'n Jesús te: <pb/>—¿Tiqu'n in chin ok tq'o'na te b'a'n? Mi a'l jun xjal b'a'n, o'kxte Dios b'a'n.", "20": "B'a'n qe mandamyent tu'na: Mi'n kyb'inchaye aj pajil; mi'n che b'iyune; mi'n che elq'ane; mi'n jaw kynik'ane yol ti'j juntl; kynimanxe kymane ex kytxu'ye, chi tuj Tu'jil.", "21": "<pb/>Atzunte nejenel xi tma'n: <pb/>—Tkyaqil jlu o japun wu'ne ntzajlenxe matoq k'wa'lx qine.", "22": "<pb/>Tej tb'inte Jesús jlu, xi tma'n te: <pb/>—At jun atx taj teya: K'a'yinxa tkyaqilju at teya, ex q'onxa kye meb'a, kteltzun tq'inumab'la tuj kya'j; ex tzaja, lpe'ka wi'je.", "23": "<pb/>Tej tb'inte nejenel tkyaqil jlu, tzaj nimxix tb'is, porke nimtoq tq'inumab'l at.", "24": "Ex tej tke'yinte Jesús in b'isunxix nejenel, tma: <pb/>—Kyuw tu'n kyokx tuj tkawb'il Dios qeju at kyq'inumab'l.", "25": "Mas jurat jaku tz'ex jun chej camey tuj toy' jun b'aq, twitzju tu'n tokx jun q'inun tuj tkawb'il Dios.", "26": "<pb/>Kymatzun qeju e b'inte: <pb/>—Qa ikju, ¿alkyetzun jaku klet?", "27": "<pb/>Ex tma Jesús kye: <pb/>—Aju mlay b'ant kyu'n xjal, in b'ant tu'n Dios.", "28": "<pb/>Xitzun tma'n Pedro te: <pb/>—Tat, kina qo'ye ma kyaj qq'o'ne tkyaqilju at qeye ex ma qo ok lpe'ye ti'ja.", "29": "<pb/>Ex tma Jesús kye: <pb/>—Ax tok in xi nma'ne kyeye, qa at jun xjal ma kyaj tq'o'n tja, ex qa tman, ex qa ttzik ex qa titz'in, ex qa t-xu'jil, ex qa tk'wa'l, tu'n tlaj tkawb'il Dios,", "30": "ok tk'ma' nimxix t-xel tuj tq'ijlalil ja'lo, ex tuj tq'ijlalil tzul ok tk'ma' tchwinqlal te jumajx.", "31": "<pb/>E je'x tuk'in Jesús qeju kab'laj t-xnaq'tzb'en kyjunalx ex tma kye: <pb/>—Kyb'intze, ja'lo qo jawix tuj tnam Jerusalén, ex kjapunel tkyaqilju tz'ib'amaj wi'je kyu'n t-sanjel Dios, aqine sk'o'maj qine tu'n Dios tu'n ntene kyuk'il xjal.", "32": "Chin xel q'o'ne tuj kyq'ab' stranjer xjal, ex chin okel xmayine kyu'n, ex chin okel yaso'ne, ex k'okel tzub'an tuj nwitze.", "33": "Ex nb'ajlenxi k'ixb'isa'ne, chin b'el b'yo'ne kyu'n; ex tuj toxin q'ij chin jawil anq'ine.", "34": "<pb/>Atzun kye t-xnaq'tzb'en minti' el kynik' ti'j jlu, tu'nju myaxix clar ela tuj kywitz, ex minti' ex tuj kywi' aju tzaj q'ma'n kye.", "35": "<pb/>Tejtzun tpon laq'e' Jesús ttxa'n tnam Jericó, at jun moẍ q'uqltoq ttzi b'e, in qanin tkotz.", "36": "Tej tb'inte moẍ nim xjal in che b'et tuj b'e, xi tqanin kye xjal ti t-xilen jlu.", "37": "Xitzun kyma'n xjal te: <pb/>—Tzul Jesús aj Nazaret, che chi.", "38": "<pb/>Atzunte moẍ jaw sch'in: <pb/>—Jesús, Tk'wa'l David, q'aq'antz tk'u'ja wi'je, chi xjal.", "39": "<pb/>Ex aqeju nejni twitz Jesús e ok ten ilil ti'j moẍ tu'n mi'n tq'ajt; atzunte moẍ mas jaw sch'in kyuwxix, ex tma: <pb/>—Aya Tk'wa'l David, q'aq'antz tk'u'ja wi'je.", "40": "<pb/>We'tzun Jesús ex xi tma'n kye xjal tu'n ttzaj q'i'n moẍ. Tejtzun tul laq'e' moẍ, xi tqanin Jesús te:", "41": "<pb/>—¿Alkye tajb'ila tu'n nb'inchanteye teya? <pb/>Atzunte moẍ tma: <pb/>—Tat, wajb'ile tu'n tjaqet nwitze.", "42": "<pb/>Xitzun tma'n Jesús te: <pb/>—Ma jaqet twitza; tu'nju ma tokslaya ma b'anixa.", "43": "<pb/>Jurat jaqet twitz moẍ; ex ok lpe' ti'j Jesús ex jaw tnimsa'n tb'i Dios; ex kykyaqil xjal tej kylonte jlu, xi kyq'o'n chjonte te Dios."}