{"1": "<pb/>Ch'ixtoq Xjan Q'ij, atzun q'ij tu'n kywa'n xjal pan minti' t-samel tuj tu'n tjaw mal tk'u'j.", "2": "Atzun kye nejenel kye pal kyxol xjal judiy kyuk'ix qe xnaq'tzal ti'j ley in che jyontoq tumel tza'n tten tu'n tkub' b'yet Jesús; ex in che xob'toq kywitz xjal.", "3": "<pb/>Okxtzun Satanás tuj tanmi Judas Iscariote, jun kyxol qeju kab'laj t-xnaq'tzb'en Jesús.", "4": "Ex xi' Judas yolil kyuk'il nejenel kye pal kyxol xjal judiy ex kyuk'il qe nejenel kye polisiy tuj tja Dios, tza'n tten tu'n t-xi q'o'n Jesús tuj kyq'ab' tu'n.", "5": "Atzun kye e jaw tzalaj, ex b'ant ti'j kyu'n kyxolx tu'n t-xi kyq'o'n pwaq te Judas.", "6": "Ex xi ttziyan Judas kye, ex ok ten jyolte tumel tza'n tten tu'n t-xi q'o'n Jesús tu'n tuj kyq'ab' pal, minti' che b'in xjal ti'j.", "7": "<pb/>Ex o kanun aju ninq'ij tu'n kywa'n xjal pan minti' t-samel tuj tu'n tjaw mal tk'u'j, atzun q'ij lu ilxix ti'j tu'n tkub' b'yet ju tal ẍne'l tu'n tik'set Xjan Q'ij.", "8": "Xitzun sama'n Pedro tuk'ix Juan tu'n Jesús, ex xi tma'n kye: <pb/>—Kyxi'ye, kyb'inchame wab'j te Xjan Q'ij tu'ntzun qwa'n ti'j.", "9": "<pb/>Atzun kye xi kyqanin te: <pb/>—¿Jatumtzun tajb'ila tu'n tb'aj qb'incha'ne?", "10": "<pb/>Xi tma'n Jesús kye: <pb/>—Ok kyokxe tuj tnam, k'okel kyk'ulb'an kyib'e tuk'il jun xinaq q'i'n jun ẍoq' a' tu'n; che lpexe ti'j tu'n kypone tuj ja jatum k'okex,", "11": "ex kymanxe te tajaw ja: Chi xnaq'tzal in tma'n teya kyja': ¿Alkye jun kol ja jatum tu'n nwa'ne kyuk'il nxnaq'tzb'ene tu'n tik'set Xjan Q'ij?", "12": "Ktzajeltzun tyek'un jun tkab' kolin ja ma'xix, b'animaj tten; atzun kyb'inchame wab'j.", "13": "<pb/>E je'xtzun ex knet tkyaqil kyu'n ik tza'n xi tma'n Jesús kye; ex b'aj kyb'incha'n wab'j tu'n tik'set Xjan Q'ij.", "14": "<pb/>Tej tpon or, kub' qe' Jesús ti'j mes kyuk'ix qe apostol.", "15": "Xitzun tma'n Jesús kye: <pb/>—Wajb'ilxixe tu'n nwa'ne kyuk'ile tu'n tik'set Xjan Q'ij na'nxtoq nkyime.", "16": "Ex kxel nma'ne kyeye, mlay chin wa'ntle juntl maj ti'j wab'j lu, maxitzun chin wa'le juntl maj junx kyuk'ile tuj tq'ijlalil ok tul tkawb'il Dios.", "17": "<pb/>Ex jaw ttzyu'n ju vas, xi tq'o'n chjonte te Dios ex tma: <pb/>—Kytzyunxe jlu, ex kysipanxe kyxolxe;", "18": "ex kxel nma'ne kyeye, mlay txi nk'a'ntle juntl maj ta'l twitz uva lu, maxitzun kxel nk'a'ne juntl maj ok tjapun tq'ijlalil ok tul tkawb'il Dios.", "19": "<pb/>Ex jaw ttzyu'n ju pan, xi tq'o'n chjonte te Dios, kub' tpiẍk'u'n, xi tq'o'n kye, ex tma: <pb/>—Atzun nximlale jlu kjawil q'o'n twitz crus tu'n tten kolb'il kyeye; kyb'inchame jlu te nab'l weye.", "20": "<pb/>Ax ikx jaw ttzyu'n Jesús ju vas tb'ajlenxi wa'n, ex tma: <pb/>—Aju tku'x tuj vas lu, atzun ak'aj yol ma kyaj b'ant ti'j tu'n Dios kyuk'ile, ex aju nchk'ele k'elel chitj te kolb'il kyeye, atzunju k'okel te kyuwsab'l teju yol lu.", "21": "Ex aju xjal kxel q'onte weye tuj kyq'ab' xjal, lu at wuk'ile ti'j mes.", "22": "Ax tok chin xel q'o'ne tuj kyq'ab' xjal ik tza'nx b'animaj ti'j, aqine sk'o'maj qine tu'n Dios tu'n ntene kyuk'il xjal; ex b'ek'b'il twitz aju xjal kxel q'onte weye tuj kyq'ab' xjal.", "23": "<pb/>Atzun kye t-xnaq'tzb'en e ok ten qanilte kyxolx alkye jun kxel q'onte Jesús tuj kyq'ab' xjal.", "24": "<pb/>Ex jaw jun yol kyxol xnaq'tzb'en ti'j alkye jun tu'n tten mas toklen kyxol.", "25": "Atzunte Jesús xi tma'n kye: <pb/>—Qe rey kye nasyon kyuw in che kawin kyib'aj xjal; ex qe nejenel ate' kyuj nno'k q'o'n kyb'i mejor xjal qe.", "26": "Atzun kyeye mlay che oke ikju; aju mas at toklen kyxole, q'o'nk tib' ik tza'n k'wa'lx ta'; ex aju nejenel kyxole, q'o'nk tib' ik tza'n jun ajb'el.", "27": "Ex ¿alkye mas at toklen, apeju in kub' qe' ti'j mes tu'n twa'n, ex qa aju tok te ajb'el? ¿Myapelo aju in kub' qe' ti'j mes? Ex aqine atine kyxole ik tza'n jun ajb'el.", "28": "<pb/>Atzun kyeye kukx ma che tene wuk'ile tuj yajb'il weye.", "29": "Kyja'tzun, kxel nq'o'ne kyoklene tu'n kykawine, ik tza'n weye ma tzaj q'o'n woklene tu'n Nmane tu'n nkawine,", "30": "che wa'le ex che k'ale twi' nmese tuj nkawb'ile, ex che b'el qe'ye tuj q'uqb'il tu'n kykawine kyib'aj kab'laj k'loj kyiyjil aj Israel.", "31": "<pb/>Ax ikx tma Qajaw: <pb/>—Simón, Simón, lu ma che qaninjtze tu'n Satanás tu'n kyoke tuj sarand ik tza'n triw;", "32": "ex ma chin kub'sane twitz Dios ti'ja tu'n mi'n tkub' numja tuj tokslab'la; oktzun tjaw twab'an tib'a juntl maj, kyuwsama qe termaniya.", "33": "<pb/>Xi tma'n Simón te: <pb/>—Tat, lu qine lu tu'n nxi'ye tuk'ila qa tuj pres ex qa tu'n nkyime junx tuk'ila.", "34": "<pb/>Xi tma'n Jesús te: <pb/>—Kxel nma'ne teya Pedro, na'nxtoq ttzaj oq' tzek' ja'lo, kb'el tewana ox maj qa minti' ojtzqi'n qine tu'na.", "35": "<pb/>Ex xi tqanin Jesús kye t-xnaq'tzb'en: <pb/>—Tej kyxi nsama'ne minti' kych'u'ẍe, ex minti' kypaye, ex minti' kyxajb'iye, ¿atpe jun minti' o kanun kyeye? Atzun kye xi kytzaq'we'n: <pb/>—Tkyaqil o kanun, che chi.", "36": "<pb/>Xitzun tma'n Jesús kye: <pb/>—Ja'lotzun alkye at tch'u'ẍ, b'a'n tu'n t-xi ti'n tuk'ix tpa; ex alkye minti' t-spad, k'ayinx tchikyet ex laq'ontz jun t-spad.", "37": "Ex kxel nma'ne kyeye, ilxix ti'j tu'n tjapun wi'je aju tz'ib'amaj tuj Tu'jil, in tma'n kyja': Kyxol qe mya b'a'n ok te tajlal, chi tuj Tu'jil. Ex tkyaqilju tz'ib'amaj wi'je il ti'j tu'n tjapun.", "38": "<pb/>Atzun kye kyma: <pb/>—Tat, at kab'e spad lu. <pb/>Ex tma Jesús kye: <pb/>—Akux jlu.", "39": "<pb/>Etztzun Jesús, ex xi' twi witz Olivos ik tza'nx tmod; ax ikx qe t-xnaq'tzb'en e je'x lpe' ti'j.", "40": "Tejtzun tkanun ma chixin, xi tma'n kye: <pb/>—Che na'ne Dios tu'n mi'n kyoke tuj joyb'il kyi'je.", "41": "<pb/>Ex el laq'e' Jesús kytxlaj b'alo te kab' ox ech; ex kub' ẍmeje', ok ten na'l Dios,", "42": "ex tma: <pb/>—Tat, qa tajb'ila chin tkloma tu'n mi'n tik'x ju k'ixk'oj lu wu'ne; ex kuchiwt mi'n b'ant aju weye wajb'il, o'kx aju teya tajb'ila, chi Jesús.", "43": "<pb/>[Kub'tzun tyek'un tib' jun anjel tzajni tuj kya'j ul q'olte tipun.", "44": "Ex tej toktoq Jesús tuj k'ixk'oj, mas o na'n Dios tu'n tkyaqil tipun; ex tzaj a' ti'j ik ke'yin ik tza'n nmaq txutpin chik' e kub' tz'aq twitz tx'otx'.]", "45": "<pb/>Jawtzun we' tb'ajlenxi na'n Dios, ul kyuk'il qe t-xnaq'tzb'en, ex e knet tu'n in che tan tu'n tlaj kyb'is.", "46": "Xitzun tma'n kye: <pb/>—¿Tiqu'n in che tane? Che we'ktze, ex che na'ne Dios tu'ntzun mi'n kyoke tuj joyb'il kyi'je, chi Jesús.", "47": "<pb/>Kukxtoq tyolin Jesús tej kypon nim xjal; nejni Judas kywitz, jun kyxol qeju kab'laj xnaq'tzb'en; ex pon laq'e' ttxlaj Jesús tu'n tel ttz'ub'an twitz.", "48": "Xitzun tma'n Jesús te: <pb/>—Judas, ¿maj noq tu'nju nne'l ttz'ub'ana nwitze in chinx tq'o'na tuj kyq'ab' xjal, aqine sk'o'maj qine tu'n Dios tu'n ntene kyuk'il xjal?", "49": "<pb/>Ex atzun qeju ate'toq tuk'il Jesús tej kylonte kyja'toq ttzyet, xi kyma'n te: <pb/>—Tat, ¿okpe che okel qtx'emine qe jlu tu'n spad?", "50": "<pb/>Ex at jun kyxol ok ttx'emin jun tmajen ju nejenel kye pal, ex b'i'x el t-ẍkyin tuj tb'anq'ab'.", "51": "Tmatzun Jesús kye: <pb/>—Kukx ttenju. <pb/>Oktzun tmako'n Jesús t-ẍkyin majen, ex b'anix tu'n.", "52": "Ex xi tma'n Jesús te nejenel kye pal kyxol judiy ex kye nejenel kye polisiy tuj tja Dios ex kye kytijil xjal aqeju otoq che ul tzyul te: <pb/>—¿Maj ma che tzaje tzyul weye q'i'n spad kyu'ne tuk'ix tze', mer ik tza'n eleq' qine tuj kywitze?", "53": "Tej atintoqe kyuk'ile tkyaqil q'ij tuj tja Dios, minti' in tzaj kytzyu'ne; ex atzun or jlu tu'n kyb'inchanteye kyajb'ile, ex atzun or tu'n tkawin tipumal qlolj.", "54": "<pb/>Tzyettzun Jesús kyu'n, xi kyi'n tja nejenel kye pal kyxol judiy. Atzunte Pedro najchaq xi lpe'.", "55": "Ex kub' kyq'o'n q'aq' tmijil ttxa'n pe'n, ex e kub' qe' ti'j q'aq'; ax ikx te Pedro kub' qe' kyxol.", "56": "Oktzun tke'yin jun txin criad q'uqltoq Pedro ti'j q'aq', ax ok b'aj twitz ti'j, ex tma: <pb/>—Ax ajun te jlu o ten tuk'il Jesús.", "57": "<pb/>Ex kub' tewan Pedro ex tma: <pb/>—Txin, minti' ojtzqi'n twitz xjal lu wu'ne.", "58": "<pb/>Matoq ch'in tuj, o ilwaj Pedro tu'n juntl xjal, ex tma: <pb/>—Ax ajun teya kyxol qe jlu. <pb/>Xi ttzaq'we'n Pedro: <pb/>—Xinaq, mya ajun we qin.", "59": "<pb/>Ex tb'ajlenxi jun or tkyuwsa juntl ex tma: <pb/>—Ax tok, ikx te jlu o ten tuk'il Jesús porke aj Galilea.", "60": "<pb/>Xitzun tma'n Pedro te: <pb/>—Xinaq, minti' b'a'n wu'ne aju in tma'na. <pb/>Ex tzaj oq' naj tzek' matoq in yolin Pedro.", "61": "Ajtztzun meltz'aj twitz Qajaw, ex tzaj tke'yin twitz Pedro; ex ul ti'j tk'u'j Pedro ti'j ju tyol Qajaw otoq txi tma'n te: Na'nxtoq ttzaj oq' tzek' ja'lo, kb'el tewana ox maj qa minti' ojtzqi'n qine tu'na.", "62": "Etztzun laq'e' Pedro ti'jtze, ex jaw oq'xix wen.", "63": "<pb/>Atzun kye xinaq tzyu'ntoq Jesús kyu'n, in che xmayintoq ti'j ex ok kyb'ju'n.", "64": "Ok kymaqsi'n twitz, [ex ok kytz'ajan twitz,] ex xi kyqanin te: <pb/>—Q'mantza, ¿alkye ma tz'ok b'jun teya? Che chi.", "65": "<pb/>Ex in kyma'n nimku yol te xmayb'il te.", "66": "<pb/>Ex tej qsqix, b'aj kychmon kyib' qe kytijil xjal judiy kyuk'ix qe nejenel kye pal kyxol xjal judiy ex qe xnaq'tzal ti'j ley, tzaj kyi'n Jesús kywitz Aj Sanjelal kye xjal judiy, ex xi kyqanin te:", "67": "<pb/>—Q'mantza qeye, ¿apeya ju Crist aju at toklen tu'n Dios? Che chi. <pb/>Xi ttzaq'we'n Jesús kye: <pb/>—Qa ma txi nma'ne kyeye, mlay txi kyoksla'ne.", "68": "Ax ikx qa ma txi nqanine kyeye, mlay tzaj kytzaq'we'ne, [ex mlay chin tzaj kytzoqpi'ne.]", "69": "Ex texju ja'lo, chin b'el qe'ye tuj b'anq'ab'aj ttxlaj Dios nim tipumal, aqine sk'o'maj qine tu'n Dios tu'n ntene kyuk'il xjal.", "70": "<pb/>Xitzun kyqanin kykyaqil te: <pb/>—¿Apetzun aya tk'wa'l Dios? <pb/>Xi tma'n Jesús kye: <pb/>—Aqine, ik tza'n ma kymaye.", "71": "<pb/>Atzun kye kyma: <pb/>—¿Ti til txqantl testiw qe? Ax qo' ma qo b'inte tyol."}