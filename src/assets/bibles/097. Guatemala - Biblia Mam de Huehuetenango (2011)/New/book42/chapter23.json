{"1": "<pb/>E jawtzun we' kykyaqil, xi kyi'n Jesús twitz Pilato.", "2": "<pb/>Ex e ok ten si'mil yol ti'j, ex kyma: <pb/>—Aju xjal lu ma knet qu'ne in xitun kynab'l qxjalile. In tma'n tu'n mi'n qchojone te gobierni, ax ikx in tma'n qa ate ju Crist aju at toklen tu'n Dios, ex in tma'n qa axte rey.", "3": "<pb/>Xitzun tqanin Pilato te Jesús: <pb/>—¿Apetzuna rey kye xjal judiy? <pb/>Xi ttzaq'we'n Jesús: <pb/>—Aqine, ik tza'n ma tmaya.", "4": "<pb/>Xitzun tma'n Pilato kye nejenel kye pal kyxol judiy ex kye xjal: <pb/>—Ma tz'el nnik'e ti'j minti' jun til xjal lu.", "5": "<pb/>Atzun kye kykyuwsaxix kyib' ex kyma: <pb/>—Ate jlu in b'aj ttxalpu'n kynab'l xjal, ex in tq'o'n xnaq'tzb'il kye kykyaqil xjal tuj tx'otx' Judea, tzaj xe't tu'n tuj tx'otx' Galilea ax ikx ma tzul tzalu.", "6": "<pb/>Tejtzun tb'inte Pilato jlu, xi tqanin kye qa aj Galilea te Jesús.", "7": "Tejtzun tb'inte Pilato qa aj Galilea te Jesús, xi t-sama'n tuk'il Herodes, porke ate Herodes toktoq te gobernador tuj Galilea ex otoq tzul tuj Jerusalén tuj q'ij lu.", "8": "Tej tke'yinte Herodes twitz Jesús, nimxix o tzalaj; tu'nju otoq tz'el q'ij o tajb'e tu'n tke'yinte; tu'nju otoq tb'i nimku tqanil ti'j Jesús, ex o tajb'e tu'n tke'yinte jun señ in tb'incha'n.", "9": "Ex xi t-xjelin Herodes nimku te, ex minti' jun xi ttzaq'we'n Jesús.", "10": "Ex e pon qe nejenel kye pal kyxol xjal judiy kyuk'ix qe xnaq'tzal ti'j ley, in che si'min yol ti'j kyuwxix.", "11": "Atzunte Herodes kyuk'ix qe t-soldad el kyik'un, ex e ok ten xmayil ti'j, ok kyq'o'n jun t-xb'alun tb'anilxix; ex ajtz t-sama'n Herodes juntl maj Jesús tuk'il Pilato.", "12": "Ex ok kyamiwin kyib' Pilato tuk'il Herodes tujx ju q'ij lu; atzun nej kyajq'ojtoq kyib'.", "13": "<pb/>E b'ajtzun tchmo'n Pilato qe nejenel kye pal kyxol xjal judiy kyuk'ix qe aj sanjelal kyuk'ix qe xjal,", "14": "ex xi tma'n kye: <pb/>—Ma tzul kyi'ne aju xinaq lu nwitze, in kyma'ne qa noq in xitun kynab'l xjal; ex tej sok tuj xjel wu'ne kywitze, minti' ma knet jun til xjal lu wu'ne ti'j tkyaqilju in kyma'ne ti'j.", "15": "Ax ikx te Herodes minti' ma knet jun til xjal lu tu'n, porke ma tz'ajtz t-sama'n juntl maj quk'il. Matzun kyile minti' jun mya b'a'n ma tb'incha xinaq lu tu'n tkyim.", "16": "Kb'ajel asyalit ex te tib'ajxi kxel ntzoqpi'ne, chi Pilato xi tma'n kye.", "17": "<pb/>[Ex tkub'toq jun ley kyu'n tu'n tetz ttzoqpi'n Pilato jun pres tuj teyle junjun Xjan Q'ij.]", "18": "Ex kykyaqil xjal e jaw sch'in junx ex kyma: <pb/>—Aju xjal lu b'a'n tu'n tkyim, atzun te Barrabás tzoqpi'mexa, che chi.", "19": "<pb/>Ate Barrabás presintoq kyu'n tu'n tlaj ok ten q'ojlel ti'j gobierni tuj tnam, ex tu'nju otoq kub' jun xjal tu'n.", "20": "Ex o yolin Pilato juntl maj kyuk'il, porke o tajb'e tu'n t-xi tzoqpi'n Jesús tu'n.", "21": "Atzun kye xjal mas e jaw sch'in juntl maj: <pb/>—E tjaw twitz crus. E tjaw twitz crus, che chi.", "22": "<pb/>Xitzun tma'n Pilato toxmaji'n kye: <pb/>—¿Tiqu'n? ¿Alkyetzun mya b'a'n ma tb'incha xjal lu? Minti' jun til ma knet wu'ne tu'n tkyim; kyja'tzun, kb'ajel asyalin, ex jurat kxel ntzoqpi'ne, chi Pilato.", "23": "<pb/>Atzun kye kukx e jaw sch'in wen, xi kyqanin tu'n tjaw q'o'n Jesús twitz crus. Kub'tzun ti'j tnab'l Pilato kyu'n xjal [ex kyu'n qe nejenel kye pal kyxol xjal judiy,] tu'nju in jaw tq'ajq'ajel kywi' nimxix.", "24": "Xitzun tma'n Pilato tu'n tb'ant aju in kyqanin;", "25": "kyja'tzun tten etz tzoqpi'n Barrabás tu'n Pilato, aju xi kyqanin tu'n tetz tzoqpi'n, porke tokx Barrabás tuj pres tu'n tlaj o q'ojin ti'j gobierni ex tu'n tlaj jun xjal kub' tu'n; xitzun q'o'n Jesús tuj kyq'ab' xjal tu'n Pilato tu'n kyb'inchante ti'j noq alkye kyajb'il.", "26": "<pb/>Xitzun q'i'n Jesús kyu'n, ex tzaj kytzyu'n jun xjal aj Sirene, Simón tb'i, tzajni tuj kojb'il, ex xi kyq'o'n crus te tu'n t-xi tiqan ex lepchix tu'n t-xi' ti'j Jesús.", "27": "<pb/>Ex nim xjal e je'x lpe' ti'j Jesús, kyuk'ix nimku xu'j in che oq' ti'j ex in che wu'yin.", "28": "Ajtztzun tke'yin Jesús kywitz ex xi tma'n kye: <pb/>—Aqeye xu'j aj Jerusalén, mi'n che oq'e wi'je, o'kx che oq'e kyi'jxe ex kyi'j qe kyale.", "29": "Porke tzul q'ij ok kyma' xjal: Mas b'a'n kye xu'j mib'an che alin, ex mas b'a'n kye xu'j minti' tzaj kyal ex minti' o ch'u'n kyal kyi'j.", "30": "Oktzun kxel kyma'n xjal kye witz: Kytzaj tz'aqe qib'aje; ex kxel kyma'n kye tal witz: Qo kyewan kub'e, che chilo.", "31": "Ex qa in kyb'incha'n jlu tuj tq'ijlalil cha'x tze', ¿yajtzun tuj tq'ijlalil tzqij tze', titzun kb'ajel? Chi Jesús.", "32": "<pb/>Ax ikx xi kyi'n kab'etl xjal b'inchal mya b'a'n qe tu'n kykub' b'yo'n junx tuk'il Jesús.", "33": "Tejtzun kykanun tuj lugar Tb'aqil Wib'aj tb'i, atzun jaw q'o'n Jesús twitz crus, ex kyuk'ix qeju xjal b'inchal mya b'a'n e jaw q'o'n twitz crus, jun tuj tb'anq'ab' Jesús, ex juntl tuj tnayaj.", "34": "Tejtzun tjaw q'o'n Jesús twitz crus o na'n Dios ex tma: <pb/>—Tat, najsama kyil xjal lu, porke minti' nne'l kynik' ti'j ju in kyb'incha'n. <pb/>Ex jaw kyi'n soldad swert ti'j t-xb'alun Jesús alkye tu'n t-xi ti'n junjun, ex b'aj kysipan kyxolx.", "35": "Ex qe xjal in che ke'yintoq, kyuk'ix qe aj sanjelal, in che xmayintoq ti'j ex in kyma'n: <pb/>—Qe txqantl xjal e klet tu'n; klomtzun tib' ja'lo qa ax tok ate ju Crist aju sk'o'maj tu'n Dios.", "36": "<pb/>Ax ikx qe soldad in che xmayintoq ti'j, e je'x laq'e' ttxlaj ex ok kyo'yin vinagre te,", "37": "ex xi kyma'n te: <pb/>—Qa aya rey kye xjal judiy, klom tib'a.", "38": "<pb/>Ax at jun yol tz'ib'an [tuj yol griego ex tuj latín ex tuj hebreo,] jax kyq'o'n twitz crus, in tma'n: Ate jlu Rey kye xjal judiy.", "39": "<pb/>Ex at jun b'inchal mya b'a'n, aju yob'intoq twitz crus, ok ten xmayil ti'j Jesús chi kyja': <pb/>—Qa aya ju Crist aju at toklen tu'n Dios, klom tib'a, ax ikx qeye qo tkloma, chi xjal.", "40": "<pb/>Atzunte juntl xjal ok tilin tuk'il, ex xi tma'n te: <pb/>—¿Maj minti' in xob'a twitz Dios, ex ax tcastiwoya tkub' tuk'il ju xjal lu?", "41": "Ax tok, qe in qo yajlanjtz tuj tumelxix, porke ma qk'am qcastiw tu'n tlaj qb'inchb'en; atzunte xjal lu minti' jun mya b'a'n o tb'incha, chi xjal.", "42": "<pb/>Ex xi tma'n te Jesús: <pb/>—Jesús, b'i'x chin ule ti'j tk'u'ja ok tula tu'n tkawina.", "43": "<pb/>Atzunte Jesús xi tma'n te: <pb/>—Ax tok kxel nma'ne teya: B'i'x ja'lo ktela wuk'ile tuj lugar te nim tzalajb'il Paraíso tb'i.", "44": "<pb/>Ch'ixtoq tpon chilkuq'ij kub' qloljix tkyaqil twitz tx'otx', texi las tres te qale tel spik'e'.", "45": "Ok yupj twitz q'ij, ex aju nintz xb'alun tkub' te maqb'il tuj tmij tja Dios b'i'x kub' sb'it'j tuj tmijil.", "46": "Jawtzun tq'ajq'ajel twi' Jesús kyuwxix ex tma: <pb/>—Nman, tuj tq'ab'a kxel woqxenane wanmiye, chi Jesús. <pb/>Ex tej tb'aj tma'n jlu, kyimtzun.", "47": "<pb/>Tejtzun tke'yinte capitán tej tb'aj jlu, jaw tnimsa'n tb'i Dios, ex tma: <pb/>—Axix tok, ate xjal lu tz'aqlxix.", "48": "<pb/>Ex tej kyke'yinte kykyaqil xjal jlu, aqeju otoq b'aj kychmon kyib', e ajtz meltz'aj, ok kyq'ajtza'n ttzi kyxu'k tu'n kyb'is.", "49": "Ex kykyaqil qeju ojtzqi'ntoq Jesús kyu'n, kyuk'ix qe xu'j otoq che ok lpe' ti'j Jesús tzajnix tuj Galilea, e kyaj ten najchaq in che ke'yin ti'j tkyaqil jlu.", "50": "<pb/>At jun xinaq José tb'i, aj Arimatea; atzun ta' tnam lu tuj tx'otx' Judea; ate xjal lu ajun kyxol Aj Sanjelal kye xjal judiy. B'a'n te xjal lu ex tz'aqlxix.", "51": "Ate José mya mojl tyol kyuk'il Aj Sanjelal ti'j ju b'aj kynak'u'n ti'j ex ti'j ju kyb'incha, porke in ayontoq ti'j tkawb'il Dios.", "52": "Ultzun José tuk'il Pilato, ex xi tqanin t-ximlal Jesús.", "53": "Tku'tzlenxi ti'n twitz crus, okx tb'alq'i'n tuj jun saq xb'alun, ex okx tq'o'n tuj jun pik laku'maj ik tza'n pantyón, na'nxtoq tokx q'o'n jun kyimni tuj jul lu.", "54": "Ex atzun q'ij tu'n tb'ant kyten xjal tu'n kyojlan tuj q'ij te ojlab'l, aju ch'ixtoq t-xe't.", "55": "<pb/>Ex aqeju xu'j otoq che tzaj tuk'il Jesús tuj Galilea e je'x lpe' ti'j José, ex o kyil aju pantyón ex tza'n tten okx q'o'n t-ximlal Jesús tuj.", "56": "Tejtzun kyul meltz'aj kyja, b'aj kyb'incha'n perjum ex tk'ok'jal t-sem tib'; ex e ojlan tuj q'ij te ojlab'l ik tza'nx in tma'n mandamyent."}