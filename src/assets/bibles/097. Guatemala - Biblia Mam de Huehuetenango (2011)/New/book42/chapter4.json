{"1": "<pb/>Ajtz meltz'aj Jesús ttzi nima Jordán, nojni tu'n Xewb'aj Xjan, ex xi q'i'n tu'n Xewb'aj Xjan tuj jun lugar minti' kynajb'il xjal tuj.", "2": "Axtzun kyaj ten 40 q'ij, ex ok tuj joyb'il ti'j tu'n tajaw il. Ex minti' o wa'n tuj 40 q'ij, ex tb'ajlenxi jlu, tzaj el tk'u'j.", "3": "Xitzun tma'n tajaw il te: <pb/>—Qa Tk'wa'l Diosa, q'manxa te ab'j lu tu'n tok te wab'j.", "4": "<pb/>Xi ttzaq'we'n Jesús: <pb/>—At jun yol in tma'n tuj Tu'jil: Mya noq o'kx tu'n wab'j k'anq'il xjal, [ax ikx jaku tz'anq'in xjal tu'n tkyaqil yol in tma'n Dios.]", "5": "<pb/>Xitzun q'i'n Jesús tu'n tajaw il twi' jun witz ma' twa'l, ex jurat naj xi tyek'un tkyaqil tnam twitz tx'otx' te.", "6": "Ex xi tma'n tajaw il te: <pb/>—Teya kxel nq'o'ne tkyaqil kyipumal tnam lu tuk'ix kyoklen; porke weye o tzaj q'o'n, ex kxel nq'o'ne noq al e wajb'ile.", "7": "Qa ma kub' ẍmeje'ya k'ulul nwitze, tkyaqil jlu kxel nq'o'ne teya, chi tajaw il.", "8": "<pb/>Ex xi ttzaq'we'n Jesús: <pb/>—[Pa'mil tib'a wi'je Satanás, porke] at jun yol in tma'n tuj Tu'jil: Twitz Qman tu'n kyk'ulune, aju Kydiose, ex o'kx te tu'n kyajb'ene, chi tuj Tu'jil.", "9": "<pb/>Xitzun q'i'n Jesús tu'n Satanás tuj tnam Jerusalén ex jax tq'o'n max twi' tja Dios, ex xi tma'n te: <pb/>—Qa Tk'wa'l Diosa xonku'x tib'a twitz tx'otx';", "10": "tu'nju at jun yol in tma'n tuj Tu'jil: <pb/><t>Kxel tma'n Dios kye t-anjel tu'n tok kwentina kyu'n.</t>", "11": "<t>Ktzyetela kyu'n tu'n kyq'ab' tu'n mi'n tok tokpaj tqana ti'j ab'j, chi tuj Tu'jil.</t>", "12": "<pb/>Xi ttzaq'we'n Jesús: <pb/>—Ax ikx at jun yol in tma'n tuj Tu'jil: Mi'n tz'ok kyq'o'ne Qman Dios tuj malb'il.", "13": "<pb/>Ex toklenxitzun Jesús tuj joyb'il ti'j tu'n tajaw il, el ti'n tgan ti'j noq te kab' q'ij.", "14": "<pb/>Aj meltz'aj Jesús, pon tuj tx'otx' Galilea, nojni tu'n tipumal Xewb'aj Xjan, ex el tqanil ti'j tuj tkyaqil tx'otx' Galilea.", "15": "Ex in tq'o'n xnaq'tzb'il kye xjal kyuj ja te k'ulb'il tuj junjun tnam ate' tuj tx'otx' Galilea, ex kykyaqil xjal in che yolin b'a'n ti'j.", "16": "<pb/>Pontzun Jesús tuj tnam Nazaret jatum o ch'iy: ex okx tuj ja te k'ulb'il tuj q'ij te ojlab'l ik tza'nx tmod, jaw we' ex jaw t-sch'i'n Tu'jil Tyol Dios.", "17": "Xi kyq'o'n xjal tu'jil Isaías te, aju t-sanjel Dios; ex tej tjaqet ju libro, knet tu'n jatum tz'ib'an qeju yol lu:", "18": "<pb/><t>T-xew Qman at wuk'ile, porke ma tzaj tq'o'n woklene tu'n t-xi nq'o'ne tqanil b'a'n kye meb'a: [ma chin tzaj sama'ne tu'n kyb'anix qeju in b'isun kyanmi,] ex tu'n t-xi npakb'a'ne kye pres tu'n kytzoqpet, ex tu'n tjaqet kywitz moẍ; ex tu'n kytzoqpet qeju in che yajlanjtz;</t>", "19": "<t>ex tu'n t-xi nq'o'ne tqanil ti'j tq'ijlalil tu'n tul kanun t-xtalb'il Qman, chi tuj Tu'jil.</t>", "20": "<pb/>Kub'tzun tb'alq'i'n Jesús aju u'j, aj tq'o'n teju xjal kwentil tuj ja te k'ulb'il, ex kub' qe'; kykyaqil qeju ate' tuj ja te k'ulb'il ok ten kywitz ti'j.", "21": "Oktzun ten Jesús q'malte kye: <pb/>—Ja'lo ma japun ju yol lu kywitze, aju tz'ib'amaj.", "22": "<pb/>Ex kykyaqil in che yolintoq b'a'n ti'j Jesús, ex in che lab'in ti'j ju yol in tzaj tma'n tb'anilxix, ex in kyma'n: <pb/>—¿Myapetzun tk'wa'l José jlu?", "23": "<pb/>Xitzun tma'n Jesús kye: <pb/>—Oklo ktzajel kyma'ne ju yol lu weye: Q'anan ok tib'a aya q'anal; ex tkyaqil b'i'n qu'ne aju tb'inchaya tuj tnam Capernaum, ax ikx b'inchama tzalu tuj ttanmiya, che chiloye.", "24": "<pb/>Pero ax tok kxel nma'ne kyeye minti' jun t-sanjel Dios in k'monjtz tuj tex ttanmi.", "25": "Ex ax tok kxel nma'ne kyeye, ate'toq nimku meb'a xu'j tuj tx'otx' Israel tuj tq'ijlalil tej tten Elías aju t-sanjel Dios, tej minti' tzaj jb'al ox ab'q'i tuk'il qaq xjaw, ex tzaj nim we'yaj tuj tkyaqil tx'otx' Israel;", "26": "pero minti' xi sama'n Elías tu'n Dios tu'n tpon kyuk'il meb'a xu'j tuj tx'otx' Israel, o'kx xi sama'n Elías tu'n tpon tuk'il jun meb'a xu'j tuj tnam Sarepta niqayin ttxlaj tnam Sidón.", "27": "Ax ikx nimku xjal tx'a'k kyi'j ate'toq tuj tx'otx' Israel tuj tq'ijlalil tej tten Eliseo aju t-sanjel Dios; ex mi jun o b'anix kyxol, noq o'kx Naamán b'anix, aju aj Siria, chi Jesús kye.", "28": "<pb/>Ex kykyaqil qeju ate'toq tuj ja te k'ulb'il tzaj nim kyq'oj tej kyb'inte jlu.", "29": "Ex e jaw tzoqpaj xjal, ex kylamo'n Jesús ttxa'n tnam, xi kyi'n ttxa'n xaq tu'n tex kyxo'n, ex atzun tkub' kytanmi twi' jun tal witz.", "30": "Atzunte Jesús etz kyxol, ex ik'tzun.", "31": "<pb/>Ex ku'pun Jesús tuj tnam Capernaum tuj tx'otx' Galilea; ex xi tq'o'n xnaq'tzb'il kye xjal tuj q'ij te ojlab'l.", "32": "Ex qe xjal in che lab'intoq ti'j ju t-xnaq'tzb'il porke nim toklen ju tyol.", "33": "<pb/>Ex attoq jun xinaq tuj ja te k'ulb'il at jun ju'ẍ tuj tanmi, jaw tq'ajq'ajel twi' kyuw ex tma:", "34": "—Qo tq'onkja, ¿ti toklena qi'je, Jesús aj Nazaret? ¿Maj ma tzula tu'n qnaje tu'na? B'a'n wu'ne alkyeya, aya xjan Tk'wa'l Dios, chi ju'ẍ.", "35": "<pb/>Xi tmayo'n Jesús aju ju'ẍ, ex tma: <pb/>—K'ol ttzi'ya, tetza tuj tanmi xjal, chi Jesús. <pb/>Ex kub' xo'n xjal twitz tx'otx' tu'n ju'ẍ kywitz txqantl xjal, etz ju'ẍ tuj tanmi xjal ex minti' k'ixb'i xjal tu'n.", "36": "B'i'x e jaw sek'paj kykyaqil xjal, in che yolintoq kyxolx ex in kyma'n: <pb/>—¿Ti t-xilen ju yol lu? Ate xjal lu at toklen ex at tipumal tu'n t-xi tma'n kye ju'ẍ tu'n kyetz, ex in che etz tu'n, che chi xjal.", "37": "<pb/>Ex el tqanil ti'j Jesús kyuj txqantl tnam ate' tuj tx'otx' Galilea.", "38": "<pb/>Etztzun Jesús tuj ja te k'ulb'il, okx tuj tja Simón. Atzunju xu'j tji' Simón yab'toq tu'n nim kyaq; ex e kub'san twitz Jesús ti'j ju yab'.", "39": "Kub' mok'e' Jesús twitz yab', xi tmayo'n kyaq; b'i'x ik' kyaq ti'j xu'j, ex jurat jaw we' ex ok ten xu'j ajb'el kye.", "40": "<pb/>Tej tex q'ij, kykyaqil qe xjal attoq yab' tuj kyja, noq alkyex txkaj kyyab'il, e tzaj kyi'n twitz Jesús. Atzunte Jesús kub' tq'o'n tq'ab' kyib'aj kykyaqil, ex e b'anix tu'n.", "41": "Ax ikx in che etztoq ju'ẍ tuj kyanmi nimku xjal, in che sch'in ju'ẍ ok kyetz ex in kyma'n: <pb/>—Aya Tk'wa'l Dios. <pb/>Ex e je'x tmayo'n Jesús qe ju'ẍ ex minti' xi tq'o'n amb'il tu'n kyyolin, porke b'a'ntoq kyu'n qa ate Jesús ju Crist aju at toklen tu'n Dios.", "42": "<pb/>Tej qsqix, ex Jesús, xi' tuj jun lugar minti' kynajb'il xjal tuj; ex qe xjal in che jyontoq ti'j, ex e pon tuk'il, o kyajb'e tu'n mi'n tel tpa'n tib' kyi'j.", "43": "Atzunte Jesús xi tma'n kye: <pb/>—Ax ikx kyuj txqantl tnam ilxix ti'j tu'n t-xi npakb'ane tqanil b'a'n ti'j tkawb'il Dios; ex atzun waq'une ma chin tzaj sama'ne, chi Jesús.", "44": "<pb/>Kyja'tzun tten kukx in pakb'an Jesús kyuj ja te k'ulb'il tuj tx'otx' Galilea."}