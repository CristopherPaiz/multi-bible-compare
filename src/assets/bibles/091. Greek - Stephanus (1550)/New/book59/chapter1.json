{"1": "ιακωβοϲ θεου και κυριου ιηϲου χριϲτου δουλοϲ ταιϲ δωδεκα φυλαιϲ ταιϲ εν τη διαϲπορα χαιρειν", "2": "παϲαν χαραν ηγηϲαϲθε αδελφοι μου οταν πειραϲμοιϲ περιπεϲητε ποικιλοιϲ", "3": "γινωϲκοντεϲ οτι το δοκιμιον υμων τηϲ πιϲτεωϲ κατεργαζεται υπομονην", "4": "η δε υπομονη εργον τελειον εχετω ινα ητε τελειοι και ολοκληροι εν μηδενι λειπομενοι", "5": "ει δε τιϲ υμων λειπεται ϲοφιαϲ αιτειτω παρα του διδοντοϲ θεου παϲιν απλωϲ και μη ονειδιζοντοϲ και δοθηϲεται αυτω", "6": "αιτειτω δε εν πιϲτει μηδεν διακρινομενοϲ ο γαρ διακρινομενοϲ εοικε κλυδωνι θαλαϲϲηϲ ανεμιζομενω και ριπιζομενω", "7": "μη γαρ οιεϲθω ο ανθρωποϲ εκεινοϲ οτι ληψεται τι παρα του κυριου", "8": "ανηρ διψυχοϲ ακαταϲτατοϲ εν παϲαιϲ ταιϲ οδοιϲ αυτου", "9": "καυχαϲθω δε ο αδελφοϲ ο ταπεινοϲ εν τω υψει αυτου", "10": "ο δε πλουϲιοϲ εν τη ταπεινωϲει αυτου οτι ωϲ ανθοϲ χορτου παρελευϲεται", "11": "ανετειλε γαρ ο ηλιοϲ ϲυν τω καυϲωνι και εξηρανε τον χορτον και το ανθοϲ αυτου εξεπεϲε και η ευπρεπεια του προϲωπου αυτου απωλετο ουτω και ο πλουϲιοϲ εν ταιϲ πορειαιϲ αυτου μαρανθηϲεται", "12": "μακαριοϲ ανηρ οϲ υπομενει πειραϲμον οτι δοκιμοϲ γενομενοϲ ληψεται τον ϲτεφανον τηϲ ζωηϲ ον επηγγειλατο ο κυριοϲ τοιϲ αγαπωϲιν αυτον", "13": "μηδειϲ πειραζομενοϲ λεγετω οτι απο του θεου πειραζομαι ο γαρ θεοϲ απειραϲτοϲ εϲτι κακων πειραζει δε αυτοϲ ουδενα", "14": "εκαϲτοϲ δε πειραζεται υπο τηϲ ιδιαϲ επιθυμιαϲ εξελκομενοϲ και δελεαζομενοϲ", "15": "ειτα η επιθυμια ϲυλλαβουϲα τικτει αμαρτιαν η δε αμαρτια αποτελεϲθειϲα αποκυει θανατον", "16": "μη πλαναϲθε αδελφοι μου αγαπητοι", "17": "παϲα δοϲιϲ αγαθη και παν δωρημα τελειον ανωθεν εϲτι καταβαινον απο του πατροϲ των φωτων παρ ω ουκ ενι παραλλαγη η τροπηϲ αποϲκιαϲμα", "18": "βουληθειϲ απεκυηϲεν ημαϲ λογω αληθειαϲ ειϲ το ειναι ημαϲ απαρχην τινα των αυτου κτιϲματων", "19": "ωϲτε αδελφοι μου αγαπητοι εϲτω παϲ ανθρωποϲ ταχυϲ ειϲ το ακουϲαι βραδυϲ ειϲ το λαληϲαι βραδυϲ ειϲ οργην", "20": "οργη γαρ ανδροϲ δικαιοϲυνην θεου ου κατεργαζεται", "21": "διο αποθεμενοι παϲαν ρυπαριαν και περιϲϲειαν κακιαϲ εν πραυτητι δεξαϲθε τον εμφυτον λογον τον δυναμενον ϲωϲαι ταϲ ψυχαϲ υμων", "22": "γινεϲθε δε ποιηται λογου και μη μονον ακροαται παραλογιζομενοι εαυτουϲ", "23": "οτι ει τιϲ ακροατηϲ λογου εϲτι και ου ποιητηϲ ουτοϲ εοικεν ανδρι κατανοουντι το προϲωπον τηϲ γενεϲεωϲ αυτου εν εϲοπτρω", "24": "κατενοηϲε γαρ εαυτον και απεληλυθε και ευθεωϲ επελαθετο οποιοϲ ην", "25": "ο δε παρακυψαϲ ειϲ νομον τελειον τον τηϲ ελευθεριαϲ και παραμειναϲ ουτοϲ ουκ ακροατηϲ επιληϲμονηϲ γενομενοϲ αλλα ποιητηϲ εργου ουτοϲ μακαριοϲ εν τη ποιηϲει αυτου εϲται", "26": "ει τιϲ δοκει θρηϲκοϲ ειναι εν υμιν μη χαλιναγωγων γλωϲϲαν αυτου αλλ απατων καρδιαν αυτου τουτου ματαιοϲ η θρηϲκεια", "27": "θρηϲκεια καθαρα και αμιαντοϲ παρα τω θεω και πατρι αυτη εϲτιν επιϲκεπτεϲθαι ορφανουϲ και χηραϲ εν τη θλιψει αυτων αϲπιλον εαυτον τηρειν απο του κοϲμου"}