{"1": "παυλοϲ δεϲμιοϲ χριϲτου ιηϲου και τιμοθεοϲ ο αδελφοϲ φιλημονι τω αγαπητω και ϲυνεργω ημων", "2": "και απφια τη αγαπητη και αρχιππω τω ϲυϲτρατιωτη ημων και τη κατ οικον ϲου εκκληϲια", "3": "χαριϲ υμιν και ειρηνη απο θεου πατροϲ ημων και κυριου ιηϲου χριϲτου", "4": "ευχαριϲτω τω θεω μου παντοτε μνειαν ϲου ποιουμενοϲ επι των προϲευχων μου", "5": "ακουων ϲου την αγαπην και την πιϲτιν ην εχειϲ προϲ τον κυριον ιηϲουν και ειϲ πανταϲ τουϲ αγιουϲ", "6": "οπωϲ η κοινωνια τηϲ πιϲτεωϲ ϲου ενεργηϲ γενηται εν επιγνωϲει παντοϲ αγαθου του εν υμιν ειϲ χριϲτον ιηϲουν", "7": "χαριν γαρ εχομεν πολλην και παρακληϲιν επι τη αγαπη ϲου οτι τα ϲπλαγχνα των αγιων αναπεπαυται δια ϲου αδελφε", "8": "διο πολλην εν χριϲτω παρρηϲιαν εχων επιταϲϲειν ϲοι το ανηκον", "9": "δια την αγαπην μαλλον παρακαλω τοιουτοϲ ων ωϲ παυλοϲ πρεϲβυτηϲ νυνι δε και δεϲμιοϲ ιηϲου χριϲτου", "10": "παρακαλω ϲε περι του εμου τεκνου ον εγεννηϲα εν τοιϲ δεϲμοιϲ μου ονηϲιμον", "11": "τον ποτε ϲοι αχρηϲτον νυνι δε ϲοι και εμοι ευχρηϲτον", "12": "ον ανεπεμψα ϲυ δε αυτον τουτ εϲτι τα εμα ϲπλαγχνα προϲλαβου", "13": "ον εγω εβουλομην προϲ εμαυτον κατεχειν ινα υπερ ϲου διακονη μοι εν τοιϲ δεϲμοιϲ του ευαγγελιου", "14": "χωριϲ δε τηϲ ϲηϲ γνωμηϲ ουδεν ηθεληϲα ποιηϲαι ινα μη ωϲ κατα αναγκην το αγαθον ϲου η αλλα κατα εκουϲιον", "15": "ταχα γαρ δια τουτο εχωριϲθη προϲ ωραν ινα αιωνιον αυτον απεχηϲ", "16": "ουκετι ωϲ δουλον αλλ υπερ δουλον αδελφον αγαπητον μαλιϲτα εμοι ποϲω δε μαλλον ϲοι και εν ϲαρκι και εν κυριω", "17": "ει ουν εμε εχειϲ κοινωνον προϲλαβου αυτον ωϲ εμε", "18": "ει δε τι ηδικηϲε ϲε η οφειλει τουτο εμοι ελλογει", "19": "εγω παυλοϲ εγραψα τη εμη χειρι εγω αποτιϲω ινα μη λεγω ϲοι οτι και ϲεαυτον μοι προϲοφειλειϲ", "20": "ναι αδελφε εγω ϲου οναιμην εν κυριω αναπαυϲον μου τα ϲπλαγχνα εν κυριω", "21": "πεποιθωϲ τη υπακοη ϲου εγραψα ϲοι ειδωϲ οτι και υπερ ο λεγω ποιηϲειϲ", "22": "αμα δε και ετοιμαζε μοι ξενιαν ελπιζω γαρ οτι δια των προϲευχων υμων χαριϲθηϲομαι υμιν", "23": "αϲπαζονται ϲε επαφραϲ ο ϲυναιχμαλωτοϲ μου εν χριϲτω ιηϲου", "24": "μαρκοϲ αριϲταρχοϲ δημαϲ λουκαϲ οι ϲυνεργοι μου", "25": "η χαριϲ του κυριου ημων ιηϲου χριϲτου μετα του πνευματοϲ υμων αμην"}