{"1": "προϲεχετε την ελεημοϲυνην υμων μη ποιειν εμπροϲθεν των ανθρωπων προϲ το θεαθηναι αυτοιϲ ει δε μη γε μιϲθον ουκ εχετε παρα τω πατρι υμων τω εν τοιϲ ουρανοιϲ", "2": "οταν ουν ποιηϲ ελεημοϲυνην μη ϲαλπιϲηϲ εμπροϲθεν ϲου ωϲπερ οι υποκριται ποιουϲιν εν ταιϲ ϲυναγωγαιϲ και εν ταιϲ ρυμαιϲ οπωϲ δοξαϲθωϲιν υπο των ανθρωπων αμην λεγω υμιν απεχουϲι τον μιϲθον αυτων", "3": "ϲου δε ποιουντοϲ ελεημοϲυνην μη γνωτω η αριϲτερα ϲου τι ποιει η δεξια ϲου", "4": "οπωϲ η ϲου η ελεημοϲυνη εν τω κρυπτω και ο πατηρ ϲου ο βλεπων εν τω κρυπτω αυτοϲ αποδωϲει ϲοι εν τω φανερω", "5": "και οταν προϲευχη ουκ εϲη ωϲπερ οι υποκριται οτι φιλουϲιν εν ταιϲ ϲυναγωγαιϲ και εν ταιϲ γωνιαιϲ των πλατειων εϲτωτεϲ προϲευχεϲθαι οπωϲ αν φανωϲι τοιϲ ανθρωποιϲ αμην λεγω υμιν οτι απεχουϲι τον μιϲθον αυτων", "6": "ϲυ δε οταν προϲευχη ειϲελθε ειϲ το ταμιειον ϲου και κλειϲαϲ την θυραν ϲου προϲευξαι τω πατρι ϲου τω εν τω κρυπτω και ο πατηρ ϲου ο βλεπων εν τω κρυπτω αποδωϲει ϲοι εν τω φανερω", "7": "προϲευχομενοι δε μη βαττολογηϲητε ωϲπερ οι εθνικοι δοκουϲι γαρ οτι εν τη πολυλογια αυτων ειϲακουϲθηϲονται", "8": "μη ουν ομοιωθητε αυτοιϲ οιδε γαρ ο πατηρ υμων ων χρειαν εχετε προ του υμαϲ αιτηϲαι αυτον", "9": "ουτωϲ ουν προϲευχεϲθε υμειϲ πατερ ημων ο εν τοιϲ ουρανοιϲ αγιαϲθητω το ονομα ϲου", "10": "ελθετω η βαϲιλεια ϲου γενηθητω το θελημα ϲου ωϲ εν ουρανω και επι τηϲ γηϲ", "11": "τον αρτον ημων τον επιουϲιον δοϲ ημιν ϲημερον", "12": "και αφεϲ ημιν τα οφειληματα ημων ωϲ και ημειϲ αφιεμεν τοιϲ οφειλεταιϲ ημων", "13": "και μη ειϲενεγκηϲ ημαϲ ειϲ πειραϲμον αλλα ρυϲαι ημαϲ απο του πονηρου οτι ϲου εϲτιν η βαϲιλεια και η δυναμιϲ και η δοξα ειϲ τουϲ αιωναϲ αμην", "14": "εαν γαρ αφητε τοιϲ ανθρωποιϲ τα παραπτωματα αυτων αφηϲει και υμιν ο πατηρ υμων ο ουρανιοϲ", "15": "εαν δε μη αφητε τοιϲ ανθρωποιϲ τα παραπτωματα αυτων ουδε ο πατηρ υμων αφηϲει τα παραπτωματα υμων", "16": "οταν δε νηϲτευητε μη γινεϲθε ωϲπερ οι υποκριται ϲκυθρωποι αφανιζουϲι γαρ τα προϲωπα αυτων οπωϲ φανωϲι τοιϲ ανθρωποιϲ νηϲτευοντεϲ αμην λεγω υμιν οτι απεχουϲι τον μιϲθον αυτων", "17": "ϲυ δε νηϲτευων αλειψαι ϲου την κεφαλην και το προϲωπον ϲου νιψαι", "18": "οπωϲ μη φανηϲ τοιϲ ανθρωποιϲ νηϲτευων αλλα τω πατρι ϲου τω εν τω κρυπτω και ο πατηρ ϲου ο βλεπων εν τω κρυπτω αποδωϲει ϲοι εν τω φανερω", "19": "μη θηϲαυριζετε υμιν θηϲαυρουϲ επι τηϲ γηϲ οπου ϲηϲ και βρωϲιϲ αφανιζει και οπου κλεπται διορυϲϲουϲι και κλεπτουϲι", "20": "θηϲαυριζετε δε υμιν θηϲαυρουϲ εν ουρανω οπου ουτε ϲηϲ ουτε βρωϲιϲ αφανιζει και οπου κλεπται ου διορυϲϲουϲιν ουδε κλεπτουϲιν", "21": "οπου γαρ εϲτιν ο θηϲαυροϲ υμων εκει εϲται και η καρδια υμων", "22": "ο λυχνοϲ του ϲωματοϲ εϲτιν ο οφθαλμοϲ εαν ουν ο οφθαλμοϲ ϲου απλουϲ η ολον το ϲωμα ϲου φωτεινον εϲται", "23": "εαν δε ο οφθαλμοϲ ϲου πονηροϲ η ολον το ϲωμα ϲου ϲκοτεινον εϲται ει ουν το φωϲ το εν ϲοι ϲκοτοϲ εϲτι το ϲκοτοϲ ποϲον", "24": "ουδειϲ δυναται δυϲι κυριοιϲ δουλευειν η γαρ τον ενα μιϲηϲει και τον ετερον αγαπηϲει η ενοϲ ανθεξεται και του ετερου καταφρονηϲει ου δυναϲθε θεω δουλευειν και μαμμωνα", "25": "δια τουτο λεγω υμιν μη μεριμνατε τη ψυχη υμων τι φαγητε και τι πιητε μηδε τω ϲωματι υμων τι ενδυϲηϲθε ουχι η ψυχη πλειον εϲτι τηϲ τροφηϲ και το ϲωμα του ενδυματοϲ", "26": "εμβλεψατε ειϲ τα πετεινα του ουρανου οτι ου ϲπειρουϲιν ουδε θεριζουϲιν ουδε ϲυναγουϲιν ειϲ αποθηκαϲ και ο πατηρ υμων ο ουρανιοϲ τρεφει αυτα ουχ υμειϲ μαλλον διαφερετε αυτων", "27": "τιϲ δε εξ υμων μεριμνων δυναται προϲθειναι επι την ηλικιαν αυτου πηχυν ενα", "28": "και περι ενδυματοϲ τι μεριμνατε καταμαθετε τα κρινα του αγρου πωϲ αυξανει ου κοπια ουδε νηθει", "29": "λεγω δε υμιν οτι ουδε ϲολομων εν παϲη τη δοξη αυτου περιεβαλετο ωϲ εν τουτων", "30": "ει δε τον χορτον του αγρου ϲημερον οντα και αυριον ειϲ κλιβανον βαλλομενον ο θεοϲ ουτωϲ αμφιεννυϲιν ου πολλω μαλλον υμαϲ ολιγοπιϲτοι", "31": "μη ουν μεριμνηϲητε λεγοντεϲ τι φαγωμεν η τι πιωμεν η τι περιβαλωμεθα", "32": "παντα γαρ ταυτα τα εθνη επιζητει οιδε γαρ ο πατηρ υμων ο ουρανιοϲ οτι χρηζετε τουτων απαντων", "33": "ζητειτε δε πρωτον την βαϲιλειαν του θεου και την δικαιοϲυνην αυτου και ταυτα παντα προϲτεθηϲεται υμιν", "34": "μη ουν μεριμνηϲητε ειϲ την αυριον η γαρ αυριον μεριμνηϲει τα εαυτηϲ αρκετον τη ημερα η κακια αυτηϲ"}