{"1": "παυλοϲ δουλοϲ θεου αποϲτολοϲ δε ιηϲου χριϲτου κατα πιϲτιν εκλεκτων θεου και επιγνωϲιν αληθειαϲ τηϲ κατ ευϲεβειαν", "2": "επ ελπιδι ζωηϲ αιωνιου ην επηγγειλατο ο αψευδηϲ θεοϲ προ χρονων αιωνιων", "3": "εφανερωϲε δε καιροιϲ ιδιοιϲ τον λογον αυτου εν κηρυγματι ο επιϲτευθην εγω κατ επιταγην του ϲωτηροϲ ημων θεου", "4": "τιτω γνηϲιω τεκνω κατα κοινην πιϲτιν χαριϲ ελεοϲ ειρηνη απο θεου πατροϲ και κυριου ιηϲου χριϲτου του ϲωτηροϲ ημων", "5": "τουτου χαριν κατελιπον ϲε εν κρητη ινα τα λειποντα επιδιορθωϲη και καταϲτηϲηϲ κατα πολιν πρεϲβυτερουϲ ωϲ εγω ϲοι διεταξαμην", "6": "ει τιϲ εϲτιν ανεγκλητοϲ μιαϲ γυναικοϲ ανηρ τεκνα εχων πιϲτα μη εν κατηγορια αϲωτιαϲ η ανυποτακτα", "7": "δει γαρ τον επιϲκοπον ανεγκλητον ειναι ωϲ θεου οικονομον μη αυθαδη μη οργιλον μη παροινον μη πληκτην μη αιϲχροκερδη", "8": "αλλα φιλοξενον φιλαγαθον ϲωφρονα δικαιον οϲιον εγκρατη", "9": "αντεχομενον του κατα την διδαχην πιϲτου λογου ινα δυνατοϲ η και παρακαλειν εν τη διδαϲκαλια τη υγιαινουϲη και τουϲ αντιλεγονταϲ ελεγχειν", "10": "ειϲι γαρ πολλοι και ανυποτακτοι ματαιολογοι και φρεναπαται μαλιϲτα οι εκ περιτομηϲ", "11": "ουϲ δει επιϲτομιζειν οιτινεϲ ολουϲ οικουϲ ανατρεπουϲι διδαϲκοντεϲ α μη δει αιϲχρου κερδουϲ χαριν", "12": "ειπε τιϲ εξ αυτων ιδιοϲ αυτων προφητηϲ κρητεϲ αει ψευϲται κακα θηρια γαϲτερεϲ αργαι", "13": "η μαρτυρια αυτη εϲτιν αληθηϲ δι ην αιτιαν ελεγχε αυτουϲ αποτομωϲ ινα υγιαινωϲιν εν τη πιϲτει", "14": "μη προϲεχοντεϲ ιουδαικοιϲ μυθοιϲ και εντολαιϲ ανθρωπων αποϲτρεφομενων την αληθειαν", "15": "παντα μεν καθαρα τοιϲ καθαροιϲ τοιϲ δε μεμιαϲμενοιϲ και απιϲτοιϲ ουδεν καθαρον αλλα μεμιανται αυτων και ο νουϲ και η ϲυνειδηϲιϲ", "16": "θεον ομολογουϲιν ειδεναι τοιϲ δε εργοιϲ αρνουνται βδελυκτοι οντεϲ και απειθειϲ και προϲ παν εργον αγαθον αδοκιμοι"}