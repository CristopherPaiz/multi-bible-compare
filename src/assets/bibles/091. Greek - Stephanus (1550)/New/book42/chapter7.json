{"1": "επει δε επληρωϲε παντα τα ρηματα αυτου ειϲ ταϲ ακοαϲ του λαου ειϲηλθεν ειϲ καπερναουμ", "2": "εκατονταρχου δε τινοϲ δουλοϲ κακωϲ εχων ημελλε τελευταν οϲ ην αυτω εντιμοϲ", "3": "ακουϲαϲ δε περι του ιηϲου απεϲτειλε προϲ αυτον πρεϲβυτερουϲ των ιουδαιων ερωτων αυτον οπωϲ ελθων διαϲωϲη τον δουλον αυτου", "4": "οι δε παραγενομενοι προϲ τον ιηϲουν παρεκαλουν αυτον ϲπουδαιωϲ λεγοντεϲ οτι αξιοϲ εϲτιν ω παρεξει τουτο", "5": "αγαπα γαρ το εθνοϲ ημων και την ϲυναγωγην αυτοϲ ωκοδομηϲεν ημιν", "6": "ο δε ιηϲουϲ επορευετο ϲυν αυτοιϲ ηδη δε αυτου ου μακραν απεχοντοϲ απο τηϲ οικιαϲ επεμψε προϲ αυτον ο εκατονταρχοϲ φιλουϲ λεγων αυτω κυριε μη ϲκυλλου ου γαρ ειμι ικανοϲ ινα υπο την ϲτεγην μου ειϲελθηϲ", "7": "διο ουδε εμαυτον ηξιωϲα προϲ ϲε ελθειν αλλα ειπε λογω και ιαθηϲεται ο παιϲ μου", "8": "και γαρ εγω ανθρωποϲ ειμι υπο εξουϲιαν ταϲϲομενοϲ εχων υπ εμαυτον ϲτρατιωταϲ και λεγω τουτω πορευθητι και πορευεται και αλλω ερχου και ερχεται και τω δουλω μου ποιηϲον τουτο και ποιει", "9": "ακουϲαϲ δε ταυτα ο ιηϲουϲ εθαυμαϲεν αυτον και ϲτραφειϲ τω ακολουθουντι αυτω οχλω ειπε λεγω υμιν ουδε εν τω ιϲραηλ τοϲαυτην πιϲτιν ευρον", "10": "και υποϲτρεψαντεϲ οι πεμφθεντεϲ ειϲ τον οικον ευρον τον αϲθενουντα δουλον υγιαινοντα", "11": "και εγενετο εν τη εξηϲ επορευετο ειϲ πολιν καλουμενην ναιν και ϲυνεπορευοντο αυτω οι μαθηται αυτου ικανοι και οχλοϲ πολυϲ", "12": "ωϲ δε ηγγιϲε τη πυλη τηϲ πολεωϲ και ιδου εξεκομιζετο τεθνηκωϲ υιοϲ μονογενηϲ τη μητρι αυτου και αυτη ην χηρα και οχλοϲ τηϲ πολεωϲ ικανοϲ ϲυν αυτη", "13": "και ιδων αυτην ο κυριοϲ εϲπλαγχνιϲθη επ αυτη και ειπεν αυτη μη κλαιε", "14": "και προϲελθων ηψατο τηϲ ϲορου οι δε βαϲταζοντεϲ εϲτηϲαν και ειπε νεανιϲκε ϲοι λεγω εγερθητι", "15": "και ανεκαθιϲεν ο νεκροϲ και ηρξατο λαλειν και εδωκεν αυτον τη μητρι αυτου", "16": "ελαβε δε φοβοϲ απανταϲ και εδοξαζον τον θεον λεγοντεϲ οτι προφητηϲ μεγαϲ εγηγερται εν ημιν και οτι επεϲκεψατο ο θεοϲ τον λαον αυτου", "17": "και εξηλθεν ο λογοϲ ουτοϲ εν ολη τη ιουδαια περι αυτου και εν παϲη τη περιχωρω", "18": "και απηγγειλαν ιωαννη οι μαθηται αυτου περι παντων τουτων και προϲκαλεϲαμενοϲ δυο τιναϲ των μαθητων αυτου ο ιωαννηϲ", "19": "επεμψε προϲ τον ιηϲουν λεγων ϲυ ει ο ερχομενοϲ η αλλον προϲδοκωμεν", "20": "παραγενομενοι δε προϲ αυτον οι ανδρεϲ ειπον ιωαννηϲ ο βαπτιϲτηϲ απεϲταλκεν ημαϲ προϲ ϲε λεγων ϲυ ει ο ερχομενοϲ η αλλον προϲδοκωμεν", "21": "εν αυτη δε τη ωρα εθεραπευϲε πολλουϲ απο νοϲων και μαϲτιγων και πνευματων πονηρων και τυφλοιϲ πολλοιϲ εχαριϲατο το βλεπειν", "22": "και αποκριθειϲ ο ιηϲουϲ ειπεν αυτοιϲ πορευθεντεϲ απαγγειλατε ιωαννη α ειδετε και ηκουϲατε οτι τυφλοι αναβλεπουϲι χωλοι περιπατουϲι λεπροι καθαριζονται κωφοι ακουουϲι νεκροι εγειρονται πτωχοι ευαγγελιζονται", "23": "και μακαριοϲ εϲτιν οϲ εαν μη ϲκανδαλιϲθη εν εμοι", "24": "απελθοντων δε των αγγελων ιωαννου ηρξατο λεγειν προϲ τουϲ οχλουϲ περι ιωαννου τι εξεληλυθατε ειϲ την ερημον θεαϲαϲθαι καλαμον υπο ανεμου ϲαλευομενον", "25": "αλλα τι εξεληλυθατε ιδειν ανθρωπον εν μαλακοιϲ ιματιοιϲ ημφιεϲμενον ιδου οι εν ιματιϲμω ενδοξω και τρυφη υπαρχοντεϲ εν τοιϲ βαϲιλειοιϲ ειϲιν", "26": "αλλα τι εξεληλυθατε ιδειν προφητην ναι λεγω υμιν και περιϲϲοτερον προφητου", "27": "ουτοϲ εϲτι περι ου γεγραπται ιδου εγω αποϲτελλω τον αγγελον μου προ προϲωπου ϲου οϲ καταϲκευαϲει την οδον ϲου εμπροϲθεν ϲου", "28": "λεγω γαρ υμιν μειζων εν γεννητοιϲ γυναικων προφητηϲ ιωαννου του βαπτιϲτου ουδειϲ εϲτιν ο δε μικροτεροϲ εν τη βαϲιλεια του θεου μειζων αυτου εϲτι", "29": "και παϲ ο λαοϲ ακουϲαϲ και οι τελωναι εδικαιωϲαν τον θεον βαπτιϲθεντεϲ το βαπτιϲμα ιωαννου", "30": "οι δε φαριϲαιοι και οι νομικοι την βουλην του θεου ηθετηϲαν ειϲ εαυτουϲ μη βαπτιϲθεντεϲ υπ αυτου", "31": "ειπε δε ο κυριοϲ τινι ουν ομοιωϲω τουϲ ανθρωπουϲ τηϲ γενεαϲ ταυτηϲ και τινι ειϲιν ομοιοι", "32": "ομοιοι ειϲι παιδιοιϲ τοιϲ εν αγορα καθημενοιϲ και προϲφωνουϲιν αλληλοιϲ και λεγουϲιν ηυληϲαμεν υμιν και ουκ ωρχηϲαϲθε εθρηνηϲαμεν υμιν και ουκ εκλαυϲατε", "33": "εληλυθε γαρ ιωαννηϲ ο βαπτιϲτηϲ μητε αρτον εϲθιων μητε οινον πινων και λεγετε δαιμονιον εχει", "34": "εληλυθεν ο υιοϲ του ανθρωπου εϲθιων και πινων και λεγετε ιδου ανθρωποϲ φαγοϲ και οινοποτηϲ τελωνων φιλοϲ και αμαρτωλων", "35": "και εδικαιωθη η ϲοφια απο των τεκνων αυτηϲ παντων", "36": "ηρωτα δε τιϲ αυτον των φαριϲαιων ινα φαγη μετ αυτου και ειϲελθων ειϲ την οικιαν του φαριϲαιου ανεκλιθη", "37": "και ιδου γυνη εν τη πολει ητιϲ ην αμαρτωλοϲ επιγνουϲα οτι ανακειται εν τη οικια του φαριϲαιου κομιϲαϲα αλαβαϲτρον μυρου", "38": "και ϲταϲα παρα τουϲ ποδαϲ αυτου οπιϲω κλαιουϲα ηρξατο βρεχειν τουϲ ποδαϲ αυτου τοιϲ δακρυϲι και ταιϲ θριξι τηϲ κεφαληϲ αυτηϲ εξεμαϲϲε και κατεφιλει τουϲ ποδαϲ αυτου και ηλειφε τω μυρω", "39": "ιδων δε ο φαριϲαιοϲ ο καλεϲαϲ αυτον ειπεν εν εαυτω λεγων ουτοϲ ει ην προφητηϲ εγινωϲκεν αν τιϲ και ποταπη η γυνη ητιϲ απτεται αυτου οτι αμαρτωλοϲ εϲτι", "40": "και αποκριθειϲ ο ιηϲουϲ ειπε προϲ αυτον ϲιμων εχω ϲοι τι ειπειν ο δε φηϲι διδαϲκαλε ειπε", "41": "δυο χρεωφειλεται ηϲαν δανειϲτη τινι ο ειϲ ωφειλε δηναρια πεντακοϲια ο δε ετεροϲ πεντηκοντα", "42": "μη εχοντων δε αυτων αποδουναι αμφοτεροιϲ εχαριϲατο τιϲ ουν αυτων ειπε πλειον αυτον αγαπηϲει", "43": "αποκριθειϲ δε ο ϲιμων ειπεν υπολαμβανω οτι ω το πλειον εχαριϲατο ο δε ειπεν αυτω ορθωϲ εκριναϲ", "44": "και ϲτραφειϲ προϲ την γυναικα τω ϲιμωνι εφη βλεπειϲ ταυτην την γυναικα ειϲηλθον ϲου ειϲ την οικιαν υδωρ επι τουϲ ποδαϲ μου ουκ εδωκαϲ αυτη δε τοιϲ δακρυϲιν εβρεξε μου τουϲ ποδαϲ και ταιϲ θριξι τηϲ κεφαληϲ αυτηϲ εξεμαξε", "45": "φιλημα μοι ουκ εδωκαϲ αυτη δε αφ ηϲ ειϲηλθον ου διελιπε καταφιλουϲα μου τουϲ ποδαϲ", "46": "ελαιω την κεφαλην μου ουκ ηλειψαϲ αυτη δε μυρω ηλειψε μου τουϲ ποδαϲ", "47": "ου χαριν λεγω ϲοι αφεωνται αι αμαρτιαι αυτηϲ αι πολλαι οτι ηγαπηϲε πολυ ω δε ολιγον αφιεται ολιγον αγαπα", "48": "ειπε δε αυτη αφεωνται ϲου αι αμαρτιαι", "49": "και ηρξαντο οι ϲυνανακειμενοι λεγειν εν εαυτοιϲ τιϲ ουτοϲ εϲτιν οϲ και αμαρτιαϲ αφιηϲιν", "50": "ειπε δε προϲ την γυναικα η πιϲτιϲ ϲου ϲεϲωκε ϲε πορευου ειϲ ειρηνην"}