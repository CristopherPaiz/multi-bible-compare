{"1": "και εγενετο εν τω καθεξηϲ και αυτοϲ διωδευε κατα πολιν και κωμην κηρυϲϲων και ευαγγελιζομενοϲ την βαϲιλειαν του θεου και οι δωδεκα ϲυν αυτω", "2": "και γυναικεϲ τινεϲ αι ηϲαν τεθεραπευμεναι απο πνευματων πονηρων και αϲθενειων μαρια η καλουμενη μαγδαληνη αφ ηϲ δαιμονια επτα εξεληλυθει", "3": "και ιωαννα γυνη χουζα επιτροπου ηρωδου και ϲουϲαννα και ετεραι πολλαι αιτινεϲ διηκονουν αυτω απο των υπαρχοντων αυταιϲ", "4": "ϲυνιοντοϲ δε οχλου πολλου και των κατα πολιν επιπορευομενων προϲ αυτον ειπε δια παραβοληϲ", "5": "εξηλθεν ο ϲπειρων του ϲπειραι τον ϲπορον αυτου και εν τω ϲπειρειν αυτον ο μεν επεϲε παρα την οδον και κατεπατηθη και τα πετεινα του ουρανου κατεφαγεν αυτο", "6": "και ετερον επεϲεν επι την πετραν και φυεν εξηρανθη δια το μη εχειν ικμαδα", "7": "και ετερον επεϲεν εν μεϲω των ακανθων και ϲυμφυειϲαι αι ακανθαι απεπνιξαν αυτο", "8": "και ετερον επεϲεν επι την γην την αγαθην και φυεν εποιηϲεν καρπον εκατονταπλαϲιονα ταυτα λεγων εφωνει ο εχων ωτα ακουειν ακουετω", "9": "επηρωτων δε αυτον οι μαθηται αυτου λεγοντεϲ τιϲ ειη η παραβολη αυτη", "10": "ο δε ειπεν υμιν δεδοται γνωναι τα μυϲτηρια τηϲ βαϲιλειαϲ του θεου τοιϲ δε λοιποιϲ εν παραβολαιϲ ινα βλεποντεϲ μη βλεπωϲι και ακουοντεϲ μη ϲυνιωϲιν", "11": "εϲτι δε αυτη η παραβολη ο ϲποροϲ εϲτιν ο λογοϲ του θεου", "12": "οι δε παρα την οδον ειϲιν οι ακουοντεϲ ειτα ερχεται ο διαβολοϲ και αιρει τον λογον απο τηϲ καρδιαϲ αυτων ινα μη πιϲτευϲαντεϲ ϲωθωϲιν", "13": "οι δε επι τηϲ πετραϲ οι οταν ακουϲωϲι μετα χαραϲ δεχονται τον λογον και ουτοι ριζαν ουκ εχουϲιν οι προϲ καιρον πιϲτευουϲι και εν καιρω πειραϲμου αφιϲτανται", "14": "το δε ειϲ ταϲ ακανθαϲ πεϲον ουτοι ειϲιν οι ακουϲαντεϲ και υπο μεριμνων και πλουτου και ηδονων του βιου πορευομενοι ϲυμπνιγονται και ου τελεϲφορουϲι", "15": "το δε εν τη καλη γη ουτοι ειϲιν οιτινεϲ εν καρδια καλη και αγαθη ακουϲαντεϲ τον λογον κατεχουϲι και καρποφορουϲιν εν υπομονη", "16": "ουδειϲ δε λυχνον αψαϲ καλυπτει αυτον ϲκευει η υποκατω κλινηϲ τιθηϲιν αλλ επι λυχνιαϲ επιτιθηϲιν ινα οι ειϲπορευομενοι βλεπωϲι το φωϲ", "17": "ου γαρ εϲτι κρυπτον ο ου φανερον γενηϲεται ουδε αποκρυφον ο ου γνωϲθηϲεται και ειϲ φανερον ελθη", "18": "βλεπετε ουν πωϲ ακουετε οϲ γαρ αν εχη δοθηϲεται αυτω και οϲ αν μη εχη και ο δοκει εχειν αρθηϲεται απ αυτου", "19": "παρεγενοντο δε προϲ αυτον η μητηρ και οι αδελφοι αυτου και ουκ ηδυναντο ϲυντυχειν αυτω δια τον οχλον", "20": "και απηγγελη αυτω λεγοντων η μητηρ ϲου και οι αδελφοι ϲου εϲτηκαϲιν εξω ιδειν ϲε θελοντεϲ", "21": "ο δε αποκριθειϲ ειπε προϲ αυτουϲ μητηρ μου και αδελφοι μου ουτοι ειϲιν οι τον λογον του θεου ακουοντεϲ και ποιουντεϲ αυτον", "22": "και εγενετο εν μια των ημερων και αυτοϲ ενεβη ειϲ πλοιον και οι μαθηται αυτου και ειπε προϲ αυτουϲ διελθωμεν ειϲ το περαν τηϲ λιμνηϲ και ανηχθηϲαν", "23": "πλεοντων δε αυτων αφυπνωϲε και κατεβη λαιλαψ ανεμου ειϲ την λιμνην και ϲυνεπληρουντο και εκινδυνευον", "24": "προϲελθοντεϲ δε διηγειραν αυτον λεγοντεϲ επιϲτατα επιϲτατα απολλυμεθα ο δε εγερθειϲ επετιμηϲε τω ανεμω και τω κλυδωνι του υδατοϲ και επαυϲαντο και εγενετο γαληνη", "25": "ειπε δε αυτοιϲ που εϲτιν η πιϲτιϲ υμων φοβηθεντεϲ δε εθαυμαϲαν λεγοντεϲ προϲ αλληλουϲ τιϲ αρα ουτοϲ εϲτιν οτι και τοιϲ ανεμοιϲ επιταϲϲει και τω υδατι και υπακουουϲιν αυτω", "26": "και κατεπλευϲαν ειϲ την χωραν των γαδαρηνων ητιϲ εϲτιν αντιπεραν τηϲ γαλιλαιαϲ", "27": "εξελθοντι δε αυτω επι την γην υπηντηϲεν αυτω ανηρ τιϲ εκ τηϲ πολεωϲ οϲ ειχε δαιμονια εκ χρονων ικανων και ιματιον ουκ ενεδιδυϲκετο και εν οικια ουκ εμενεν αλλ εν τοιϲ μνημαϲιν", "28": "ιδων δε τον ιηϲουν και ανακραξαϲ προϲεπεϲεν αυτω και φωνη μεγαλη ειπε τι εμοι και ϲοι ιηϲου υιε του θεου του υψιϲτου δεομαι ϲου μη με βαϲανιϲηϲ", "29": "παρηγγελλε γαρ τω πνευματι τω ακαθαρτω εξελθειν απο του ανθρωπου πολλοιϲ γαρ χρονοιϲ ϲυνηρπακει αυτον και εδεϲμειτο αλυϲεϲι και πεδαιϲ φυλαϲϲομενοϲ και διαρρηϲϲων τα δεϲμα ηλαυνετο υπο του δαιμονοϲ ειϲ ταϲ ερημουϲ", "30": "επηρωτηϲε δε αυτον ο ιηϲουϲ λεγων τι ϲοι εϲτιν ονομα ο δε ειπε λεγεων οτι δαιμονια πολλα ειϲηλθεν ειϲ αυτον", "31": "και παρεκαλει αυτον ινα μη επιταξη αυτοιϲ ειϲ την αβυϲϲον απελθειν", "32": "ην δε εκει αγελη χοιρων ικανων βοϲκομενων εν τω ορει και παρεκαλουν αυτον ινα επιτρεψη αυτοιϲ ειϲ εκεινουϲ ειϲελθειν και επετρεψεν αυτοιϲ", "33": "εξελθοντα δε τα δαιμονια απο του ανθρωπου ειϲηλθεν ειϲ τουϲ χοιρουϲ και ωρμηϲεν η αγελη κατα του κρημνου ειϲ την λιμνην και απεπνιγη", "34": "ιδοντεϲ δε οι βοϲκοντεϲ το γεγενημενον εφυγον και απελθοντεϲ απηγγειλαν ειϲ την πολιν και ειϲ τουϲ αγρουϲ", "35": "εξηλθον δε ιδειν το γεγονοϲ και ηλθον προϲ τον ιηϲουν και ευρον καθημενον τον ανθρωπον αφ ου τα δαιμονια εξεληλυθει ιματιϲμενον και ϲωφρονουντα παρα τουϲ ποδαϲ του ιηϲου και εφοβηθηϲαν", "36": "απηγγειλαν δε αυτοιϲ και οι ιδοντεϲ πωϲ εϲωθη ο δαιμονιϲθειϲ", "37": "και ηρωτηϲαν αυτον απαν το πληθοϲ τηϲ περιχωρου των γαδαρηνων απελθειν απ αυτων οτι φοβω μεγαλω ϲυνειχοντο αυτοϲ δε εμβαϲ ειϲ το πλοιον υπεϲτρεψεν", "38": "εδεετο δε αυτου ο ανηρ αφ ου εξεληλυθει τα δαιμονια ειναι ϲυν αυτω απελυϲε δε αυτον ο ιηϲουϲ λεγων", "39": "υποϲτρεφε ειϲ τον οικον ϲου και διηγου οϲα εποιηϲε ϲοι ο θεοϲ και απηλθε καθ ολην την πολιν κηρυϲϲων οϲα εποιηϲεν αυτω ο ιηϲουϲ", "40": "εγενετο δε εν τω υποϲτρεψαι τον ιηϲουν απεδεξατο αυτον ο οχλοϲ ηϲαν γαρ παντεϲ προϲδοκωντεϲ αυτον", "41": "και ιδου ηλθεν ανηρ ω ονομα ιαειροϲ και αυτοϲ αρχων τηϲ ϲυναγωγηϲ υπηρχε και πεϲων παρα τουϲ ποδαϲ του ιηϲου παρεκαλει αυτον ειϲελθειν ειϲ τον οικον αυτου", "42": "οτι θυγατηρ μονογενηϲ ην αυτω ωϲ ετων δωδεκα και αυτη απεθνηϲκεν εν δε τω υπαγειν αυτον οι οχλοι ϲυνεπνιγον αυτον", "43": "και γυνη ουϲα εν ρυϲει αιματοϲ απο ετων δωδεκα ητιϲ ειϲ ιατρουϲ προϲαναλωϲαϲα ολον τον βιον ουκ ιϲχυϲεν υπ ουδενοϲ θεραπευθηναι", "44": "προϲελθουϲα οπιϲθεν ηψατο του κραϲπεδου του ιματιου αυτου και παραχρημα εϲτη η ρυϲιϲ του αιματοϲ αυτηϲ", "45": "και ειπεν ο ιηϲουϲ τιϲ ο αψαμενοϲ μου αρνουμενων δε παντων ειπεν ο πετροϲ και οι μετ αυτου επιϲτατα οι οχλοι ϲυνεχουϲι ϲε και αποθλιβουϲι και λεγειϲ τιϲ ο αψαμενοϲ μου", "46": "ο δε ιηϲουϲ ειπεν ηψατο μου τιϲ εγω γαρ εγνων δυναμιν εξελθουϲαν απ εμου", "47": "ιδουϲα δε η γυνη οτι ουκ ελαθε τρεμουϲα ηλθε και προϲπεϲουϲα αυτω δι ην αιτιαν ηψατο αυτου απηγγειλεν αυτω ενωπιον παντοϲ του λαου και ωϲ ιαθη παραχρημα", "48": "ο δε ειπεν αυτη θαρϲει θυγατερ η πιϲτιϲ ϲου ϲεϲωκε ϲε πορευου ειϲ ειρηνην", "49": "ετι αυτου λαλουντοϲ ερχεται τιϲ παρα του αρχιϲυναγωγου λεγων αυτω οτι τεθνηκεν η θυγατηρ ϲου μη ϲκυλλε τον διδαϲκαλον", "50": "ο δε ιηϲουϲ ακουϲαϲ απεκριθη αυτω λεγων μη φοβου μονον πιϲτευε και ϲωθηϲεται", "51": "ειϲελθων δε ειϲ την οικιαν ουκ αφηκεν ειϲελθειν ουδενα ει μη πετρον και ιακωβον και ιωαννην και τον πατερα τηϲ παιδοϲ και την μητερα", "52": "εκλαιον δε παντεϲ και εκοπτοντο αυτην ο δε ειπε μη κλαιετε ουκ απεθανεν αλλα καθευδει", "53": "και κατεγελων αυτου ειδοτεϲ οτι απεθανεν", "54": "αυτοϲ δε εκβαλων εξω πανταϲ και κρατηϲαϲ τηϲ χειροϲ αυτηϲ εφωνηϲε λεγων η παιϲ εγειρου", "55": "και επεϲτρεψε το πνευμα αυτηϲ και ανεϲτη παραχρημα και διεταξεν αυτη δοθηναι φαγειν", "56": "και εξεϲτηϲαν οι γονειϲ αυτηϲ ο δε παρηγγειλεν αυτοιϲ μηδενι ειπειν το γεγονοϲ"}