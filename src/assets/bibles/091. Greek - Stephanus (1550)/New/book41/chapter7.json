{"1": "και ϲυναγονται προϲ αυτον οι φαριϲαιοι και τινεϲ των γραμματεων ελθοντεϲ απο ιεροϲολυμων", "2": "και ιδοντεϲ τιναϲ των μαθητων αυτου κοιναιϲ χερϲι τουτ εϲτιν ανιπτοιϲ εϲθιονταϲ αρτουϲ εμεμψαντο", "3": "οι γαρ φαριϲαιοι και παντεϲ οι ιουδαιοι εαν μη πυγμη νιψωνται ταϲ χειραϲ ουκ εϲθιουϲι κρατουντεϲ την παραδοϲιν των πρεϲβυτερων", "4": "και απο αγοραϲ εαν μη βαπτιϲωνται ουκ εϲθιουϲι και αλλα πολλα εϲτιν α παρελαβον κρατειν βαπτιϲμουϲ ποτηριων και ξεϲτων και χαλκιων και κλινων", "5": "επειτα επερωτωϲιν αυτον οι φαριϲαιοι και οι γραμματειϲ δια τι οι μαθηται ϲου ου περιπατουϲι κατα την παραδοϲιν των πρεϲβυτερων αλλα ανιπτοιϲ χερϲιν εϲθιουϲι τον αρτον", "6": "ο δε αποκριθειϲ ειπεν αυτοιϲ οτι καλωϲ προεφητευϲεν ηϲαιαϲ περι υμων των υποκριτων ωϲ γεγραπται ουτοϲ ο λαοϲ τοιϲ χειλεϲι με τιμα η δε καρδια αυτων πορρω απεχει απ εμου", "7": "ματην δε ϲεβονται με διδαϲκοντεϲ διδαϲκαλιαϲ ενταλματα ανθρωπων", "8": "αφεντεϲ γαρ την εντολην του θεου κρατειτε την παραδοϲιν των ανθρωπων βαπτιϲμουϲ ξεϲτων και ποτηριων και αλλα παρομοια τοιαυτα πολλα ποιειτε", "9": "και ελεγεν αυτοιϲ καλωϲ αθετειτε την εντολην του θεου ινα την παραδοϲιν υμων τηρηϲητε", "10": "μωϲηϲ γαρ ειπε τιμα τον πατερα ϲου και την μητερα ϲου και ο κακολογων πατερα η μητερα θανατω τελευτατω", "11": "υμειϲ δε λεγετε εαν ειπη ανθρωποϲ τω πατρι η τη μητρι κορβαν ο εϲτι δωρον ο εαν εξ εμου ωφεληθηϲ", "12": "και ουκετι αφιετε αυτον ουδεν ποιηϲαι τω πατρι αυτου η τη μητρι αυτου", "13": "ακυρουντεϲ τον λογον του θεου τη παραδοϲει υμων η παρεδωκατε και παρομοια τοιαυτα πολλα ποιειτε", "14": "και προϲκαλεϲαμενοϲ παντα τον οχλον ελεγεν αυτοιϲ ακουετε μου παντεϲ και ϲυνιετε", "15": "ουδεν εϲτιν εξωθεν του ανθρωπου ειϲπορευομενον ειϲ αυτον ο δυναται αυτον κοινωϲαι αλλα τα εκπορευομενα απ αυτου εκεινα εϲτι τα κοινουντα τον ανθρωπον", "16": "ει τιϲ εχει ωτα ακουειν ακουετω", "17": "και οτε ειϲηλθεν ειϲ οικον απο του οχλου επηρωτων αυτον οι μαθηται αυτου περι τηϲ παραβοληϲ", "18": "και λεγει αυτοιϲ ουτω και υμειϲ αϲυνετοι εϲτε ου νοειτε οτι παν το εξωθεν ειϲπορευομενον ειϲ τον ανθρωπον ου δυναται αυτον κοινωϲαι", "19": "οτι ουκ ειϲπορευεται αυτου ειϲ την καρδιαν αλλ ειϲ την κοιλιαν και ειϲ τον αφεδρωνα εκπορευεται καθαριζον παντα τα βρωματα", "20": "ελεγε δε οτι το εκ του ανθρωπου εκπορευομενον εκεινο κοινοι τον ανθρωπον", "21": "εϲωθεν γαρ εκ τηϲ καρδιαϲ των ανθρωπων οι διαλογιϲμοι οι κακοι εκπορευονται μοιχειαι πορνειαι φονοι", "22": "κλοπαι πλεονεξιαι πονηριαι δολοϲ αϲελγεια οφθαλμοϲ πονηροϲ βλαϲφημια υπερηφανια αφροϲυνη", "23": "παντα ταυτα τα πονηρα εϲωθεν εκπορευεται και κοινοι τον ανθρωπον", "24": "και εκειθεν αναϲταϲ απηλθεν ειϲ τα μεθορια τυρου και ϲιδωνοϲ και ειϲελθων ειϲ την οικιαν ουδενα ηθελε γνωναι και ουκ ηδυνηθη λαθειν", "25": "ακουϲαϲα γαρ γυνη περι αυτου ηϲ ειχε το θυγατριον αυτηϲ πνευμα ακαθαρτον ελθουϲα προϲεπεϲε προϲ τουϲ ποδαϲ αυτου", "26": "ην δε η γυνη ελληνιϲ ϲυροφοινιϲϲα τω γενει και ηρωτα αυτον ινα το δαιμονιον εκβαλλη εκ τηϲ θυγατροϲ αυτηϲ", "27": "ο δε ιηϲουϲ ειπεν αυτη αφεϲ πρωτον χορταϲθηναι τα τεκνα ου γαρ καλον εϲτι λαβειν τον αρτον των τεκνων και βαλειν τοιϲ κυναριοιϲ", "28": "η δε απεκριθη και λεγει αυτω ναι κυριε και γαρ τα κυναρια υποκατω τηϲ τραπεζηϲ εϲθιει απο των ψιχιων των παιδιων", "29": "και ειπεν αυτη δια τουτον τον λογον υπαγε εξεληλυθε το δαιμονιον εκ τηϲ θυγατροϲ ϲου", "30": "και απελθουϲα ειϲ τον οικον αυτηϲ ευρε το δαιμονιον εξεληλυθοϲ και την θυγατερα βεβλημενην επι τηϲ κλινηϲ", "31": "και παλιν εξελθων εκ των οριων τυρου και ϲιδωνοϲ ηλθε προϲ την θαλαϲϲαν τηϲ γαλιλαιαϲ ανα μεϲον των οριων δεκαπολεωϲ", "32": "και φερουϲιν αυτω κωφον μογιλαλον και παρακαλουϲιν αυτον ινα επιθη αυτω την χειρα", "33": "και απολαβομενοϲ αυτον απο του οχλου κατ ιδιαν εβαλε τουϲ δακτυλουϲ αυτου ειϲ τα ωτα αυτου και πτυϲαϲ ηψατο τηϲ γλωϲϲηϲ αυτου", "34": "και αναβλεψαϲ ειϲ τον ουρανον εϲτεναξε και λεγει αυτω εφφαθα ο εϲτι διανοιχθητι", "35": "και ευθεωϲ διηνοιχθηϲαν αυτου αι ακοαι και ελυθη ο δεϲμοϲ τηϲ γλωϲϲηϲ αυτου και ελαλει ορθωϲ", "36": "και διεϲτειλατο αυτοιϲ ινα μηδενι ειπωϲιν οϲον δε αυτοϲ αυτοιϲ διεϲτελλετο μαλλον περιϲϲοτερον εκηρυϲϲον", "37": "και υπερ περιϲϲωϲ εξεπληϲϲοντο λεγοντεϲ καλωϲ παντα πεποιηκε και τουϲ κωφουϲ ποιει ακουειν και τουϲ αλαλουϲ λαλειν"}