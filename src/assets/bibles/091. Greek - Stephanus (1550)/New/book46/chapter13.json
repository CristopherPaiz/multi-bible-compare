{"1": "εαν ταιϲ γλωϲϲαιϲ των ανθρωπων λαλω και των αγγελων αγαπην δε μη εχω γεγονα χαλκοϲ ηχων η κυμβαλον αλαλαζον", "2": "και εαν εχω προφητειαν και ειδω τα μυϲτηρια παντα και παϲαν την γνωϲιν και εαν εχω παϲαν την πιϲτιν ωϲτε ορη μεθιϲτανειν αγαπην δε μη εχω ουθεν ειμι", "3": "και εαν ψωμιϲω παντα τα υπαρχοντα μου και εαν παραδω το ϲωμα μου ινα καυθηϲωμαι αγαπην δε μη εχω ουδεν ωφελουμαι", "4": "η αγαπη μακροθυμει χρηϲτευεται η αγαπη ου ζηλοι η αγαπη ου περπερευεται ου φυϲιουται", "5": "ουκ αϲχημονει ου ζητει τα εαυτηϲ ου παροξυνεται ου λογιζεται το κακον", "6": "ου χαιρει επι τη αδικια ϲυγχαιρει δε τη αληθεια", "7": "παντα ϲτεγει παντα πιϲτευει παντα ελπιζει παντα υπομενει", "8": "η αγαπη ουδεποτε εκπιπτει ειτε δε προφητειαι καταργηθηϲονται ειτε γλωϲϲαι παυϲονται ειτε γνωϲιϲ καταργηθηϲεται", "9": "εκ μερουϲ γαρ γινωϲκομεν και εκ μερουϲ προφητευομεν", "10": "οταν δε ελθη το τελειον τοτε το εκ μερουϲ καταργηθηϲεται", "11": "οτε ημην νηπιοϲ ωϲ νηπιοϲ ελαλουν ωϲ νηπιοϲ εφρονουν ωϲ νηπιοϲ ελογιζομην οτε δε γεγονα ανηρ κατηργηκα τα του νηπιου", "12": "βλεπομεν γαρ αρτι δι εϲοπτρου εν αινιγματι τοτε δε προϲωπον προϲ προϲωπον αρτι γινωϲκω εκ μερουϲ τοτε δε επιγνωϲομαι καθωϲ και επεγνωϲθην", "13": "νυνι δε μενει πιϲτιϲ ελπιϲ αγαπη τα τρια ταυτα μειζων δε τουτων η αγαπη"}