{
  "1": "Psalmus In finem, Pro his, qui immutabuntur, in tituli inscriptionem David in doctrinam,",
  "2": "cum succendit Mesopotamiam Syriam, et Sobal, et convertit Ioab, et percussit Edom in valle Salinarum duodecim millia.",
  "3": "Deus repulisti nos, et destruxisti nos: iratus es, et misertus es nobis.",
  "4": "Commovisti terram, et conturbasti eam: sana contritiones eius, quia commota est.",
  "5": "Ostendisti populo tuo dura: potasti nos vino compunctionis.",
  "6": "Dedisti metuentibus te significationem: ut fugiant a facie arcus: Ut liberentur dilecti tui:",
  "7": "salvum fac dextera tua, et exaudi me.",
  "8": "Deus locutus est in sancto suo: Laetabor, et partibor Sichimam: et convallem tabernaculorum metibor.",
  "9": "Meus est Galaad, et meus est Manasses: et Ephraim fortitudo capitis mei. Iuda rex meus:",
  "10": "Moab olla spei meae. In Idumaeam extendam calceamentum meum: mihi alienigenae subditi sunt.",
  "11": "Quis deducet me in civitatem munitam? quis deducet me usque in Idumaeam?",
  "12": "Nonne tu Deus, qui repulisti nos: et non egredieris Deus in virtutibus nostris?",
  "13": "Da nobis auxilium de tribulatione: quia vana salus hominis.",
  "14": "In Deo faciemus virtutem: et ipse ad nihilum deducet tribulantes nos."
}