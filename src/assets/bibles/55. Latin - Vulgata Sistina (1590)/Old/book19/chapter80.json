{
  "1": "Psalmus Asaph, in finem, pro torcularibus, quinta sabbati.",
  "2": "Exultate Deo adiutori nostro: iubilate Deo Iacob.",
  "3": "Sumite psalmum, et date tympanum: psalterium iucundum cum cithara.",
  "4": "Buccinate in Neomenia tuba, in insigni die sollemnitatis vestrae:",
  "5": "Quia praeceptum in Israel est: et iudicium Deo Iacob.",
  "6": "Testimonium in Ioseph posuit illud, cum exiret de Terra Aegypti: linguam, quam non noverat, audivit.",
  "7": "Divertit ab oneribus dorsum eius: manus eius in cophino servierunt.",
  "8": "In tribulatione invocasti me, et liberavi te: exaudivi te in abscondito tempestatis: probavi te apud aquam contradictionis.",
  "9": "Audi populus meus, et contestabor te: Israel si audieris me,",
  "10": "non erit in te deus recens, neque adorabis deum alienum.",
  "11": "Ego enim sum Dominus Deus tuus, qui eduxi te de terra Aegypti: dilata os tuum, et implebo illud.",
  "12": "Et non audivit populus meus vocem meam: et Israel non intendit mihi.",
  "13": "Et dimisi eos secundum desideria cordis eorum, ibunt in adinventionibus suis.",
  "14": "Si populus meus audisset me: Israel si in viis meis ambulasset:",
  "15": "Pro nihilo forsitan inimicos eorum humiliassem: et super tribulantes eos misissem manum meam.",
  "16": "Inimici Domini mentiti sunt ei: et erit tempus eorum in saecula.",
  "17": "Et cibavit eos ex adipe frumenti: et de petra, melle saturavit eos."
}