{
  "1": "Psalmus Asaph, in finem, in Laudibus, canticum ad Assyrios.",
  "2": "Notus in Iudaea Deus: in Israel magnum nomen eius.",
  "3": "Et factus est in pace locus eius: et habitatio eius in Sion.",
  "4": "Ibi confregit potentias arcum, scutum, gladium, et bellum.",
  "5": "Illuminans tu mirabiliter a montibus aeternis:",
  "6": "turbati sunt omnes insipientes corde. Dormierunt somnum suum: et nihil invenerunt omnes viri divitiarum in manibus suis.",
  "7": "Ab increpatione tua Deus Iacob dormitaverunt qui ascenderunt equos.",
  "8": "Tu terribilis es, et quis resistet tibi? ex tunc ira tua.",
  "9": "De caelo auditum fecisti iudicium: terra tremuit et quievit,",
  "10": "Cum exurgeret in iudicium Deus, ut salvos faceret omnes mansuetos terrae.",
  "11": "Quoniam cogitatio hominis confitebitur tibi: et reliquiae cogitationis diem festum agent tibi.",
  "12": "Vovete, et reddite Domino Deo vestro: omnes qui in circuitu eius affertis munera. Terribili",
  "13": "et ei qui aufert spiritum principum, terribili apud reges terrae."
}