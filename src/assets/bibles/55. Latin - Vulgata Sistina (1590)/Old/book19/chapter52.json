{
  "1": "Psalmus, in finem, pro Amalech, intellectus David. Dixit insipiens in corde suo: Non est Deus.",
  "2": "Corrupti sunt, et abominabiles facti sunt in iniquitatibus: non est qui faciat bonum.",
  "3": "Deus de caelo prospexit super filios hominum: ut videat si est intelligens, aut requirens Deum.",
  "4": "Omnes declinaverunt, simul inutiles facti sunt: non est qui faciat bonum, non est usque ad unum.",
  "5": "Nonne scient omnes qui operantur iniquitatem, qui devorant plebem meam ut cibum panis?",
  "6": "Deum non invocaverunt: illic trepidaverunt timore, ubi non erat timor. Quoniam Deus dissipavit ossa eorum qui hominibus placent: confusi sunt, quoniam Deus sprevit eos.",
  "7": "Quis dabit ex Sion salutare Israel? cum converterit Dominus captivitatem plebis suae, exultabit Iacob, et laetabitur Israel."
}