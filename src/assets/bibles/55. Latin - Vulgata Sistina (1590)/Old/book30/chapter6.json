{
  "1": "Vae qui opulenti estis in Sion, et confiditis in monte Samariae: optimates capita populorum, ingredientes pompatice domum Israel.",
  "2": "Transite in Chalane, et videte, et ite inde in Emath magnam: et descendite in Geth Palaesthinorum, et ad optima quaeque regna horum: si latior terminus eorum termino vestro est.",
  "3": "Qui separati estis in diem malum: et appropinquatis solio iniquitatis.",
  "4": "Qui dormitis in lectis eburneis, et lascivitis in stratis vestris: qui comeditis agnum de grege, et vitulos de medio armenti.",
  "5": "Qui canitis ad vocem psalterii: sicut David putaverunt se habere vasa cantici.",
  "6": "Bibentes vinum in phialis, et optimo unguento delibuti: et nihil patiebantur super contritione Ioseph.",
  "7": "Quapropter nunc migrabunt in capite transmigrantium: et auferetur factio lascivientium.",
  "8": "Iuravit Dominus Deus in anima sua, dicit Dominus Deus exercituum: Detestor ego superbiam Iacob, et domos eius odi, et tradam civitatem cum habitatoribus suis.",
  "9": "Quod si reliqui fuerint decem viri in domo una, et ipsi morientur.",
  "10": "Et tollet eum propinquus suus, et comburet eum, ut efferat ossa de domo: et dicet ei, qui in penetralibus domus est: Numquid adhuc est penes te?",
  "11": "Et respondebit: Finis est. Et dicet ei: Tace, et non recorderis nominis Domini.",
  "12": "Quia ecce Dominus mandabit, et percutiet domum maiorem ruinis, et domum minorem scissionibus.",
  "13": "Numquid currere queunt in petris equi, aut arari potest in bubalis, quoniam convertistis in amaritudinem iudicium, et fructum iustitiae in absinthium?",
  "14": "Qui laetamini in nihilo: qui dicitis: Numquid non in fortitudine nostra assumpsimus nobis cornua?",
  "15": "Ecce enim suscitabo super vos domus Israel, dicit Dominus Deus exercituum, gentem: et conteret vos ab introitu Emath, usque ad torrentem deserti."
}