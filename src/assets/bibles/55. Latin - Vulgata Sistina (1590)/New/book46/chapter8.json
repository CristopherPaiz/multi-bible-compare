{
  "1": "De iis autem, quae idolis immolantur, scimus quia omnes scientiam habemus. Scientia inflat, charitas vero aedificat.",
  "2": "Si quis autem se existimat scire aliquid, nondum cognovit quemadmodum oporteat eum scire.",
  "3": "Si quis autem diligit Deum, hic cognitus est ab eo.",
  "4": "De escis autem, quae idolis immolantur, scimus quia nihil est idolum in mundo, et quod nullus est Deus, nisi unus.",
  "5": "Nam etsi sunt qui dicantur dii sive in caelo, sive in terra (siquidem sunt dii multi, et domini multi):",
  "6": "nobis tamen unus est Deus, Pater, ex quo omnia, et nos in illum: et unus Dominus Iesus Christus, per quem omnia, et nos per ipsum.",
  "7": "Sed non in omnibus est scientia. Quidam autem cum conscientia usque nunc idoli, quasi idolothytum manducant: et conscientia ipsorum cum sit infirma, polluitur.",
  "8": "Esca autem nos non commendat Deo. Neque enim si manducaverimus, abundabimus: neque si non manducaverimus, deficiemus.",
  "9": "Videte autem ne forte haec licentia vestra offendiculum fiat infirmis.",
  "10": "Si enim quis viderit eum, qui habet scientiam, in idolo recumbentem: nonne conscientia eius, cum sit infirma, aedificabitur ad manducandum idolothyta?",
  "11": "Et peribit infirmus in tua conscientia frater, propter quem Christus mortuus est?",
  "12": "Sic autem peccantes in fratres, et percutientes conscientiam eorum infirmam, in Christum peccatis.",
  "13": "Quapropter si esca scandalizat fratrem meum: non manducabo carnem in aeternum, ne fratrem meum scandalizem."
}