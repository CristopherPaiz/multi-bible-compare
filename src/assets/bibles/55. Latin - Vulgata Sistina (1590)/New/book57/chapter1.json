{
  "1": "Paulus vinctus Christi Iesu, et Timotheus frater: Philemoni dilecto, et adiutori nostro,",
  "2": "et Apiae sorori charissimae, et Archippo commilitoni nostro, et Ecclesiae, quae in domo tua est.",
  "3": "Gratia vobis, et pax a Deo Patre nostro, et Domino Iesu Christo.",
  "4": "Gratias ago Deo meo, semper memoriam tui faciens in orationibus meis,",
  "5": "audiens charitatem tuam, et fidem, quam habes in Domino Iesu, et in omnes sanctos:",
  "6": "ut communicatio fidei tuae evidens fiat in agnitione omnis operis boni, quod est in vobis in Christo Iesu.",
  "7": "Gaudium enim magnum habui, et consolationem in charitate tua: quia viscera sanctorum requieverunt per te, frater.",
  "8": "Propter quod multam fiduciam habens in Christo Iesu imperandi tibi quod ad rem pertinet:",
  "9": "propter charitatem magis obsecro, cum sis talis, ut Paulus senex, nunc autem et vinctus Iesu Christi:",
  "10": "Obsecro te pro meo filio, quem genui in vinculis, Onesimo,",
  "11": "qui tibi aliquando inutilis fuit, nunc autem et mihi, et tibi utilis,",
  "12": "quem remisi tibi. Tu autem illum, ut mea viscera, suscipe:",
  "13": "quem ego volueram mecum detinere, ut pro te mihi ministraret in vinculis Evangelii:",
  "14": "sine consilio autem tuo nihil volui facere, uti ne velut ex necessitate bonum tuum esset, sed voluntarium.",
  "15": "Forsitan enim ideo discessit ad horam a te, ut in aeternum illum reciperes:",
  "16": "iam non ut servum, sed pro servo charissimum fratrem, maxime mihi: quanto autem magis tibi et in carne, et in Domino?",
  "17": "Si ergo habes me socium, suscipe illum sicut me:",
  "18": "Si autem aliquid nocuit tibi, aut debet: hoc mihi imputa.",
  "19": "Ego Paulus scripsi mea manu: ego reddam, ut non dicam tibi, quod et teipsum mihi debes:",
  "20": "ita facies. Ego te fruar in Domino: Refice viscera mea in Christo.",
  "21": "Confidens in obedientia tua scripsi tibi: sciens quoniam et super id, quod dico, facies.",
  "22": "Simul autem et para mihi hospitium: nam spero per orationes vestras donari me vobis.",
  "23": "Salutat te Epaphras concaptivus meus in Christo Iesu,",
  "24": "Marcus, Aristarchus, Demas, et Lucas, adiutores mei.",
  "25": "Gratia Domini nostri Iesu Christi cum spiritu vestro. Amen."
}