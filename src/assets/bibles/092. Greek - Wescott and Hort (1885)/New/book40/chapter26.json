{"1": "και εγενετο οτε ετελεϲεν ο ιηϲουϲ πανταϲ τουϲ λογουϲ τουτουϲ ειπεν τοιϲ μαθηταιϲ αυτου", "2": "οιδατε οτι μετα δυο ημεραϲ το παϲχα γινεται και ο υιοϲ του ανθρωπου παραδιδοται ειϲ το ϲταυρωθηναι", "3": "τοτε ϲυνηχθηϲαν οι αρχιερειϲ και οι πρεϲβυτεροι του λαου ειϲ την αυλην του αρχιερεωϲ του λεγομενου καιαφα", "4": "και ϲυνεβουλευϲαντο ινα τον ιηϲουν δολω κρατηϲωϲιν και αποκτεινωϲιν", "5": "ελεγον δε μη εν τη εορτη ινα μη θορυβοϲ γενηται εν τω λαω", "6": "του δε ιηϲου γενομενου εν βηθανια εν οικια ϲιμωνοϲ του λεπρου", "7": "προϲηλθεν αυτω γυνη εχουϲα αλαβαϲτρον μυρου βαρυτιμου και κατεχεεν επι τηϲ κεφαληϲ αυτου ανακειμενου", "8": "ιδοντεϲ δε οι μαθηται ηγανακτηϲαν λεγοντεϲ ειϲ τι η απωλεια αυτη", "9": "εδυνατο γαρ τουτο πραθηναι πολλου και δοθηναι πτωχοιϲ", "10": "γνουϲ δε ο ιηϲουϲ ειπεν αυτοιϲ τι κοπουϲ παρεχετε τη γυναικι εργον γαρ καλον ηργαϲατο ειϲ εμε", "11": "παντοτε γαρ τουϲ πτωχουϲ εχετε μεθ εαυτων εμε δε ου παντοτε εχετε", "12": "βαλουϲα γαρ αυτη το μυρον τουτο επι του ϲωματοϲ μου προϲ το ενταφιαϲαι με εποιηϲεν", "13": "αμην λεγω υμιν οπου εαν κηρυχθη το ευαγγελιον τουτο εν ολω τω κοϲμω λαληθηϲεται και ο εποιηϲεν αυτη ειϲ μνημοϲυνον αυτηϲ", "14": "τοτε πορευθειϲ ειϲ των δωδεκα ο λεγομενοϲ ιουδαϲ ιϲκαριωτηϲ προϲ τουϲ αρχιερειϲ", "15": "ειπεν τι θελετε μοι δουναι καγω υμιν παραδωϲω αυτον οι δε εϲτηϲαν αυτω τριακοντα αργυρια", "16": "και απο τοτε εζητει ευκαιριαν ινα αυτον παραδω", "17": "τη δε πρωτη των αζυμων προϲηλθον οι μαθηται τω ιηϲου λεγοντεϲ που θελειϲ ετοιμαϲωμεν ϲοι φαγειν το παϲχα", "18": "ο δε ειπεν υπαγετε ειϲ την πολιν προϲ τον δεινα και ειπατε αυτω ο διδαϲκαλοϲ λεγει ο καιροϲ μου εγγυϲ εϲτιν προϲ ϲε ποιω το παϲχα μετα των μαθητων μου", "19": "και εποιηϲαν οι μαθηται ωϲ ϲυνεταξεν αυτοιϲ ο ιηϲουϲ και ητοιμαϲαν το παϲχα", "20": "οψιαϲ δε γενομενηϲ ανεκειτο μετα των δωδεκα [μαθητων]", "21": "και εϲθιοντων αυτων ειπεν αμην λεγω υμιν οτι ειϲ εξ υμων παραδωϲει με", "22": "και λυπουμενοι ϲφοδρα ηρξαντο λεγειν αυτω ειϲ εκαϲτοϲ μητι εγω ειμι κυριε", "23": "ο δε αποκριθειϲ ειπεν ο εμβαψαϲ μετ εμου την χειρα εν τω τρυβλιω ουτοϲ με παραδωϲει", "24": "ο μεν υιοϲ του ανθρωπου υπαγει καθωϲ γεγραπται περι αυτου ουαι δε τω ανθρωπω εκεινω δι ου ο υιοϲ του ανθρωπου παραδιδοται καλον ην αυτω ει ουκ εγεννηθη ο ανθρωποϲ εκεινοϲ", "25": "αποκριθειϲ δε ιουδαϲ ο παραδιδουϲ αυτον ειπεν μητι εγω ειμι ραββει λεγει αυτω ϲυ ειπαϲ", "26": "εϲθιοντων δε αυτων λαβων ο ιηϲουϲ αρτον και ευλογηϲαϲ εκλαϲεν και δουϲ τοιϲ μαθηταιϲ ειπεν λαβετε φαγετε τουτο εϲτιν το ϲωμα μου", "27": "και λαβων ποτηριον [και] ευχαριϲτηϲαϲ εδωκεν αυτοιϲ λεγων πιετε εξ αυτου παντεϲ", "28": "τουτο γαρ εϲτιν το αιμα μου τηϲ διαθηκηϲ το περι πολλων εκχυννομενον ειϲ αφεϲιν αμαρτιων", "29": "λεγω δε υμιν ου μη πιω απ αρτι εκ τουτου του γενηματοϲ τηϲ αμπελου εωϲ τηϲ ημεραϲ εκεινηϲ οταν αυτο πινω μεθ υμων καινον εν τη βαϲιλεια του πατροϲ μου", "30": "και υμνηϲαντεϲ εξηλθον ειϲ το οροϲ των ελαιων", "31": "τοτε λεγει αυτοιϲ ο ιηϲουϲ παντεϲ υμειϲ ϲκανδαλιϲθηϲεϲθε εν εμοι εν τη νυκτι ταυτη γεγραπται γαρ παταξω τον ποιμενα και διαϲκορπιϲθηϲονται τα προβατα τηϲ ποιμνηϲ", "32": "μετα δε το εγερθηναι με προαξω υμαϲ ειϲ την γαλιλαιαν", "33": "αποκριθειϲ δε ο πετροϲ ειπεν αυτω ει παντεϲ ϲκανδαλιϲθηϲονται εν ϲοι εγω ουδεποτε ϲκανδαλιϲθηϲομαι", "34": "εφη αυτω ο ιηϲουϲ αμην λεγω ϲοι οτι εν ταυτη τη νυκτι πριν αλεκτορα φωνηϲαι τριϲ απαρνηϲη με", "35": "λεγει αυτω ο πετροϲ καν δεη με ϲυν ϲοι αποθανειν ου μη ϲε απαρνηϲομαι ομοιωϲ και παντεϲ οι μαθηται ειπαν", "36": "τοτε ερχεται μετ αυτων ο ιηϲουϲ ειϲ χωριον λεγομενον γεθϲημανει και λεγει τοιϲ μαθηταιϲ καθιϲατε αυτου εωϲ [ου] απελθων εκει προϲευξωμαι", "37": "και παραλαβων τον πετρον και τουϲ δυο υιουϲ ζεβεδαιου ηρξατο λυπειϲθαι και αδημονειν", "38": "τοτε λεγει αυτοιϲ περιλυποϲ εϲτιν η ψυχη μου εωϲ θανατου μεινατε ωδε και γρηγορειτε μετ εμου", "39": "και προελθων μικρον επεϲεν επι προϲωπον αυτου προϲευχομενοϲ και λεγων πατερ μου ει δυνατον εϲτιν παρελθατω απ εμου το ποτηριον τουτο πλην ουχ ωϲ εγω θελω αλλ ωϲ ϲυ", "40": "και ερχεται προϲ τουϲ μαθηταϲ και ευριϲκει αυτουϲ καθευδονταϲ και λεγει τω πετρω ουτωϲ ουκ ιϲχυϲατε μιαν ωραν γρηγορηϲαι μετ εμου", "41": "γρηγορειτε και προϲευχεϲθε ινα μη ειϲελθητε ειϲ πειραϲμον το μεν πνευμα προθυμον η δε ϲαρξ αϲθενηϲ", "42": "παλιν εκ δευτερου απελθων προϲηυξατο [λεγων] πατερ μου ει ου δυναται τουτο παρελθειν εαν μη αυτο πιω γενηθητω το θελημα ϲου", "43": "και ελθων παλιν ευρεν αυτουϲ καθευδονταϲ ηϲαν γαρ αυτων οι οφθαλμοι βεβαρημενοι", "44": "και αφειϲ αυτουϲ παλιν απελθων προϲηυξατο εκ τριτου τον αυτον λογον ειπων παλιν", "45": "τοτε ερχεται προϲ τουϲ μαθηταϲ και λεγει αυτοιϲ καθευδετε λοιπον και αναπαυεϲθε ιδου ηγγικεν η ωρα και ο υιοϲ του ανθρωπου παραδιδοται ειϲ χειραϲ αμαρτωλων", "46": "εγειρεϲθε αγωμεν ιδου ηγγικεν ο παραδιδουϲ με", "47": "και ετι αυτου λαλουντοϲ ιδου ιουδαϲ ειϲ των δωδεκα ηλθεν και μετ αυτου οχλοϲ πολυϲ μετα μαχαιρων και ξυλων απο των αρχιερεων και πρεϲβυτερων του λαου", "48": "ο δε παραδιδουϲ αυτον εδωκεν αυτοιϲ ϲημειον λεγων ον αν φιληϲω αυτοϲ εϲτιν κρατηϲατε αυτον", "49": "και ευθεωϲ προϲελθων τω ιηϲου ειπεν χαιρε ραββει και κατεφιληϲεν αυτον", "50": "ο δε ιηϲουϲ ειπεν αυτω εταιρε εφ ο παρει τοτε προϲελθοντεϲ επεβαλον ταϲ χειραϲ επι τον ιηϲουν και εκρατηϲαν αυτον", "51": "και ιδου ειϲ των μετα ιηϲου εκτειναϲ την χειρα απεϲπαϲεν την μαχαιραν αυτου και παταξαϲ τον δουλον του αρχιερεωϲ αφειλεν αυτου το ωτιον", "52": "τοτε λεγει αυτω ο ιηϲουϲ αποϲτρεψον την μαχαιραν ϲου ειϲ τον τοπον αυτηϲ παντεϲ γαρ οι λαβοντεϲ μαχαιραν εν μαχαιρη απολουνται", "53": "η δοκειϲ οτι ου δυναμαι παρακαλεϲαι τον πατερα μου και παραϲτηϲει μοι αρτι πλειω δωδεκα λεγιωναϲ αγγελων", "54": "πωϲ ουν πληρωθωϲιν αι γραφαι οτι ουτωϲ δει γενεϲθαι", "55": "εν εκεινη τη ωρα ειπεν ο ιηϲουϲ τοιϲ οχλοιϲ ωϲ επι ληϲτην εξηλθατε μετα μαχαιρων και ξυλων ϲυλλαβειν με καθ ημεραν εν τω ιερω εκαθεζομην διδαϲκων και ουκ εκρατηϲατε με", "56": "τουτο δε ολον γεγονεν ινα πληρωθωϲιν αι γραφαι των προφητων τοτε οι μαθηται παντεϲ αφεντεϲ αυτον εφυγον", "57": "οι δε κρατηϲαντεϲ τον ιηϲουν απηγαγον προϲ καιαφαν τον αρχιερεα οπου οι γραμματειϲ και οι πρεϲβυτεροι ϲυνηχθηϲαν", "58": "ο δε πετροϲ ηκολουθει αυτω [απο] μακροθεν εωϲ τηϲ αυληϲ του αρχιερεωϲ και ειϲελθων εϲω εκαθητο μετα των υπηρετων ιδειν το τελοϲ", "59": "οι δε αρχιερειϲ και το ϲυνεδριον ολον εζητουν ψευδομαρτυριαν κατα του ιηϲου οπωϲ αυτον θανατωϲωϲιν", "60": "και ουχ ευρον πολλων προϲελθοντων ψευδομαρτυρων υϲτερον δε προϲελθοντεϲ δυο", "61": "ειπαν ουτοϲ εφη δυναμαι καταλυϲαι τον ναον του θεου και δια τριων ημερων οικοδομηϲαι", "62": "και αναϲταϲ ο αρχιερευϲ ειπεν αυτω ουδεν αποκρινη τι ουτοι ϲου καταμαρτυρουϲιν", "63": "ο δε ιηϲουϲ εϲιωπα και ο αρχιερευϲ ειπεν αυτω εξορκιζω ϲε κατα του θεου του ζωντοϲ ινα ημιν ειπηϲ ει ϲυ ει ο χριϲτοϲ ο υιοϲ του θεου", "64": "λεγει αυτω ο ιηϲουϲ ϲυ ειπαϲ πλην λεγω υμιν απ αρτι οψεϲθε τον υιον του ανθρωπου καθημενον εκ δεξιων τηϲ δυναμεωϲ και ερχομενον επι των νεφελων του ουρανου", "65": "τοτε ο αρχιερευϲ διερηξεν τα ιματια αυτου λεγων εβλαϲφημηϲεν τι ετι χρειαν εχομεν μαρτυρων ιδε νυν ηκουϲατε την βλαϲφημιαν", "66": "τι υμιν δοκει οι δε αποκριθεντεϲ ειπαν ενοχοϲ θανατου εϲτιν", "67": "τοτε ενεπτυϲαν ειϲ το προϲωπον αυτου και εκολαφιϲαν αυτον οι δε εραπιϲαν", "68": "λεγοντεϲ προφητευϲον ημιν χριϲτε τιϲ εϲτιν ο παιϲαϲ ϲε", "69": "ο δε πετροϲ εκαθητο εξω εν τη αυλη και προϲηλθεν αυτω μια παιδιϲκη λεγουϲα και ϲυ ηϲθα μετα ιηϲου του γαλιλαιου", "70": "ο δε ηρνηϲατο εμπροϲθεν παντων λεγων ουκ οιδα τι λεγειϲ", "71": "εξελθοντα δε ειϲ τον πυλωνα ειδεν αυτον αλλη και λεγει τοιϲ εκει ουτοϲ ην μετα ιηϲου του ναζωραιου", "72": "και παλιν ηρνηϲατο μετα ορκου οτι ουκ οιδα τον ανθρωπον", "73": "μετα μικρον δε προϲελθοντεϲ οι εϲτωτεϲ ειπον τω πετρω αληθωϲ και ϲυ εξ αυτων ει και γαρ η λαλια ϲου δηλον ϲε ποιει", "74": "τοτε ηρξατο καταθεματιζειν και ομνυειν οτι ουκ οιδα τον ανθρωπον και ευθυϲ αλεκτωρ εφωνηϲεν", "75": "και εμνηϲθη ο πετροϲ του ρηματοϲ ιηϲου ειρηκοτοϲ οτι πριν αλεκτορα φωνηϲαι τριϲ απαρνηϲη με και εξελθων εξω εκλαυϲεν πικρωϲ"}