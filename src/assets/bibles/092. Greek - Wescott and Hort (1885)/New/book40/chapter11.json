{"1": "και εγενετο οτε ετελεϲεν ο ιηϲουϲ διαταϲϲων τοιϲ δωδεκα μαθηταιϲ αυτου μετεβη εκειθεν του διδαϲκειν και κηρυϲϲειν εν ταιϲ πολεϲιν αυτων", "2": "ο δε ιωανηϲ ακουϲαϲ εν τω δεϲμωτηριω τα εργα του χριϲτου πεμψαϲ δια των μαθητων αυτου", "3": "ειπεν αυτω ϲυ ει ο ερχομενοϲ η ετερον προϲδοκωμεν", "4": "και αποκριθειϲ ο ιηϲουϲ ειπεν αυτοιϲ πορευθεντεϲ απαγγειλατε ιωανει α ακουετε και βλεπετε", "5": "τυφλοι αναβλεπουϲιν και χωλοι περιπατουϲιν λεπροι καθαριζονται και κωφοι ακουουϲιν και νεκροι εγειρονται και πτωχοι ευαγγελιζονται", "6": "και μακαριοϲ εϲτιν οϲ αν μη ϲκανδαλιϲθη εν εμοι", "7": "τουτων δε πορευομενων ηρξατο ο ιηϲουϲ λεγειν τοιϲ οχλοιϲ περι ιωανου τι εξηλθατε ειϲ την ερημον θεαϲαϲθαι καλαμον υπο ανεμου ϲαλευομενον", "8": "αλλα τι εξηλθατε ιδειν ανθρωπον εν μαλακοιϲ ημφιεϲμενον ιδου οι τα μαλακα φορουντεϲ εν τοιϲ οικοιϲ των βαϲιλεων", "9": "αλλα τι εξηλθατε προφητην ιδειν ναι λεγω υμιν και περιϲϲοτερον προφητου", "10": "ουτοϲ εϲτιν περι ου γεγραπται ιδου εγω αποϲτελλω τον αγγελον μου προ προϲωπου ϲου οϲ καταϲκευαϲει την οδον ϲου εμπροϲθεν ϲου", "11": "αμην λεγω υμιν ουκ εγηγερται εν γεννητοιϲ γυναικων μειζων ιωανου του βαπτιϲτου ο δε μικροτεροϲ εν τη βαϲιλεια των ουρανων μειζων αυτου εϲτιν", "12": "απο δε των ημερων ιωανου του βαπτιϲτου εωϲ αρτι η βαϲιλεια των ουρανων βιαζεται και βιαϲται αρπαζουϲιν αυτην", "13": "παντεϲ γαρ οι προφηται και ο νομοϲ εωϲ ιωανου επροφητευϲαν", "14": "και ει θελετε δεξαϲθαι αυτοϲ εϲτιν ηλειαϲ ο μελλων ερχεϲθαι", "15": "ο εχων ωτα ακουετω", "16": "τινι δε ομοιωϲω την γενεαν ταυτην ομοια εϲτιν παιδιοιϲ καθημενοιϲ εν ταιϲ αγοραιϲ α προϲφωνουντα τοιϲ ετεροιϲ", "17": "λεγουϲιν ηυληϲαμεν υμιν και ουκ ωρχηϲαϲθε εθρηνηϲαμεν και ουκ εκοψαϲθε", "18": "ηλθεν γαρ ιωανηϲ μητε εϲθιων μητε πινων και λεγουϲιν δαιμονιον εχει", "19": "ηλθεν ο υιοϲ του ανθρωπου εϲθιων και πινων και λεγουϲιν ιδου ανθρωποϲ φαγοϲ και οινοποτηϲ τελωνων φιλοϲ και αμαρτωλων και εδικαιωθη η ϲοφια απο των εργων αυτηϲ", "20": "τοτε ηρξατο ονειδιζειν ταϲ πολειϲ εν αιϲ εγενοντο αι πλειϲται δυναμειϲ αυτου οτι ου μετενοηϲαν", "21": "ουαι ϲοι χοραζειν ουαι ϲοι βηθϲαιδαν οτι ει εν τυρω και ϲιδωνι εγενοντο αι δυναμειϲ αι γενομεναι εν υμιν παλαι αν εν ϲακκω και ϲποδω μετενοηϲαν", "22": "πλην λεγω υμιν τυρω και ϲιδωνι ανεκτοτερον εϲται εν ημερα κριϲεωϲ η υμιν", "23": "και ϲυ καφαρναουμ μη εωϲ ουρανου υψωθηϲη εωϲ αδου καταβηϲη οτι ει εν ϲοδομοιϲ εγενηθηϲαν αι δυναμειϲ αι γενομεναι εν ϲοι εμεινεν αν μεχρι τηϲ ϲημερον", "24": "πλην λεγω υμιν οτι γη ϲοδομων ανεκτοτερον εϲται εν ημερα κριϲεωϲ η ϲοι", "25": "εν εκεινω τω καιρω αποκριθειϲ ο ιηϲουϲ ειπεν εξομολογουμαι ϲοι πατερ κυριε του ουρανου και τηϲ γηϲ οτι εκρυψαϲ ταυτα απο ϲοφων και ϲυνετων και απεκαλυψαϲ αυτα νηπιοιϲ", "26": "ναι ο πατηρ οτι ουτωϲ ευδοκια εγενετο εμπροϲθεν ϲου", "27": "παντα μοι παρεδοθη υπο του πατροϲ μου και ουδειϲ επιγινωϲκει τον υιον ει μη ο πατηρ ουδε τον πατερα τιϲ επιγινωϲκει ει μη ο υιοϲ και ω εαν βουληται ο υιοϲ αποκαλυψαι", "28": "δευτε προϲ με παντεϲ οι κοπιωντεϲ και πεφορτιϲμενοι καγω αναπαυϲω υμαϲ", "29": "αρατε τον ζυγον μου εφ υμαϲ και μαθετε απ εμου οτι πραυϲ ειμι και ταπεινοϲ τη καρδια και ευρηϲετε αναπαυϲιν ταιϲ ψυχαιϲ υμων", "30": "ο γαρ ζυγοϲ μου χρηϲτοϲ και το φορτιον μου ελαφρον εϲτιν"}