{"1": "και οταν ηνοιξεν την ϲφραγιδα την εβδομην εγενετο ϲιγη εν τω ουρανω ωϲ ημιωρον", "2": "και ειδον τουϲ επτα αγγελουϲ οι ενωπιον του θεου εϲτηκαϲιν και εδοθηϲαν αυτοιϲ επτα ϲαλπιγγεϲ", "3": "και αλλοϲ αγγελοϲ ηλθεν και εϲταθη επι του θυϲιαϲτηριου εχων λιβανωτον χρυϲουν και εδοθη αυτω θυμιαματα πολλα ινα δωϲει ταιϲ προϲευχαιϲ των αγιων παντων επι το θυϲιαϲτηριον το χρυϲουν το ενωπιον του θρονου", "4": "και ανεβη ο καπνοϲ των θυμιαματων ταιϲ προϲευχαιϲ των αγιων εκ χειροϲ του αγγελου ενωπιον του θεου", "5": "και ειληφεν ο αγγελοϲ τον λιβανωτον και εγεμιϲεν αυτον εκ του πυροϲ του θυϲιαϲτηριου και εβαλεν ειϲ την γην και εγενοντο βρονται και φωναι και αϲτραπαι και ϲειϲμοϲ", "6": "και οι επτα αγγελοι οι εχοντεϲ ταϲ επτα ϲαλπιγγαϲ ητοιμαϲαν αυτουϲ ινα ϲαλπιϲωϲιν", "7": "και ο πρωτοϲ εϲαλπιϲεν και εγενετο χαλαζα και πυρ μεμιγμενα εν αιματι και εβληθη ειϲ την γην και το τριτον τηϲ γηϲ κατεκαη και το τριτον των δενδρων κατεκαη και παϲ χορτοϲ χλωροϲ κατεκαη", "8": "και ο δευτεροϲ αγγελοϲ εϲαλπιϲεν και ωϲ οροϲ μεγα πυρι καιομενον εβληθη ειϲ την θαλαϲϲαν και εγενετο το τριτον τηϲ θαλαϲϲηϲ αιμα", "9": "και απεθανε το τριτον των κτιϲματων των εν τη θαλαϲϲη τα εχοντα ψυχαϲ και το τριτον των πλοιων διεφθαρηϲαν", "10": "και ο τριτοϲ αγγελοϲ εϲαλπιϲεν και επεϲεν εκ του ουρανου αϲτηρ μεγαϲ καιομενοϲ ωϲ λαμπαϲ και επεϲεν επι το τριτον των ποταμων και επι ταϲ πηγαϲ των υδατων", "11": "και το ονομα του αϲτεροϲ λεγεται ο αψινθοϲ και εγενετο το τριτον των υδατων ειϲ αψινθον και πολλοι των ανθρωπων απεθανον εκ των υδατων οτι επικρανθηϲαν", "12": "και ο τεταρτοϲ αγγελοϲ εϲαλπιϲεν και επληγη το τριτον του ηλιου και το τριτον τηϲ ϲεληνηϲ και το τριτον των αϲτερων ινα ϲκοτιϲθη το τριτον αυτων και η ημερα μη φανη το τριτον αυτηϲ και η νυξ ομοιωϲ", "13": "και ειδον και ηκουϲα ενοϲ αετου πετομενου εν μεϲουρανηματι λεγοντοϲ φωνη μεγαλη ουαι ουαι ουαι τουϲ κατοικουνταϲ επι τηϲ γηϲ εκ των λοιπων φωνων τηϲ ϲαλπιγγοϲ των τριων αγγελων των μελλοντων ϲαλπιζειν"}