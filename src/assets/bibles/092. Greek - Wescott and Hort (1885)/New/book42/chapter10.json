{"1": "μετα δε ταυτα ανεδειξεν ο κυριοϲ ετερουϲ εβδομηκοντα [δυο] και απεϲτειλεν αυτουϲ ανα δυο [δυο] προ προϲωπου αυτου ειϲ παϲαν πολιν και τοπον ου ημελλεν αυτοϲ ερχεϲθαι", "2": "ελεγεν δε προϲ αυτουϲ ο μεν θεριϲμοϲ πολυϲ οι δε εργαται ολιγοι δεηθητε ουν του κυριου του θεριϲμου οπωϲ εργαταϲ εκβαλη ειϲ τον θεριϲμον αυτου", "3": "υπαγετε ιδου αποϲτελλω υμαϲ ωϲ αρναϲ εν μεϲω λυκων", "4": "μη βαϲταζετε βαλλαντιον μη πηραν μη υποδηματα και μηδενα κατα την οδον αϲπαϲηϲθε", "5": "ειϲ ην δ αν ειϲελθητε οικιαν πρωτον λεγετε ειρηνη τω οικω τουτω", "6": "και εαν εκει η υιοϲ ειρηνηϲ επαναπαηϲεται επ αυτον η ειρηνη υμων ει δε μη γε εφ υμαϲ ανακαμψει", "7": "εν αυτη δε τη οικια μενετε εϲθοντεϲ και πινοντεϲ τα παρ αυτων αξιοϲ γαρ ο εργατηϲ του μιϲθου αυτου μη μεταβαινετε εξ οικιαϲ ειϲ οικιαν", "8": "και ειϲ ην αν πολιν ειϲερχηϲθε και δεχωνται υμαϲ εϲθιετε τα παρατιθεμενα υμιν", "9": "και θεραπευετε τουϲ εν αυτη αϲθενειϲ και λεγετε αυτοιϲ ηγγικεν εφ υμαϲ η βαϲιλεια του θεου", "10": "ειϲ ην δ αν πολιν ειϲελθητε και μη δεχωνται υμαϲ εξελθοντεϲ ειϲ ταϲ πλατειαϲ αυτηϲ ειπατε", "11": "και τον κονιορτον τον κολληθεντα ημιν εκ τηϲ πολεωϲ υμων ειϲ τουϲ ποδαϲ απομαϲϲομεθα υμιν πλην τουτο γινωϲκετε οτι ηγγικεν η βαϲιλεια του θεου", "12": "λεγω υμιν οτι ϲοδομοιϲ εν τη ημερα εκεινη ανεκτοτερον εϲται η τη πολει εκεινη", "13": "ουαι ϲοι χοραζειν ουαι ϲοι βηθϲαιδα οτι ει εν τυρω και ϲιδωνι εγενηθηϲαν αι δυναμειϲ αι γενομεναι εν υμιν παλαι αν εν ϲακκω και ϲποδω καθημενοι μετενοηϲαν", "14": "πλην τυρω και ϲιδωνι ανεκτοτερον εϲται εν τη κριϲει η υμιν", "15": "και ϲυ καφαρναουμ μη εωϲ ουρανου υψωθηϲη εωϲ του αδου καταβηϲη", "16": "ο ακουων υμων εμου ακουει και ο αθετων υμαϲ εμε αθετει ο δε εμε αθετων αθετει τον αποϲτειλαντα με", "17": "υπεϲτρεψαν δε οι εβδομηκοντα [δυο] μετα χαραϲ λεγοντεϲ κυριε και τα δαιμονια υποταϲϲεται ημιν εν τω ονοματι ϲου", "18": "ειπεν δε αυτοιϲ εθεωρουν τον ϲαταναν ωϲ αϲτραπην εκ του ουρανου πεϲοντα", "19": "ιδου δεδωκα υμιν την εξουϲιαν του πατειν επανω οφεων και ϲκορπιων και επι παϲαν την δυναμιν του εχθρου και ουδεν υμαϲ ου μη αδικηϲει", "20": "πλην εν τουτω μη χαιρετε οτι τα πνευματα υμιν υποταϲϲεται χαιρετε δε οτι τα ονοματα υμων ενγεγραπται εν τοιϲ ουρανοιϲ", "21": "εν αυτη τη ωρα ηγαλλιαϲατο τω πνευματι τω αγιω και ειπεν εξομολογουμαι ϲοι πατερ κυριε του ουρανου και τηϲ γηϲ οτι απεκρυψαϲ ταυτα απο ϲοφων και ϲυνετων και απεκαλυψαϲ αυτα νηπιοιϲ ναι ο πατηρ οτι ουτωϲ ευδοκια εγενετο εμπροϲθεν ϲου", "22": "παντα μοι παρεδοθη υπο του πατροϲ μου και ουδειϲ γινωϲκει τιϲ εϲτιν ο υιοϲ ει μη ο πατηρ και τιϲ εϲτιν ο πατηρ ει μη ο υιοϲ και ω αν βουληται ο υιοϲ αποκαλυψαι", "23": "και ϲτραφειϲ προϲ τουϲ μαθηταϲ κατ ιδιαν ειπεν μακαριοι οι οφθαλμοι οι βλεποντεϲ α βλεπετε", "24": "λεγω γαρ υμιν οτι πολλοι προφηται και βαϲιλειϲ ηθεληϲαν ιδειν α υμειϲ βλεπετε και ουκ ειδαν και ακουϲαι α ακουετε και ουκ ηκουϲαν", "25": "και ιδου νομικοϲ τιϲ ανεϲτη εκπειραζων αυτον λεγων διδαϲκαλε τι ποιηϲαϲ ζωην αιωνιον κληρονομηϲω", "26": "ο δε ειπεν προϲ αυτον εν τω νομω τι γεγραπται πωϲ αναγινωϲκειϲ", "27": "ο δε αποκριθειϲ ειπεν αγαπηϲειϲ κυριον τον θεον ϲου εξ οληϲ καρδιαϲ ϲου και εν ολη τη ψυχη ϲου και εν ολη τη ιϲχυι ϲου και εν ολη τη διανοια ϲου και τον πληϲιον ϲου ωϲ ϲεαυτον", "28": "ειπεν δε αυτω ορθωϲ απεκριθηϲ τουτο ποιει και ζηϲη", "29": "ο δε θελων δικαιωϲαι εαυτον ειπεν προϲ τον ιηϲουν και τιϲ εϲτιν μου πληϲιον", "30": "υπολαβων ο ιηϲουϲ ειπεν ανθρωποϲ τιϲ κατεβαινεν απο ιερουϲαλημ ειϲ ιερειχω και ληϲταιϲ περιεπεϲεν οι και εκδυϲαντεϲ αυτον και πληγαϲ επιθεντεϲ απηλθον αφεντεϲ ημιθανη", "31": "κατα ϲυγκυριαν δε ιερευϲ τιϲ κατεβαινεν [εν] τη οδω εκεινη και ιδων αυτον αντιπαρηλθεν", "32": "ομοιωϲ δε και λευειτηϲ κατα τον τοπον ελθων και ιδων αντιπαρηλθεν", "33": "ϲαμαρειτηϲ δε τιϲ οδευων ηλθεν κατ αυτον και ιδων εϲπλαγχνιϲθη", "34": "και προϲελθων κατεδηϲεν τα τραυματα αυτου επιχεων ελαιον και οινον επιβιβαϲαϲ δε αυτον επι το ιδιον κτηνοϲ ηγαγεν αυτον ειϲ πανδοχειον και επεμεληθη αυτου", "35": "και επι την αυριον εκβαλων δυο δηναρια εδωκεν τω πανδοχει και ειπεν επιμεληθητι αυτου και ο τι αν προϲδαπανηϲηϲ εγω εν τω επανερχεϲθαι με αποδωϲω ϲοι", "36": "τιϲ τουτων των τριων πληϲιον δοκει ϲοι γεγονεναι του εμπεϲοντοϲ ειϲ τουϲ ληϲταϲ", "37": "ο δε ειπεν ο ποιηϲαϲ το ελεοϲ μετ αυτου ειπεν δε αυτω [ο] ιηϲουϲ πορευου και ϲυ ποιει ομοιωϲ", "38": "εν δε τω πορευεϲθαι αυτουϲ αυτοϲ ειϲηλθεν ειϲ κωμην τινα γυνη δε τιϲ ονοματι μαρθα υπεδεξατο αυτον ειϲ την οικιαν", "39": "και τηδε ην αδελφη καλουμενη μαριαμ [η] και παρακαθεϲθειϲα προϲ τουϲ ποδαϲ του κυριου ηκουεν τον λογον αυτου", "40": "η δε μαρθα περιεϲπατο περι πολλην διακονιαν επιϲταϲα δε ειπεν κυριε ου μελει ϲοι οτι η αδελφη μου μονην με κατελειπεν διακονειν ειπον ουν αυτη ινα μοι ϲυναντιλαβηται", "41": "αποκριθειϲ δε ειπεν αυτη ο κυριοϲ μαρθα μαρθα μεριμναϲ και θορυβαζη περι πολλα", "42": "ολιγων δε εϲτιν χρεια η ενοϲ μαριαμ γαρ την αγαθην μεριδα εξελεξατο ητιϲ ουκ αφαιρεθηϲεται αυτηϲ"}