{"1": "παυλοϲ αποϲτολοϲ χριϲτου ιηϲου δια θεληματοϲ θεου και τιμοθεοϲ ο αδελφοϲ τη εκκληϲια του θεου τη ουϲη εν κορινθω ϲυν τοιϲ αγιοιϲ παϲιν τοιϲ ουϲιν εν ολη τη αχαια", "2": "χαριϲ υμιν και ειρηνη απο θεου πατροϲ ημων και κυριου ιηϲου χριϲτου", "3": "ευλογητοϲ ο θεοϲ και πατηρ του κυριου ημων ιηϲου χριϲτου ο πατηρ των οικτιρμων και θεοϲ παϲηϲ παρακληϲεωϲ", "4": "ο παρακαλων ημαϲ επι παϲη τη θλιψει ημων ειϲ το δυναϲθαι ημαϲ παρακαλειν τουϲ εν παϲη θλιψει δια τηϲ παρακληϲεωϲ ηϲ παρακαλουμεθα αυτοι υπο του θεου", "5": "οτι καθωϲ περιϲϲευει τα παθηματα του χριϲτου ειϲ ημαϲ ουτωϲ δια του χριϲτου περιϲϲευει και η παρακληϲιϲ ημων", "6": "ειτε δε θλιβομεθα υπερ τηϲ υμων παρακληϲεωϲ και ϲωτηριαϲ ειτε παρακαλουμεθα υπερ τηϲ υμων παρακληϲεωϲ τηϲ ενεργουμενηϲ εν υπομονη των αυτων παθηματων ων και ημειϲ παϲχομεν", "7": "και η ελπιϲ ημων βεβαια υπερ υμων ειδοτεϲ οτι ωϲ κοινωνοι εϲτε των παθηματων ουτωϲ και τηϲ παρακληϲεωϲ", "8": "ου γαρ θελομεν υμαϲ αγνοειν αδελφοι υπερ τηϲ θλιψεωϲ ημων τηϲ γενομενηϲ εν τη αϲια οτι καθ υπερβολην υπερ δυναμιν εβαρηθημεν ωϲτε εξαπορηθηναι ημαϲ και του ζην", "9": "αλλα αυτοι εν εαυτοιϲ το αποκριμα του θανατου εϲχηκαμεν ινα μη πεποιθοτεϲ ωμεν εφ εαυτοιϲ αλλ επι τω θεω τω εγειροντι τουϲ νεκρουϲ", "10": "οϲ εκ τηλικουτου θανατου ερυϲατο ημαϲ και ρυϲεται ειϲ ον ηλπικαμεν [οτι] και ετι ρυϲεται", "11": "ϲυνυπουργουντων και υμων υπερ ημων τη δεηϲει ινα εκ πολλων προϲωπων το ειϲ ημαϲ χαριϲμα δια πολλων ευχαριϲτηθη υπερ ημων", "12": "η γαρ καυχηϲιϲ ημων αυτη εϲτιν το μαρτυριον τηϲ ϲυνειδηϲεωϲ ημων οτι εν αγιοτητι και ειλικρινια του θεου [και] ουκ εν ϲοφια ϲαρκικη αλλ εν χαριτι θεου ανεϲτραφημεν εν τω κοϲμω περιϲϲοτερωϲ δε προϲ υμαϲ", "13": "ου γαρ αλλα γραφομεν υμιν αλλ η α αναγινωϲκετε η και επιγινωϲκετε ελπιζω δε οτι εωϲ τελουϲ επιγνωϲεϲθε", "14": "καθωϲ και επεγνωτε ημαϲ απο μερουϲ οτι καυχημα υμων εϲμεν καθαπερ και υμειϲ ημων εν τη ημερα του κυριου ημων ιηϲου", "15": "και ταυτη τη πεποιθηϲει εβουλομην προτερον προϲ υμαϲ ελθειν ινα δευτεραν χαραν ϲχητε", "16": "και δι υμων διελθειν ειϲ μακεδονιαν και παλιν απο μακεδονιαϲ ελθειν προϲ υμαϲ και υφ υμων προπεμφθηναι ειϲ την ιουδαιαν", "17": "τουτο ουν βουλομενοϲ μητι αρα τη ελαφρια εχρηϲαμην η α βουλευομαι κατα ϲαρκα βουλευομαι ινα η παρ εμοι το ναι ναι και το ου ου", "18": "πιϲτοϲ δε ο θεοϲ οτι ο λογοϲ ημων ο προϲ υμαϲ ουκ εϲτιν ναι και ου", "19": "ο του θεου γαρ υιοϲ χριϲτοϲ ιηϲουϲ ο εν υμιν δι ημων κηρυχθειϲ δι εμου και ϲιλουανου και τιμοθεου ουκ εγενετο ναι και ου αλλα ναι εν αυτω γεγονεν", "20": "οϲαι γαρ επαγγελιαι θεου εν αυτω το ναι διο και δι αυτου το αμην τω θεω προϲ δοξαν δι ημων", "21": "ο δε βεβαιων ημαϲ ϲυν υμιν ειϲ χριϲτον και χριϲαϲ ημαϲ θεοϲ", "22": "[ο] και ϲφραγιϲαμενοϲ ημαϲ και δουϲ τον αρραβωνα του πνευματοϲ εν ταιϲ καρδιαιϲ ημων", "23": "εγω δε μαρτυρα τον θεον επικαλουμαι επι την εμην ψυχην οτι φειδομενοϲ υμων ουκετι ηλθον ειϲ κορινθον", "24": "ουχ οτι κυριευομεν υμων τηϲ πιϲτεωϲ αλλα ϲυνεργοι εϲμεν τηϲ χαραϲ υμων τη γαρ πιϲτει εϲτηκατε"}