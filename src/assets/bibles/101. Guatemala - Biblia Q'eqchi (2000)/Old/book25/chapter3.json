{"1": "Lâin jun cuînk quincßul nabal li raylal xban nak yô xjoskßil li Dios saß inbên.", "2": "Cßajoß li raylal xqßue saß inbên. Incßaß chic us nin-el. Chanchan nak yôquin chi bêc saß kßojyîn ut incßaß naxcutanobresi lin be.", "3": "Rajlal cutan junes raylal nincßul.", "4": "Xban li raylal li yôquin chixcßulbal, chanchan nak tîxin chic chi us. Ut chanchan tokoleb lin bakel.", "5": "Junes raylal ut chßaßajquilal nincßul. Sutsûquin xban li raylal.", "6": "Xban li raylal li nincßul, chanchan nak cuanquin saß kßojyîn, joß eb li camenak li ac xeßcam najter.", "7": "Chanchan nak sutsûquin saß tzßac re nak incßaß tinêlelik. Chanchan nak bacßbôquin riqßuin cadena kßaxal âl xban li raylal li yôquin chixcßulbal.", "8": "Usta xinjap cue chixtzßâmanquil intenkßanquil chiru, abanan li Kâcuaß incßaß xrabi lin tij.", "9": "Chanchan nak eb li tzßac yîbanbil riqßuin pec nequeßramoc re lin be. Ut incßaß chic nintau cßaßru tinbânu.", "10": "Li Kâcuaß chanchan jun li oso malaj ut jun li cakcoj mukmu roybeninquil ani tixchap.", "11": "Chanchan nak quinixchap ut quinixrahobtesi ut quinixcanab injunes chi mâ ani natenkßan cue.", "12": "Chanchan nak yô chintîcanquil riqßuin lix tzimaj.", "13": "Chanchan nak quinixcut riqßuin lix tzimaj ut kßaxal cham qui-oc.", "14": "Chixjunileb li cuech tenamitil niquineßxhob. Rajlal cutan yôqueb chinseßenquil.", "15": "Junes raylal nincßul. Chanchan nak junes cßa chic li nintzaca.", "16": "Chanchan nak quinixcut chiru chßochß ut xeßtokeß li ruch cue. Ut chanchan nak quinixtolcßosi saß poks.", "17": "Mâcßaß chic tuktûquil usilal cuiqßuin. Ut mâcßaß chic li sahil chßôlejil.", "18": "Mâcßaß chic inmetzßêu. Ut nincßoxla nak mâcßaß chic nacuoybeni riqßuin li Kâcuaß.", "19": "Lâin nincßoxlac chirix chixjunil li raylal ut li rahil chßôlejil li nincßul. Nacuecßa tzßakal xmay li raylal li nincßul.", "20": "Incßaß na-el saß inchßôl. Ut yô chi chßinânc inchßôl.", "21": "Abanan cuan jun li nacßojla cuiß inchßôl. Ut aßan li nacuoybeni.", "22": "Xban nak junelic naruxtâna ku li Kâcuaß, joßcan nak incßaß xo-osoß. Junelic naril xtokßobâl ku.", "23": "Cuulaj cuulaj nocorosobtesi. Acß chic li kosobtesinquil xban nak kßaxal nim li rusilal saß kabên.", "24": "Li Kâcuaß, aßan li natenkßan cue. Ut aßan li ninyoßoni.", "25": "Li Kâcuaß junelic châbil riqßuineb li nequeßyoßonin riqßuin. Ut naruxtâna ruheb li nequeßxsicß xtenkßanquil riqßuin.", "26": "Kßaxal us nak junak târoybeni nak tâtenkßâk xban li Kâcuaß. Ut incßaß yôk chixcuechßinquil li cßaßru naxbânu.", "27": "Kßaxal us nak junak tixcanab rib chi taklâc xban li Kâcuaß chalen saß xsâjilal.", "28": "Kßaxal us nak junak tixcßojob xchßôl ut incßaß tâcuechßînk xban nak li Kâcuaß, aßan li quiqßuehoc re chixcßulbal li raylal.", "29": "Chixcubsihak ban rib rubel xcuanquil li Kâcuaß, xban nak toj cuan cßaßru naroybeni.", "30": "Chixqßuehak chi saqßuecß saß xnakß ru xbaneb li xicß nequeßiloc re usta tâcßutekß xxutân.", "31": "Li Kâcuaß incßaß nocoxtzßektâna chi junaj cua.", "32": "Usta naxqßue xrahil kachßôl, abanan naruxtâna ku xban nak kßaxal nim li ruxtân saß kabên.", "33": "Moco yal naraj ta xchßôl li Kâcuaß nak naxqßue li raylal saß kabên.", "34": "Li Kâcuaß incßaß nacuulac chiru nak teßrahobtesîk li cuanqueb rubel xcuanquil jalan tenamit.", "35": "Chi moco nacuulac chiru li Kâcuaß nak tâmakßekß chiruheb li cßaßru reheb.", "36": "Li Kâcuaß incßaß nacuulac chiru nak incßaß narakeß âtin saß tîquilal.", "37": "¿Ani ta biß târûk tixye cßaßru tixcßul junak cui moco joßcan ta naraj li Dios?", "38": "Nakacßul li us joß ajcuiß li incßaß us xban nak joßcan naraj li Kâcuaß.", "39": "¿Cßaßut nak târahokß xchßôl li cuînk xban li raylal li naxcßul, cui aßan ajcuiß li yô chi mâcobc?", "40": "Chikaqßuehak retal chi us cßaßru takabânu. Chikajal li kacßaßux ut chosukßîk riqßuin li Kâcuaß.", "41": "Chikayâba xcßabaß li Kâcuaß cuan saß choxa ut takaye:", "42": "—Lâo xkakßet lâ cuâtin ut xomâcob châcuu. Ut lâat incßaß xacuy kamâc.", "43": "Cßajoß lâ joskßil. Joßcan nak xaqßue li raylal saß kabên. Xoâcanab chi camsîc ut incßaß xacuil xtokßobâl ku.", "44": "Chanchan nak xamuk âcuib saß chok re nak incßaß tâcuabi li katij.", "45": "Xban li raylal xaqßue saß kabên, chanchano aj chic mul ut mâcßaß chic noco-oc cuiß chiruheb chixjunileb li tenamit.", "46": "Chixjunileb li xicß nequeßiloc ke nocoeßxhob.", "47": "Kßaxal ra xkacßul. Xsacheß ru li katenamit. Ut yô kaxiu.—", "48": "Li xyaßal cuu natßululnac saß xnakß cuu xban nak queßsacheß ruheb lin tenamit.", "49": "Incßaß tincanab yâbac xban nak mâcßaß nacßojoban inchßôl,", "50": "toj retal nak li Kâcuaß târil chak xtokßobâl ku saß choxa.", "51": "Cßajoß nak nayotßeß inchßôl xban li raylal li xeßxcßul eb li ixk li cuanqueb Jerusalén.", "52": "Eb li xicß nequeßiloc cue xineßxchap chi mâcßaß inmâc. Chanchanin li xul li quitßaneß saß jun li raßal ut incßaß naru tâêlelik.", "53": "Xineßxcut chi yoßyo saß jun li chamal jul ut queßxtzßap li re riqßuin jun nimla pec.", "54": "Saß inchßôl lâin nak oc cue chi subûnc saß haß. Ut quinye: —Anakcuan xin-osoß.—", "55": "At Kâcuaß, lâin quinyâba lâ cßabaß nak cuanquin chak saß xchamal li jul.", "56": "Cacuabi li cßaßru quinye nak quintzßâma châcuu nak tinâcol. Incßaß xacanab yal chi joßcan li cßaßru quintzßâma châcuu.", "57": "Saß li cutan nak quintzßâma intenkßanquil âcue, lâat caye cue: Matxucuac.", "58": "At Kâcuaß, lâat cat-oquen chicuix ut quinâcol.", "59": "At Kâcuaß, lâat caqßue retal li raylal yôquin chixcßulbal chi mâcßaß inmâc. Chacol rix lin yußam.", "60": "Lâat nacanau nak xicß niquineßril. Nacaqßue retal nak yôqueb chixcßûbanquil chanru nak tineßxcamsi li xicß nequeßiloc cue.", "61": "Lâat xacuabi nak yôqueb chinhobbal. Nacanau chixjunil li cßaßru nequeßxcßûb chicuix.", "62": "Nacanau cßaßru nequeßxye li xicß nequeßiloc cue. Rajlal chicuix nequeßâtinac.", "63": "Chaqßue retal li cßaßru nequeßxbânu. Chalen ekßela ut toj ecuu, junelic yôqueb chinhobbal.", "64": "Chaqßueheb chixtojbal rix lix mâqueb, at Kâcuaß. Chabânu reheb joß xcßulubeb xcßulbal.", "65": "Chacacuubresi lix chßôleb re nak incßaß teßxtau xyâlal ut chamajecuaheb.Chacßut lâ joskßil chiruheb ut chasach ruheb. Chacuisiheb saß li ruchichßochß, at Kâcuaß.", "66": "Chacßut lâ joskßil chiruheb ut chasach ruheb. Chacuisiheb saß li ruchichßochß, at Kâcuaß."}