{
  "1": "א  כי יש לכסף מוצא    ומקום לזהב יזקו",
  "2": "ב  ברזל מעפר יקח    ואבן יצוק נחושה",
  "3": "ג  קץ שם לחשך ולכל-תכלית הוא חוקר    אבן אפל וצלמות",
  "4": "ד  פרץ נחל מעם-גר--הנשכחים מני-רגל    דלו מאנוש נעו",
  "5": "ה  ארץ--ממנה יצא-לחם    ותחתיה נהפך כמו-אש",
  "6": "ו  מקום-ספיר אבניה    ועפרת זהב לו",
  "7": "ז  נתיב לא-ידעו עיט    ולא שזפתו עין איה",
  "8": "ח  לא-הדריכוהו בני-שחץ    לא-עדה עליו שחל",
  "9": "ט  בחלמיש שלח ידו    הפך משרש הרים",
  "10": "י  בצורות יארים בקע    וכל-יקר ראתה עינו",
  "11": "יא  מבכי נהרות חבש    ותעלמה יצא אור",
  "12": "יב  והחכמה מאין תמצא    ואי זה מקום בינה",
  "13": "יג  לא-ידע אנוש ערכה    ולא תמצא בארץ החיים",
  "14": "יד  תהום אמר לא בי-היא    וים אמר אין עמדי",
  "15": "טו  לא-יתן סגור תחתיה    ולא ישקל כסף מחירה",
  "16": "טז  לא-תסלה בכתם אופיר    בשהם יקר וספיר",
  "17": "יז  לא-יערכנה זהב וזכוכית    ותמורתה כלי-פז",
  "18": "יח  ראמות וגביש לא יזכר    ומשך חכמה מפנינים",
  "19": "יט  לא-יערכנה פטדת-כוש    בכתם טהור לא תסלה",
  "20": "כ  והחכמה מאין תבוא    ואי זה מקום בינה",
  "21": "כא  ונעלמה מעיני כל-חי    ומעוף השמים נסתרה",
  "22": "כב  אבדון ומות אמרו    באזנינו שמענו שמעה",
  "23": "כג  אלהים הבין דרכה    והוא ידע את-מקומה",
  "24": "כד  כי-הוא לקצות-הארץ יביט    תחת כל-השמים יראה",
  "25": "כה  לעשות לרוח משקל    ומים תכן במדה",
  "26": "כו  בעשתו למטר חק    ודרך לחזיז קלות",
  "27": "כז  אז ראה ויספרה    הכינה וגם-חקרה",
  "28": "כח  ויאמר לאדם--הן יראת אדני היא חכמה    וסור מרע בינה"
}