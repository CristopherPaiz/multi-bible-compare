{
  "1": "א                  ויסף אליהוא ויאמר",
  "2": "ב  כתר-לי זעיר ואחוך    כי עוד לאלוה מלים",
  "3": "ג  אשא דעי למרחוק    ולפעלי אתן-צדק",
  "4": "ד  כי-אמנם לא-שקר מלי    תמים דעות עמך",
  "5": "ה  הן-אל כביר ולא ימאס    כביר כח לב",
  "6": "ו  לא-יחיה רשע    ומשפט עניים יתן",
  "7": "ז  לא-יגרע מצדיק    עיניו ואת-מלכים לכסא    וישיבם לנצח ויגבהו",
  "8": "ח  ואם-אסורים בזקים    ילכדון בחבלי-עני",
  "9": "ט  ויגד להם פעלם    ופשעיהם כי יתגברו",
  "10": "י  ויגל אזנם למוסר    ויאמר כי-ישובון מאון",
  "11": "יא  אם-ישמעו ויעבדו    יכלו ימיהם בטוב ושניהם בנעימים",
  "12": "יב  ואם-לא ישמעו בשלח יעברו    ויגועו בבלי-דעת",
  "13": "יג  וחנפי-לב ישימו אף    לא ישועו כי אסרם",
  "14": "יד  תמת בנער נפשם    וחיתם בקדשים",
  "15": "טו  יחלץ עני בעניו    ויגל בלחץ אזנם",
  "16": "טז  ואף הסיתך מפי-צר--    רחב לא-מוצק תחתיה ונחת שלחנך    מלא דשן",
  "17": "יז  ודין-רשע מלאת    דין ומשפט יתמכו",
  "18": "יח  כי-חמה פן-יסיתך בספק    ורב-כפר אל-יטך",
  "19": "יט  היערך שועך לא בצר    וכל מאמצי-כח",
  "20": "כ  אל-תשאף הלילה--    לעלות עמים תחתם",
  "21": "כא  השמר אל-תפן אל-און    כי-על-זה בחרת מעני",
  "22": "כב  הן-אל ישגיב בכחו    מי כמהו מורה",
  "23": "כג  מי-פקד עליו דרכו    ומי-אמר פעלת עולה",
  "24": "כד  זכר כי-תשגיא פעלו--    אשר שררו אנשים",
  "25": "כה  כל-אדם חזו-בו    אנוש יביט מרחוק",
  "26": "כו  הן-אל שגיא ולא נדע    מספר שניו ולא-חקר",
  "27": "כז  כי יגרע נטפי-מים    יזקו מטר לאדו",
  "28": "כח  אשר-יזלו שחקים    ירעפו עלי אדם רב",
  "29": "כט  אף אם-יבין מפרשי-עב    תשאות סכתו",
  "30": "ל  הן-פרש עליו אורו    ושרשי הים כסה",
  "31": "לא  כי-בם ידין עמים    יתן-אכל למכביר",
  "32": "לב  על-כפים כסה-אור    ויצו עליה במפגיע",
  "33": "לג  יגיד עליו רעו    מקנה אף על-עולה"
}