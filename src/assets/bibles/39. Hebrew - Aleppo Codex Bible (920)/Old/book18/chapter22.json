{
  "1": "א                  ויען אליפז התמני ויאמר",
  "2": "ב  הלאל יסכן-גבר--    כי-יסכן עלימו משכיל",
  "3": "ג  החפץ לשדי כי תצדק    ואם-בצע כי-תתם דרכיך",
  "4": "ד  המיראתך יכיחך    יבוא עמך במשפט",
  "5": "ה  הלא רעתך רבה    ואין-קץ לעונתיך",
  "6": "ו  כי-תחבל אחיך חנם    ובגדי ערומים תפשיט",
  "7": "ז  לא-מים עיף תשקה    ומרעב תמנע-לחם",
  "8": "ח  ואיש זרוע לו הארץ    ונשוא פנים ישב בה",
  "9": "ט  אלמנות שלחת ריקם    וזרעות יתמים ידכא",
  "10": "י  על-כן סביבותיך פחים    ויבהלך פחד פתאם",
  "11": "יא  או-חשך לא-תראה    ושפעת-מים תכסך",
  "12": "יב  הלא-אלוה גבה שמים    וראה ראש כוכבים כי-רמו",
  "13": "יג  ואמרת מה-ידע אל    הבעד ערפל ישפוט",
  "14": "יד  עבים סתר-לו ולא יראה    וחוג שמים יתהלך",
  "15": "טו  הארח עולם תשמור--    אשר דרכו מתי-און",
  "16": "טז  אשר-קמטו ולא-עת    נהר יוצק יסודם",
  "17": "יז  האמרים לאל סור ממנו    ומה-יפעל שדי למו",
  "18": "יח  והוא מלא בתיהם טוב    ועצת רשעים רחקה מני",
  "19": "יט  יראו צדיקים וישמחו    ונקי ילעג-למו",
  "20": "כ  אם-לא נכחד קימנו    ויתרם אכלה אש",
  "21": "כא  הסכן-נא עמו ושלם    בהם תבואתך טובה",
  "22": "כב  קח-נא מפיו תורה    ושים אמריו בלבבך",
  "23": "כג  אם-תשוב עד-שדי תבנה    תרחיק עולה מאהלך",
  "24": "כד  ושית-על-עפר בצר    ובצור נחלים אופיר",
  "25": "כה  והיה שדי בצריך    וכסף תועפות לך",
  "26": "כו  כי-אז על-שדי תתענג    ותשא אל-אלוה פניך",
  "27": "כז  תעתיר אליו וישמעך    ונדריך תשלם",
  "28": "כח  ותגזר-אמר ויקם לך    ועל-דרכיך נגה אור",
  "29": "כט  כי-השפילו ותאמר גוה    ושח עינים יושע",
  "30": "ל  ימלט אי-נקי    ונמלט בבר כפיך"
}