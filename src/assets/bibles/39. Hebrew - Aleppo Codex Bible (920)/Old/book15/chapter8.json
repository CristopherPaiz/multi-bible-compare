{
  "1": "א ואלה ראשי אבתיהם והתיחשם  העלים עמי במלכות ארתחשסתא המלך--מבבל  {ס}",
  "2": "ב מבני פינחס גרשם  {ס}  מבני איתמר דניאל  {ס}  מבני דויד חטוש  {ס}",
  "3": "ג מבני שכניה  {ס}  מבני פרעש זכריה ועמו התיחש לזכרים מאה וחמשים  {ס}",
  "4": "ד מבני פחת מואב אליהועיני בן זרחיה ועמו מאתים הזכרים  {ס}",
  "5": "ה מבני שכניה בן יחזיאל ועמו שלש מאות הזכרים  {ס}",
  "6": "ו ומבני עדין עבד בן יונתן ועמו חמשים הזכרים  {ס}",
  "7": "ז ומבני עילם ישעיה בן עתליה ועמו שבעים הזכרים  {ס}",
  "8": "ח ומבני שפטיה זבדיה בן מיכאל ועמו שמנים הזכרים  {ס}",
  "9": "ט מבני יואב עבדיה בן יחיאל ועמו מאתים ושמנה עשר הזכרים  {ס}",
  "10": "י ומבני שלומית בן יוספיה ועמו מאה וששים הזכרים  {ס}",
  "11": "יא ומבני בבי זכריה בן בבי ועמו עשרים ושמנה הזכרים  {ס}",
  "12": "יב ומבני עזגד יוחנן בן הקטן ועמו מאה ועשרה הזכרים  {ס}",
  "13": "יג ומבני אדניקם אחרנים--ואלה שמותם אליפלט יעיאל ושמעיה ועמהם ששים הזכרים  {ס}",
  "14": "יד ומבני בגוי עותי וזבוד (וזכור) ועמו שבעים הזכרים  {פ}",
  "15": "טו ואקבצם אל הנהר הבא אל אהוא ונחנה שם ימים שלשה ואבינה בעם ובכהנים ומבני לוי לא מצאתי שם",
  "16": "טז ואשלחה לאליעזר לאריאל לשמעיה ולאלנתן וליריב ולאלנתן ולנתן ולזכריה ולמשלם--ראשים וליויריב ולאלנתן מבינים",
  "17": "יז ואוצאה (ואצוה) אותם על אדו הראש בכספיא המקום ואשימה בפיהם דברים לדבר אל אדו אחיו הנתונים (הנתינים) בכספיא המקום--להביא לנו משרתים לבית אלהינו",
  "18": "יח ויביאו לנו כיד אלהינו הטובה עלינו איש שכל--מבני מחלי בן לוי בן ישראל ושרביה ובניו ואחיו שמנה עשר",
  "19": "יט ואת חשביה--ואתו ישעיה מבני מררי  אחיו ובניהם עשרים  {ס}",
  "20": "כ ומן הנתינים שנתן דויד והשרים לעבדת הלוים--נתינים מאתים ועשרים  כלם נקבו בשמות",
  "21": "כא ואקרא שם צום על הנהר אהוא להתענות לפני אלהינו--לבקש ממנו דרך ישרה לנו ולטפנו ולכל רכושנו",
  "22": "כב כי בשתי לשאול מן המלך חיל ופרשים--לעזרנו מאויב בדרך  כי אמרנו למלך לאמר יד אלהינו על כל מבקשיו לטובה ועזו ואפו על כל עזביו",
  "23": "כג ונצומה ונבקשה מאלהינו על זאת ויעתר לנו",
  "24": "כד ואבדילה משרי הכהנים שנים עשר--לשרביה חשביה ועמהם מאחיהם עשרה",
  "25": "כה ואשקולה (ואשקלה) להם את הכסף ואת הזהב ואת הכלים--תרומת בית אלהינו ההרימו המלך ויעציו ושריו וכל ישראל הנמצאים",
  "26": "כו ואשקלה על ידם כסף ככרים שש מאות וחמשים וכלי כסף מאה לככרים זהב מאה ככר",
  "27": "כז וכפרי זהב עשרים לאדרכנים אלף וכלי נחשת מצהב טובה שנים--חמודת כזהב",
  "28": "כח ואמרה אלהם אתם קדש ליהוה והכלים קדש והכסף והזהב נדבה ליהוה אלהי אבתיכם",
  "29": "כט שקדו ושמרו עד תשקלו לפני שרי הכהנים והלוים ושרי האבות לישראל--בירושלם  הלשכות בית יהוה",
  "30": "ל וקבלו הכהנים והלוים משקל הכסף והזהב והכלים--להביא לירושלם לבית אלהינו  {פ}",
  "31": "לא ונסעה מנהר אהוא בשנים עשר לחדש הראשון--ללכת ירושלם ויד אלהינו היתה עלינו ויצילנו מכף אויב ואורב על הדרך",
  "32": "לב ונבוא ירושלם ונשב שם ימים שלשה",
  "33": "לג וביום הרביעי נשקל הכסף והזהב והכלים בבית אלהינו על יד מרמות בן אוריה הכהן ועמו אלעזר בן פינחס ועמהם יוזבד בן ישוע ונועדיה בן בנוי--הלוים",
  "34": "לד במספר במשקל לכל ויכתב כל המשקל בעת ההיא  {פ}",
  "35": "לה הבאים מהשבי בני הגולה הקריבו עלות לאלהי ישראל פרים שנים עשר על כל ישראל אילים תשעים וששה כבשים שבעים ושבעה צפירי חטאת שנים עשר  הכל עולה ליהוה  {פ}",
  "36": "לו ויתנו את דתי המלך לאחשדרפני המלך ופחוות עבר הנהר ונשאו את העם ואת בית האלהים  {ס}"
}