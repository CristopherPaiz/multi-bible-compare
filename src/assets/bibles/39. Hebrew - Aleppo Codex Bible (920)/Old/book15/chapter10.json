{
  "1": "א וכהתפלל עזרא וכהתודתו בכה ומתנפל לפני בית האלהים  נקבצו אליו מישראל קהל רב מאד אנשים ונשים וילדים--כי בכו העם הרבה בכה  {ס}",
  "2": "ב ויען שכניה בן יחיאל מבני עולם (עילם) ויאמר לעזרא--אנחנו מעלנו באלהינו ונשב נשים נכריות מעמי הארץ ועתה יש מקוה לישראל על זאת",
  "3": "ג ועתה נכרת ברית לאלהינו להוציא כל נשים והנולד מהם בעצת אדני והחרדים במצות אלהינו וכתורה יעשה",
  "4": "ד קום כי עליך הדבר ואנחנו עמך  חזק ועשה  {פ}",
  "5": "ה ויקם עזרא וישבע את שרי הכהנים הלוים וכל ישראל לעשות כדבר הזה--וישבעו",
  "6": "ו ויקם עזרא מלפני בית האלהים וילך אל לשכת יהוחנן בן אלישיב וילך שם לחם לא אכל ומים לא שתה--כי מתאבל על מעל הגולה  {ס}",
  "7": "ז ויעבירו קול ביהודה וירושלם לכל בני הגולה--להקבץ ירושלם",
  "8": "ח וכל אשר לא יבוא לשלשת הימים כעצת השרים והזקנים--יחרם כל רכושו והוא יבדל מקהל הגולה  {ס}",
  "9": "ט ויקבצו כל אנשי יהודה ובנימן ירושלם לשלשת הימים הוא חדש התשיעי--בעשרים בחדש וישבו כל העם ברחוב בית האלהים מרעידים על הדבר ומהגשמים  {פ}",
  "10": "י ויקם עזרא הכהן ויאמר אלהם אתם מעלתם ותשיבו נשים נכריות--להוסיף על אשמת ישראל",
  "11": "יא ועתה תנו תודה ליהוה אלהי אבתיכם--ועשו רצונו והבדלו מעמי הארץ ומן הנשים הנכריות",
  "12": "יב ויענו כל הקהל ויאמרו קול גדול  כן כדבריך (כדברך) עלינו לעשות",
  "13": "יג אבל העם רב והעת גשמים ואין כח לעמוד בחוץ והמלאכה לא ליום אחד ולא לשנים--כי הרבינו לפשע בדבר הזה",
  "14": "יד יעמדו נא שרינו לכל הקהל וכל אשר בערינו ההשיב נשים נכריות יבא לעתים מזמנים ועמהם זקני עיר ועיר ושפטיה  עד להשיב חרון אף אלהינו ממנו--עד לדבר הזה  {פ}",
  "15": "טו אך יונתן בן עשהאל ויחזיה בן תקוה עמדו על זאת ומשלם ושבתי הלוי עזרם",
  "16": "טז ויעשו כן בני הגולה ויבדלו עזרא הכהן אנשים ראשי האבות לבית אבתם וכלם בשמות וישבו ביום אחד לחדש העשירי לדריוש הדבר",
  "17": "יז ויכלו בכל--אנשים ההשיבו נשים נכריות  עד יום אחד לחדש הראשון  {פ}",
  "18": "יח וימצא מבני הכהנים אשר השיבו נשים נכריות  מבני ישוע בן יוצדק ואחיו--מעשיה ואליעזר ויריב וגדליה",
  "19": "יט ויתנו ידם להוציא נשיהם ואשמים איל צאן על אשמתם  {ס}",
  "20": "כ ומבני אמר חנני וזבדיה  {ס}",
  "21": "כא ומבני חרם--מעשיה ואליה ושמעיה ויחיאל ועזיה",
  "22": "כב ומבני פשחור--אליועיני מעשיה ישמעאל נתנאל יוזבד ואלעשה  {ס}",
  "23": "כג ומן הלוים--יוזבד ושמעי וקליה הוא קליטא פתחיה יהודה ואליעזר  {ס}",
  "24": "כד ומן המשררים אלישיב ומן השערים שלם וטלם ואורי  {ס}",
  "25": "כה ומישראל--מבני פרעש רמיה ויזיה ומלכיה ומימן ואלעזר ומלכיה ובניה  {ס}",
  "26": "כו ומבני עילם--מתניה זכריה ויחיאל ועבדי וירימות ואליה  {ס}",
  "27": "כז ומבני זתוא--אליועני אלישיב מתניה וירמות וזבד ועזיזא  {ס}",
  "28": "כח ומבני בבי--יהוחנן חנניה זבי עתלי  {ס}",
  "29": "כט ומבני בני--משלם מלוך ועדיה ישוב ושאל ירמות (ורמות)  {ס}",
  "30": "ל ומבני פחת מואב עדנא וכלל בניה מעשיה מתניה בצלאל ובנוי ומנשה  {ס}",
  "31": "לא ובני חרם--אליעזר ישיה מלכיה שמעיה שמעון",
  "32": "לב בנימן מלוך שמריה  {ס}",
  "33": "לג מבני חשם--מתני מתתה זבד אליפלט ירמי מנשה שמעי  {ס}",
  "34": "לד מבני בני מעדי עמרם ואואל  {ס}",
  "35": "לה בניה בדיה כלוהי (כלוהו)",
  "36": "לו וניה מרמות אלישיב",
  "37": "לז מתניה מתני ויעשו (ויעשי)",
  "38": "לח ובני ובנוי שמעי",
  "39": "לט ושלמיה ונתן ועדיה",
  "40": "מ מכנדבי ששי שרי",
  "41": "מא עזראל ושלמיהו שמריה",
  "42": "מב שלום אמריה יוסף  {ס}",
  "43": "מג מבני נבו--יעיאל מתתיה זבד זבינא ידו (ידי) ויואל בניה",
  "44": "מד כל אלה נשאי (נשאו) נשים נכריות ויש מהם נשים וישימו בנים  {פ}"
}