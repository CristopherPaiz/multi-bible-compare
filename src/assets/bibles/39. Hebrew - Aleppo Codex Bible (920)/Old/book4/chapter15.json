{
  "1": "א וידבר יהוה אל משה לאמר",
  "2": "ב דבר אל בני ישראל ואמרת אלהם  כי תבאו אל ארץ מושבתיכם אשר אני נתן לכם",
  "3": "ג ועשיתם אשה ליהוה עלה או זבח לפלא נדר או בנדבה או במעדיכם--לעשות ריח ניחח ליהוה מן הבקר או מן הצאן",
  "4": "ד והקריב המקריב קרבנו ליהוה--מנחה סלת עשרון בלול ברבעית ההין שמן",
  "5": "ה ויין לנסך רביעית ההין תעשה על העלה או לזבח--לכבש האחד",
  "6": "ו או לאיל תעשה מנחה סלת שני עשרנים בלולה בשמן שלשית ההין",
  "7": "ז ויין לנסך שלשית ההין--תקריב ריח ניחח ליהוה",
  "8": "ח וכי תעשה בן בקר עלה או זבח לפלא נדר או שלמים ליהוה",
  "9": "ט והקריב על בן הבקר מנחה סלת שלשה עשרנים בלול בשמן חצי ההין",
  "10": "י ויין תקריב לנסך חצי ההין--אשה ריח ניחח ליהוה",
  "11": "יא ככה יעשה לשור האחד או לאיל האחד או לשה בכבשים או בעזים",
  "12": "יב כמספר אשר תעשו--ככה תעשו לאחד כמספרם",
  "13": "יג כל האזרח יעשה ככה את אלה להקריב אשה ריח ניחח ליהוה",
  "14": "יד וכי יגור אתכם גר או אשר בתוככם לדרתיכם ועשה אשה ריח ניחח ליהוה--כאשר תעשו כן יעשה",
  "15": "טו הקהל חקה אחת לכם ולגר הגר  חקת עולם לדרתיכם ככם כגר יהיה לפני יהוה",
  "16": "טז תורה אחת ומשפט אחד יהיה לכם ולגר הגר אתכם  {פ}",
  "17": "יז וידבר יהוה אל משה לאמר",
  "18": "יח דבר אל בני ישראל ואמרת אלהם  בבאכם אל הארץ אשר אני מביא אתכם שמה",
  "19": "יט והיה באכלכם מלחם הארץ--תרימו תרומה ליהוה",
  "20": "כ ראשית ערסתכם--חלה תרימו תרומה  כתרומת גרן כן תרימו אתה",
  "21": "כא מראשית ערסתיכם תתנו ליהוה תרומה--לדרתיכם  {ס}",
  "22": "כב וכי תשגו--ולא תעשו את כל המצות האלה  אשר דבר יהוה אל משה",
  "23": "כג את כל אשר צוה יהוה אליכם ביד משה  מן היום אשר צוה יהוה והלאה--לדרתיכם",
  "24": "כד והיה אם מעיני העדה נעשתה לשגגה ועשו כל העדה פר בן בקר אחד לעלה לריח ניחח ליהוה ומנחתו ונסכו כמשפט ושעיר עזים אחד לחטת",
  "25": "כה וכפר הכהן על כל עדת בני ישראל--ונסלח להם  כי שגגה הוא--והם הביאו את קרבנם אשה ליהוה וחטאתם לפני יהוה על שגגתם",
  "26": "כו ונסלח לכל עדת בני ישראל ולגר הגר בתוכם  כי לכל העם בשגגה  {ס}",
  "27": "כז ואם נפש אחת תחטא בשגגה--והקריבה עז בת שנתה לחטאת",
  "28": "כח וכפר הכהן על הנפש השגגת בחטאה בשגגה--לפני יהוה  לכפר עליו ונסלח לו",
  "29": "כט האזרח בבני ישראל ולגר הגר בתוכם--תורה אחת יהיה לכם לעשה בשגגה",
  "30": "ל והנפש אשר תעשה ביד רמה מן האזרח ומן הגר--את יהוה הוא מגדף ונכרתה הנפש ההוא מקרב עמה",
  "31": "לא כי דבר יהוה בזה ואת מצותו הפר הכרת תכרת הנפש ההוא עונה בה  {פ}",
  "32": "לב ויהיו בני ישראל במדבר וימצאו איש מקשש עצים--ביום השבת",
  "33": "לג ויקריבו אתו המצאים אתו מקשש עצים--אל משה ואל אהרן ואל כל העדה",
  "34": "לד ויניחו אתו במשמר  כי לא פרש מה יעשה לו  {ס}",
  "35": "לה ויאמר יהוה אל משה מות יומת האיש רגום אתו באבנים כל העדה מחוץ למחנה",
  "36": "לו ויציאו אתו כל העדה אל מחוץ למחנה וירגמו אתו באבנים וימת  כאשר צוה יהוה את משה  {פ}",
  "37": "לז ויאמר יהוה אל משה לאמר",
  "38": "לח דבר אל בני ישראל ואמרת אלהם ועשו להם ציצת על כנפי בגדיהם לדרתם ונתנו על ציצת הכנף פתיל תכלת",
  "39": "לט והיה לכם לציצת וראיתם אתו וזכרתם את כל מצות יהוה ועשיתם אתם ולא תתורו אחרי לבבכם ואחרי עיניכם אשר אתם זנים אחריהם",
  "40": "מ למען תזכרו ועשיתם את כל מצותי והייתם קדשים לאלהיכם",
  "41": "מא אני יהוה אלהיכם אשר הוצאתי אתכם מארץ מצרים להיות לכם לאלהים  אני יהוה אלהיכם  {פ}"
}