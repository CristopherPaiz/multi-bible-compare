{
  "1": "א וידבר יהוה אל משה לאמר",
  "2": "ב צו את בני ישראל ואמרת אלהם  את קרבני לחמי לאשי ריח ניחחי תשמרו להקריב לי במועדו",
  "3": "ג ואמרת להם--זה האשה אשר תקריבו ליהוה  כבשים בני שנה תמימם שנים ליום עלה תמיד",
  "4": "ד את הכבש אחד תעשה בבקר ואת הכבש השני תעשה בין הערבים",
  "5": "ה ועשירית האיפה סלת למנחה בלולה בשמן כתית רביעת ההין",
  "6": "ו עלת תמיד--העשיה בהר סיני לריח ניחח אשה ליהוה",
  "7": "ז ונסכו רביעת ההין לכבש האחד בקדש הסך נסך שכר--ליהוה",
  "8": "ח ואת הכבש השני תעשה בין הערבים  כמנחת הבקר וכנסכו תעשה אשה ריח ניחח ליהוה  {פ}",
  "9": "ט וביום השבת--שני כבשים בני שנה תמימם ושני עשרנים סלת מנחה בלולה בשמן--ונסכו",
  "10": "י עלת שבת בשבתו על עלת התמיד ונסכה  {פ}",
  "11": "יא ובראשי חדשיכם--תקריבו עלה ליהוה  פרים בני בקר שנים ואיל אחד כבשים בני שנה שבעה תמימם",
  "12": "יב ושלשה עשרנים סלת מנחה בלולה בשמן לפר האחד ושני עשרנים סלת מנחה בלולה בשמן לאיל האחד",
  "13": "יג ועשרן עשרון סלת מנחה בלולה בשמן לכבש האחד עלה ריח ניחח אשה ליהוה",
  "14": "יד ונסכיהם חצי ההין יהיה לפר ושלישת ההין לאיל ורביעת ההין לכבש--יין  זאת עלת חדש בחדשו לחדשי השנה",
  "15": "טו ושעיר עזים אחד לחטאת ליהוה על עלת התמיד יעשה ונסכו  {ס}",
  "16": "טז ובחדש הראשון בארבעה עשר יום--לחדש  פסח ליהוה",
  "17": "יז ובחמשה עשר יום לחדש הזה חג  שבעת ימים מצות יאכל",
  "18": "יח ביום הראשון מקרא קדש  כל מלאכת עבדה לא תעשו",
  "19": "יט והקרבתם אשה עלה ליהוה פרים בני בקר שנים ואיל אחד ושבעה כבשים בני שנה תמימם יהיו לכם",
  "20": "כ ומנחתם--סלת בלולה בשמן  שלשה עשרנים לפר ושני עשרנים לאיל--תעשו",
  "21": "כא עשרון עשרון תעשה לכבש האחד--לשבעת הכבשים",
  "22": "כב ושעיר חטאת אחד לכפר עליכם",
  "23": "כג מלבד עלת הבקר אשר לעלת התמיד--תעשו את אלה",
  "24": "כד כאלה תעשו ליום שבעת ימים--לחם אשה ריח ניחח ליהוה על עולת התמיד יעשה ונסכו",
  "25": "כה וביום השביעי--מקרא קדש יהיה לכם  כל מלאכת עבדה לא תעשו  {ס}",
  "26": "כו וביום הבכורים בהקריבכם מנחה חדשה ליהוה--בשבעתיכם  מקרא קדש יהיה לכם כל מלאכת עבדה לא תעשו",
  "27": "כז והקרבתם עולה לריח ניחח ליהוה--פרים בני בקר שנים איל אחד שבעה כבשים בני שנה",
  "28": "כח ומנחתם--סלת בלולה בשמן  שלשה עשרנים לפר האחד שני עשרנים לאיל האחד",
  "29": "כט עשרון עשרון לכבש האחד--לשבעת הכבשים",
  "30": "ל שעיר עזים אחד לכפר עליכם",
  "31": "לא מלבד עלת התמיד ומנחתו--תעשו תמימם יהיו לכם ונסכיהם  {פ}"
}