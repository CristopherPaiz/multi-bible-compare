{
  "1": "א וידבר יהוה אל משה ואל אהרן לאמר",
  "2": "ב זאת חקת התורה אשר צוה יהוה לאמר  דבר אל בני ישראל ויקחו אליך פרה אדמה תמימה אשר אין בה מום אשר לא עלה עליה על",
  "3": "ג ונתתם אתה אל אלעזר הכהן והוציא אתה אל מחוץ למחנה ושחט אתה לפניו",
  "4": "ד ולקח אלעזר הכהן מדמה--באצבעו והזה אל נכח פני אהל מועד מדמה--שבע פעמים",
  "5": "ה ושרף את הפרה לעיניו  את ערה ואת בשרה ואת דמה על פרשה ישרף",
  "6": "ו ולקח הכהן עץ ארז ואזוב--ושני תולעת והשליך אל תוך שרפת הפרה",
  "7": "ז וכבס בגדיו הכהן ורחץ בשרו במים ואחר יבא אל המחנה וטמא הכהן עד הערב",
  "8": "ח והשרף אתה--יכבס בגדיו במים ורחץ בשרו במים וטמא עד הערב",
  "9": "ט ואסף איש טהור את אפר הפרה והניח מחוץ למחנה במקום טהור והיתה לעדת בני ישראל למשמרת למי נדה--חטאת הוא",
  "10": "י וכבס האסף את אפר הפרה את בגדיו וטמא עד הערב והיתה לבני ישראל ולגר הגר בתוכם--לחקת עולם",
  "11": "יא הנגע במת לכל נפש אדם--וטמא שבעת ימים",
  "12": "יב הוא יתחטא בו ביום השלישי וביום השביעי--יטהר ואם לא יתחטא ביום השלישי וביום השביעי--לא יטהר",
  "13": "יג כל הנגע במת בנפש האדם אשר ימות ולא יתחטא את משכן יהוה טמא--ונכרתה הנפש ההוא מישראל  כי מי נדה לא זרק עליו טמא יהיה--עוד טמאתו בו",
  "14": "יד זאת התורה אדם כי ימות באהל  כל הבא אל האהל וכל אשר באהל יטמא שבעת ימים",
  "15": "טו וכל כלי פתוח אשר אין צמיד פתיל עליו--טמא הוא",
  "16": "טז וכל אשר יגע על פני השדה בחלל חרב או במת או בעצם אדם או בקבר--יטמא שבעת ימים",
  "17": "יז ולקחו לטמא מעפר שרפת החטאת ונתן עליו מים חיים אל כלי",
  "18": "יח ולקח אזוב וטבל במים איש טהור והזה על האהל ועל כל הכלים ועל הנפשות אשר היו שם ועל הנגע בעצם או בחלל או במת או בקבר",
  "19": "יט והזה הטהר על הטמא ביום השלישי וביום השביעי וחטאו ביום השביעי וכבס בגדיו ורחץ במים וטהר בערב",
  "20": "כ ואיש אשר יטמא ולא יתחטא ונכרתה הנפש ההוא מתוך הקהל  כי את מקדש יהוה טמא מי נדה לא זרק עליו--טמא הוא",
  "21": "כא והיתה להם לחקת עולם ומזה מי הנדה יכבס בגדיו והנגע במי הנדה יטמא עד הערב",
  "22": "כב וכל אשר יגע בו הטמא יטמא והנפש הנגעת תטמא עד הערב  {פ}"
}