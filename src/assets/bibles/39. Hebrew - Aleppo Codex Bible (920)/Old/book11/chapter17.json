{
  "1": "א ויאמר אליהו התשבי מתשבי גלעד אל אחאב חי יהוה אלהי ישראל אשר עמדתי לפניו אם יהיה השנים האלה טל ומטר--כי אם לפי דברי  {ס}",
  "2": "ב ויהי דבר יהוה אליו לאמר",
  "3": "ג לך מזה ופנית לך קדמה ונסתרת בנחל כרית אשר על פני הירדן",
  "4": "ד והיה מהנחל תשתה ואת הערבים צויתי לכלכלך שם",
  "5": "ה וילך ויעש כדבר יהוה וילך וישב בנחל כרית אשר על פני הירדן",
  "6": "ו והערבים מבאים לו לחם ובשר בבקר ולחם ובשר בערב ומן הנחל ישתה",
  "7": "ז ויהי מקץ ימים וייבש הנחל  כי לא היה גשם בארץ  {ס}",
  "8": "ח ויהי דבר יהוה אליו לאמר",
  "9": "ט קום לך צרפתה אשר לצידון וישבת שם הנה צויתי שם אשה אלמנה לכלכלך",
  "10": "י ויקם וילך צרפתה ויבא אל פתח העיר והנה שם אשה אלמנה מקששת עצים ויקרא אליה ויאמר קחי נא לי מעט מים בכלי ואשתה",
  "11": "יא ותלך לקחת ויקרא אליה ויאמר לקחי נא לי פת לחם בידך",
  "12": "יב ותאמר חי יהוה אלהיך אם יש לי מעוג כי אם מלא כף קמח בכד ומעט שמן בצפחת והנני מקששת שנים עצים ובאתי ועשיתיהו לי ולבני ואכלנהו ומתנו",
  "13": "יג ויאמר אליה אליהו אל תיראי באי עשי כדברך אך עשי לי משם עגה קטנה בראשנה והוצאת לי ולך ולבנך תעשי באחרנה",
  "14": "יד כי כה אמר יהוה אלהי ישראל כד הקמח לא תכלה וצפחת השמן לא תחסר  עד יום תתן (תת) יהוה גשם--על פני האדמה",
  "15": "טו ותלך ותעשה כדבר אליהו ותאכל הוא והיא (היא והוא) וביתה ימים",
  "16": "טז כד הקמח לא כלתה וצפחת השמן לא חסר--כדבר יהוה אשר דבר ביד אליהו  {פ}",
  "17": "יז ויהי אחר הדברים האלה חלה בן האשה בעלת הבית ויהי חליו חזק מאד עד אשר לא נותרה בו נשמה",
  "18": "יח ותאמר אל אליהו מה לי ולך איש האלהים  באת אלי להזכיר את עוני ולהמית את בני",
  "19": "יט ויאמר אליה תני לי את בנך ויקחהו מחיקה ויעלהו אל העליה אשר הוא ישב שם וישכבהו על מטתו",
  "20": "כ ויקרא אל יהוה ויאמר  יהוה אלהי--הגם על האלמנה אשר אני מתגורר עמה הרעות להמית את בנה",
  "21": "כא ויתמדד על הילד שלש פעמים ויקרא אל יהוה ויאמר  יהוה אלהי תשב נא נפש הילד הזה על קרבו",
  "22": "כב וישמע יהוה בקול אליהו ותשב נפש הילד על קרבו ויחי",
  "23": "כג ויקח אליהו את הילד וירדהו מן העליה הביתה ויתנהו לאמו ויאמר אליהו ראי חי בנך",
  "24": "כד ותאמר האשה אל אליהו עתה זה ידעתי כי איש אלהים אתה ודבר יהוה בפיך אמת  {פ}"
}