{
  "1": "א  נבחר שם מעשר רב    מכסף ומזהב חן טוב",
  "2": "ב  עשיר ורש נפגשו    עשה כלם יהוה",
  "3": "ג  ערום ראה רעה ויסתר (ונסתר)    ופתיים עברו ונענשו",
  "4": "ד  עקב ענוה יראת יהוה    עשר וכבוד וחיים",
  "5": "ה  צנים פחים בדרך עקש    שומר נפשו ירחק מהם",
  "6": "ו  חנך לנער על-פי דרכו--    גם כי-יזקין לא-יסור ממנה",
  "7": "ז  עשיר ברשים ימשול    ועבד לוה לאיש מלוה",
  "8": "ח  זורע עולה יקצור- (יקצר-) און    ושבט עברתו יכלה",
  "9": "ט  טוב-עין הוא יברך    כי-נתן מלחמו לדל",
  "10": "י  גרש לץ ויצא מדון    וישבת דין וקלון",
  "11": "יא  אהב טהור- (טהר-) לב--    חן שפתיו רעהו מלך",
  "12": "יב  עיני יהוה נצרו דעת    ויסלף דברי בגד",
  "13": "יג  אמר עצל ארי בחוץ    בתוך רחבות ארצח",
  "14": "יד  שוחה עמקה פי זרות    זעום יהוה יפול- (יפל-) שם",
  "15": "טו  אולת קשורה בלב-נער    שבט מוסר ירחיקנה ממנו",
  "16": "טז  עשק דל להרבות לו--    נתן לעשיר אך-למחסור",
  "17": "יז  הט אזנך--ושמע דברי חכמים    ולבך תשית לדעתי",
  "18": "יח  כי-נעים כי-תשמרם בבטנך    יכנו יחדו על-שפתיך",
  "19": "יט  להיות ביהוה מבטחך--    הודעתיך היום אף-אתה",
  "20": "כ  הלא כתבתי לך שלשום (שלשים)--    במעצות ודעת",
  "21": "כא  להודיעך--קשט אמרי אמת    להשיב אמרים אמת לשלחיך",
  "22": "כב  אל-תגזל-דל כי דל-הוא    ואל-תדכא עני בשער",
  "23": "כג  כי-יהוה יריב ריבם    וקבע את-קבעיהם נפש",
  "24": "כד  אל-תתרע את-בעל אף    ואת-איש חמות לא תבוא",
  "25": "כה  פן-תאלף ארחתו    ולקחת מוקש לנפשך",
  "26": "כו  אל-תהי בתקעי-כף    בערבים משאות",
  "27": "כז  אם-אין-לך לשלם--    למה יקח משכבך מתחתיך",
  "28": "כח  אל-תסג גבול עולם--    אשר עשו אבותיך",
  "29": "כט  חזית איש מהיר במלאכתו--    לפני-מלכים יתיצב בל-יתיצב    לפני חשכים"
}