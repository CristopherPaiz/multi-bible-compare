{
  "1": "א  אל-תתהלל ביום מחר    כי לא-תדע מה-ילד יום",
  "2": "ב  יהללך זר ולא-פיך    נכרי ואל-שפתיך",
  "3": "ג  כבד-אבן ונטל החול    וכעס אויל כבד משניהם",
  "4": "ד  אכזריות חמה ושטף אף    ומי יעמד לפני קנאה",
  "5": "ה  טובה תוכחת מגלה--    מאהבה מסתרת",
  "6": "ו  נאמנים פצעי אוהב    ונעתרות נשיקות שונא",
  "7": "ז  נפש שבעה תבוס נפת    ונפש רעבה כל-מר מתוק",
  "8": "ח  כצפור נודדת מן-קנה--    כן-איש נודד ממקומו",
  "9": "ט  שמן וקטרת ישמח-לב    ומתק רעהו מעצת-נפש",
  "10": "י  רעך ורעה (ורע) אביך אל-תעזב--    ובית אחיך אל-תבוא ביום אידך טוב שכן קרוב    מאח רחוק",
  "11": "יא  חכם בני ושמח לבי    ואשיבה חרפי דבר",
  "12": "יב  ערום ראה רעה נסתר    פתאים עברו נענשו",
  "13": "יג  קח-בגדו כי-ערב זר    ובעד נכריה חבלהו",
  "14": "יד  מברך רעהו בקול גדול--בבקר השכים    קללה תחשב לו",
  "15": "טו  דלף טורד ביום סגריר    ואשת מדונים (מדינים) נשתוה",
  "16": "טז  צפניה צפן-רוח    ושמן ימינו יקרא",
  "17": "יז  ברזל בברזל יחד    ואיש יחד פני-רעהו",
  "18": "יח  נצר תאנה יאכל פריה    ושמר אדניו יכבד",
  "19": "יט  כמים הפנים לפנים--    כן לב-האדם לאדם",
  "20": "כ  שאול ואבדה לא תשבענה    ועיני האדם לא תשבענה",
  "21": "כא  מצרף לכסף וכור לזהב    ואיש לפי מהללו",
  "22": "כב  אם תכתוש-את-האויל במכתש בתוך הריפות--    בעלי לא-תסור מעליו אולתו",
  "23": "כג  ידע תדע פני צאנך    שית לבך לעדרים",
  "24": "כד  כי לא לעולם חסן    ואם-נזר לדור דור (ודור)",
  "25": "כה  גלה חציר ונראה-דשא    ונאספו עשבות הרים",
  "26": "כו  כבשים ללבושך    ומחיר שדה עתודים",
  "27": "כז  ודי חלב עזים--ללחמך ללחם ביתך    וחיים לנערותיך"
}