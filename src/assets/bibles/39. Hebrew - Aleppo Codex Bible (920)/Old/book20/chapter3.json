{
  "1": "א  בני תורתי אל-תשכח ומצותי יצר לבך",
  "2": "ב  כי ארך ימים ושנות חיים--    ושלום יוסיפו לך",
  "3": "ג  חסד ואמת    אל-יעזבך קשרם על-גרגרותיך    כתבם על-לוח לבך",
  "4": "ד  ומצא-חן ושכל-טוב--    בעיני אלהים ואדם",
  "5": "ה  בטח אל-יהוה בכל-לבך    ואל-בינתך אל-תשען",
  "6": "ו  בכל-דרכיך דעהו    והוא יישר ארחתיך",
  "7": "ז  אל-תהי חכם בעיניך    ירא את-יהוה וסור מרע",
  "8": "ח  רפאות תהי לשרך    ושקוי לעצמותיך",
  "9": "ט  כבד את-יהוה מהונך    ומראשית כל-תבואתך",
  "10": "י  וימלאו אסמיך שבע    ותירוש יקביך יפרצו",
  "11": "יא  מוסר יהוה בני אל-תמאס    ואל-תקץ בתוכחתו",
  "12": "יב  כי את אשר יאהב יהוה    יוכיח וכאב    את-בן ירצה",
  "13": "יג  אשרי אדם מצא חכמה    ואדם יפיק תבונה",
  "14": "יד  כי טוב סחרה מסחר-כסף    ומחרוץ תבואתה",
  "15": "טו  יקרה היא מפניים (מפנינים)    וכל-חפציך לא ישוו-בה",
  "16": "טז  ארך ימים בימינה    בשמאולה עשר וכבוד",
  "17": "יז  דרכיה דרכי-נעם    וכל-נתיבותיה שלום",
  "18": "יח  עץ-חיים היא למחזיקים בה    ותמכיה מאשר",
  "19": "יט  יהוה--בחכמה יסד-ארץ    כונן שמים בתבונה",
  "20": "כ  בדעתו תהומות נבקעו    ושחקים ירעפו-טל",
  "21": "כא  בני אל-ילזו מעיניך    נצר תשיה ומזמה",
  "22": "כב  ויהיו חיים לנפשך    וחן לגרגרתיך",
  "23": "כג  אז תלך לבטח דרכך    ורגלך לא תגוף",
  "24": "כד  אם-תשכב לא-תפחד    ושכבת וערבה שנתך",
  "25": "כה  אל-תירא מפחד פתאם    ומשאת רשעים כי תבא",
  "26": "כו  כי-יהוה יהיה בכסלך    ושמר רגלך מלכד",
  "27": "כז  אל-תמנע-טוב מבעליו--    בהיות לאל ידיך (ידך) לעשות",
  "28": "כח  אל-תאמר לרעיך (לרעך) לך ושוב--ומחר אתן    ויש אתך",
  "29": "כט  אל-תחרש על-רעך רעה    והוא-יושב לבטח אתך",
  "30": "ל  אל-תרוב (תריב) עם-אדם חנם--    אם-לא גמלך רעה",
  "31": "לא  אל-תקנא באיש חמס    ואל-תבחר בכל-דרכיו",
  "32": "לב  כי תועבת יהוה נלוז    ואת-ישרים סודו",
  "33": "לג  מארת יהוה בבית רשע    ונוה צדיקים יברך",
  "34": "לד  אם-ללצים הוא-יליץ    ולעניים (ולענוים) יתן-חן",
  "35": "לה  כבוד חכמים ינחלו    וכסילים מרים קלון"
}