{
  "1": "א משא נינוה--ספר חזון נחום האלקשי",
  "2": "ב אל קנוא ונקם יהוה נקם יהוה ובעל חמה נקם יהוה לצריו ונוטר הוא לאיביו",
  "3": "ג יהוה ארך אפים וגדול (וגדל) כח ונקה לא ינקה יהוה בסופה ובשערה דרכו וענן אבק רגליו",
  "4": "ד גוער בים ויבשהו וכל הנהרות החריב אמלל בשן וכרמל ופרח לבנון אמלל",
  "5": "ה הרים רעשו ממנו והגבעות התמגגו ותשא הארץ מפניו ותבל וכל יושבי בה",
  "6": "ו לפני זעמו מי יעמוד ומי יקום בחרון אפו חמתו נתכה כאש והצרים נתצו ממנו",
  "7": "ז טוב יהוה למעוז ביום צרה וידע חסי בו",
  "8": "ח ובשטף עבר כלה יעשה מקומה ואיביו ירדף חשך",
  "9": "ט מה תחשבון אל יהוה--כלה הוא עשה לא תקום פעמים צרה",
  "10": "י כי עד סירים סבכים וכסבאם סבואים אכלו--כקש יבש מלא",
  "11": "יא ממך יצא חשב על יהוה רעה--יעץ בליעל  {ס}",
  "12": "יב כה אמר יהוה אם שלמים וכן רבים וכן נגוזו ועבר וענתך--לא אענך עוד",
  "13": "יג ועתה אשבר מטהו מעליך ומוסרתיך אנתק",
  "14": "יד וצוה עליך יהוה לא יזרע משמך עוד מבית אלהיך אכרית פסל ומסכה אשים קברך--כי קלות  {פ}"
}