{
  "1": "א-ב  שיר מזמור לדוד",
  "2": "נכון לבי אלהים אשירה ואזמרה אף-כבודי",
  "3": "ג  עורה הנבל וכנור    אעירה שחר",
  "4": "ד  אודך בעמים יהוה    ואזמרך בלאמים",
  "5": "ה  כי-גדול מעל-שמים חסדך    ועד-שחקים אמתך",
  "6": "ו  רומה על-שמים אלהים    ועל כל-הארץ כבודך",
  "7": "ז  למען יחלצון ידידיך    הושיעה ימינך וענני",
  "8": "ח  אלהים דבר בקדשו--אעלזה    אחלקה שכם ועמק סכות אמדד",
  "9": "ט  לי גלעד לי מנשה ואפרים מעוז ראשי    יהודה מחקקי",
  "10": "י  מואב סיר רחצי--על-אדום אשליך נעלי    עלי-פלשת אתרועע",
  "11": "יא  מי יבלני עיר מבצר    מי נחני עד-אדום",
  "12": "יב  הלא-אלהים זנחתנו    ולא-תצא אלהים בצבאתינו",
  "13": "יג  הבה-לנו עזרת מצר    ושוא תשועת אדם [ (Psalms 108:14) יד  באלהים נעשה-חיל    והוא יבוס צרינו ]"
}