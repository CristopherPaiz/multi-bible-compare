{
  "1": "א  למנצח מזמור לדוד",
  "2": "ב  בבוא-אליו נתן הנביא--    כאשר-בא אל-בת-שבע",
  "3": "ג  חנני אלהים כחסדך    כרב רחמיך מחה פשעי",
  "4": "ד  הרבה (הרב) כבסני מעוני    ומחטאתי טהרני",
  "5": "ה  כי-פשעי אני אדע    וחטאתי נגדי תמיד",
  "6": "ו  לך לבדך חטאתי    והרע בעיניך עשיתי למען תצדק בדברך--    תזכה בשפטך",
  "7": "ז  הן-בעוון חוללתי    ובחטא יחמתני אמי",
  "8": "ח  הן-אמת חפצת בטחות    ובסתם חכמה תודיעני",
  "9": "ט  תחטאני באזוב ואטהר    תכבסני ומשלג אלבין",
  "10": "י  תשמיעני ששון ושמחה    תגלנה עצמות דכית",
  "11": "יא  הסתר פניך מחטאי    וכל-עונתי מחה",
  "12": "יב  לב טהור ברא-לי אלהים    ורוח נכון חדש בקרבי",
  "13": "יג  אל-תשליכני מלפניך    ורוח קדשך אל-תקח ממני",
  "14": "יד  השיבה לי ששון ישעך    ורוח נדיבה תסמכני",
  "15": "טו  אלמדה פשעים דרכיך    וחטאים אליך ישובו",
  "16": "טז  הצילני מדמים אלהים--    אלהי תשועתי תרנן לשוני    צדקתך",
  "17": "יז  אדני שפתי תפתח    ופי יגיד תהלתך",
  "18": "יח  כי לא-תחפץ זבח ואתנה    עולה לא תרצה",
  "19": "יט  זבחי אלהים    רוח נשברה לב-נשבר ונדכה--    אלהים לא תבזה [ (Psalms 51:20) כ  היטיבה ברצונך את-ציון    תבנה חומות ירושלם ] [ (Psalms 51:21) כא  אז תחפץ זבחי-צדק    עולה וכליל אז יעלו על-מזבחך    פרים ]"
}