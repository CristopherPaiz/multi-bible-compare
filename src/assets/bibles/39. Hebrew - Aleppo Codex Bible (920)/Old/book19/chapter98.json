{
  "1": "א  מזמור שירו ליהוה שיר חדש--    כי-נפלאות עשה הושיעה-לו ימינו    וזרוע קדשו",
  "2": "ב  הודיע יהוה ישועתו    לעיני הגוים גלה צדקתו",
  "3": "ג  זכר חסדו ואמונתו--    לבית ישראל ראו כל-אפסי-ארץ--    את ישועת אלהינו",
  "4": "ד  הריעו ליהוה כל-הארץ    פצחו ורננו וזמרו",
  "5": "ה  זמרו ליהוה בכנור    בכנור וקול זמרה",
  "6": "ו  בחצצרות וקול שופר--    הריעו לפני המלך יהוה",
  "7": "ז  ירעם הים ומלאו    תבל וישבי בה",
  "8": "ח  נהרות ימחאו-כף    יחד הרים ירננו",
  "9": "ט  לפני יהוה--    כי בא לשפט הארץ ישפט-תבל בצדק    ועמים במישרים"
}