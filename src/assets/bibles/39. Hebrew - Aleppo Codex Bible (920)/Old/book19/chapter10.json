{
  "1": "א  למה יהוה תעמד ברחוק    תעלים לעתות בצרה",
  "2": "ב  בגאות רשע ידלק עני    יתפשו במזמות זו חשבו",
  "3": "ג  כי-הלל רשע על-תאות נפשו    ובצע ברך נאץ יהוה",
  "4": "ד  רשע--כגבה אפו בל-ידרש    אין אלהים כל-מזמותיו",
  "5": "ה  יחילו דרכו בכל-עת--מרום משפטיך מנגדו    כל-צורריו יפיח בהם",
  "6": "ו  אמר בלבו בל-אמוט    לדר ודר אשר לא-ברע",
  "7": "ז  אלה פיהו מלא--ומרמות ותך    תחת לשונו עמל ואון",
  "8": "ח  ישב במארב חצרים--במסתרים יהרג נקי    עיניו לחלכה יצפנו",
  "9": "ט  יארב במסתר כאריה בסכה--    יארב לחטוף עני יחטף עני    במשכו ברשתו",
  "10": "י  ודכה (ידכה) ישח    ונפל בעצומיו חלכאים (חל כאים)",
  "11": "יא  אמר בלבו שכח אל    הסתיר פניו בל-ראה לנצח",
  "12": "יב  קומה יהוה--אל נשא ידך    אל-תשכח עניים (ענוים)",
  "13": "יג  על-מה נאץ רשע אלהים    אמר בלבו לא תדרש",
  "14": "יד  ראתה כי-אתה עמל וכעס תביט--    לתת בידך עליך יעזב חלכה    יתום אתה היית עוזר",
  "15": "טו  שבר זרוע רשע    ורע תדרוש-רשעו בל-תמצא",
  "16": "טז  יהוה מלך עולם ועד    אבדו גוים מארצו",
  "17": "יז  תאות ענוים שמעת יהוה    תכין לבם תקשיב אזנך",
  "18": "יח  לשפט יתום ודך    בל-יוסיף עוד--לערץ אנוש מן-הארץ"
}