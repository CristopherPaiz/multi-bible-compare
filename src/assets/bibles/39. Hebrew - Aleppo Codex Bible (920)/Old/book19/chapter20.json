{
  "1": "א  למנצח מזמור לדוד",
  "2": "ב  יענך יהוה ביום צרה    ישגבך שם אלהי יעקב",
  "3": "ג  ישלח-עזרך מקדש    ומציון יסעדך",
  "4": "ד  יזכר כל-מנחתך    ועולתך ידשנה סלה",
  "5": "ה  יתן-לך כלבבך    וכל-עצתך ימלא",
  "6": "ו  נרננה בישועתך--    ובשם-אלהינו נדגל ימלא יהוה    כל-משאלותיך",
  "7": "ז  עתה ידעתי--    כי הושיע יהוה משיחו יענהו משמי קדשו--    בגברות ישע ימינו",
  "8": "ח  אלה ברכב    ואלה בסוסים ואנחנו    בשם-יהוה אלהינו נזכיר",
  "9": "ט  המה כרעו ונפלו    ואנחנו קמנו ונתעודד [ (Psalms 20:10) י  יהוה הושיעה    המלך יעננו ביום-קראנו ]"
}