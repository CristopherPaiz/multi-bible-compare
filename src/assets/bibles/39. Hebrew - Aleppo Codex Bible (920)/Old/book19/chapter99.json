{
  "1": "א  יהוה מלך ירגזו עמים    ישב כרובים תנוט הארץ",
  "2": "ב  יהוה בציון גדול    ורם הוא על-כל-העמים",
  "3": "ג  יודו שמך גדול ונורא    קדוש הוא",
  "4": "ד  ועז מלך    משפט אהב אתה כוננת מישרים    משפט וצדקה ביעקב אתה עשית",
  "5": "ה  רוממו יהוה אלהינו והשתחוו להדם רגליו    קדוש הוא",
  "6": "ו  משה ואהרן בכהניו    ושמואל בקראי שמו קראים אל-יהוה    והוא יענם",
  "7": "ז  בעמוד ענן ידבר אליהם    שמרו עדתיו וחק נתן-למו",
  "8": "ח  יהוה אלהינו    אתה עניתם אל נשא היית להם    ונקם על-עלילותם",
  "9": "ט  רוממו יהוה אלהינו    והשתחוו להר קדשו כי-קדוש    יהוה אלהינו"
}