{
  "1": "א אני הגבר ראה עני בשבט עברתו",
  "2": "ב אותי נהג וילך חשך ולא אור",
  "3": "ג אך בי ישב יהפך ידו כל היום  {ס}",
  "4": "ד בלה בשרי ועורי שבר עצמותי",
  "5": "ה בנה עלי ויקף ראש ותלאה",
  "6": "ו במחשכים הושיבני כמתי עולם  {ס}",
  "7": "ז גדר בעדי ולא אצא הכביד נחשתי",
  "8": "ח גם כי אזעק ואשוע שתם תפלתי",
  "9": "ט גדר דרכי בגזית נתיבתי עוה  {ס}",
  "10": "י דב ארב הוא לי אריה (ארי) במסתרים",
  "11": "יא דרכי סורר ויפשחני שמני שמם",
  "12": "יב דרך קשתו ויציבני כמטרא לחץ  {ס}",
  "13": "יג הביא בכליתי בני אשפתו",
  "14": "יד הייתי שחק לכל עמי נגינתם כל היום",
  "15": "טו השביעני במרורים הרוני לענה  {ס}",
  "16": "טז ויגרס בחצץ שני הכפישני באפר",
  "17": "יז ותזנח משלום נפשי נשיתי טובה",
  "18": "יח ואמר אבד נצחי ותוחלתי מיהוה  {ס}",
  "19": "יט זכר עניי ומרודי לענה וראש",
  "20": "כ זכור תזכור ותשיח (ותשוח) עלי נפשי",
  "21": "כא זאת אשיב אל לבי על כן אוחיל  {ס}",
  "22": "כב חסדי יהוה כי לא תמנו כי לא כלו רחמיו",
  "23": "כג חדשים לבקרים רבה אמונתך",
  "24": "כד חלקי יהוה אמרה נפשי על כן אוחיל לו  {ס}",
  "25": "כה טוב יהוה לקוו לנפש תדרשנו",
  "26": "כו טוב ויחיל ודומם לתשועת יהוה",
  "27": "כז טוב לגבר כי ישא על בנעוריו  {ס}",
  "28": "כח ישב בדד וידם כי נטל עליו",
  "29": "כט יתן בעפר פיהו אולי יש תקוה",
  "30": "ל יתן למכהו לחי ישבע בחרפה  {ס}",
  "31": "לא כי לא יזנח לעולם אדני",
  "32": "לב כי אם הוגה ורחם כרב חסדיו",
  "33": "לג כי לא ענה מלבו ויגה בני איש  {ס}",
  "34": "לד לדכא תחת רגליו כל אסירי ארץ",
  "35": "לה להטות משפט גבר נגד פני עליון",
  "36": "לו לעות אדם בריבו אדני לא ראה  {ס}",
  "37": "לז מי זה אמר ותהי אדני לא צוה",
  "38": "לח מפי עליון לא תצא הרעות והטוב",
  "39": "לט מה יתאונן אדם חי גבר על חטאו  {ס}",
  "40": "מ נחפשה דרכינו ונחקרה ונשובה עד יהוה",
  "41": "מא נשא לבבנו אל כפים אל אל בשמים",
  "42": "מב נחנו פשענו ומרינו אתה לא סלחת  {ס}",
  "43": "מג סכותה באף ותרדפנו הרגת לא חמלת",
  "44": "מד סכותה בענן לך מעבור תפלה",
  "45": "מה סחי ומאוס תשימנו בקרב העמים  {ס}",
  "46": "מו פצו עלינו פיהם כל איבינו",
  "47": "מז פחד ופחת היה לנו השאת והשבר",
  "48": "מח פלגי מים תרד עיני על שבר בת עמי  {ס}",
  "49": "מט עיני נגרה ולא תדמה מאין הפגות",
  "50": "נ עד ישקיף וירא יהוה משמים",
  "51": "נא עיני עוללה לנפשי מכל בנות עירי  {ס}",
  "52": "נב צוד צדוני כצפור איבי חנם",
  "53": "נג צמתו בבור חיי וידו אבן בי",
  "54": "נד צפו מים על ראשי אמרתי נגזרתי  {ס}",
  "55": "נה קראתי שמך יהוה מבור תחתיות",
  "56": "נו קולי שמעת  אל תעלם אזנך לרוחתי לשועתי",
  "57": "נז קרבת ביום אקראך אמרת אל תירא  {ס}",
  "58": "נח רבת אדני ריבי נפשי גאלת חיי",
  "59": "נט ראיתה יהוה עותתי שפטה משפטי",
  "60": "ס ראיתה כל נקמתם--כל מחשבתם לי  {ס}",
  "61": "סא שמעת חרפתם יהוה כל מחשבתם עלי",
  "62": "סב שפתי קמי והגיונם עלי כל היום",
  "63": "סג שבתם וקימתם הביטה אני מנגינתם  {ס}",
  "64": "סד תשיב להם גמול יהוה כמעשה ידיהם",
  "65": "סה תתן להם מגנת לב תאלתך להם",
  "66": "סו תרדף באף ותשמידם מתחת שמי יהוה  {פ}"
}