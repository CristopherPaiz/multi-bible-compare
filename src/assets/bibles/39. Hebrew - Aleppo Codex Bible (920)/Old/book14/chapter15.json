{
  "1": "א ועזריהו בן עודד היתה עליו רוח אלהים",
  "2": "ב ויצא לפני אסא ויאמר לו שמעוני אסא וכל יהודה ובנימן  יהוה עמכם בהיותכם עמו ואם תדרשהו ימצא לכם ואם תעזבהו יעזב אתכם  {ס}",
  "3": "ג וימים רבים לישראל  ללא אלהי אמת וללא כהן מורה--וללא תורה",
  "4": "ד וישב בצר לו על יהוה אלהי ישראל ויבקשהו וימצא להם",
  "5": "ה ובעתים ההם אין שלום ליוצא ולבא  כי מהומת רבות על כל ישבי הארצות",
  "6": "ו וכתתו גוי בגוי ועיר בעיר  כי אלהים הממם בכל צרה",
  "7": "ז ואתם חזקו ואל ירפו ידיכם  כי יש שכר לפעלתכם  {ס}",
  "8": "ח וכשמע אסא הדברים האלה והנבואה עדד הנביא התחזק ויעבר השקוצים מכל ארץ יהודה ובנימן ומן הערים אשר לכד מהר אפרים ויחדש את מזבח יהוה אשר לפני אולם יהוה",
  "9": "ט ויקבץ את כל יהודה ובנימן והגרים עמהם מאפרים ומנשה ומשמעון  כי נפלו עליו מישראל לרב בראתם כי יהוה אלהיו עמו  {פ}",
  "10": "י ויקבצו ירושלם בחדש השלשי לשנת חמש עשרה למלכות אסא",
  "11": "יא ויזבחו ליהוה ביום ההוא מן השלל הביאו  בקר שבע מאות וצאן שבעת אלפים",
  "12": "יב ויבאו בברית--לדרוש את יהוה אלהי אבותיהם  בכל לבבם ובכל נפשם",
  "13": "יג וכל אשר לא ידרש ליהוה אלהי ישראל יומת--למן קטן ועד גדול למאיש ועד אשה",
  "14": "יד וישבעו ליהוה בקול גדול ובתרועה--ובחצצרות ובשופרות",
  "15": "טו וישמחו כל יהודה על השבועה כי בכל לבבם נשבעו ובכל רצונם בקשהו וימצא להם וינח יהוה להם מסביב",
  "16": "טז וגם מעכה אם אסא המלך הסירה מגבירה אשר עשתה לאשרה מפלצת ויכרת אסא את מפלצתה וידק וישרף בנחל קדרון",
  "17": "יז והבמות--לא סרו מישראל  רק לבב אסא היה שלם כל ימיו",
  "18": "יח ויבא את קדשי אביו וקדשיו--בית האלהים  כסף וזהב וכלים",
  "19": "יט ומלחמה לא היתה עד שנת שלשים וחמש למלכות אסא  {פ}"
}