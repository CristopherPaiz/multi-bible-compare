{
  "1": "א ויעל משה מערבת מואב אל הר נבו ראש הפסגה אשר על פני ירחו ויראהו יהוה את כל הארץ את הגלעד עד דן",
  "2": "ב ואת כל נפתלי ואת ארץ אפרים ומנשה ואת כל ארץ יהודה עד הים האחרון",
  "3": "ג ואת הנגב ואת הככר בקעת ירחו עיר התמרים--עד צער",
  "4": "ד ויאמר יהוה אליו זאת הארץ אשר נשבעתי לאברהם ליצחק וליעקב לאמר לזרעך אתננה הראיתיך בעיניך ושמה לא תעבר",
  "5": "ה וימת שם משה עבד יהוה בארץ מואב--על פי יהוה",
  "6": "ו ויקבר אתו בגי בארץ מואב מול בית פעור ולא ידע איש את קברתו עד היום הזה",
  "7": "ז ומשה בן מאה ועשרים שנה--במתו לא כהתה עינו ולא נס לחה",
  "8": "ח ויבכו בני ישראל את משה בערבת מואב שלשים יום ויתמו ימי בכי אבל משה",
  "9": "ט ויהושע בן נון מלא רוח חכמה--כי סמך משה את ידיו עליו וישמעו אליו בני ישראל ויעשו כאשר צוה יהוה את משה",
  "10": "י ולא קם נביא עוד בישראל כמשה אשר ידעו יהוה פנים אל פנים",
  "11": "יא לכל האתת והמופתים אשר שלחו יהוה לעשות בארץ מצרים--לפרעה ולכל עבדיו ולכל ארצו",
  "12": "יב ולכל היד החזקה ולכל המורא הגדול אשר עשה משה לעיני כל ישראל  {ש}"
}