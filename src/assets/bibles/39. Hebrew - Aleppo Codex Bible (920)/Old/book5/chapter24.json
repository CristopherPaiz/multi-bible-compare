{
  "1": "א כי יקח איש אשה ובעלה והיה אם לא תמצא חן בעיניו כי מצא בה ערות דבר--וכתב לה ספר כריתת ונתן בידה ושלחה מביתו",
  "2": "ב ויצאה מביתו והלכה והיתה לאיש אחר",
  "3": "ג ושנאה האיש האחרון וכתב לה ספר כריתת ונתן בידה ושלחה מביתו או כי ימות האיש האחרון אשר לקחה לו לאשה",
  "4": "ד לא יוכל בעלה הראשון אשר שלחה לשוב לקחתה להיות לו לאשה אחרי אשר הטמאה--כי תועבה הוא לפני יהוה ולא תחטיא את הארץ אשר יהוה אלהיך נתן לך נחלה  {ס}",
  "5": "ה כי יקח איש אשה חדשה--לא יצא בצבא ולא יעבר עליו לכל דבר  נקי יהיה לביתו שנה אחת ושמח את אשתו אשר לקח",
  "6": "ו לא יחבל רחים ורכב  כי נפש הוא חבל  {ס}",
  "7": "ז כי ימצא איש גנב נפש מאחיו מבני ישראל והתעמר בו ומכרו--ומת הגנב ההוא ובערת הרע מקרבך  {ס}",
  "8": "ח השמר בנגע הצרעת לשמר מאד ולעשות  ככל אשר יורו אתכם הכהנים הלוים כאשר צויתם--תשמרו לעשות",
  "9": "ט זכור את אשר עשה יהוה אלהיך למרים בדרך בצאתכם ממצרים  {ס}",
  "10": "י כי תשה ברעך משאת מאומה--לא תבא אל ביתו לעבט עבטו",
  "11": "יא בחוץ תעמד והאיש אשר אתה נשה בו יוציא אליך את העבוט החוצה",
  "12": "יב ואם איש עני הוא--לא תשכב בעבטו",
  "13": "יג השב תשיב לו את העבוט כבוא השמש ושכב בשלמתו וברכך ולך תהיה צדקה לפני יהוה אלהיך  {ס}",
  "14": "יד לא תעשק שכיר עני ואביון מאחיך או מגרך אשר בארצך בשעריך",
  "15": "טו ביומו תתן שכרו ולא תבוא עליו השמש כי עני הוא ואליו הוא נשא את נפשו ולא יקרא עליך אל יהוה והיה בך חטא  {ס}",
  "16": "טז לא יומתו אבות על בנים ובנים לא יומתו על אבות  איש בחטאו יומתו  {ס}",
  "17": "יז לא תטה משפט גר יתום ולא תחבל בגד אלמנה",
  "18": "יח וזכרת כי עבד היית במצרים ויפדך יהוה אלהיך משם על כן אנכי מצוך לעשות את הדבר הזה  {ס}",
  "19": "יט כי תקצר קצירך בשדך ושכחת עמר בשדה לא תשוב לקחתו--לגר ליתום ולאלמנה יהיה  למען יברכך יהוה אלהיך בכל מעשה ידיך  {ס}",
  "20": "כ כי תחבט זיתך לא תפאר אחריך  לגר ליתום ולאלמנה יהיה",
  "21": "כא כי תבצר כרמך לא תעולל אחריך  לגר ליתום ולאלמנה יהיה",
  "22": "כב וזכרת כי עבד היית בארץ מצרים על כן אנכי מצוך לעשות את הדבר הזה  {ס}"
}