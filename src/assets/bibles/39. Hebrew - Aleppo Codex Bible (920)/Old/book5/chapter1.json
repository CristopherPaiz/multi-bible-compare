{
  "1": "א אלה הדברים אשר דבר משה אל כל ישראל בעבר הירדן  במדבר בערבה מול סוף בין פארן ובין תפל ולבן וחצרת--ודי זהב",
  "2": "ב אחד עשר יום מחרב דרך הר שעיר עד קדש ברנע",
  "3": "ג ויהי בארבעים שנה בעשתי עשר חדש באחד לחדש דבר משה אל בני ישראל ככל אשר צוה יהוה אתו אלהם",
  "4": "ד אחרי הכתו את סיחן מלך האמרי אשר יושב בחשבון--ואת עוג מלך הבשן אשר יושב בעשתרת באדרעי",
  "5": "ה בעבר הירדן בארץ מואב הואיל משה באר את התורה הזאת לאמר",
  "6": "ו יהוה אלהינו דבר אלינו בחרב לאמר  רב לכם שבת בהר הזה",
  "7": "ז פנו וסעו לכם ובאו הר האמרי ואל כל שכניו בערבה בהר ובשפלה ובנגב ובחוף הים--ארץ הכנעני והלבנון עד הנהר הגדל נהר פרת",
  "8": "ח ראה נתתי לפניכם את הארץ באו ורשו את הארץ אשר נשבע יהוה לאבתיכם לאברהם ליצחק וליעקב לתת להם ולזרעם אחריהם",
  "9": "ט ואמר אלכם בעת ההוא לאמר  לא אוכל לבדי שאת אתכם",
  "10": "י יהוה אלהיכם הרבה אתכם והנכם היום ככוכבי השמים לרב",
  "11": "יא יהוה אלהי אבותכם יסף עליכם ככם--אלף פעמים ויברך אתכם כאשר דבר לכם",
  "12": "יב איכה אשא לבדי טרחכם ומשאכם וריבכם",
  "13": "יג הבו לכם אנשים חכמים ונבנים וידעים--לשבטיכם ואשימם בראשיכם",
  "14": "יד ותענו אתי ותאמרו טוב הדבר אשר דברת לעשות",
  "15": "טו ואקח את ראשי שבטיכם אנשים חכמים וידעים ואתן אותם ראשים עליכם  שרי אלפים ושרי מאות ושרי חמשים ושרי עשרת ושטרים לשבטיכם",
  "16": "טז ואצוה את שפטיכם בעת ההוא לאמר  שמע בין אחיכם ושפטתם צדק בין איש ובין אחיו ובין גרו",
  "17": "יז לא תכירו פנים במשפט כקטן כגדל תשמעון--לא תגורו מפני איש כי המשפט לאלהים הוא והדבר אשר יקשה מכם תקרבון אלי ושמעתיו",
  "18": "יח ואצוה אתכם בעת ההוא את כל הדברים אשר תעשון",
  "19": "יט ונסע מחרב ונלך את כל המדבר הגדול והנורא ההוא אשר ראיתם דרך הר האמרי כאשר צוה יהוה אלהינו אתנו ונבא עד קדש ברנע",
  "20": "כ ואמר אלכם  באתם עד הר האמרי אשר יהוה אלהינו נתן לנו",
  "21": "כא ראה נתן יהוה אלהיך לפניך--את הארץ  עלה רש כאשר דבר יהוה אלהי אבתיך לך--אל תירא ואל תחת",
  "22": "כב ותקרבון אלי כלכם ותאמרו נשלחה אנשים לפנינו ויחפרו לנו את הארץ וישבו אתנו דבר--את הדרך אשר נעלה בה ואת הערים אשר נבא אליהן",
  "23": "כג וייטב בעיני הדבר ואקח מכם שנים עשר אנשים איש אחד לשבט",
  "24": "כד ויפנו ויעלו ההרה ויבאו עד נחל אשכל וירגלו אתה",
  "25": "כה ויקחו בידם מפרי הארץ ויורדו אלינו וישבו אתנו דבר ויאמרו טובה הארץ אשר יהוה אלהינו נתן לנו",
  "26": "כו ולא אביתם לעלת ותמרו את פי יהוה אלהיכם",
  "27": "כז ותרגנו באהליכם ותאמרו בשנאת יהוה אתנו הוציאנו מארץ מצרים--לתת אתנו ביד האמרי להשמידנו",
  "28": "כח אנה אנחנו עלים אחינו המסו את לבבנו לאמר עם גדול ורם ממנו ערים גדלת ובצורת בשמים וגם בני ענקים ראינו שם",
  "29": "כט ואמר אלכם  לא תערצון ולא תיראון מהם",
  "30": "ל יהוה אלהיכם ההלך לפניכם הוא ילחם לכם  ככל אשר עשה אתכם במצרים--לעיניכם",
  "31": "לא ובמדבר אשר ראית אשר נשאך יהוה אלהיך כאשר ישא איש את בנו--בכל הדרך אשר הלכתם עד באכם עד המקום הזה",
  "32": "לב ובדבר הזה--אינכם מאמינם ביהוה אלהיכם",
  "33": "לג ההלך לפניכם בדרך לתור לכם מקום--לחנתכם  באש לילה לראתכם בדרך אשר תלכו בה ובענן יומם",
  "34": "לד וישמע יהוה את קול דבריכם ויקצף וישבע לאמר",
  "35": "לה אם יראה איש באנשים האלה הדור הרע הזה--את הארץ הטובה אשר נשבעתי לתת לאבתיכם",
  "36": "לו זולתי כלב בן יפנה הוא יראנה ולו אתן את הארץ אשר דרך בה ולבניו--יען אשר מלא אחרי יהוה",
  "37": "לז גם בי התאנף יהוה בגללכם לאמר  גם אתה לא תבא שם",
  "38": "לח יהושע בן נון העמד לפניך הוא יבא שמה אתו חזק כי הוא ינחלנה את ישראל",
  "39": "לט וטפכם אשר אמרתם לבז יהיה ובניכם אשר לא ידעו היום טוב ורע--המה יבאו שמה ולהם אתננה והם יירשוה",
  "40": "מ ואתם פנו לכם וסעו המדברה דרך ים סוף",
  "41": "מא ותענו ותאמרו אלי חטאנו ליהוה--אנחנו נעלה ונלחמנו ככל אשר צונו יהוה אלהינו ותחגרו איש את כלי מלחמתו ותהינו לעלת ההרה",
  "42": "מב ויאמר יהוה אלי אמר להם לא תעלו ולא תלחמו--כי אינני בקרבכם ולא תנגפו לפני איביכם",
  "43": "מג ואדבר אליכם ולא שמעתם ותמרו את פי יהוה ותזדו ותעלו ההרה",
  "44": "מד ויצא האמרי הישב בהר ההוא לקראתכם וירדפו אתכם כאשר תעשינה הדברים ויכתו אתכם בשעיר עד חרמה",
  "45": "מה ותשבו ותבכו לפני יהוה ולא שמע יהוה בקלכם ולא האזין אליכם",
  "46": "מו ותשבו בקדש ימים רבים כימים אשר ישבתם"
}