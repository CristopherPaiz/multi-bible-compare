{
  "1": "א כי יהיה ריב בין אנשים ונגשו אל המשפט ושפטום והצדיקו את הצדיק והרשיעו את הרשע",
  "2": "ב והיה אם בן הכות הרשע--והפילו השפט והכהו לפניו כדי רשעתו במספר",
  "3": "ג ארבעים יכנו לא יסיף  פן יסיף להכתו על אלה מכה רבה ונקלה אחיך לעיניך",
  "4": "ד לא תחסם שור בדישו  {ס}",
  "5": "ה כי ישבו אחים יחדו ומת אחד מהם ובן אין לו--לא תהיה אשת המת החוצה לאיש זר  יבמה יבא עליה ולקחה לו לאשה ויבמה",
  "6": "ו והיה הבכור אשר תלד--יקום על שם אחיו המת ולא ימחה שמו מישראל",
  "7": "ז ואם לא יחפץ האיש לקחת את יבמתו ועלתה יבמתו השערה אל הזקנים ואמרה מאן יבמי להקים לאחיו שם בישראל--לא אבה יבמי",
  "8": "ח וקראו לו זקני עירו ודברו אליו ועמד ואמר לא חפצתי לקחתה",
  "9": "ט ונגשה יבמתו אליו לעיני הזקנים וחלצה נעלו מעל רגלו וירקה בפניו וענתה ואמרה ככה יעשה לאיש אשר לא יבנה את בית אחיו",
  "10": "י ונקרא שמו בישראל  בית חלוץ הנעל  {ס}",
  "11": "יא כי ינצו אנשים יחדו איש ואחיו וקרבה אשת האחד להציל את אישה מיד מכהו ושלחה ידה והחזיקה במבשיו",
  "12": "יב וקצתה את כפה  לא תחוס עינך  {ס}",
  "13": "יג לא יהיה לך בכיסך אבן ואבן  גדולה וקטנה",
  "14": "יד לא יהיה לך בביתך איפה ואיפה  גדולה וקטנה",
  "15": "טו אבן שלמה וצדק יהיה לך איפה שלמה וצדק יהיה לך--למען יאריכו ימיך על האדמה אשר יהוה אלהיך נתן לך",
  "16": "טז כי תועבת יהוה אלהיך כל עשה אלה  כל עשה עול  {פ}",
  "17": "יז זכור את אשר עשה לך עמלק בדרך בצאתכם ממצרים",
  "18": "יח אשר קרך בדרך ויזנב בך כל הנחשלים אחריך--ואתה עיף ויגע ולא ירא אלהים",
  "19": "יט והיה בהניח יהוה אלהיך לך מכל איביך מסביב בארץ אשר יהוה אלהיך נתן לך נחלה לרשתה--תמחה את זכר עמלק מתחת השמים לא תשכח  {פ}"
}