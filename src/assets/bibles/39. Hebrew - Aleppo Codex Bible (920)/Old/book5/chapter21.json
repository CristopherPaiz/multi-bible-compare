{
  "1": "א כי ימצא חלל באדמה אשר יהוה אלהיך נתן לך לרשתה נפל בשדה  לא נודע מי הכהו",
  "2": "ב ויצאו זקניך ושפטיך ומדדו אל הערים אשר סביבת החלל",
  "3": "ג והיה העיר הקרבה אל החלל--ולקחו זקני העיר ההוא עגלת בקר אשר לא עבד בה אשר לא משכה בעל",
  "4": "ד והורדו זקני העיר ההוא את העגלה אל נחל איתן אשר לא יעבד בו ולא יזרע וערפו שם את העגלה בנחל",
  "5": "ה ונגשו הכהנים בני לוי--כי בם בחר יהוה אלהיך לשרתו ולברך בשם יהוה ועל פיהם יהיה כל ריב וכל נגע",
  "6": "ו וכל זקני העיר ההוא הקרבים אל החלל--ירחצו את ידיהם על העגלה הערופה בנחל",
  "7": "ז וענו ואמרו  ידינו לא שפכה (שפכו) את הדם הזה ועינינו לא ראו",
  "8": "ח כפר לעמך ישראל אשר פדית יהוה ואל תתן דם נקי בקרב עמך ישראל ונכפר להם הדם",
  "9": "ט ואתה תבער הדם הנקי--מקרבך  כי תעשה הישר בעיני יהוה  {ס}",
  "10": "י כי תצא למלחמה על איביך ונתנו יהוה אלהיך בידך--ושבית שביו",
  "11": "יא וראית בשביה אשת יפת תאר וחשקת בה ולקחת לך לאשה",
  "12": "יב והבאתה אל תוך ביתך וגלחה את ראשה ועשתה את צפרניה",
  "13": "יג והסירה את שמלת שביה מעליה וישבה בביתך ובכתה את אביה ואת אמה ירח ימים ואחר כן תבוא אליה ובעלתה והיתה לך לאשה",
  "14": "יד והיה אם לא חפצת בה ושלחתה לנפשה ומכר לא תמכרנה בכסף לא תתעמר בה תחת אשר עניתה  {ס}",
  "15": "טו כי תהיין לאיש שתי נשים האחת אהובה והאחת שנואה וילדו לו בנים האהובה והשנואה והיה הבן הבכר לשניאה",
  "16": "טז והיה ביום הנחילו את בניו את אשר יהיה לו--לא יוכל לבכר את בן האהובה על פני בן השנואה הבכר",
  "17": "יז כי את הבכר בן השנואה יכיר לתת לו פי שנים בכל אשר ימצא לו  כי הוא ראשית אנו לו משפט הבכרה  {ס}",
  "18": "יח כי יהיה לאיש בן סורר ומורה--איננו שמע בקול אביו ובקול אמו ויסרו אתו ולא ישמע אליהם",
  "19": "יט ותפשו בו אביו ואמו והוציאו אתו אל זקני עירו ואל שער מקמו",
  "20": "כ ואמרו אל זקני עירו בננו זה סורר ומרה--איננו שמע בקלנו זולל וסבא",
  "21": "כא ורגמהו כל אנשי עירו באבנים ומת ובערת הרע מקרבך וכל ישראל ישמעו ויראו  {ס}",
  "22": "כב וכי יהיה באיש חטא משפט מות--והומת  ותלית אתו על עץ",
  "23": "כג לא תלין נבלתו על העץ כי קבור תקברנו ביום ההוא--כי קללת אלהים תלוי ולא תטמא את אדמתך אשר יהוה אלהיך נתן לך נחלה  {ס}"
}