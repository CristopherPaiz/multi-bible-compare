{
  "1": "א לא תראה את שור אחיך או את שיו נדחים והתעלמת מהם  השב תשיבם לאחיך",
  "2": "ב ואם לא קרוב אחיך אליך ולא ידעתו--ואספתו אל תוך ביתך והיה עמך עד דרש אחיך אתו והשבתו לו",
  "3": "ג וכן תעשה לחמרו וכן תעשה לשמלתו וכן תעשה לכל אבדת אחיך אשר תאבד ממנו ומצאתה  לא תוכל להתעלם  {ס}",
  "4": "ד לא תראה את חמור אחיך או שורו נפלים בדרך והתעלמת מהם  הקם תקים עמו  {ס}",
  "5": "ה לא יהיה כלי גבר על אשה ולא ילבש גבר שמלת אשה  כי תועבת יהוה אלהיך כל עשה אלה  {פ}",
  "6": "ו כי יקרא קן צפור לפניך בדרך בכל עץ או על הארץ אפרחים או ביצים והאם רבצת על האפרחים או על הביצים--לא תקח האם על הבנים",
  "7": "ז שלח תשלח את האם ואת הבנים תקח לך למען ייטב לך והארכת ימים  {ס}",
  "8": "ח כי תבנה בית חדש ועשית מעקה לגגך ולא תשים דמים בביתך כי יפל הנפל ממנו",
  "9": "ט לא תזרע כרמך כלאים  פן תקדש המלאה הזרע אשר תזרע ותבואת הכרם  {ס}",
  "10": "י לא תחרש בשור ובחמר יחדו",
  "11": "יא לא תלבש שעטנז צמר ופשתים יחדו  {ס}",
  "12": "יב גדלים תעשה לך על ארבע כנפות כסותך אשר תכסה בה  {ס}",
  "13": "יג כי יקח איש אשה ובא אליה ושנאה",
  "14": "יד ושם לה עלילת דברים והוצא עליה שם רע ואמר את האשה הזאת לקחתי ואקרב אליה ולא מצאתי לה בתולים",
  "15": "טו ולקח אבי הנער ואמה והוציאו את בתולי הנער אל זקני העיר--השערה",
  "16": "טז ואמר אבי הנער אל הזקנים  את בתי נתתי לאיש הזה לאשה--וישנאה",
  "17": "יז והנה הוא שם עלילת דברים לאמר לא מצאתי לבתך בתולים ואלה בתולי בתי ופרשו השמלה לפני זקני העיר",
  "18": "יח ולקחו זקני העיר ההוא את האיש ויסרו אתו",
  "19": "יט וענשו אתו מאה כסף ונתנו לאבי הנערה--כי הוציא שם רע על בתולת ישראל ולו תהיה לאשה לא יוכל לשלחה כל ימיו  {ס}",
  "20": "כ ואם אמת היה הדבר הזה  לא נמצאו בתולים לנער",
  "21": "כא והוציאו את הנער אל פתח בית אביה וסקלוה אנשי עירה באבנים ומתה--כי עשתה נבלה בישראל לזנות בית אביה ובערת הרע מקרבך  {ס}",
  "22": "כב כי ימצא איש שכב עם אשה בעלת בעל ומתו גם שניהם--האיש השכב עם האשה והאשה ובערת הרע מישראל  {ס}",
  "23": "כג כי יהיה נער בתולה מארשה לאיש ומצאה איש בעיר ושכב עמה",
  "24": "כד והוצאתם את שניהם אל שער העיר ההוא וסקלתם אתם באבנים ומתו--את הנער על דבר אשר לא צעקה בעיר ואת האיש על דבר אשר ענה את אשת רעהו ובערת הרע מקרבך  {ס}",
  "25": "כה ואם בשדה ימצא האיש את הנער המארשה והחזיק בה האיש ושכב עמה  ומת האיש אשר שכב עמה--לבדו",
  "26": "כו ולנער לא תעשה דבר אין לנער חטא מות  כי כאשר יקום איש על רעהו ורצחו נפש--כן הדבר הזה",
  "27": "כז כי בשדה מצאה צעקה הנער המארשה ואין מושיע לה  {ס}",
  "28": "כח כי ימצא איש נער בתולה אשר לא ארשה ותפשה ושכב עמה ונמצאו",
  "29": "כט ונתן האיש השכב עמה לאבי הנער--חמשים כסף ולו תהיה לאשה תחת אשר ענה--לא יוכל שלחה כל ימיו  {ס}"
}