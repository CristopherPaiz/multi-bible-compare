{
  "1": "א הדבר אשר היה אל ירמיהו מאת יהוה לאמר",
  "2": "ב קום וירדת בית היוצר ושמה אשמיעך את דברי",
  "3": "ג וארד בית היוצר והנהו (והנה הוא) עשה מלאכה על האבנים",
  "4": "ד ונשחת הכלי אשר הוא עשה בחמר--ביד היוצר ושב ויעשהו כלי אחר כאשר ישר בעיני היוצר לעשות  {ס}",
  "5": "ה ויהי דבר יהוה אלי לאמור",
  "6": "ו הכיוצר הזה לא אוכל לעשות לכם בית ישראל--נאם יהוה הנה כחמר ביד היוצר כן אתם בידי בית ישראל  {ס}",
  "7": "ז רגע אדבר על גוי ועל ממלכה לנתוש ולנתוץ ולהאביד",
  "8": "ח ושב הגוי ההוא מרעתו אשר דברתי עליו--ונחמתי על הרעה אשר חשבתי לעשות לו  {ס}",
  "9": "ט ורגע אדבר על גוי ועל ממלכה לבנות ולנטוע",
  "10": "י ועשה הרעה (הרע) בעיני לבלתי שמע בקולי--ונחמתי על הטובה אשר אמרתי להיטיב אותו  {ס}",
  "11": "יא ועתה אמר נא אל איש יהודה ועל יושבי ירושלם לאמר כה אמר יהוה הנה אנכי יוצר עליכם רעה וחשב עליכם מחשבה שובו נא איש מדרכו הרעה והיטיבו דרכיכם ומעלליכם",
  "12": "יב ואמרו נואש  כי אחרי מחשבותינו נלך ואיש שררות לבו הרע נעשה  {פ}",
  "13": "יג לכן כה אמר יהוה שאלו נא בגוים מי שמע כאלה  שעררת עשתה מאד בתולת ישראל",
  "14": "יד היעזב מצור שדי שלג לבנון  אם ינתשו מים זרים קרים--נוזלים",
  "15": "טו כי שכחני עמי לשוא יקטרו ויכשלום בדרכיהם שבילי עולם ללכת נתיבות דרך לא סלולה",
  "16": "טז לשום ארצם לשמה שרוקת (שריקת) עולם כל עובר עליה ישם ויניד בראשו",
  "17": "יז כרוח קדים אפיצם לפני אויב ערף ולא פנים אראם ביום אידם  {ס}",
  "18": "יח ויאמרו לכו ונחשבה על ירמיהו מחשבות--כי לא תאבד תורה מכהן ועצה מחכם ודבר מנביא לכו ונכהו בלשון ואל נקשיבה אל כל דבריו",
  "19": "יט הקשיבה יהוה אלי ושמע לקול יריבי",
  "20": "כ הישלם תחת טובה רעה כי כרו שוחה לנפשי זכר עמדי לפניך לדבר עליהם טובה להשיב את חמתך מהם",
  "21": "כא לכן תן את בניהם לרעב והגרם על ידי חרב ותהינה נשיהם שכלות ואלמנות ואנשיהם יהיו הרגי מות בחוריהם מכי חרב במלחמה",
  "22": "כב תשמע זעקה מבתיהם כי תביא עליהם גדוד פתאם  כי כרו שיחה (שוחה) ללכדני ופחים טמנו לרגלי",
  "23": "כג ואתה יהוה ידעת את כל עצתם עלי למות--אל תכפר על עונם וחטאתם מלפניך אל תמחי והיו (ויהיו) מכשלים לפניך בעת אפך עשה בהם  {ס}"
}