{
  "1": "א שמעו את הדבר אשר דבר יהוה עליכם--בית ישראל",
  "2": "ב כה אמר יהוה אל דרך הגוים אל תלמדו ומאתות השמים אל תחתו  כי יחתו הגוים מהמה",
  "3": "ג כי חקות העמים הבל הוא  כי עץ מיער כרתו מעשה ידי חרש במעצד",
  "4": "ד בכסף ובזהב ייפהו במסמרות ובמקבות יחזקום ולוא יפיק",
  "5": "ה כתמר מקשה המה ולא ידברו נשוא ינשוא כי לא יצעדו אל תיראו מהם כי לא ירעו וגם היטיב אין אותם  {פ}",
  "6": "ו מאין כמוך יהוה  גדול אתה וגדול שמך בגבורה",
  "7": "ז מי לא יראך מלך הגוים כי לך יאתה  כי בכל חכמי הגוים ובכל מלכותם מאין כמוך",
  "8": "ח ובאחת יבערו ויכסלו מוסר הבלים עץ הוא",
  "9": "ט כסף מרקע מתרשיש יובא וזהב מאופז--מעשה חרש וידי צורף תכלת וארגמן לבושם מעשה חכמים כלם",
  "10": "י ויהוה אלהים אמת הוא אלהים חיים ומלך עולם מקצפו תרעש הארץ ולא יכלו גוים זעמו  {פ}",
  "11": "יא כדנה תאמרון להום אלהיא די שמיא וארקא לא עבדו יאבדו מארעא ומן תחות שמיא אלה  {ס}",
  "12": "יב עשה ארץ בכחו מכין תבל בחכמתו ובתבונתו נטה שמים",
  "13": "יג לקול תתו המון מים בשמים ויעלה נשאים מקצה ארץ (הארץ) ברקים למטר עשה ויוצא רוח מאצרתיו",
  "14": "יד נבער כל אדם מדעת הביש כל צורף מפסל  כי שקר נסכו ולא רוח בם",
  "15": "טו הבל המה מעשה תעתעים בעת פקדתם יאבדו",
  "16": "טז לא כאלה חלק יעקב כי יוצר הכל הוא וישראל שבט נחלתו  יהוה צבאות שמו  {ס}",
  "17": "יז אספי מארץ כנעתך--ישבתי (ישבת) במצור  {ס}",
  "18": "יח כי כה אמר יהוה הנני קולע את יושבי הארץ בפעם הזאת והצרתי להם למען ימצאו  {ס}",
  "19": "יט אוי לי על שברי נחלה מכתי ואני אמרתי אך זה חלי ואשאנו",
  "20": "כ אהלי שדד וכל מיתרי נתקו בני יצאני ואינם--אין נטה עוד אהלי ומקים יריעותי",
  "21": "כא כי נבערו הרעים ואת יהוה לא דרשו על כן לא השכילו וכל מרעיתם נפוצה  {פ}",
  "22": "כב קול שמועה הנה באה ורעש גדול מארץ צפון  לשום את ערי יהודה שממה--מעון תנים  {ס}",
  "23": "כג ידעתי יהוה כי לא לאדם דרכו לא לאיש הלך והכין את צעדו",
  "24": "כד יסרני יהוה אך במשפט  אל באפך פן תמעטני",
  "25": "כה שפך חמתך על הגוים אשר לא ידעוך ועל משפחות אשר בשמך לא קראו  כי אכלו את יעקב ואכלהו ויכלהו ואת נוהו השמו  {פ}"
}