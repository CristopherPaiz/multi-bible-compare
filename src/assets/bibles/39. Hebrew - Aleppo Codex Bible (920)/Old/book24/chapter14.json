{
  "1": "א אשר היה דבר יהוה אל ירמיהו על דברי הבצרות",
  "2": "ב אבלה יהודה ושעריה אמללו קדרו לארץ וצוחת ירושלם עלתה",
  "3": "ג ואדריהם שלחו צעוריהם (צעיריהם) למים באו על גבים לא מצאו מים שבו כליהם ריקם--בשו והכלמו וחפו ראשם",
  "4": "ד בעבור האדמה חתה כי לא היה גשם בארץ בשו אכרים חפו ראשם",
  "5": "ה כי גם אילת בשדה ילדה ועזוב  כי לא היה דשא",
  "6": "ו ופראים עמדו על שפים שאפו רוח כתנים כלו עיניהם כי אין עשב",
  "7": "ז אם עונינו ענו בנו--יהוה עשה למען שמך  כי רבו משובתינו לך חטאנו",
  "8": "ח מקוה ישראל מושיעו בעת צרה--למה תהיה כגר בארץ וכארח נטה ללון",
  "9": "ט למה תהיה כאיש נדהם כגבור לא יוכל להושיע ואתה בקרבנו יהוה ושמך עלינו נקרא--אל תנחנו  {ס}",
  "10": "י כה אמר יהוה לעם הזה כן אהבו לנוע--רגליהם לא חשכו ויהוה לא רצם--עתה יזכר עונם ויפקד חטאתם  {פ}",
  "11": "יא ויאמר יהוה אלי  אל תתפלל בעד העם הזה לטובה",
  "12": "יב כי יצמו אינני שמע אל רנתם וכי יעלו עלה ומנחה אינני רצם  כי בחרב וברעב ובדבר אנכי מכלה אותם  {ס}",
  "13": "יג ואמר אהה אדני יהוה הנה הנבאים אמרים להם לא תראו חרב ורעב לא יהיה לכם  כי שלום אמת אתן לכם במקום הזה  {ס}",
  "14": "יד ויאמר יהוה אלי שקר הנבאים נבאים בשמי--לא שלחתים ולא צויתים ולא דברתי אליהם חזון שקר וקסם ואלול (ואליל) ותרמות (ותרמית) לבם המה מתנבאים לכם  {ס}",
  "15": "טו לכן כה אמר יהוה על הנבאים הנבאים בשמי ואני לא שלחתים והמה אמרים חרב ורעב לא יהיה בארץ הזאת  בחרב וברעב יתמו הנבאים ההמה",
  "16": "טז והעם אשר המה נבאים להם יהיו משלכים בחצות ירושלם מפני הרעב והחרב ואין מקבר להמה--המה נשיהם ובניהם ובנתיהם ושפכתי עליהם את רעתם",
  "17": "יז ואמרת אליהם את הדבר הזה תרדנה עיני דמעה לילה ויומם ואל תדמינה  כי שבר גדול נשברה בתולת בת עמי--מכה נחלה מאד",
  "18": "יח אם יצאתי השדה והנה חללי חרב ואם באתי העיר והנה תחלואי רעב  כי גם נביא גם כהן סחרו אל ארץ ולא ידעו  {ס}",
  "19": "יט המאס מאסת את יהודה אם בציון געלה נפשך--מדוע הכיתנו ואין לנו מרפא קוה לשלום ואין טוב ולעת מרפא והנה בעתה",
  "20": "כ ידענו יהוה רשענו עון אבותינו  כי חטאנו לך",
  "21": "כא אל תנאץ למען שמך אל תנבל כסא כבודך זכר אל תפר בריתך אתנו",
  "22": "כב היש בהבלי הגוים מגשמים ואם השמים יתנו רבבים הלא אתה הוא יהוה אלהינו ונקוה לך--כי אתה עשית את כל אלה  {פ}"
}