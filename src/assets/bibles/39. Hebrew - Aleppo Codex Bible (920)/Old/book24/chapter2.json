{
  "1": "א ויהי דבר יהוה אלי לאמר",
  "2": "ב הלך וקראת באזני ירושלם לאמר כה אמר יהוה זכרתי לך חסד נעוריך אהבת כלולתיך--לכתך אחרי במדבר בארץ לא זרועה",
  "3": "ג קדש ישראל ליהוה ראשית תבואתה כל אכליו יאשמו רעה תבא אליהם נאם יהוה  {פ}",
  "4": "ד שמעו דבר יהוה בית יעקב וכל משפחות בית ישראל",
  "5": "ה כה אמר יהוה מה מצאו אבותיכם בי עול--כי רחקו מעלי וילכו אחרי ההבל ויהבלו",
  "6": "ו ולא אמרו--איה יהוה המעלה אתנו מארץ מצרים המוליך אתנו במדבר בארץ ערבה ושוחה בארץ ציה וצלמות--בארץ לא עבר בה איש ולא ישב אדם שם",
  "7": "ז ואביא אתכם אל ארץ הכרמל לאכל פריה וטובה ותבאו ותטמאו את ארצי ונחלתי שמתם לתועבה",
  "8": "ח הכהנים לא אמרו איה יהוה ותפשי התורה לא ידעוני והרעים פשעו בי והנבאים נבאו בבעל ואחרי לא יועלו הלכו",
  "9": "ט לכן עד אריב אתכם--נאם יהוה ואת בני בניכם אריב",
  "10": "י כי עברו איי כתיים וראו וקדר שלחו והתבוננו מאד וראו הן היתה כזאת",
  "11": "יא ההימיר גוי אלהים והמה לא אלהים ועמי המיר כבודו בלוא יועיל",
  "12": "יב שמו שמים על זאת ושערו חרבו מאד נאם יהוה",
  "13": "יג כי שתים רעות עשה עמי  אתי עזבו מקור מים חיים לחצב להם בארות--בארת נשברים אשר לא יכלו המים",
  "14": "יד העבד ישראל--אם יליד בית הוא  מדוע היה לבז",
  "15": "טו עליו ישאגו כפרים נתנו קולם וישיתו ארצו לשמה עריו נצתה (נצתו) מבלי ישב",
  "16": "טז גם בני נף ותחפנס (ותחפנחס) ירעוך קדקד",
  "17": "יז הלוא זאת תעשה לך  עזבך את יהוה אלהיך בעת מולכך בדרך",
  "18": "יח ועתה מה לך לדרך מצרים לשתות מי שחור ומה לך לדרך אשור לשתות מי נהר",
  "19": "יט תיסרך רעתך ומשבותיך תוכחך ודעי וראי כי רע ומר עזבך את יהוה אלהיך ולא פחדתי אליך נאם אדני יהוה צבאות",
  "20": "כ כי מעולם שברתי עלך נתקתי מוסרותיך ותאמרי לא אעבוד (אעבור)  כי על כל גבעה גבהה ותחת כל עץ רענן את צעה זנה",
  "21": "כא ואנכי נטעתיך שורק כלה זרע אמת ואיך נהפכת לי סורי הגפן נכריה",
  "22": "כב כי אם תכבסי בנתר ותרבי לך ברית--נכתם עונך לפני נאם אדני יהוה",
  "23": "כג איך תאמרי לא נטמאתי אחרי הבעלים לא הלכתי--ראי דרכך בגיא דעי מה עשית  בכרה קלה משרכת דרכיה",
  "24": "כד פרה למד מדבר באות נפשו (נפשה) שאפה רוח--תאנתה מי ישיבנה כל מבקשיה לא ייעפו בחדשה ימצאונה",
  "25": "כה מנעי רגלך מיחף וגורנך (וגרונך) מצמאה ותאמרי נואש--לוא כי אהבתי זרים ואחריהם אלך",
  "26": "כו כבשת גנב כי ימצא כן הבישו בית ישראל המה מלכיהם שריהם וכהניהם ונביאיהם",
  "27": "כז אמרים לעץ אבי אתה ולאבן את ילדתני (ילדתנו) כי פנו אלי ערף ולא פנים ובעת רעתם יאמרו קומה והושיענו",
  "28": "כח ואיה אלהיך אשר עשית לך--יקומו אם יושיעוך בעת רעתך  כי מספר עריך היו אלהיך יהודה  {ס}",
  "29": "כט למה תריבו אלי כלכם פשעתם בי נאם יהוה",
  "30": "ל לשוא הכיתי את בניכם מוסר לא לקחו אכלה חרבכם נביאיכם כאריה משחית",
  "31": "לא הדור אתם ראו דבר יהוה המדבר הייתי לישראל אם ארץ מאפליה מדוע אמרו עמי רדנו--לוא נבוא עוד אליך",
  "32": "לב התשכח בתולה עדיה כלה קשריה ועמי שכחוני ימים אין מספר",
  "33": "לג מה תיטבי דרכך לבקש אהבה לכן גם את הרעות למדתי (למדת) את דרכיך",
  "34": "לד גם בכנפיך נמצאו דם נפשות אביונים נקיים לא במחתרת מצאתים כי על כל אלה",
  "35": "לה ותאמרי כי נקיתי אך שב אפו ממני הנני נשפט אותך על אמרך לא חטאתי",
  "36": "לו מה תזלי מאד לשנות את דרכך גם ממצרים תבשי כאשר בשת מאשור",
  "37": "לז גם מאת זה תצאי וידיך על ראשך  כי מאס יהוה במבטחיך ולא תצליחי להם"
}