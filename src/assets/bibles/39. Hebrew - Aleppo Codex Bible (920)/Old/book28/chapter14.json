{
  "1": "א תאשם שמרון כי מרתה באלהיה בחרב יפלו--עלליהם ירטשו והריותיו יבקעו  {פ}",
  "2": "ב שובה ישראל עד יהוה אלהיך  כי כשלת בעונך",
  "3": "ג קחו עמכם דברים ושובו אל יהוה אמרו אליו כל תשא עון וקח טוב ונשלמה פרים שפתינו",
  "4": "ד אשור לא יושיענו על סוס לא נרכב ולא נאמר עוד אלהינו למעשה ידינו--אשר בך ירחם יתום",
  "5": "ה ארפא משובתם--אהבם נדבה  כי שב אפי ממנו",
  "6": "ו אהיה כטל לישראל יפרח כשושנה ויך שרשיו כלבנון",
  "7": "ז ילכו ינקותיו ויהי כזית הודו וריח לו כלבנון",
  "8": "ח ישבו ישבי בצלו יחיו דגן ויפרחו כגפן זכרו כיין לבנון",
  "9": "ט אפרים מה לי עוד לעצבים אני עניתי ואשורנו אני כברוש רענן--ממני פריך נמצא [ (Hosea 14:10) י מי חכם ויבן אלה נבון וידעם  כי ישרים דרכי יהוה וצדקים ילכו בם ופשעים יכשלו בם  {ש} ]"
}