{
  "1": "א בני יהודה  פרץ חצרון וכרמי וחור ושובל",
  "2": "ב וראיה בן שובל הליד את יחת ויחת הליד את אחומי ואת להד אלה משפחות הצרעתי  {ס}",
  "3": "ג ואלה אבי עיטם יזרעאל וישמא וידבש ושם אחותם הצללפוני",
  "4": "ד ופנואל אבי גדר ועזר אבי חושה אלה בני חור בכור אפרתה אבי בית לחם",
  "5": "ה ולאשחור אבי תקוע היו שתי נשים  חלאה ונערה",
  "6": "ו ותלד לו נערה את אחזם ואת חפר ואת תימני ואת האחשתרי אלה בני נערה",
  "7": "ז ובני חלאה--צרת יצחר (וצחר) ואתנן",
  "8": "ח וקוץ הוליד את ענוב ואת הצבבה ומשפחת אחרחל בן הרום",
  "9": "ט ויהי יעבץ נכבד מאחיו ואמו קראה שמו יעבץ לאמר כי ילדתי בעצב",
  "10": "י ויקרא יעבץ לאלהי ישראל לאמר אם ברך תברכני והרבית את גבולי והיתה ידך עמי ועשית מרעה לבלתי עצבי--ויבא אלהים את אשר שאל  {ס}",
  "11": "יא וכלוב אחי שוחה הוליד את מחיר  הוא אבי אשתון",
  "12": "יב ואשתון הוליד את בית רפא ואת פסח ואת תחנה אבי עיר נחש אלה אנשי רכה  {ס}",
  "13": "יג ובני קנז עתניאל ושריה ובני עתניאל חתת",
  "14": "יד ומעונתי הוליד את עפרה ושריה הוליד את יואב אבי גיא חרשים--כי חרשים היו  {פ}",
  "15": "טו ובני כלב בן יפנה עירו אלה ונעם ובני אלה וקנז",
  "16": "טז ובני יהללאל--זיף וזיפה תיריא ואשראל",
  "17": "יז ובן עזרה--יתר ומרד ועפר וילון ותהר את מרים ואת שמי ואת ישבח אבי אשתמע",
  "18": "יח ואשתו היהדיה ילדה את ירד אבי גדור ואת חבר אבי שוכו ואת יקותיאל אבי זנוח ואלה בני בתיה בת פרעה אשר לקח מרד  {ס}",
  "19": "יט ובני אשת הודיה--אחות נחם אבי קעילה הגרמי ואשתמע המעכתי",
  "20": "כ ובני שימון--אמנון ורנה בן חנן ותולון (ותילון) ובני ישעי זוחת ובן זוחת",
  "21": "כא בני שלה בן יהודה--ער אבי לכה ולעדה אבי מרשה ומשפחות בית עבדת הבץ לבית אשבע",
  "22": "כב ויוקים ואנשי כזבא ויואש ושרף אשר בעלו למואב--וישבי לחם והדברים עתיקים",
  "23": "כג המה היוצרים וישבי נטעים וגדרה עם המלך במלאכתו ישבו שם  {ס}",
  "24": "כד בני שמעון  נמואל וימין יריב זרח שאול",
  "25": "כה שלם בנו מבשם בנו משמע בנו",
  "26": "כו ובני משמע--חמואל בנו זכור בנו שמעי בנו",
  "27": "כז ולשמעי בנים ששה עשר ובנות שש ולאחיו אין בנים רבים וכל משפחתם לא הרבו עד בני יהודה  {ס}",
  "28": "כח וישבו בבאר שבע ומולדה וחצר שועל",
  "29": "כט ובבלהה ובעצם ובתולד",
  "30": "ל ובבתואל ובחרמה ובציקלג",
  "31": "לא ובבית מרכבות ובחצר סוסים ובבית בראי ובשערים אלה עריהם עד מלך דויד",
  "32": "לב וחצריהם עיטם ועין רמון ותכן ועשן ערים חמש",
  "33": "לג וכל חצריהם אשר סביבות הערים האלה--עד בעל  {ס}  זאת מושבתם והתיחשם להם",
  "34": "לד ומשובב וימלך ויושה בן אמציה",
  "35": "לה ויואל ויהוא בן יושביה בן שריה בן עשיאל",
  "36": "לו ואליועיני ויעקבה וישוחיה ועשיה ועדיאל וישימאל--ובניה",
  "37": "לז וזיזא בן שפעי בן אלון בן ידיה בן שמרי בן שמעיה",
  "38": "לח אלה הבאים בשמות נשיאים במשפחותם ובית אבותיהם פרצו לרוב",
  "39": "לט וילכו למבוא גדר עד למזרח הגיא לבקש מרעה לצאנם",
  "40": "מ וימצאו מרעה שמן וטוב והארץ רחבת ידים ושקטת ושלוה  כי מן חם הישבים שם לפנים",
  "41": "מא ויבאו אלה הכתובים בשמות בימי יחזקיהו מלך יהודה ויכו את אהליהם ואת המעינים (המעונים) אשר נמצאו שמה ויחרימם עד היום הזה וישבו תחתיהם  כי מרעה לצאנם שם",
  "42": "מב ומהם מן בני שמעון הלכו להר שעיר אנשים חמש מאות ופלטיה ונעריה ורפיה ועזיאל בני ישעי--בראשם",
  "43": "מג ויכו את שארית הפלטה לעמלק וישבו שם עד היום הזה  {פ}"
}