{
  "1": "א וידבר יהוה אל משה לאמר",
  "2": "ב ראה קראתי בשם בצלאל בן אורי בן חור למטה יהודה",
  "3": "ג ואמלא אתו רוח אלהים בחכמה ובתבונה ובדעת ובכל מלאכה",
  "4": "ד לחשב מחשבת לעשות בזהב ובכסף ובנחשת",
  "5": "ה ובחרשת אבן למלאת ובחרשת עץ לעשות בכל מלאכה",
  "6": "ו ואני הנה נתתי אתו את אהליאב בן אחיסמך למטה דן ובלב כל חכם לב נתתי חכמה ועשו את כל אשר צויתך",
  "7": "ז את אהל מועד ואת הארן לעדת ואת הכפרת אשר עליו ואת כל כלי האהל",
  "8": "ח ואת השלחן ואת כליו ואת המנרה הטהרה ואת כל כליה ואת מזבח הקטרת",
  "9": "ט ואת מזבח העלה ואת כל כליו ואת הכיור ואת כנו",
  "10": "י ואת בגדי השרד ואת בגדי הקדש לאהרן הכהן ואת בגדי בניו לכהן",
  "11": "יא ואת שמן המשחה ואת קטרת הסמים לקדש  ככל אשר צויתך יעשו  {פ}",
  "12": "יב ויאמר יהוה אל משה לאמר",
  "13": "יג ואתה דבר אל בני ישראל לאמר אך את שבתתי תשמרו  כי אות הוא ביני וביניכם לדרתיכם--לדעת כי אני יהוה מקדשכם",
  "14": "יד ושמרתם את השבת כי קדש הוא לכם מחלליה מות יומת--כי כל העשה בה מלאכה ונכרתה הנפש ההוא מקרב עמיה",
  "15": "טו ששת ימים יעשה מלאכה וביום השביעי שבת שבתון קדש ליהוה כל העשה מלאכה ביום השבת מות יומת",
  "16": "טז ושמרו בני ישראל את השבת לעשות את השבת לדרתם ברית עולם",
  "17": "יז ביני ובין בני ישראל--אות הוא לעלם  כי ששת ימים עשה יהוה את השמים ואת הארץ וביום השביעי שבת וינפש  {ס}",
  "18": "יח ויתן אל משה ככלתו לדבר אתו בהר סיני שני לחת העדת--לחת אבן כתבים באצבע אלהים"
}