{
  "1": "א וידבר יהוה אל משה לאמר",
  "2": "ב ביום החדש הראשון באחד לחדש תקים את משכן אהל מועד",
  "3": "ג ושמת שם את ארון העדות וסכת על הארן את הפרכת",
  "4": "ד והבאת את השלחן וערכת את ערכו והבאת את המנרה והעלית את נרתיה",
  "5": "ה ונתתה את מזבח הזהב לקטרת לפני ארון העדת ושמת את מסך הפתח למשכן",
  "6": "ו ונתתה את מזבח העלה לפני פתח משכן אהל מועד",
  "7": "ז ונתת את הכיר בין אהל מועד ובין המזבח ונתת שם מים",
  "8": "ח ושמת את החצר סביב ונתת את מסך שער החצר",
  "9": "ט ולקחת את שמן המשחה ומשחת את המשכן ואת כל אשר בו וקדשת אתו ואת כל כליו והיה קדש",
  "10": "י ומשחת את מזבח העלה ואת כל כליו וקדשת את המזבח והיה המזבח קדש קדשים",
  "11": "יא ומשחת את הכיר ואת כנו וקדשת אתו",
  "12": "יב והקרבת את אהרן ואת בניו אל פתח אהל מועד ורחצת אתם במים",
  "13": "יג והלבשת את אהרן את בגדי הקדש ומשחת אתו וקדשת אתו וכהן לי",
  "14": "יד ואת בניו תקריב והלבשת אתם כתנת",
  "15": "טו ומשחת אתם כאשר משחת את אביהם וכהנו לי והיתה להית להם משחתם לכהנת עולם--לדרתם",
  "16": "טז ויעש משה  ככל אשר צוה יהוה אתו--כן עשה  {ס}",
  "17": "יז ויהי בחדש הראשון בשנה השנית--באחד לחדש  הוקם המשכן",
  "18": "יח ויקם משה את המשכן ויתן את אדניו וישם את קרשיו ויתן את בריחיו ויקם את עמודיו",
  "19": "יט ויפרש את האהל על המשכן וישם את מכסה האהל עליו מלמעלה--כאשר צוה יהוה את משה  {ס}",
  "20": "כ ויקח ויתן את העדת אל הארן וישם את הבדים על הארן ויתן את הכפרת על הארן מלמעלה",
  "21": "כא ויבא את הארן אל המשכן וישם את פרכת המסך ויסך על ארון העדות--כאשר צוה יהוה את משה  {ס}",
  "22": "כב ויתן את השלחן באהל מועד על ירך המשכן צפנה מחוץ לפרכת",
  "23": "כג ויערך עליו ערך לחם לפני יהוה--כאשר צוה יהוה את משה  {ס}",
  "24": "כד וישם את המנרה באהל מועד נכח השלחן על ירך המשכן נגבה",
  "25": "כה ויעל הנרת לפני יהוה--כאשר צוה יהוה את משה  {ס}",
  "26": "כו וישם את מזבח הזהב באהל מועד לפני הפרכת",
  "27": "כז ויקטר עליו קטרת סמים--כאשר צוה יהוה את משה  {ס}",
  "28": "כח וישם את מסך הפתח למשכן",
  "29": "כט ואת מזבח העלה שם פתח משכן אהל מועד ויעל עליו את העלה ואת המנחה--כאשר צוה יהוה את משה  {ס}",
  "30": "ל וישם את הכיר בין אהל מועד ובין המזבח ויתן שמה מים לרחצה",
  "31": "לא ורחצו ממנו משה ואהרן ובניו את ידיהם ואת רגליהם",
  "32": "לב בבאם אל אהל מועד ובקרבתם אל המזבח--ירחצו  כאשר צוה יהוה את משה  {ס}",
  "33": "לג ויקם את החצר סביב למשכן ולמזבח ויתן את מסך שער החצר ויכל משה את המלאכה  {פ}",
  "34": "לד ויכס הענן את אהל מועד וכבוד יהוה מלא את המשכן",
  "35": "לה ולא יכל משה לבוא אל אהל מועד--כי שכן עליו הענן וכבוד יהוה מלא את המשכן",
  "36": "לו ובהעלות הענן מעל המשכן יסעו בני ישראל בכל מסעיהם",
  "37": "לז ואם לא יעלה הענן--ולא יסעו עד יום העלתו",
  "38": "לח כי ענן יהוה על המשכן יומם ואש תהיה לילה בו--לעיני כל בית ישראל בכל מסעיהם  {ש}"
}