{
  "1": "א ומן התכלת והארגמן ותולעת השני עשו בגדי שרד לשרת בקדש ויעשו את בגדי הקדש אשר לאהרן כאשר צוה יהוה את משה  {פ}",
  "2": "ב ויעש את האפד  זהב תכלת וארגמן ותולעת שני--ושש משזר",
  "3": "ג וירקעו את פחי הזהב וקצץ פתילם לעשות בתוך התכלת ובתוך הארגמן ובתוך תולעת השני ובתוך השש--מעשה חשב",
  "4": "ד כתפת עשו לו חברת--על שני קצוותו (קצותיו) חבר",
  "5": "ה וחשב אפדתו אשר עליו ממנו הוא כמעשהו זהב תכלת וארגמן ותולעת שני ושש משזר--כאשר צוה יהוה את משה  {ס}",
  "6": "ו ויעשו את אבני השהם מסבת משבצת זהב מפתחת פתוחי חותם על שמות בני ישראל",
  "7": "ז וישם אתם על כתפת האפד--אבני זכרון לבני ישראל  כאשר צוה יהוה את משה  {פ}",
  "8": "ח ויעש את החשן מעשה חשב כמעשה אפד  זהב תכלת וארגמן ותולעת שני--ושש משזר",
  "9": "ט רבוע היה כפול עשו את החשן--זרת ארכו וזרת רחבו כפול",
  "10": "י וימלאו בו--ארבעה טורי אבן  טור אדם פטדה וברקת--הטור האחד",
  "11": "יא והטור השני--נפך ספיר ויהלם",
  "12": "יב והטור השלישי--לשם שבו ואחלמה",
  "13": "יג והטור הרביעי--תרשיש שהם וישפה  מוסבת משבצת זהב במלאתם",
  "14": "יד והאבנים על שמת בני ישראל הנה שתים עשרה--על שמתם  פתוחי חתם איש על שמו לשנים עשר שבט",
  "15": "טו ויעשו על החשן שרשרת גבלת מעשה עבת זהב טהור",
  "16": "טז ויעשו שתי משבצת זהב ושתי טבעת זהב ויתנו את שתי הטבעת על שני קצות החשן",
  "17": "יז ויתנו שתי העבתת הזהב על שתי הטבעת--על קצות החשן",
  "18": "יח ואת שתי קצות שתי העבתת נתנו על שתי המשבצת ויתנם על כתפת האפד אל מול פניו",
  "19": "יט ויעשו שתי טבעת זהב וישימו על שני קצות החשן  על שפתו--אשר אל עבר האפד ביתה",
  "20": "כ ויעשו שתי טבעת זהב ויתנם על שתי כתפת האפד מלמטה ממול פניו לעמת מחברתו--ממעל לחשב האפד",
  "21": "כא וירכסו את החשן מטבעתיו אל טבעת האפד בפתיל תכלת להית על חשב האפד ולא יזח החשן מעל האפד--כאשר צוה יהוה את משה  {פ}",
  "22": "כב ויעש את מעיל האפד מעשה ארג כליל תכלת",
  "23": "כג ופי המעיל בתוכו כפי תחרא שפה לפיו סביב לא יקרע",
  "24": "כד ויעשו על שולי המעיל רמוני תכלת וארגמן ותולעת שני--משזר",
  "25": "כה ויעשו פעמני זהב טהור ויתנו את הפעמנים בתוך הרמנים על שולי המעיל סביב--בתוך הרמנים",
  "26": "כו פעמן ורמן פעמן ורמן על שולי המעיל סביב לשרת כאשר צוה יהוה את משה  {ס}",
  "27": "כז ויעשו את הכתנת שש מעשה ארג לאהרן ולבניו",
  "28": "כח ואת המצנפת שש ואת פארי המגבעת שש ואת מכנסי הבד שש משזר",
  "29": "כט ואת האבנט שש משזר ותכלת וארגמן ותולעת שני--מעשה רקם  כאשר צוה יהוה את משה  {ס}",
  "30": "ל ויעשו את ציץ נזר הקדש זהב טהור ויכתבו עליו מכתב פתוחי חותם--קדש ליהוה",
  "31": "לא ויתנו עליו פתיל תכלת לתת על המצנפת מלמעלה כאשר צוה יהוה את משה  {ס}",
  "32": "לב ותכל--כל עבדת משכן אהל מועד ויעשו בני ישראל--ככל אשר צוה יהוה את משה כן עשו  {פ}",
  "33": "לג ויביאו את המשכן אל משה את האהל ואת כל כליו קרסיו קרשיו בריחו ועמדיו ואדניו",
  "34": "לד ואת מכסה עורת האילם המאדמים ואת מכסה ערת התחשים ואת פרכת המסך",
  "35": "לה את ארון העדת ואת בדיו ואת הכפרת",
  "36": "לו את השלחן את כל כליו ואת לחם הפנים",
  "37": "לז את המנרה הטהרה את נרתיה נרת המערכה--ואת כל כליה ואת שמן המאור",
  "38": "לח ואת מזבח הזהב ואת שמן המשחה ואת קטרת הסמים ואת מסך פתח האהל",
  "39": "לט את מזבח הנחשת ואת מכבר הנחשת אשר לו את בדיו ואת כל כליו את הכיר ואת כנו",
  "40": "מ את קלעי החצר את עמדיה ואת אדניה ואת המסך לשער החצר את מיתריו ויתדתיה ואת כל כלי עבדת המשכן--לאהל מועד",
  "41": "מא את בגדי השרד לשרת בקדש את בגדי הקדש לאהרן הכהן ואת בגדי בניו לכהן",
  "42": "מב ככל אשר צוה יהוה את משה  כן עשו בני ישראל את כל העבדה",
  "43": "מג וירא משה את כל המלאכה והנה עשו אתה--כאשר צוה יהוה כן עשו ויברך אתם משה  {פ}"
}