{
  "1": "א וילך איש מבית לוי ויקח את בת לוי",
  "2": "ב ותהר האשה ותלד בן ותרא אתו כי טוב הוא ותצפנהו שלשה ירחים",
  "3": "ג ולא יכלה עוד הצפינו ותקח לו תבת גמא ותחמרה בחמר ובזפת ותשם בה את הילד ותשם בסוף על שפת היאר",
  "4": "ד ותתצב אחתו מרחק לדעה מה יעשה לו",
  "5": "ה ותרד בת פרעה לרחץ על היאר ונערתיה הלכת על יד היאר ותרא את התבה בתוך הסוף ותשלח את אמתה ותקחה",
  "6": "ו ותפתח ותראהו את הילד והנה נער בכה ותחמל עליו--ותאמר מילדי העברים זה",
  "7": "ז ותאמר אחתו אל בת פרעה האלך וקראתי לך אשה מינקת מן העברית ותינק לך את הילד",
  "8": "ח ותאמר לה בת פרעה לכי ותלך העלמה ותקרא את אם הילד",
  "9": "ט ותאמר לה בת פרעה היליכי את הילד הזה והינקהו לי ואני אתן את שכרך ותקח האשה הילד ותניקהו",
  "10": "י ויגדל הילד ותבאהו לבת פרעה ויהי לה לבן ותקרא שמו משה ותאמר כי מן המים משיתהו",
  "11": "יא ויהי בימים ההם ויגדל משה ויצא אל אחיו וירא בסבלתם וירא איש מצרי מכה איש עברי מאחיו",
  "12": "יב ויפן כה וכה וירא כי אין איש ויך את המצרי ויטמנהו בחול",
  "13": "יג ויצא ביום השני והנה שני אנשים עברים נצים ויאמר לרשע למה תכה רעך",
  "14": "יד ויאמר מי שמך לאיש שר ושפט עלינו--הלהרגני אתה אמר כאשר הרגת את המצרי ויירא משה ויאמר אכן נודע הדבר",
  "15": "טו וישמע פרעה את הדבר הזה ויבקש להרג את משה ויברח משה מפני פרעה וישב בארץ מדין וישב על הבאר",
  "16": "טז ולכהן מדין שבע בנות ותבאנה ותדלנה ותמלאנה את הרהטים להשקות צאן אביהן",
  "17": "יז ויבאו הרעים ויגרשום ויקם משה ויושען וישק את צאנם",
  "18": "יח ותבאנה אל רעואל אביהן ויאמר מדוע מהרתן בא היום",
  "19": "יט ותאמרן--איש מצרי הצילנו מיד הרעים וגם דלה דלה לנו וישק את הצאן",
  "20": "כ ויאמר אל בנתיו ואיו למה זה עזבתן את האיש קראן לו ויאכל לחם",
  "21": "כא ויואל משה לשבת את האיש ויתן את צפרה בתו למשה",
  "22": "כב ותלד בן ויקרא את שמו גרשם  כי אמר--גר הייתי בארץ נכריה  {פ}",
  "23": "כג ויהי בימים הרבים ההם וימת מלך מצרים ויאנחו בני ישראל מן העבדה ויזעקו ותעל שועתם אל האלהים מן העבדה",
  "24": "כד וישמע אלהים את נאקתם ויזכר אלהים את בריתו את אברהם את יצחק ואת יעקב",
  "25": "כה וירא אלהים את בני ישראל וידע אלהים  {ס}"
}