{
  "1": "א ויהי דבר יהוה אלי לאמר",
  "2": "ב בן אדם--שתים נשים בנות אם אחת היו",
  "3": "ג ותזנינה במצרים בנעוריהן זנו שמה מעכו שדיהן ושם עשו דדי בתוליהן",
  "4": "ד ושמותן אהלה הגדולה ואהליבה אחותה ותהיינה לי ותלדנה בנים ובנות ושמותן--שמרון אהלה וירושלם אהליבה",
  "5": "ה ותזן אהלה תחתי ותעגב על מאהביה אל אשור קרובים",
  "6": "ו לבשי תכלת פחות וסגנים בחורי חמד כלם פרשים רכבי סוסים",
  "7": "ז ותתן תזנותיה עליהם מבחר בני אשור כלם ובכל אשר עגבה בכל גלוליהם נטמאה",
  "8": "ח ואת תזנותיה ממצרים לא עזבה--כי אותה שכבו בנעוריה והמה עשו דדי בתוליה וישפכו תזנותם עליה",
  "9": "ט לכן נתתיה ביד מאהביה--ביד בני אשור אשר עגבה עליהם",
  "10": "י המה גלו ערותה--בניה ובנותיה לקחו ואותה בחרב הרגו ותהי שם לנשים ושפוטים עשו בה  {ס}",
  "11": "יא ותרא אחותה אהליבה ותשחת עגבתה ממנה ואת תזנותיה--מזנוני אחותה",
  "12": "יב אל בני אשור עגבה פחות וסגנים קרבים לבשי מכלול פרשים רכבי סוסים--בחורי חמד כלם",
  "13": "יג וארא כי נטמאה  דרך אחד לשתיהן",
  "14": "יד ותוסף אל תזנותיה ותרא אנשי מחקה על הקיר צלמי כשדיים (כשדים) חקקים בששר",
  "15": "טו חגורי אזור במתניהם סרוחי טבולים בראשיהם--מראה שלשים כלם  דמות בני בבל כשדים ארץ מולדתם",
  "16": "טז ותעגב (ותעגבה) עליהם למראה עיניה ותשלח מלאכים אליהם כשדימה",
  "17": "יז ויבאו אליה בני בבל למשכב דדים ויטמאו אותה בתזנותם ותטמא בם--ותקע נפשה מהם",
  "18": "יח ותגל תזנותיה ותגל את ערותה ותקע נפשי מעליה כאשר נקעה נפשי מעל אחותה",
  "19": "יט ותרבה את תזנותיה לזכר את ימי נעוריה אשר זנתה בארץ מצרים",
  "20": "כ ותעגבה על פלגשיהם אשר בשר חמורים בשרם וזרמת סוסים זרמתם",
  "21": "כא ותפקדי את זמת נעוריך בעשות ממצרים דדיך למען שדי נעוריך  {ס}",
  "22": "כב לכן אהליבה כה אמר אדני יהוה הנני מעיר את מאהביך עליך את אשר נקעה נפשך מהם והבאתים עליך מסביב",
  "23": "כג בני בבל וכל כשדים פקוד ושוע וקוע כל בני אשור אותם בחורי חמד פחות וסגנים כלם--שלשים וקרואים רכבי סוסים כלם",
  "24": "כד ובאו עליך הצן רכב וגלגל ובקהל עמים--צנה ומגן וקובע ישימו עליך סביב ונתתי לפניהם משפט ושפטוך במשפטיהם",
  "25": "כה ונתתי קנאתי בך ועשו אותך בחמה--אפך ואזניך יסירו ואחריתך בחרב תפול המה בניך ובנותיך יקחו ואחריתך תאכל באש",
  "26": "כו והפשיטוך את בגדיך ולקחו כלי תפארתך",
  "27": "כז והשבתי זמתך ממך ואת זנותך מארץ מצרים ולא תשאי עיניך אליהם ומצרים לא תזכרי עוד  {פ}",
  "28": "כח כי כה אמר אדני יהוה הנני נתנך ביד אשר שנאת--ביד אשר נקעה נפשך מהם",
  "29": "כט ועשו אותך בשנאה ולקחו כל יגיעך ועזבוך עירם ועריה ונגלה ערות זנוניך וזמתך ותזנותיך",
  "30": "ל עשה אלה לך בזנותך אחרי גוים על אשר נטמאת בגלוליהם",
  "31": "לא בדרך אחותך הלכת ונתתי כוסה בידך  {ס}",
  "32": "לב כה אמר אדני יהוה כוס אחותך תשתי העמקה והרחבה תהיה לצחק וללעג מרבה להכיל",
  "33": "לג שכרון ויגון תמלאי כוס שמה ושממה כוס אחותך שמרון",
  "34": "לד ושתית אותה ומצית ואת חרשיה תגרמי--ושדיך תנתקי  כי אני דברתי נאם אדני יהוה  {ס}",
  "35": "לה לכן כה אמר אדני יהוה יען שכחת אותי ותשליכי אותי אחרי גוך וגם את שאי זמתך ואת תזנותיך  {ס}",
  "36": "לו ויאמר יהוה אלי בן אדם התשפוט את אהלה ואת אהליבה והגד להן את תועבותיהן",
  "37": "לז כי נאפו ודם בידיהן ואת גלוליהן נאפו וגם את בניהן אשר ילדו לי העבירו להם לאכלה",
  "38": "לח עוד זאת עשו לי  טמאו את מקדשי ביום ההוא ואת שבתותי חללו",
  "39": "לט ובשחטם את בניהם לגלוליהם ויבאו אל מקדשי ביום ההוא לחללו והנה כה עשו בתוך ביתי",
  "40": "מ ואף כי תשלחנה לאנשים באים ממרחק--אשר מלאך שלוח אליהם והנה באו לאשר רחצת כחלת עיניך ועדית עדי",
  "41": "מא וישבת על מטה כבודה ושלחן ערוך לפניה וקטרתי ושמני שמת עליה",
  "42": "מב וקול המון שלו בה ואל אנשים מרב אדם מובאים סובאים (סבאים) ממדבר ויתנו צמידים אל ידיהן ועטרת תפארת על ראשיהן",
  "43": "מג ואמר לבלה נאופים עת (עתה) יזנה (יזנו) תזנותה והיא",
  "44": "מד ויבוא אליה כבוא אל אשה זונה כן באו אל אהלה ואל אהליבה--אשת הזמה",
  "45": "מה ואנשים צדיקם המה ישפטו אותהם--משפט נאפות ומשפט שפכות דם  כי נאפת הנה ודם בידיהן  {ס}",
  "46": "מו כי כה אמר אדני יהוה  העלה עליהם קהל ונתן אתהן לזעוה ולבז",
  "47": "מז ורגמו עליהן אבן קהל וברא אותהן בחרבותם בניהם ובנותיהם יהרגו ובתיהן באש ישרפו",
  "48": "מח והשבתי זמה מן הארץ ונוסרו כל הנשים ולא תעשינה כזמתכנה",
  "49": "מט ונתנו זמתכנה עליכן וחטאי גלוליכן תשאינה וידעתם כי אני אדני יהוה  {פ}"
}