{
  "1": "א ויהי דבר יהוה אלי לאמר",
  "2": "ב בן אדם מה יהיה עץ הגפן מכל עץ--הזמורה אשר היה בעצי היער",
  "3": "ג היקח ממנו עץ לעשות למלאכה אם יקחו ממנו יתד לתלות עליו כל כלי",
  "4": "ד הנה לאש נתן לאכלה  את שני קצותיו אכלה האש ותוכו נחר--היצלח למלאכה",
  "5": "ה הנה בהיותו תמים לא יעשה למלאכה  אף כי אש אכלתהו ויחר ונעשה עוד למלאכה  {ס}",
  "6": "ו לכן כה אמר אדני יהוה כאשר עץ הגפן בעץ היער אשר נתתיו לאש לאכלה--כן נתתי את ישבי ירושלם",
  "7": "ז ונתתי את פני בהם--מהאש יצאו והאש תאכלם וידעתם כי אני יהוה בשומי את פני בהם",
  "8": "ח ונתתי את הארץ שממה--יען מעלו מעל נאם אדני יהוה  {פ}"
}