{
  "1": "א ויהי דבר יהוה אלי לאמר",
  "2": "ב בן אדם שים פניך על הר שעיר והנבא עליו",
  "3": "ג ואמרת לו כה אמר אדני יהוה הנני אליך הר שעיר ונטיתי ידי עליך ונתתיך שממה ומשמה",
  "4": "ד עריך חרבה אשים ואתה שממה תהיה וידעת כי אני יהוה",
  "5": "ה יען היות לך איבת עולם ותגר את בני ישראל על ידי חרב--בעת אידם בעת עון קץ",
  "6": "ו לכן חי אני נאם אדני יהוה כי לדם אעשך ודם ירדפך אם לא דם שנאת ודם ירדפך",
  "7": "ז ונתתי את הר שעיר לשממה ושממה והכרתי ממנו עבר ושב",
  "8": "ח ומלאתי את הריו חלליו גבעותיך וגיאותיך וכל אפיקיך חללי חרב יפלו בהם",
  "9": "ט שממות עולם אתנך ועריך לא תישבנה (תשובנה) וידעתם כי אני יהוה",
  "10": "י יען אמרך את שני הגוים ואת שתי הארצות לי תהיינה--וירשנוה ויהוה שם היה  {ס}",
  "11": "יא לכן חי אני נאם אדני יהוה ועשיתי כאפך וכקנאתך אשר עשיתה משנאתיך בם ונודעתי בם כאשר אשפטך",
  "12": "יב וידעת כי אני יהוה שמעתי את כל נאצותיך אשר אמרת על הרי ישראל לאמר שממה (שממו)  לנו נתנו לאכלה",
  "13": "יג ותגדילו עלי בפיכם והעתרתם עלי דבריכם  אני שמעתי  {ס}",
  "14": "יד כה אמר אדני יהוה  כשמח כל הארץ שממה אעשה לך",
  "15": "טו כשמחתך לנחלת בית ישראל על אשר שממה--כן אעשה לך  שממה תהיה הר שעיר וכל אדום כלה וידעו כי אני יהוה  {פ}"
}