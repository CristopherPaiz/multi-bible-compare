{
  "1": "א ויהי דבר יהוה אלי בשנה התשיעית בחדש העשירי בעשור לחדש לאמר",
  "2": "ב בן אדם כתוב (כתב) לך את שם היום--את עצם היום הזה  סמך מלך בבל אל ירושלם בעצם היום הזה",
  "3": "ג ומשל אל בית המרי משל ואמרת אליהם כה אמר אדני יהוה  שפת הסיר שפת וגם יצק בו מים",
  "4": "ד אסף נתחיה אליה כל נתח טוב ירך וכתף מבחר עצמים מלא",
  "5": "ה מבחר הצאן לקוח וגם דור העצמים תחתיה רתח רתחיה גם בשלו עצמיה בתוכה  {ס}",
  "6": "ו לכן כה אמר אדני יהוה אוי עיר הדמים--סיר אשר חלאתה בה וחלאתה לא יצאה ממנה לנתחיה לנתחיה הוציאה לא נפל עליה גורל",
  "7": "ז כי דמה בתוכה היה על צחיח סלע שמתהו לא שפכתהו על הארץ לכסות עליו עפר",
  "8": "ח להעלות חמה לנקם נקם נתתי את דמה על צחיח סלע--לבלתי הכסות  {פ}",
  "9": "ט לכן כה אמר אדני יהוה אוי עיר הדמים גם אני אגדיל המדורה",
  "10": "י הרבה העצים הדלק האש התם הבשר והרקח המרקחה והעצמות יחרו",
  "11": "יא והעמידה על גחליה רקה  למען תחם וחרה נחשתה ונתכה בתוכה טמאתה--תתם חלאתה",
  "12": "יב תאנים הלאת ולא תצא ממנה רבת חלאתה באש חלאתה",
  "13": "יג בטמאתך זמה  יען טהרתיך ולא טהרת--מטמאתך לא תטהרי עוד עד הניחי את חמתי בך",
  "14": "יד אני יהוה דברתי באה ועשיתי לא אפרע ולא אחוס ולא אנחם  כדרכיך וכעלילותיך שפטוך נאם אדני יהוה  {פ}",
  "15": "טו ויהי דבר יהוה אלי לאמר",
  "16": "טז בן אדם הנני לקח ממך את מחמד עיניך במגפה ולא תספד ולא תבכה ולוא תבוא דמעתך",
  "17": "יז האנק דם מתים אבל לא תעשה--פארך חבוש עליך ונעליך תשים ברגליך ולא תעטה על שפם ולחם אנשים לא תאכל",
  "18": "יח ואדבר אל העם בבקר ותמת אשתי בערב ואעש בבקר כאשר צויתי",
  "19": "יט ויאמרו אלי העם  הלא תגיד לנו מה אלה לנו כי אתה עשה",
  "20": "כ ואמר אליהם  דבר יהוה--היה אלי לאמר",
  "21": "כא אמר לבית ישראל כה אמר אדני יהוה הנני מחלל את מקדשי גאון עזכם מחמד עיניכם ומחמל נפשכם ובניכם ובנותיכם אשר עזבתם בחרב יפלו",
  "22": "כב ועשיתם כאשר עשיתי  על שפם לא תעטו ולחם אנשים לא תאכלו",
  "23": "כג ופארכם על ראשיכם ונעליכם ברגליכם--לא תספדו ולא תבכו ונמקתם בעונתיכם ונהמתם איש אל אחיו",
  "24": "כד והיה יחזקאל לכם למופת ככל אשר עשה תעשו  בבואה--וידעתם כי אני אדני יהוה  {ס}",
  "25": "כה ואתה בן אדם--הלוא ביום קחתי מהם את מעוזם משוש תפארתם  את מחמד עיניהם ואת משא נפשם בניהם ובנותיהם",
  "26": "כו ביום ההוא יבוא הפליט אליך להשמעות אזנים",
  "27": "כז ביום ההוא יפתח פיך את הפליט ותדבר ולא תאלם עוד והיית להם למופת וידעו כי אני יהוה  {פ}"
}