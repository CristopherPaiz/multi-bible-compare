{
  "1": "א ויהי דבר יהוה אלי לאמר",
  "2": "ב בן אדם אמר לנגיד צר כה אמר אדני יהוה יען גבה לבך ותאמר אל אני--מושב אלהים ישבתי בלב ימים ואתה אדם ולא אל ותתן לבך כלב אלהים",
  "3": "ג הנה חכם אתה מדנאל (מדניאל)  כל סתום לא עממוך",
  "4": "ד בחכמתך ובתבונתך עשית לך חיל ותעש זהב וכסף באוצרותיך",
  "5": "ה ברב חכמתך ברכלתך הרבית חילך ויגבה לבבך בחילך  {ס}",
  "6": "ו לכן כה אמר אדני יהוה  יען תתך את לבבך כלב אלהים",
  "7": "ז לכן הנני מביא עליך זרים--עריצי גוים והריקו חרבותם על יפי חכמתך וחללו יפעתך",
  "8": "ח לשחת יורדוך ומתה ממותי חלל בלב ימים",
  "9": "ט האמר תאמר אלהים אני לפני הרגך  ואתה אדם ולא אל ביד מחלליך",
  "10": "י מותי ערלים תמות ביד זרים  כי אני דברתי נאם אדני יהוה  {פ}",
  "11": "יא ויהי דבר יהוה אלי לאמר",
  "12": "יב בן אדם שא קינה על מלך צור ואמרת לו כה אמר אדני יהוה אתה חותם תכנית מלא חכמה וכליל יפי",
  "13": "יג בעדן גן אלהים היית כל אבן יקרה מסכתך אדם פטדה ויהלם תרשיש שהם וישפה ספיר נפך וברקת וזהב מלאכת תפיך ונקביך בך ביום הבראך כוננו",
  "14": "יד את כרוב--ממשח הסוכך ונתתיך בהר קדש אלהים היית--בתוך אבני אש התהלכת",
  "15": "טו תמים אתה בדרכיך מיום הבראך עד נמצא עולתה בך",
  "16": "טז ברב רכלתך מלו תוכך חמס--ותחטא ואחללך מהר אלהים ואבדך כרוב הסכך מתוך אבני אש",
  "17": "יז גבה לבך ביפיך שחת חכמתך על יפעתך על ארץ השלכתיך לפני מלכים נתתיך--לראוה בך",
  "18": "יח מרב עוניך בעול רכלתך חללת מקדשיך ואוצא אש מתוכך היא אכלתך ואתנך לאפר על הארץ לעיני כל ראיך",
  "19": "יט כל יודעיך בעמים שממו עליך בלהות היית ואינך עד עולם  {פ}",
  "20": "כ ויהי דבר יהוה אלי לאמר",
  "21": "כא בן אדם שים פניך אל צידון והנבא עליה",
  "22": "כב ואמרת כה אמר אדני יהוה הנני עליך צידון ונכבדתי בתוכך וידעו כי אני יהוה בעשותי בה שפטים--ונקדשתי בה",
  "23": "כג ושלחתי בה דבר ודם בחוצותיה ונפלל חלל בתוכה בחרב עליה מסביב וידעו כי אני יהוה",
  "24": "כד ולא יהיה עוד לבית ישראל סלון ממאיר וקוץ מכאב מכל סביבתם השאטים אותם וידעו כי אני אדני יהוה  {פ}",
  "25": "כה כה אמר אדני יהוה בקבצי את בית ישראל מן העמים אשר נפצו בם ונקדשתי בם לעיני הגוים וישבו על אדמתם אשר נתתי לעבדי ליעקב",
  "26": "כו וישבו עליה לבטח ובנו בתים ונטעו כרמים וישבו לבטח  בעשותי שפטים בכל השאטים אתם מסביבותם--וידעו כי אני יהוה אלהיהם  {פ}"
}