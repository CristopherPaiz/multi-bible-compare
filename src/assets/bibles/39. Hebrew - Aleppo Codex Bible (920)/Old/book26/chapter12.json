{
  "1": "א ויהי דבר יהוה אלי לאמר",
  "2": "ב בן אדם בתוך בית המרי אתה ישב  אשר עינים להם לראות ולא ראו אזנים להם לשמע ולא שמעו--כי בית מרי הם",
  "3": "ג ואתה בן אדם עשה לך כלי גולה וגלה יומם לעיניהם וגלית ממקומך אל מקום אחר לעיניהם--אולי יראו כי בית מרי המה",
  "4": "ד והוצאת כליך ככלי גולה יומם--לעיניהם ואתה תצא בערב לעיניהם כמוצאי גולה",
  "5": "ה לעיניהם חתר לך בקיר והוצאת בו",
  "6": "ו לעיניהם על כתף תשא בעלטה תוציא--פניך תכסה ולא תראה את הארץ  כי מופת נתתיך לבית ישראל",
  "7": "ז ואעש כן כאשר צויתי כלי הוצאתי ככלי גולה יומם ובערב חתרתי לי בקיר ביד בעלטה הוצאתי על כתף נשאתי לעיניהם  {פ}",
  "8": "ח ויהי דבר יהוה אלי בבקר לאמר",
  "9": "ט בן אדם הלא אמרו אליך בית ישראל בית המרי  מה אתה עשה",
  "10": "י אמר אליהם כה אמר אדני יהוה  הנשיא המשא הזה בירושלם וכל בית ישראל אשר המה בתוכם",
  "11": "יא אמר אני מופתכם  כאשר עשיתי כן יעשה להם--בגולה בשבי ילכו",
  "12": "יב והנשיא אשר בתוכם אל כתף ישא בעלטה ויצא--בקיר יחתרו להוציא בו פניו יכסה--יען אשר לא יראה לעין הוא את הארץ",
  "13": "יג ופרשתי את רשתי עליו ונתפש במצודתי והבאתי אתו בבלה ארץ כשדים ואותה לא יראה ושם ימות",
  "14": "יד וכל אשר סביבתיו עזרה וכל אגפיו אזרה לכל רוח וחרב אריק אחריהם",
  "15": "טו וידעו כי אני יהוה בהפיצי אותם בגוים וזריתי אותם בארצות",
  "16": "טז והותרתי מהם אנשי מספר מחרב מרעב ומדבר--למען יספרו את כל תועבותיהם בגוים אשר באו שם וידעו כי אני יהוה  {פ}",
  "17": "יז ויהי דבר יהוה אלי לאמר",
  "18": "יח בן אדם לחמך ברעש תאכל ומימיך ברגזה ובדאגה תשתה",
  "19": "יט ואמרת אל עם הארץ כה אמר אדני יהוה ליושבי ירושלם אל אדמת ישראל לחמם בדאגה יאכלו ומימיהם בשממון ישתו--למען תשם ארצה ממלאה מחמס כל הישבים בה",
  "20": "כ והערים הנושבות תחרבנה והארץ שממה תהיה וידעתם כי אני יהוה  {פ}",
  "21": "כא ויהי דבר יהוה אלי לאמר",
  "22": "כב בן אדם מה המשל הזה לכם על אדמת ישראל לאמר  יארכו הימים ואבד כל חזון",
  "23": "כג לכן אמר אליהם כה אמר אדני יהוה השבתי את המשל הזה ולא ימשלו אתו עוד בישראל  כי אם דבר אליהם קרבו הימים ודבר כל חזון",
  "24": "כד כי לא יהיה עוד כל חזון שוא--ומקסם חלק  בתוך בית ישראל",
  "25": "כה כי אני יהוה אדבר את אשר אדבר דבר ויעשה--לא תמשך עוד  כי בימיכם בית המרי אדבר דבר ועשיתיו נאם אדני יהוה  {פ}",
  "26": "כו ויהי דבר יהוה אלי לאמר",
  "27": "כז בן אדם הנה בית ישראל אמרים החזון אשר הוא חזה לימים רבים ולעתים רחוקות הוא נבא",
  "28": "כח לכן אמר אליהם כה אמר אדני יהוה לא תמשך עוד כל דברי--אשר אדבר דבר ויעשה נאם אדני יהוה  {פ}"
}