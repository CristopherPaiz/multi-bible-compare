{
  "1": "א על משמרתי אעמדה ואתיצבה על מצור ואצפה לראות מה ידבר בי ומה אשיב על תוכחתי",
  "2": "ב ויענני יהוה ויאמר כתב חזון ובאר על הלחות--למען ירוץ קורא בו",
  "3": "ג כי עוד חזון למועד ויפח לקץ ולא יכזב אם יתמהמה חכה לו--כי בא יבא לא יאחר",
  "4": "ד הנה עפלה לא ישרה נפשו בו וצדיק באמונתו יחיה  {ס}",
  "5": "ה ואף כי היין בגד גבר יהיר ולא ינוה  אשר הרחיב כשאול נפשו והוא כמות ולא ישבע ויאסף אליו כל הגוים ויקבץ אליו כל העמים",
  "6": "ו הלוא אלה כלם עליו משל ישאו ומליצה חידות לו ויאמר הוי המרבה לא לו--עד מתי ומכביד עליו עבטיט",
  "7": "ז הלוא פתע יקומו נשכיך ויקצו מזעזעיך והיית למשסות למו",
  "8": "ח כי אתה שלות גוים רבים ישלוך כל יתר עמים מדמי אדם וחמס ארץ קריה וכל ישבי בה  {פ}",
  "9": "ט הוי בצע בצע רע--לביתו  לשום במרום קנו להנצל מכף רע",
  "10": "י יעצת בשת לביתך קצות עמים רבים וחוטא נפשך",
  "11": "יא כי אבן מקיר תזעק וכפיס מעץ יעננה  {פ}",
  "12": "יב הוי בנה עיר בדמים וכונן קריה בעולה",
  "13": "יג הלוא הנה מאת יהוה צבאות וייגעו עמים בדי אש ולאמים בדי ריק יעפו",
  "14": "יד כי תמלא הארץ לדעת את כבוד יהוה כמים יכסו על ים  {פ}",
  "15": "טו הוי משקה רעהו מספח חמתך ואף שכר--למען הביט על מעוריהם",
  "16": "טז שבעת קלון מכבוד שתה גם אתה והערל תסוב עליך כוס ימין יהוה וקיקלון על כבודך",
  "17": "יז כי חמס לבנון יכסך ושד בהמות יחיתן מדמי אדם וחמס ארץ קריה וכל ישבי בה",
  "18": "יח מה הועיל פסל כי פסלו יצרו--מסכה ומורה שקר  כי בטח יצר יצרו עליו לעשות אלילים אלמים  {ס}",
  "19": "יט הוי אמר לעץ הקיצה עורי לאבן דומם הוא יורה--הנה הוא תפוש זהב וכסף וכל רוח אין בקרבו",
  "20": "כ ויהוה בהיכל קדשו  הס מפניו כל הארץ  {ס}"
}