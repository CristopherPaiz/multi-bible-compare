{
  "1": "א בימים ההם חלה חזקיהו למות ויבוא אליו ישעיהו בן אמוץ הנביא ויאמר אליו כה אמר יהוה צו לביתך--כי מת אתה ולא תחיה",
  "2": "ב ויסב חזקיהו פניו אל הקיר ויתפלל אל יהוה",
  "3": "ג ויאמר אנה יהוה זכר נא את אשר התהלכתי לפניך באמת ובלב שלם והטוב בעיניך עשיתי ויבך חזקיהו בכי גדול  {ס}",
  "4": "ד ויהי דבר יהוה אל ישעיהו לאמר",
  "5": "ה הלוך ואמרת אל חזקיהו כה אמר יהוה אלהי דוד אביך שמעתי את תפלתך ראיתי את דמעתך הנני יוסף על ימיך חמש עשרה שנה",
  "6": "ו ומכף מלך אשור אצילך ואת העיר הזאת וגנותי על העיר הזאת",
  "7": "ז וזה לך האות מאת יהוה אשר יעשה יהוה את הדבר הזה אשר דבר",
  "8": "ח הנני משיב את צל המעלות אשר ירדה במעלות אחז בשמש אחרנית--עשר מעלות ותשב השמש עשר מעלות במעלות אשר ירדה  {ס}",
  "9": "ט מכתב לחזקיהו מלך יהודה בחלתו ויחי מחליו",
  "10": "י אני אמרתי בדמי ימי אלכה--בשערי שאול פקדתי יתר שנותי",
  "11": "יא אמרתי לא אראה יה יה בארץ החיים לא אביט אדם עוד עם יושבי חדל",
  "12": "יב דורי נסע ונגלה מני--כאהל רעי קפדתי כארג חיי מדלה יבצעני מיום עד לילה תשלימני",
  "13": "יג שויתי עד בקר כארי כן ישבר כל עצמותי מיום עד לילה תשלימני",
  "14": "יד כסוס עגור כן אצפצף אהגה כיונה דלו עיני למרום אדני עשקה לי ערבני",
  "15": "טו מה אדבר ואמר לי והוא עשה אדדה כל שנותי על מר נפשי",
  "16": "טז אדני עליהם יחיו ולכל בהן חיי רוחי ותחלימני והחיני",
  "17": "יז הנה לשלום מר לי מר ואתה חשקת נפשי משחת בלי כי השלכת אחרי גוך כל חטאי",
  "18": "יח כי לא שאול תודך מות יהללך לא ישברו יורדי בור אל אמתך",
  "19": "יט חי חי הוא יודך כמוני היום אב לבנים יודיע אל אמתך",
  "20": "כ יהוה להושיעני ונגנותי ננגן כל ימי חיינו על בית יהוה",
  "21": "כא ויאמר ישעיהו ישאו דבלת תאנים וימרחו על השחין ויחי",
  "22": "כב ויאמר חזקיהו מה אות  כי אעלה בית יהוה  {ס}"
}