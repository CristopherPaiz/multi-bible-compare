{
  "1": "א ביום ההוא יושר השיר הזה בארץ יהודה עיר עז לנו ישועה ישית חומות וחל",
  "2": "ב פתחו שערים ויבא גוי צדיק שמר אמנים",
  "3": "ג יצר סמוך תצר שלום שלום  כי בך בטוח",
  "4": "ד בטחו ביהוה עדי עד  כי ביה יהוה צור עולמים",
  "5": "ה כי השח ישבי מרום קריה נשגבה ישפילנה ישפילה עד ארץ יגיענה עד עפר",
  "6": "ו תרמסנה רגל רגלי עני פעמי דלים",
  "7": "ז ארח לצדיק מישרים  ישר מעגל צדיק תפלס",
  "8": "ח אף ארח משפטיך יהוה קוינוך--לשמך ולזכרך תאות נפש",
  "9": "ט נפשי אויתך בלילה אף רוחי בקרבי אשחרך  כי כאשר משפטיך לארץ--צדק למדו ישבי תבל",
  "10": "י יחן רשע בל למד צדק בארץ נכחות יעול ובל יראה גאות יהוה  {פ}",
  "11": "יא יהוה רמה ידך בל יחזיון  יחזו ויבשו קנאת עם אף אש צריך תאכלם  {ס}",
  "12": "יב יהוה תשפת שלום לנו  כי גם כל מעשינו פעלת לנו  {ס}",
  "13": "יג יהוה אלהינו בעלונו אדנים זולתך לבד בך נזכיר שמך",
  "14": "יד מתים בל יחיו--רפאים בל יקמו לכן פקדת ותשמידם ותאבד כל זכר למו",
  "15": "טו יספת לגוי יהוה יספת לגוי נכבדת רחקת כל קצוי ארץ  {פ}",
  "16": "טז יהוה בצר פקדוך צקון לחש מוסרך למו",
  "17": "יז כמו הרה תקריב ללדת תחיל תזעק בחבליה--כן היינו מפניך יהוה",
  "18": "יח הרינו חלנו כמו ילדנו רוח ישועת בל נעשה ארץ ובל יפלו ישבי תבל",
  "19": "יט יחיו מתיך נבלתי יקומון הקיצו ורננו שכני עפר כי טל אורת טלך וארץ רפאים תפיל  {פ}",
  "20": "כ לך עמי בא בחדריך וסגר דלתיך (דלתך) בעדך חבי כמעט רגע עד יעבור (יעבר) זעם",
  "21": "כא כי הנה יהוה יצא ממקומו לפקד עון ישב הארץ עליו וגלתה הארץ את דמיה ולא תכסה עוד על הרוגיה  {פ}"
}