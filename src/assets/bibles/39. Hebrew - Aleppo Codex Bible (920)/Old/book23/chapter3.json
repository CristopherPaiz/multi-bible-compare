{
  "1": "א כי הנה האדון יהוה צבאות מסיר מירושלם ומיהודה משען ומשענה  כל משען לחם וכל משען מים",
  "2": "ב גבור ואיש מלחמה שופט ונביא וקסם וזקן",
  "3": "ג שר חמשים ונשוא פנים ויועץ וחכם חרשים ונבון לחש",
  "4": "ד ונתתי נערים שריהם ותעלולים ימשלו בם",
  "5": "ה ונגש העם איש באיש ואיש ברעהו ירהבו הנער בזקן והנקלה בנכבד",
  "6": "ו כי יתפש איש באחיו בית אביו שמלה לכה קצין תהיה לנו והמכשלה הזאת תחת ידך",
  "7": "ז ישא ביום ההוא לאמר לא אהיה חבש ובביתי אין לחם ואין שמלה לא תשימני קצין עם",
  "8": "ח כי כשלה ירושלם ויהודה נפל  כי לשונם ומעלליהם אל יהוה למרות עני כבודו",
  "9": "ט הכרת פניהם ענתה בם וחטאתם כסדם הגידו לא כחדו אוי לנפשם כי גמלו להם רעה",
  "10": "י אמרו צדיק כי טוב  כי פרי מעלליהם יאכלו",
  "11": "יא אוי לרשע רע  כי גמול ידיו יעשה לו",
  "12": "יב עמי נגשיו מעולל ונשים משלו בו עמי מאשריך מתעים ודרך ארחתיך בלעו  {פ}",
  "13": "יג נצב לריב יהוה ועמד לדין עמים",
  "14": "יד יהוה במשפט יבוא עם זקני עמו ושריו ואתם בערתם הכרם גזלת העני בבתיכם",
  "15": "טו מלכם (מה לכם) תדכאו עמי ופני עניים תטחנו  נאם אדני יהוה צבאות  {ס}",
  "16": "טז ויאמר יהוה יען כי גבהו בנות ציון ותלכנה נטוות (נטויות) גרון ומשקרות עינים הלוך וטפף תלכנה וברגליהם תעכסנה",
  "17": "יז ושפח אדני קדקד בנות ציון ויהוה פתהן יערה  {ס}",
  "18": "יח ביום ההוא יסיר אדני את תפארת העכסים והשביסים--והשהרנים",
  "19": "יט הנטפות והשירות והרעלות",
  "20": "כ הפארים והצעדות והקשרים ובתי הנפש והלחשים",
  "21": "כא הטבעות ונזמי האף",
  "22": "כב המחלצות והמעטפות והמטפחות והחריטים",
  "23": "כג והגלינים והסדינים והצניפות והרדידים",
  "24": "כד והיה תחת בשם מק יהיה ותחת חגורה נקפה ותחת מעשה מקשה קרחה ותחת פתיגיל מחגרת שק  כי תחת יפי",
  "25": "כה מתיך בחרב יפלו וגבורתך במלחמה",
  "26": "כו ואנו ואבלו פתחיה ונקתה לארץ תשב"
}