{
  "1": "א עורי עורי לבשי עזך ציון  לבשי בגדי תפארתך ירושלם עיר הקדש--כי לא יוסיף יבא בך עוד ערל וטמא",
  "2": "ב התנערי מעפר קומי שבי ירושלם התפתחו (התפתחי) מוסרי צוארך שביה בת ציון  {ס}",
  "3": "ג כי כה אמר יהוה חנם נמכרתם ולא בכסף תגאלו  {ס}",
  "4": "ד כי כה אמר אדני יהוה מצרים ירד עמי בראשנה לגור שם ואשור באפס עשקו",
  "5": "ה ועתה מה לי פה נאם יהוה כי לקח עמי חנם משלו יהילילו נאם יהוה ותמיד כל היום שמי מנאץ",
  "6": "ו לכן ידע עמי שמי לכן ביום ההוא כי אני הוא המדבר הנני  {ס}",
  "7": "ז מה נאוו על ההרים רגלי מבשר משמיע שלום מבשר טוב--משמיע ישועה אמר לציון מלך אלהיך",
  "8": "ח קול צפיך נשאו קול יחדו ירננו  כי עין בעין יראו בשוב יהוה ציון",
  "9": "ט פצחו רננו יחדו חרבות ירושלם  כי נחם יהוה עמו גאל ירושלם",
  "10": "י חשף יהוה את זרוע קדשו לעיני כל הגוים וראו כל אפסי ארץ את ישועת אלהינו  {ס}",
  "11": "יא סורו סורו צאו משם טמא אל תגעו צאו מתוכה--הברו נשאי כלי יהוה",
  "12": "יב כי לא בחפזון תצאו ובמנוסה לא תלכון  כי הלך לפניכם יהוה ומאספכם אלהי ישראל  {ס}",
  "13": "יג הנה ישכיל עבדי ירום ונשא וגבה מאד",
  "14": "יד כאשר שממו עליך רבים כן משחת מאיש מראהו ותארו מבני אדם",
  "15": "טו כן יזה גוים רבים עליו יקפצו מלכים פיהם  כי אשר לא ספר להם ראו ואשר לא שמעו התבוננו  {ס}"
}