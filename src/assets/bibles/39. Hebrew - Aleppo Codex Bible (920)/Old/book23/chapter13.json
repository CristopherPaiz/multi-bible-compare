{
  "1": "א משא בבל--אשר חזה ישעיהו בן אמוץ",
  "2": "ב על הר נשפה שאו נס הרימו קול להם הניפו יד ויבאו פתחי נדיבים",
  "3": "ג אני צויתי למקדשי גם קראתי גבורי לאפי עליזי גאותי",
  "4": "ד קול המון בהרים דמות עם רב קול שאון ממלכות גוים נאספים--יהוה צבאות מפקד צבא מלחמה",
  "5": "ה באים מארץ מרחק מקצה השמים יהוה וכלי זעמו לחבל כל הארץ  {ס}",
  "6": "ו הילילו כי קרוב יום יהוה כשד משדי יבוא",
  "7": "ז על כן כל ידים תרפינה וכל לבב אנוש ימס",
  "8": "ח ונבהלו--צירים וחבלים יאחזון כיולדה יחילון איש אל רעהו יתמהו פני להבים פניהם",
  "9": "ט הנה יום יהוה בא אכזרי ועברה וחרון אף--לשום הארץ לשמה וחטאיה ישמיד ממנה",
  "10": "י כי כוכבי השמים וכסיליהם לא יהלו אורם חשך השמש בצאתו וירח לא יגיה אורו",
  "11": "יא ופקדתי על תבל רעה ועל רשעים עונם והשבתי גאון זדים וגאות עריצים אשפיל",
  "12": "יב אוקיר אנוש מפז ואדם מכתם אופיר",
  "13": "יג על כן שמים ארגיז ותרעש הארץ ממקומה--בעברת יהוה צבאות וביום חרון אפו",
  "14": "יד והיה כצבי מדח וכצאן ואין מקבץ  איש אל עמו יפנו ואיש אל ארצו ינוסו",
  "15": "טו כל הנמצא ידקר וכל הנספה יפול בחרב",
  "16": "טז ועלליהם ירטשו לעיניהם ישסו בתיהם ונשיהם תשגלנה (תשכבנה)",
  "17": "יז הנני מעיר עליהם את מדי אשר כסף לא יחשבו וזהב לא יחפצו בו",
  "18": "יח וקשתות נערים תרטשנה  ופרי בטן לא ירחמו על בנים לא תחוס עינם",
  "19": "יט והיתה בבל צבי ממלכות תפארת גאון כשדים כמהפכת אלהים את סדם ואת עמרה",
  "20": "כ לא תשב לנצח ולא תשכן עד דור ודור ולא יהל שם ערבי ורעים לא ירבצו שם",
  "21": "כא ורבצו שם ציים ומלאו בתיהם אחים ושכנו שם בנות יענה ושעירים ירקדו שם",
  "22": "כב וענה איים באלמנותיו ותנים בהיכלי ענג וקרוב לבוא עתה וימיה לא ימשכו"
}