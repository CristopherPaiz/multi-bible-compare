{
  "1": "א החרישו אלי איים ולאמים יחליפו כח יגשו אז ידברו יחדו למשפט נקרבה",
  "2": "ב מי העיר ממזרח צדק יקראהו לרגלו יתן לפניו גוים ומלכים ירד--יתן כעפר חרבו כקש נדף קשתו",
  "3": "ג ירדפם יעבור שלום ארח ברגליו לא יבוא",
  "4": "ד מי פעל ועשה קרא הדרות מראש  אני יהוה ראשון ואת אחרנים אני הוא",
  "5": "ה ראו איים ויראו קצות הארץ יחרדו קרבו ויאתיון",
  "6": "ו איש את רעהו יעזרו ולאחיו יאמר חזק",
  "7": "ז ויחזק חרש את צרף מחליק פטיש את הולם פעם אמר לדבק טוב הוא ויחזקהו במסמרים לא ימוט  {ס}",
  "8": "ח ואתה ישראל עבדי יעקב אשר בחרתיך זרע אברהם אהבי",
  "9": "ט אשר החזקתיך מקצות הארץ ומאציליה קראתיך ואמר לך עבדי אתה בחרתיך ולא מאסתיך",
  "10": "י אל תירא כי עמך אני אל תשתע כי אני אלהיך אמצתיך אף עזרתיך--אף תמכתיך בימין צדקי",
  "11": "יא הן יבשו ויכלמו כל הנחרים בך יהיו כאין ויאבדו אנשי ריבך",
  "12": "יב תבקשם ולא תמצאם אנשי מצתך יהיו כאין וכאפס אנשי מלחמתך",
  "13": "יג כי אני יהוה אלהיך--מחזיק ימינך האמר לך אל תירא אני עזרתיך  {ס}",
  "14": "יד אל תיראי תולעת יעקב מתי ישראל אני עזרתיך נאם יהוה וגאלך קדוש ישראל",
  "15": "טו הנה שמתיך למורג חרוץ חדש--בעל פיפיות תדוש הרים ותדק וגבעות כמץ תשים",
  "16": "טז תזרם ורוח תשאם וסערה תפיץ אותם ואתה תגיל ביהוה בקדוש ישראל תתהלל  {ס}",
  "17": "יז העניים והאביונים מבקשים מים ואין--לשונם בצמא נשתה אני יהוה אענם אלהי ישראל לא אעזבם",
  "18": "יח אפתח על שפיים נהרות ובתוך בקעות מעינות אשים מדבר לאגם מים וארץ ציה למוצאי מים",
  "19": "יט אתן במדבר ארז שטה והדס ועץ שמן אשים בערבה ברוש תדהר ותאשור--יחדו",
  "20": "כ למען יראו וידעו וישימו וישכילו יחדו--כי יד יהוה עשתה זאת וקדוש ישראל בראה  {פ}",
  "21": "כא קרבו ריבכם יאמר יהוה הגישו עצמותיכם יאמר מלך יעקב",
  "22": "כב יגישו ויגידו לנו את אשר תקרינה הראשנות מה הנה הגידו ונשימה לבנו ונדעה אחריתן או הבאות השמיענו",
  "23": "כג הגידו האתיות לאחור ונדעה כי אלהים אתם אף תיטיבו ותרעו ונשתעה ונרא (ונראה) יחדו",
  "24": "כד הן אתם מאין ופעלכם מאפע תועבה יבחר בכם  {פ}",
  "25": "כה העירותי מצפון ויאת ממזרח שמש יקרא בשמי ויבא סגנים כמו חמר וכמו יוצר ירמס טיט",
  "26": "כו מי הגיד מראש ונדעה ומלפנים ונאמר צדיק אף אין מגיד אף אין משמיע--אף אין שמע אמריכם",
  "27": "כז ראשון לציון הנה הנם ולירושלם מבשר אתן",
  "28": "כח וארא ואין איש ומאלה ואין יועץ ואשאלם וישיבו דבר",
  "29": "כט הן כלם און אפס מעשיהם רוח ותהו נסכיהם  {פ}"
}