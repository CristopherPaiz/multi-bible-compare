{
  "1": "א בשנת מות המלך עזיהו ואראה את אדני ישב על כסא רם ונשא ושוליו מלאים את ההיכל",
  "2": "ב שרפים עמדים ממעל לו שש כנפים שש כנפים לאחד  בשתים יכסה פניו ובשתים יכסה רגליו--ובשתים יעופף",
  "3": "ג וקרא זה אל זה ואמר קדוש קדוש קדוש יהוה צבאות מלא כל הארץ כבודו",
  "4": "ד וינעו אמות הספים מקול הקורא והבית ימלא עשן",
  "5": "ה ואמר אוי לי כי נדמיתי כי איש טמא שפתים אנכי ובתוך עם טמא שפתים אנכי יושב  כי את המלך יהוה צבאות--ראו עיני",
  "6": "ו ויעף אלי אחד מן השרפים ובידו רצפה במלקחים--לקח מעל המזבח",
  "7": "ז ויגע על פי--ויאמר הנה נגע זה על שפתיך וסר עונך וחטאתך תכפר",
  "8": "ח ואשמע את קול אדני אמר את מי אשלח ומי ילך לנו ואמר הנני שלחני",
  "9": "ט ויאמר לך ואמרת לעם הזה  שמעו שמוע ואל תבינו וראו ראו ואל תדעו",
  "10": "י השמן לב העם הזה ואזניו הכבד ועיניו השע  פן יראה בעיניו ובאזניו ישמע ולבבו יבין ושב--ורפא לו",
  "11": "יא ואמר עד מתי אדני ויאמר עד אשר אם שאו ערים מאין יושב ובתים מאין אדם והאדמה תשאה שממה",
  "12": "יב ורחק יהוה את האדם ורבה העזובה בקרב הארץ",
  "13": "יג ועוד בה עשריה ושבה והיתה לבער  כאלה וכאלון אשר בשלכת מצבת בם--זרע קדש מצבתה  {פ}"
}