{
  "1": "א כה אמר יהוה אי זה ספר כריתות אמכם אשר שלחתיה או מי מנושי אשר מכרתי אתכם לו הן בעונתיכם נמכרתם ובפשעיכם שלחה אמכם",
  "2": "ב מדוע באתי ואין איש קראתי ואין עונה--הקצור קצרה ידי מפדות ואם אין בי כח להציל הן בגערתי אחריב ים אשים נהרות מדבר תבאש דגתם מאין מים ותמת בצמא",
  "3": "ג אלביש שמים קדרות ושק אשים כסותם  {פ}",
  "4": "ד אדני יהוה נתן לי לשון למודים לדעת לעות את יעף דבר יעיר בבקר בבקר יעיר לי אזן לשמע כלמודים",
  "5": "ה אדני יהוה פתח לי אזן ואנכי לא מריתי  אחור לא נסוגתי",
  "6": "ו גוי נתתי למכים ולחיי למרטים פני לא הסתרתי מכלמות ורק",
  "7": "ז ואדני יהוה יעזר לי על כן לא נכלמתי על כן שמתי פני כחלמיש ואדע כי לא אבוש",
  "8": "ח קרוב מצדיקי--מי יריב אתי נעמדה יחד מי בעל משפטי יגש אלי",
  "9": "ט הן אדני יהוה יעזר לי מי הוא ירשיעני הן כלם כבגד יבלו עש יאכלם  {ס}",
  "10": "י מי בכם ירא יהוה שמע בקול עבדו--אשר הלך חשכים ואין נגה לו יבטח בשם יהוה וישען באלהיו  {ס}",
  "11": "יא הן כלכם קדחי אש מאזרי זיקות לכו באור אשכם ובזיקות בערתם--מידי היתה זאת לכם למעצבה תשכבון  {ס}"
}