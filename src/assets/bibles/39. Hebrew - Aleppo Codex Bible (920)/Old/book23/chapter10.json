{
  "1": "א הוי החקקים חקקי און ומכתבים עמל כתבו",
  "2": "ב להטות מדין דלים ולגזל משפט עניי עמי--להיות אלמנות שללם ואת יתומים יבזו",
  "3": "ג ומה תעשו ליום פקדה ולשואה ממרחק תבוא  על מי תנוסו לעזרה ואנה תעזבו כבודכם",
  "4": "ד בלתי כרע תחת אסיר ותחת הרוגים יפלו בכל זאת לא שב אפו ועוד ידו נטויה  {פ}",
  "5": "ה הוי אשור שבט אפי ומטה הוא בידם זעמי",
  "6": "ו בגוי חנף אשלחנו ועל עם עברתי אצונו--לשלל שלל ולבז בז ולשימו (ולשומו) מרמס כחמר חוצות",
  "7": "ז והוא לא כן ידמה ולבבו לא כן יחשב  כי להשמיד בלבבו ולהכרית גוים לא מעט",
  "8": "ח כי יאמר  הלא שרי יחדו מלכים",
  "9": "ט הלא ככרכמיש כלנו  אם לא כארפד חמת אם לא כדמשק שמרון",
  "10": "י כאשר מצאה ידי לממלכת האליל ופסיליהם מירושלם ומשמרון",
  "11": "יא הלא כאשר עשיתי לשמרון--ולאליליה  כן אעשה לירושלם ולעצביה  {פ}",
  "12": "יב והיה כי יבצע אדני את כל מעשהו בהר ציון ובירושלם--אפקד על פרי גדל לבב מלך אשור ועל תפארת רום עיניו",
  "13": "יג כי אמר בכח ידי עשיתי ובחכמתי כי נבנותי ואסיר גבולת עמים ועתידתיהם (ועתודתיהם) שושתי ואוריד כאביר יושבים",
  "14": "יד ותמצא כקן ידי לחיל העמים וכאסף ביצים עזבות כל הארץ אני אספתי ולא היה נדד כנף ופצה פה ומצפצף",
  "15": "טו היתפאר הגרזן על החצב בו  אם יתגדל המשור על מניפו כהניף שבט ואת מרימיו כהרים מטה לא עץ  {פ}",
  "16": "טז לכן ישלח האדון יהוה צבאות במשמניו--רזון ותחת כבדו יקד יקד כיקוד אש",
  "17": "יז והיה אור ישראל לאש וקדושו ללהבה ובערה ואכלה שיתו ושמירו--ביום אחד",
  "18": "יח וכבוד יערו וכרמלו מנפש ועד בשר יכלה והיה כמסס נסס",
  "19": "יט ושאר עץ יערו מספר יהיו ונער יכתבם  {ס}",
  "20": "כ והיה ביום ההוא לא יוסיף עוד שאר ישראל ופליטת בית יעקב להשען על מכהו ונשען על יהוה קדוש ישראל--באמת",
  "21": "כא שאר ישוב שאר יעקב--אל אל גבור",
  "22": "כב כי אם יהיה עמך ישראל כחול הים--שאר ישוב בו כליון חרוץ שוטף צדקה",
  "23": "כג כי כלה ונחרצה--אדני יהוה צבאות עשה בקרב כל הארץ  {פ}",
  "24": "כד לכן כה אמר אדני יהוה צבאות אל תירא עמי ישב ציון מאשור בשבט יככה ומטהו ישא עליך בדרך מצרים",
  "25": "כה כי עוד מעט מזער וכלה זעם ואפי על תבליתם",
  "26": "כו ועורר עליו יהוה צבאות שוט כמכת מדין בצור עורב ומטהו על הים ונשאו בדרך מצרים",
  "27": "כז והיה ביום ההוא יסור סבלו מעל שכמך ועלו מעל צוארך וחבל על מפני שמן",
  "28": "כח בא על עית עבר במגרון למכמש יפקיד כליו",
  "29": "כט עברו מעברה גבע מלון לנו חרדה הרמה--גבעת שאול נסה",
  "30": "ל צהלי קולך בת גלים הקשיבי לישה עניה ענתות",
  "31": "לא נדדה מדמנה ישבי הגבים העיזו",
  "32": "לב עוד היום בנב לעמד ינפף ידו הר בית (בת) ציון גבעת ירושלם  {פ}",
  "33": "לג הנה האדון יהוה צבאות מסעף פארה במערצה ורמי הקומה גדועים והגבהים ישפלו",
  "34": "לד ונקף סבכי היער בברזל והלבנון באדיר יפול  {ס}"
}