{
  "1": "א נחמו נחמו עמי--יאמר אלהיכם",
  "2": "ב דברו על לב ירושלם וקראו אליה--כי מלאה צבאה כי נרצה עונה  כי לקחה מיד יהוה כפלים בכל חטאתיה  {ס}",
  "3": "ג קול קורא--במדבר פנו דרך יהוה ישרו בערבה מסלה לאלהינו",
  "4": "ד כל גיא ינשא וכל הר וגבעה ישפלו והיה העקב למישור והרכסים לבקעה",
  "5": "ה ונגלה כבוד יהוה וראו כל בשר יחדו כי פי יהוה דבר  {פ}",
  "6": "ו קול אמר קרא ואמר מה אקרא כל הבשר חציר וכל חסדו כציץ השדה",
  "7": "ז יבש חציר נבל ציץ כי רוח יהוה נשבה בו אכן חציר העם",
  "8": "ח יבש חציר נבל ציץ ודבר אלהינו יקום לעולם  {ס}",
  "9": "ט על הר גבה עלי לך מבשרת ציון הרימי בכח קולך מבשרת ירושלם הרימי אל תיראי אמרי לערי יהודה הנה אלהיכם",
  "10": "י הנה אדני יהוה בחזק יבוא וזרעו משלה לו הנה שכרו אתו ופעלתו לפניו",
  "11": "יא כרעה עדרו ירעה בזרעו יקבץ טלאים ובחיקו ישא עלות ינהל  {ס}",
  "12": "יב מי מדד בשעלו מים ושמים בזרת תכן וכל בשלש עפר הארץ ושקל בפלס הרים וגבעות במאזנים",
  "13": "יג מי תכן את רוח יהוה ואיש עצתו יודיענו",
  "14": "יד את מי נועץ ויבינהו וילמדהו בארח משפט וילמדהו דעת ודרך תבונות יודיענו",
  "15": "טו הן גוים כמר מדלי וכשחק מאזנים נחשבו הן איים כדק יטול",
  "16": "טז ולבנון אין די בער וחיתו--אין די עולה  {פ}",
  "17": "יז כל הגוים כאין נגדו מאפס ותהו נחשבו לו",
  "18": "יח ואל מי תדמיון אל ומה דמות תערכו לו",
  "19": "יט הפסל נסך חרש וצרף בזהב ירקענו ורתקות כסף צורף",
  "20": "כ המסכן תרומה עץ לא ירקב יבחר חרש חכם יבקש לו להכין פסל לא ימוט  {ס}",
  "21": "כא הלוא תדעו הלוא תשמעו הלוא הגד מראש לכם הלוא הבינותם מוסדות הארץ",
  "22": "כב הישב על חוג הארץ וישביה כחגבים הנוטה כדק שמים וימתחם כאהל לשבת",
  "23": "כג הנותן רוזנים לאין שפטי ארץ כתהו עשה",
  "24": "כד אף בל נטעו אף בל זרעו--אף בל שרש בארץ גזעם וגם נשף בהם ויבשו וסערה כקש תשאם  {ס}",
  "25": "כה ואל מי תדמיוני ואשוה--יאמר קדוש",
  "26": "כו שאו מרום עיניכם וראו מי ברא אלה המוציא במספר צבאם לכלם בשם יקרא מרב אונים ואמיץ כח איש לא נעדר  {ס}",
  "27": "כז למה תאמר יעקב ותדבר ישראל  נסתרה דרכי מיהוה ומאלהי משפטי יעבור",
  "28": "כח הלוא ידעת אם לא שמעת אלהי עולם יהוה בורא קצות הארץ--לא ייעף ולא ייגע  אין חקר לתבונתו",
  "29": "כט נתן ליעף כח ולאין אונים עצמה ירבה",
  "30": "ל ויעפו נערים ויגעו ובחורים כשול יכשלו",
  "31": "לא וקוי יהוה יחליפו כח יעלו אבר כנשרים ירוצו ולא ייגעו ילכו ולא ייעפו  {ס}"
}