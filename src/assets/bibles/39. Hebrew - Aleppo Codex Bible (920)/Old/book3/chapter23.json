{
  "1": "א וידבר יהוה אל משה לאמר",
  "2": "ב דבר אל בני ישראל ואמרת אלהם מועדי יהוה אשר תקראו אתם מקראי קדש--אלה הם מועדי",
  "3": "ג ששת ימים תעשה מלאכה וביום השביעי שבת שבתון מקרא קדש כל מלאכה לא תעשו  שבת הוא ליהוה בכל מושבתיכם  {פ}",
  "4": "ד אלה מועדי יהוה מקראי קדש אשר תקראו אתם במועדם",
  "5": "ה בחדש הראשון בארבעה עשר לחדש--בין הערבים  פסח ליהוה",
  "6": "ו ובחמשה עשר יום לחדש הזה חג המצות ליהוה  שבעת ימים מצות תאכלו",
  "7": "ז ביום הראשון מקרא קדש יהיה לכם כל מלאכת עבדה לא תעשו",
  "8": "ח והקרבתם אשה ליהוה שבעת ימים ביום השביעי מקרא קדש כל מלאכת עבדה לא תעשו  {פ}",
  "9": "ט וידבר יהוה אל משה לאמר",
  "10": "י דבר אל בני ישראל ואמרת אלהם כי תבאו אל הארץ אשר אני נתן לכם וקצרתם את קצירה--והבאתם את עמר ראשית קצירכם אל הכהן",
  "11": "יא והניף את העמר לפני יהוה לרצנכם ממחרת השבת יניפנו הכהן",
  "12": "יב ועשיתם ביום הניפכם את העמר כבש תמים בן שנתו לעלה ליהוה",
  "13": "יג ומנחתו שני עשרנים סלת בלולה בשמן אשה ליהוה--ריח ניחח ונסכה יין רביעת ההין",
  "14": "יד ולחם וקלי וכרמל לא תאכלו עד עצם היום הזה--עד הביאכם את קרבן אלהיכם  חקת עולם לדרתיכם בכל משבתיכם  {ס}",
  "15": "טו וספרתם לכם ממחרת השבת מיום הביאכם את עמר התנופה  שבע שבתות תמימת תהיינה",
  "16": "טז עד ממחרת השבת השביעת תספרו חמשים יום והקרבתם מנחה חדשה ליהוה",
  "17": "יז ממושבתיכם תביאו לחם תנופה שתים שני עשרנים--סלת תהיינה חמץ תאפינה  בכורים ליהוה",
  "18": "יח והקרבתם על הלחם שבעת כבשים תמימם בני שנה ופר בן בקר אחד ואילם שנים  יהיו עלה ליהוה ומנחתם ונסכיהם אשה ריח ניחח ליהוה",
  "19": "יט ועשיתם שעיר עזים אחד לחטאת ושני כבשים בני שנה לזבח שלמים",
  "20": "כ והניף הכהן אתם על לחם הבכרים תנופה לפני יהוה על שני כבשים קדש יהיו ליהוה לכהן",
  "21": "כא וקראתם בעצם היום הזה מקרא קדש יהיה לכם--כל מלאכת עבדה לא תעשו  חקת עולם בכל מושבתיכם לדרתיכם",
  "22": "כב ובקצרכם את קציר ארצכם לא תכלה פאת שדך בקצרך ולקט קצירך לא תלקט לעני ולגר תעזב אתם אני יהוה אלהיכם  {פ}",
  "23": "כג וידבר יהוה אל משה לאמר",
  "24": "כד דבר אל בני ישראל לאמר  בחדש השביעי באחד לחדש יהיה לכם שבתון--זכרון תרועה מקרא קדש",
  "25": "כה כל מלאכת עבדה לא תעשו והקרבתם אשה ליהוה  {ס}",
  "26": "כו וידבר יהוה אל משה לאמר",
  "27": "כז אך בעשור לחדש השביעי הזה יום הכפרים הוא מקרא קדש יהיה לכם ועניתם את נפשתיכם והקרבתם אשה ליהוה",
  "28": "כח וכל מלאכה לא תעשו בעצם היום הזה  כי יום כפרים הוא לכפר עליכם לפני יהוה אלהיכם",
  "29": "כט כי כל הנפש אשר לא תענה בעצם היום הזה--ונכרתה מעמיה",
  "30": "ל וכל הנפש אשר תעשה כל מלאכה בעצם היום הזה--והאבדתי את הנפש ההוא מקרב עמה",
  "31": "לא כל מלאכה לא תעשו  חקת עולם לדרתיכם בכל משבתיכם",
  "32": "לב שבת שבתון הוא לכם ועניתם את נפשתיכם בתשעה לחדש בערב--מערב עד ערב תשבתו שבתכם  {פ}",
  "33": "לג וידבר יהוה אל משה לאמר",
  "34": "לד דבר אל בני ישראל לאמר  בחמשה עשר יום לחדש השביעי הזה חג הסכות שבעת ימים ליהוה",
  "35": "לה ביום הראשון מקרא קדש כל מלאכת עבדה לא תעשו",
  "36": "לו שבעת ימים תקריבו אשה ליהוה ביום השמיני מקרא קדש יהיה לכם והקרבתם אשה ליהוה עצרת הוא--כל מלאכת עבדה לא תעשו",
  "37": "לז אלה מועדי יהוה אשר תקראו אתם מקראי קדש  להקריב אשה ליהוה עלה ומנחה זבח ונסכים--דבר יום ביומו",
  "38": "לח מלבד שבתת יהוה ומלבד מתנותיכם ומלבד כל נדריכם ומלבד כל נדבתיכם אשר תתנו ליהוה",
  "39": "לט אך בחמשה עשר יום לחדש השביעי באספכם את תבואת הארץ תחגו את חג יהוה שבעת ימים ביום הראשון שבתון וביום השמיני שבתון",
  "40": "מ ולקחתם לכם ביום הראשון פרי עץ הדר כפת תמרים וענף עץ עבת וערבי נחל ושמחתם לפני יהוה אלהיכם--שבעת ימים",
  "41": "מא וחגתם אתו חג ליהוה שבעת ימים בשנה  חקת עולם לדרתיכם בחדש השביעי תחגו אתו",
  "42": "מב בסכת תשבו שבעת ימים כל האזרח בישראל ישבו בסכת",
  "43": "מג למען ידעו דרתיכם כי בסכות הושבתי את בני ישראל בהוציאי אותם מארץ מצרים  אני יהוה אלהיכם",
  "44": "מד וידבר משה את מעדי יהוה אל בני ישראל  {פ}"
}