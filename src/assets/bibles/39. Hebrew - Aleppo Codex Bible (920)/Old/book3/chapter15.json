{
  "1": "א וידבר יהוה אל משה ואל אהרן לאמר",
  "2": "ב דברו אל בני ישראל ואמרתם אלהם  איש איש כי יהיה זב מבשרו--זובו טמא הוא",
  "3": "ג וזאת תהיה טמאתו בזובו  רר בשרו את זובו או החתים בשרו מזובו--טמאתו הוא",
  "4": "ד כל המשכב אשר ישכב עליו הזב--יטמא וכל הכלי אשר ישב עליו יטמא",
  "5": "ה ואיש אשר יגע במשכבו--יכבס בגדיו ורחץ במים וטמא עד הערב",
  "6": "ו והישב על הכלי אשר ישב עליו הזב--יכבס בגדיו ורחץ במים וטמא עד הערב",
  "7": "ז והנגע בבשר הזב--יכבס בגדיו ורחץ במים וטמא עד הערב",
  "8": "ח וכי ירק הזב בטהור--וכבס בגדיו ורחץ במים וטמא עד הערב",
  "9": "ט וכל המרכב אשר ירכב עליו הזב--יטמא",
  "10": "י וכל הנגע בכל אשר יהיה תחתיו--יטמא עד הערב והנושא אותם--יכבס בגדיו ורחץ במים וטמא עד הערב",
  "11": "יא וכל אשר יגע בו הזב וידיו לא שטף במים--וכבס בגדיו ורחץ במים וטמא עד הערב",
  "12": "יב וכלי חרש אשר יגע בו הזב ישבר וכל כלי עץ--ישטף במים",
  "13": "יג וכי יטהר הזב מזובו--וספר לו שבעת ימים לטהרתו וכבס בגדיו ורחץ בשרו במים חיים וטהר",
  "14": "יד וביום השמיני יקח לו שתי תרים או שני בני יונה ובא לפני יהוה אל פתח אהל מועד ונתנם אל הכהן",
  "15": "טו ועשה אתם הכהן--אחד חטאת והאחד עלה וכפר עליו הכהן לפני יהוה מזובו  {ס}",
  "16": "טז ואיש כי תצא ממנו שכבת זרע--ורחץ במים את כל בשרו וטמא עד הערב",
  "17": "יז וכל בגד וכל עור אשר יהיה עליו שכבת זרע--וכבס במים וטמא עד הערב",
  "18": "יח ואשה אשר ישכב איש אתה שכבת זרע--ורחצו במים וטמאו עד הערב  {פ}",
  "19": "יט ואשה כי תהיה זבה דם יהיה זבה בבשרה--שבעת ימים תהיה בנדתה וכל הנגע בה יטמא עד הערב",
  "20": "כ וכל אשר תשכב עליו בנדתה יטמא וכל אשר תשב עליו יטמא",
  "21": "כא וכל הנגע במשכבה--יכבס בגדיו ורחץ במים וטמא עד הערב",
  "22": "כב וכל הנגע--בכל כלי אשר תשב עליו  יכבס בגדיו ורחץ במים וטמא עד הערב",
  "23": "כג ואם על המשכב הוא או על הכלי אשר הוא ישבת עליו--בנגעו בו  יטמא עד הערב",
  "24": "כד ואם שכב ישכב איש אתה ותהי נדתה עליו--וטמא שבעת ימים וכל המשכב אשר ישכב עליו יטמא  {ס}",
  "25": "כה ואשה כי יזוב זוב דמה ימים רבים בלא עת נדתה או כי תזוב על נדתה  כל ימי זוב טמאתה כימי נדתה תהיה--טמאה הוא",
  "26": "כו כל המשכב אשר תשכב עליו כל ימי זובה--כמשכב נדתה יהיה לה וכל הכלי אשר תשב עליו--טמא יהיה כטמאת נדתה",
  "27": "כז וכל הנוגע בם יטמא וכבס בגדיו ורחץ במים וטמא עד הערב",
  "28": "כח ואם טהרה מזובה--וספרה לה שבעת ימים ואחר תטהר",
  "29": "כט וביום השמיני תקח לה שתי תרים או שני בני יונה והביאה אותם אל הכהן אל פתח אהל מועד",
  "30": "ל ועשה הכהן את האחד חטאת ואת האחד עלה וכפר עליה הכהן לפני יהוה מזוב טמאתה",
  "31": "לא והזרתם את בני ישראל מטמאתם ולא ימתו בטמאתם בטמאם את משכני אשר בתוכם",
  "32": "לב זאת תורת הזב ואשר תצא ממנו שכבת זרע לטמאה בה",
  "33": "לג והדוה בנדתה והזב את זובו לזכר ולנקבה ולאיש אשר ישכב עם טמאה  {פ}"
}