{
  "1": "א וידבר יהוה אל משה לאמר",
  "2": "ב דבר אל בני ישראל ואמרת אלהם  אני יהוה אלהיכם",
  "3": "ג כמעשה ארץ מצרים אשר ישבתם בה לא תעשו וכמעשה ארץ כנען אשר אני מביא אתכם שמה לא תעשו ובחקתיהם לא תלכו",
  "4": "ד את משפטי תעשו ואת חקתי תשמרו ללכת בהם  אני יהוה אלהיכם",
  "5": "ה ושמרתם את חקתי ואת משפטי אשר יעשה אתם האדם וחי בהם  אני יהוה  {ס}",
  "6": "ו איש איש אל כל שאר בשרו לא תקרבו לגלות ערוה  אני יהוה  {ס}",
  "7": "ז ערות אביך וערות אמך לא תגלה  אמך הוא לא תגלה ערותה  {ס}",
  "8": "ח ערות אשת אביך לא תגלה  ערות אביך הוא  {ס}",
  "9": "ט ערות אחותך בת אביך או בת אמך מולדת בית או מולדת חוץ--לא תגלה ערותן  {ס}",
  "10": "י ערות בת בנך או בת בתך לא תגלה ערותן  כי ערותך הנה  {ס}",
  "11": "יא ערות בת אשת אביך מולדת אביך אחותך הוא--לא תגלה ערותה  {ס}",
  "12": "יב ערות אחות אביך לא תגלה  שאר אביך הוא  {ס}",
  "13": "יג ערות אחות אמך לא תגלה  כי שאר אמך הוא  {ס}",
  "14": "יד ערות אחי אביך לא תגלה  אל אשתו לא תקרב דדתך הוא  {ס}",
  "15": "טו ערות כלתך לא תגלה  אשת בנך הוא לא תגלה ערותה  {ס}",
  "16": "טז ערות אשת אחיך לא תגלה  ערות אחיך הוא  {ס}",
  "17": "יז ערות אשה ובתה לא תגלה  את בת בנה ואת בת בתה לא תקח לגלות ערותה--שארה הנה זמה הוא",
  "18": "יח ואשה אל אחתה לא תקח  לצרר לגלות ערותה עליה--בחייה",
  "19": "יט ואל אשה בנדת טמאתה--לא תקרב לגלות ערותה",
  "20": "כ ואל אשת עמיתך--לא תתן שכבתך לזרע  לטמאה בה",
  "21": "כא ומזרעך לא תתן להעביר למלך ולא תחלל את שם אלהיך אני יהוה",
  "22": "כב ואת זכר--לא תשכב משכבי אשה  תועבה הוא",
  "23": "כג ובכל בהמה לא תתן שכבתך לטמאה בה ואשה לא תעמד לפני בהמה לרבעה--תבל הוא",
  "24": "כד אל תטמאו בכל אלה  כי בכל אלה נטמאו הגוים אשר אני משלח מפניכם",
  "25": "כה ותטמא הארץ ואפקד עונה עליה ותקא הארץ את ישביה",
  "26": "כו ושמרתם אתם את חקתי ואת משפטי ולא תעשו מכל התועבת האלה  האזרח והגר הגר בתוככם",
  "27": "כז כי את כל התועבת האל עשו אנשי הארץ אשר לפניכם ותטמא הארץ",
  "28": "כח ולא תקיא הארץ אתכם בטמאכם אתה כאשר קאה את הגוי אשר לפניכם",
  "29": "כט כי כל אשר יעשה מכל התועבת האלה--ונכרתו הנפשות העשת מקרב עמם",
  "30": "ל ושמרתם את משמרתי לבלתי עשות מחקות התועבת אשר נעשו לפניכם ולא תטמאו בהם  אני יהוה אלהיכם  {פ}"
}