{
  "1": "א ויאמר יהוה אל משה אמר אל הכהנים בני אהרן ואמרת אלהם לנפש לא יטמא בעמיו",
  "2": "ב כי אם לשארו הקרב אליו  לאמו ולאביו ולבנו ולבתו ולאחיו",
  "3": "ג ולאחתו הבתולה הקרובה אליו אשר לא היתה לאיש--לה יטמא",
  "4": "ד לא יטמא בעל בעמיו--להחלו",
  "5": "ה לא יקרחה (יקרחו) קרחה בראשם ופאת זקנם לא יגלחו ובבשרם--לא ישרטו שרטת",
  "6": "ו קדשים יהיו לאלהיהם ולא יחללו שם אלהיהם  כי את אשי יהוה לחם אלהיהם הם מקריבם--והיו קדש",
  "7": "ז אשה זנה וחללה לא יקחו ואשה גרושה מאישה לא יקחו  כי קדש הוא לאלהיו",
  "8": "ח וקדשתו--כי את לחם אלהיך הוא מקריב קדש יהיה לך--כי קדוש אני יהוה מקדשכם",
  "9": "ט ובת איש כהן כי תחל לזנות--את אביה היא מחללת באש תשרף  {ס}",
  "10": "י והכהן הגדול מאחיו אשר יוצק על ראשו שמן המשחה ומלא את ידו ללבש את הבגדים--את ראשו לא יפרע ובגדיו לא יפרם",
  "11": "יא ועל כל נפשת מת לא יבא  לאביו ולאמו לא יטמא",
  "12": "יב ומן המקדש לא יצא ולא יחלל את מקדש אלהיו  כי נזר שמן משחת אלהיו עליו--אני יהוה",
  "13": "יג והוא אשה בבתוליה יקח",
  "14": "יד אלמנה וגרושה וחללה זנה את אלה לא יקח  כי אם בתולה מעמיו יקח אשה",
  "15": "טו ולא יחלל זרעו בעמיו  כי אני יהוה מקדשו  {ס}",
  "16": "טז וידבר יהוה אל משה לאמר",
  "17": "יז דבר אל אהרן לאמר  איש מזרעך לדרתם אשר יהיה בו מום--לא יקרב להקריב לחם אלהיו",
  "18": "יח כי כל איש אשר בו מום לא יקרב  איש עור או פסח או חרם או שרוע",
  "19": "יט או איש אשר יהיה בו שבר רגל או שבר יד",
  "20": "כ או גבן או דק או תבלל בעינו או גרב או ילפת או מרוח אשך",
  "21": "כא כל איש אשר בו מום מזרע אהרן הכהן--לא יגש להקריב את אשי יהוה  מום בו--את לחם אלהיו לא יגש להקריב",
  "22": "כב לחם אלהיו מקדשי הקדשים ומן הקדשים יאכל",
  "23": "כג אך אל הפרכת לא יבא ואל המזבח לא יגש--כי מום בו ולא יחלל את מקדשי כי אני יהוה מקדשם",
  "24": "כד וידבר משה אל אהרן ואל בניו ואל כל בני ישראל  {פ}"
}