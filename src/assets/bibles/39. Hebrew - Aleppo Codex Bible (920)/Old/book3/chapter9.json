{
  "1": "א ויהי ביום השמיני קרא משה לאהרן ולבניו--ולזקני ישראל",
  "2": "ב ויאמר אל אהרן קח לך עגל בן בקר לחטאת ואיל לעלה--תמימם והקרב לפני יהוה",
  "3": "ג ואל בני ישראל תדבר לאמר  קחו שעיר עזים לחטאת ועגל וכבש בני שנה תמימם לעלה",
  "4": "ד ושור ואיל לשלמים לזבח לפני יהוה ומנחה בלולה בשמן  כי היום יהוה נראה אליכם",
  "5": "ה ויקחו את אשר צוה משה אל פני אהל מועד ויקרבו כל העדה ויעמדו לפני יהוה",
  "6": "ו ויאמר משה זה הדבר אשר צוה יהוה תעשו--וירא אליכם כבוד יהוה",
  "7": "ז ויאמר משה אל אהרן קרב אל המזבח ועשה את חטאתך ואת עלתך וכפר בעדך ובעד העם ועשה את קרבן העם וכפר בעדם כאשר צוה יהוה",
  "8": "ח ויקרב אהרן אל המזבח וישחט את עגל החטאת אשר לו",
  "9": "ט ויקרבו בני אהרן את הדם אליו ויטבל אצבעו בדם ויתן על קרנות המזבח ואת הדם יצק אל יסוד המזבח",
  "10": "י ואת החלב ואת הכלית ואת היתרת מן הכבד מן החטאת--הקטיר המזבחה  כאשר צוה יהוה את משה",
  "11": "יא ואת הבשר ואת העור שרף באש מחוץ למחנה",
  "12": "יב וישחט את העלה וימצאו בני אהרן אליו את הדם ויזרקהו על המזבח סביב",
  "13": "יג ואת העלה המציאו אליו לנתחיה--ואת הראש ויקטר על המזבח",
  "14": "יד וירחץ את הקרב ואת הכרעים ויקטר על העלה המזבחה",
  "15": "טו ויקרב את קרבן העם ויקח את שעיר החטאת אשר לעם וישחטהו ויחטאהו כראשון",
  "16": "טז ויקרב את העלה ויעשה כמשפט",
  "17": "יז ויקרב את המנחה וימלא כפו ממנה ויקטר על המזבח--מלבד עלת הבקר",
  "18": "יח וישחט את השור ואת האיל זבח השלמים אשר לעם וימצאו בני אהרן את הדם אליו ויזרקהו על המזבח סביב",
  "19": "יט ואת החלבים מן השור ומן האיל--האליה והמכסה והכלית ויתרת הכבד",
  "20": "כ וישימו את החלבים על החזות ויקטר החלבים המזבחה",
  "21": "כא ואת החזות ואת שוק הימין הניף אהרן תנופה לפני יהוה--כאשר צוה משה",
  "22": "כב וישא אהרן את ידו אל העם ויברכם וירד מעשת החטאת והעלה--והשלמים",
  "23": "כג ויבא משה ואהרן אל אהל מועד ויצאו ויברכו את העם וירא כבוד יהוה אל כל העם",
  "24": "כד ותצא אש מלפני יהוה ותאכל על המזבח את העלה ואת החלבים וירא כל העם וירנו ויפלו על פניהם"
}