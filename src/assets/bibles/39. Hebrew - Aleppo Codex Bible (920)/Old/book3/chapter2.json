{
  "1": "א ונפש כי תקריב קרבן מנחה ליהוה--סלת יהיה קרבנו ויצק עליה שמן ונתן עליה לבנה",
  "2": "ב והביאה אל בני אהרן הכהנים וקמץ משם מלא קמצו מסלתה ומשמנה על כל לבנתה והקטיר הכהן את אזכרתה המזבחה--אשה ריח ניחח ליהוה",
  "3": "ג והנותרת מן המנחה--לאהרן ולבניו  קדש קדשים מאשי יהוה  {ס}",
  "4": "ד וכי תקרב קרבן מנחה מאפה תנור--סלת חלות מצת בלולת בשמן ורקיקי מצות משחים בשמן  {ס}",
  "5": "ה ואם מנחה על המחבת קרבנך--סלת בלולה בשמן מצה תהיה",
  "6": "ו פתות אתה פתים ויצקת עליה שמן מנחה הוא  {ס}",
  "7": "ז ואם מנחת מרחשת קרבנך--סלת בשמן תעשה",
  "8": "ח והבאת את המנחה אשר יעשה מאלה--ליהוה והקריבה אל הכהן והגישה אל המזבח",
  "9": "ט והרים הכהן מן המנחה את אזכרתה והקטיר המזבחה--אשה ריח ניחח ליהוה",
  "10": "י והנותרת מן המנחה--לאהרן ולבניו  קדש קדשים מאשי יהוה",
  "11": "יא כל המנחה אשר תקריבו ליהוה--לא תעשה חמץ  כי כל שאר וכל דבש לא תקטירו ממנו אשה ליהוה",
  "12": "יב קרבן ראשית תקריבו אתם ליהוה ואל המזבח לא יעלו לריח ניחח",
  "13": "יג וכל קרבן מנחתך במלח תמלח ולא תשבית מלח ברית אלהיך מעל מנחתך על כל קרבנך תקריב מלח  {ס}",
  "14": "יד ואם תקריב מנחת בכורים ליהוה--אביב קלוי באש גרש כרמל תקריב את מנחת בכוריך",
  "15": "טו ונתת עליה שמן ושמת עליה לבנה מנחה הוא",
  "16": "טז והקטיר הכהן את אזכרתה מגרשה ומשמנה על כל לבנתה--אשה ליהוה  {פ}"
}