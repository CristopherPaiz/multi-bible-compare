{"1": "<pb/>\"אין ספק שתיתקלו בפיתויים לחטוא ותועמדו בניסיון,\" אמר ישוע לתלמידיו, \"אבל אוי לאדם שדרכו אלה יבואו!", "2": "לאדם כזה מוטב יהיה אם יקשרו אבן כבדה לצווארו ויטביעו אותו בים, מאשר שישא בעונש החמור המצפה למכשילים את המאמינים הצעירים.", "3": "היזהרו לכם. <pb/>\"אם חטא לך אחיך — הוכח אותו, ואם הוא מצטער ומבקש את סליחתך — סלח לו.", "4": "גם אם הוא חטא לך שבע פעמים ביום אחד, אבל ביקש את סליחתך בכל פעם, עליך לסלוח לו.\"", "5": "<pb/>ביקשו השליחים מהאדון: \"הגדל את אמונתנו!\"", "6": "<pb/>\"אפילו אם הייתה אמונתכם כגרגר צמח החרדל,\" השיב ישוע, \"הייתם אומרים לעץ הגדול הזה להיעקר ממקומו ולהתגלגל לים, והיה נשמע לכם!", "7": "<pb/>\"נניח שיש לך עבד החורש בשדה או רועה את הצאן. בשובו הביתה מן השדה האם תאמר לו: 'שב, נח ואכול את ארוחת-הערב שלך?'", "8": "ודאי שלא. הרי תאמר לו: 'הכן לי את ארוחתי, אחר כך חגור סינר והיה מוכן להגיש לי את מה שאבקש. לאחר שאגמור לאכול תוכל ללכת לאכול את ארוחתך.'", "9": "העבד אינו מצפה לתודה, מפני שעשה את המוטל עליו.", "10": "<pb/>כך התנהגו גם אתם — אל תצפו לשבחים כשאתם מקיימים את מצוותי, כי אתם רק ממלאים את חובתכם.\"", "11": "<pb/>בדרכו לירושלים יצא ישוע מגבול הגליל ונכנס אל אזור השומרון.", "12": "בבואו אל אחד הכפרים ראה עשרה מצורעים עומדים במרחק מה", "13": "וקוראים בתחינה: \"ישוע רבנו, רחם עלינו!\"", "14": "<pb/>ישוע הביט בהם ואמר: \"לכו אל הכהן והראו לו שנרפאתם!\" בהיותם בדרך הם נרפאו.", "15": "אחד הנרפאים חזר אל ישוע וקרא בשמחה ובצהלה: \"הללויה, אני בריא!\"", "16": "האיש, שהיה שומרוני, נפל על פניו לרגלי ישוע והודה לו מעומק לבו על שריפא אותו.", "17": "<pb/>\"האם לא ריפאתי עשרה אנשים?\" שאל ישוע. \"היכן תשעת האחרים?", "18": "האם רק השומרוני הזה חזר כדי להודות לאלוהים?\"", "19": "<pb/>\"קום ולך, אמונתך ריפאה אותך,\" אמר ישוע לאיש.", "20": "<pb/>יום אחד שאלו הפרושים את ישוע: \"מתי תבוא מלכות האלוהים?\" <pb/>\"מלכות האלוהים לא תבוא בצורה גלויה,\" השיב ישוע.", "21": "\"לא תוכלו לומר: 'מלכות האלוהים כאן,' או 'מלכות האלוהים שם.' כי מלכות האלוהים היא בקרבכם.\"", "22": "<pb/>ישוע פנה אל תלמידיו ואמר: \"יבוא הזמן שתשתוקקו כל-כך שאחזור אליכם, ולו גם ליום אחד בלבד, אך משאלתכם לא תתמלא.", "23": "<pb/>אם מישהו יאמר לכם: 'ראיתי את המשיח במקום פלוני!' אל תאמינו לו ואל תלכו לחפש אותי.", "24": "כי כשיבוא בן-האדם באמת, תדעו זאת ללא כל ספק; בואו ייראה לעין כברק המאיר את השמים מקצה לקצה.", "25": "אבל לפני כן עליו לסבול הרבה ולהידחות על-ידי הדור הזה.", "26": "<pb/>\"בימי בן האדם יתנהלו החיים כבימי נוח.", "27": "בני-האדם אכלו, שתו והתחתנו — הכול התנהל כרגיל עד היום שבו נכנס נוח לתיבה, ואז בא המבול והשמיד את כולם.", "28": "<pb/>\"גם בימיו של לוט היה המצב דומה: האנשים אכלו, שתו, קנו, מכרו, נטעו ובנו.", "29": "אולם ביום שעזב לוט את סדום המטיר אלוהים אש וגפרית על העיר, והשמיד את כולם.", "30": "כך יהיה המצב ביום שובי — הכול יתנהל כרגיל.", "31": "<pb/>\"אם תהיה מחוץ לבית ביום ההוא — אל תחזור לארוז את חפציך; אם תהיה בשדה — אל תחזור העירה.", "32": "זכרו מה קרה לאשת לוט!", "33": "מי שמנסה להציל את חייו יאבד אותם; מי שיאבד את חייו יציל אותם.", "34": "בלילה ההוא שני אנשים יישנו באותו חדר: האחד יילקח והשני יישאר.", "35": "שתי נשים תעסוקנה יחד בניקיון הבית: האחת תילקח וחברתה תישאר.", "36": "שני גברים יעבדו בשדה: האחד יילקח וחברו יישאר.\"", "37": "<pb/>\"אדון, לאן הם יילקחו?\" שאלו התלמידים. <pb/>\"במקום שבו נמצאים הפגרים, שם יתאספו הנשרים,\" השיב ישוע."}