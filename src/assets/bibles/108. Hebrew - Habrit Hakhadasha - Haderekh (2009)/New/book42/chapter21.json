{"1": "<pb/>ישוע עמד בבית-המקדש והביט בעשירים שמביאים את תרומותיהם אל תיבת האוצר.", "2": "בין התורמים הרבים הבחין גם באלמנה עניה שתרמה שתי פרוטות.", "3": "<pb/>\"אומר לכם את האמת,\" העיר ישוע, \"האלמנה הענייה הזאת תרמה יותר מכל העשירים האלה.", "4": "שהרי כל העשירים האלה תרמו לאלוהים מתוך העודף והשפע שלהם, ואילו האלמנה הענייה הזאת תרמה את כל מה שהיה לה.\"", "5": "<pb/>אחדים מתלמידיו העירו את תשומת לבו לעבודת האבנים המהודרת של בית-המקדש, ולחפצים היקרים שתרמו האנשים.", "6": "<pb/>\"אתם יכולים להתפעל מהמראה בינתיים,\" אמר להם ישוע, \"אולם יבוא היום שהכול ייהרס ויתמוטט; אף אבן לא תישאר במקומה.\"", "7": "<pb/>\"רבי, מתי יקרה הדבר?\" שאלו התלמידים. \"האם נקבל אזהרה מראש?\"", "8": "השיב ישוע: \"אל תניחו לאיש לרמות אתכם. אנשים רבים יבואו ויטענו כי הם המשיח, ויודיעו שהקץ קרוב. אבל אל תאמינו להם.", "9": "כאשר תשמעו על מהומות ומלחמות, אל תיבהלו ואל תאבדו את עשתונותיכם. כי אמנם תפרוצנה מלחמות, אבל הקץ לא יבוא מיד.", "10": "מדינות וממלכות תילחמנה זו בזו,", "11": "בארצות רבות תתחוללנה רעידות אדמה אדירות ומגפות, ויהיה רעב גדול; בשמים ייראו מראות נוראים ואותות גדולים.", "12": "<pb/>\"אולם לפני שיתרחשו כל הדברים האלה ירדפו אתכם, ישפטו אתכם בבתי-כנסת, ישליכו אתכם לכלא ויעמידו אתכם לפני מלכים ושליטים למען שמי.", "13": "זאת תהיה הזדמנות עבורכם להעיד עלי.", "14": "אל תדאגו כיצד תתגוננו בפני האשמותיהם,", "15": "כי אשים בפיכם את המילים המתאימות, ואתן לכם חכמה שאויביכם לא יוכלו להתמודד איתה ולסתור אותה.", "16": "גם האנשים הקרובים אליכם ביותר - הוריכם, אחיכם, חבריכם וקרובי משפחתכם - יבגדו בכם ויביאו למאסרכם, ויהיו ביניכם כאלה שימותו.", "17": "כולם ישנאו אתכם בגלל נאמנותכם לי,", "18": "אולם אף שערה אחת לא תיפול מראשכם!", "19": "בנאמנותכם ובעמידתכם האיתנה תושיעו את נפשותיכם.", "20": "<pb/>\"כאשר תראו את ירושלים מוקפת אויבים דעו שחורבנה קרוב.", "21": "אז תושבי יהודה יברחו אל ההרים; על תושבי ירושלים להשתדל לברוח מהעיר, ואוי לתושבי הסביבה שינסו להיכנס לירושלים!", "22": "יהיו אלה ימי נקם אשר נועדו לקיים את נבואות התנ\"ך.", "23": "בימים ההם אוי לנשים בהיריון ולאמהות המניקות, מפני שצרה גדולה תבוא על הארץ, ואלוהים ישפוך את זעמו על העם הזה.", "24": "רבים ייהרגו בחרב האויב או יוגלו לכל קצוות תבל, וירושלים תיפול בידי גויים אשר ידכאו אותה עד שתסתיים תקופת שלטון הגויים במועד שקבע ה'.", "25": "<pb/>\"אותות מבשרי רעה יופיעו בשמש, בירח ובכוכבים, ואילו על פני האדמה - עמים שלמים יתייאשו ויפחדו מגעש הים והגלים הסוערים.", "26": "אנשים יתעלפו מאימה ופחד מפני המאורעות שיבואו על העולם, משום שכוחות השמים יזדעזעו.", "27": "ואז יראו אנשי הארץ את בן-האדם בא בענן, בגבורה ובכבוד גדול. <f>[12]</f>", "28": "כאשר יתחילו כל הדברים האלה להתרחש, התעודדו והרימו את ראשכם, כי ישועתכם קרובה!\"", "29": "<pb/>אחר כך סיפר להם ישוע את המשל הבא: \"הביטו בעץ התאנה או בכל עץ אחר.", "30": "כאשר העץ מלבלב יודעים אתם שקרב הקיץ בלי שיאמרו לכם זאת.", "31": "כך, כאשר תראו את התרחשות המאורעות האלה, דעו שמלכות האלוהים קרובה.", "32": "<pb/>\"אני אומר לכם: כל הדברים האלה יתרחשו לפני שיחלוף הדור הזה.", "33": "השמים והארץ יחלפו, אבל דברי לא יחלפו.", "34": "<pb/>\"היזהרו לכם - אל תאבדו את הראש בשכרות, בבזבזנות, בתענוגות ובדאגות מחייה, פן יבוא עליכם היום ההוא במפתיע, כמלכודת.", "35": "היום ההוא יבוא על כל יושבי תבל!", "36": "משום כך שימרו תמיד על ערנותכם, והתפללו שאלוהים יעניק לכם כוח לצאת בשלום מכל העתיד להתרחש, ולהתייצב לפני בן-האדם.\" <n>(37-38) </n>יום-יום הלך ישוע ללמד בבית-המקדש, והעם היה מתאסף בהמונים משעות הבוקר המוקדמות כדי להקשיב לדבריו. בלילות נהג ישוע ללכת לישון על הר הזיתים."}