{"1": "<pb/>התורה רק רומזת על הברכות שהביא לנו המשיח; התורה עצמה לא יכלה לתת את אותן הברכות, ולכן לא היה בכוחה לטהר באופן מוחלט את מקריבי הקורבנות שבאו מדי שנה.", "2": "<pb/>אילו יכלה התורה לטהר אותם באופן מושלם, אזי היה מספיק קורבן אחד; מקריבי הקורבנות היו מקבלים סליחת חטאים פעם אחת ולתמיד ומצפונם היה נקי מחטא.", "3": "אולם המציאות שונה: הקורבנות שהקריבו החוטאים מדי שנה הזכירו להם שוב ושוב את אשמתם וחטאיהם, במקום שיטהרו אותם!", "4": "מדוע? מפני שדם הפרים והשעירים אינו יכול לטהר מחטא.", "5": "<pb/>משום כך, כאשר בא המשיח לעולם אמר <f>[15]</f>: \"זבח ומנחה לא חפצת, גוף כוננת לי,", "6": "עולה וחטאה לא שאלת.\" כלומר, המשיח אומר שהוא יודע כי אלוהים אינו חפץ בדם הפרים והשעירים, ועל כן הכין למשיח גוף שיוקרב כקורבן.", "7": "ועוד אמר: \"הנה באתי — במגילת ספר כתוב עלי — לעשות רצונך, אלוהי\".", "8": "<pb/>לאחר שאומר המשיח כי אלוהים אינו חפץ בדם הפרים והשעירים שדורשת התורה,", "9": "הוא מוסיף: \"הנה באתי לעשות רצונך, אלוהי.\" <pb/>המשיח ביטל את הברית הישנה כדי לתת תוקף לברית החדשה,", "10": "ובברית חדשה זאת נסלחו לנו חטאינו, טוהרנו וקודשנו על-ידי קורבנו של המשיח למעננו — קורבן שהוקרב פעם אחת ולתמיד.", "11": "<pb/>על-פי הברית הישנה, על-פי התורה, הקריבו הכוהנים מדי יום קורבנות שמעולם לא יכלו לטהר מחטא.", "12": "ואילו המשיח, לאחר שהקריב את עצמו לאלוהים בעד חטאים כקורבן אחד ולתמיד, ישב לנצח על כסא הכבוד לימין האלוהים.", "13": "ומאז הוא מצפה שכל אויביו יוכנעו לרגליו.", "14": "כי על-ידי הקורבן האחד השלים המשיח לנצח את פועלו למען אלה שאותם הוא משחרר מחטא.", "15": "<pb/>רוח הקודש מאשר דברים אלה באמירתו <f>[16]</f>:", "16": "\"זאת הברית אשר אכרת את בית-ישראל אחרי הימים ההם, נאם ה': נתתי את תורתי בקרבם ועל לבם אכתבנה...", "17": "כי אסלח לעוונם ולחטאתם לא אזכר עוד\".", "18": "ואם נסלחו החטאים אחת ולתמיד, הרי שאין צורך בקורבנות נוספים כדי להשתחרר מהחטא.", "19": "<pb/>אם כן, אחי, מאחר שדם המשיח מאפשר לנו עתה לבוא בביטחון אל קודש הקודשים", "20": "בדרך חדשה וחיה, (דרך שפילס למעננו המשיח בקרעו את הפרוכת שהיא גופו),", "21": "ומאחר שיש לנו כהן גדול הממונה על בית אלוהים,", "22": "הבה ניכנס פנימה — אל אלוהים עצמו — בלב שלם ובביטחון מלא, מתוך ידיעה שלבנו ונפשנו טוהרו על-ידי דם המשיח שנשפך, וגופנו נרחץ במים טהורים.", "23": "<pb/>עתה יכולים אנו לצפות לישועה שהבטיח לנו אלוהים. אין לנו כל ספק שאלוהים באמת יקיים את הבטחתו, ואנו יכולים להכריז על כך לפני כולם.", "24": "כהוקרה על כל מה שאלוהים עשה למעננו, הבה נקדיש תשומת-לב איש לרעהו, נעודד ונאהב איש את אחיו ונעזור זה לזה.", "25": "<pb/>אל תזניחו את אסיפות הקהילה שלכם כפי שנוהגים אחדים מכם, אלא השתדלו כמיטב יכולתכם לעזור לאמונת הזולת, במיוחד עתה כשאנו רואים שקרב יום בואו של המשיח.", "26": "<pb/>אם אנו חוטאים בזדון לאחר שידענו את האמת והאמנו המשיח, קורבנו של המשיח אינו מכפר על חטאינו.", "27": "כן, מי שדחה את המשיח לאחר שידע את האמת, יוכל לצפות רק לעונש נורא — עונש שיבוא בעקבות זעמו של אלוהים אשר ישמיד את כל אויביו.", "28": "הרי אם אדם שסירב לקיים את תורת משה נידון למוות ללא רחמים (בתנאי ששניים, שלושה עדים ראוהו בחטאו),", "29": "תארו לעצמכם מה נורא יהיה עונשם של אלה שרומסים ברגליהם את בן-האלוהים, שמחללים את דם הברית הקדוש, ושמחרפים את רוח הקודש שמביא רחמים לבני-האדם.", "30": "כי אנו מכירים היטב את מי שאמר <f>[17]</f>: \"לי נקם ושלם.\" ו\"ידין ה' עמו.\"", "31": "מה נורא ליפול בידי אלוהים חיים!", "32": "<pb/>לעולם אל תשכחו את הימים הנפלאים שבהם למדתם לראשונה על המשיח. לאחר שנפקחו עיניכם וראיתם את האמת נשארתם נאמנים למשיח, אף כי מחיר הנאמנות הזאת היא סבל נורא.", "33": "לפעמים לעגו לכם והכו אתכם, ופעמים אחרות אתם בעצמכם השתתפתם בצערם של הסובלים כמוכם.", "34": "ריחמתם על אחיכם שהושלכו לכלא, וקיבלתם בשמחה את העובדה שכל רכושכם נגזל, כי ידעתם שמצפה לכם בשמים אוצר טוב מזה — אוצר שיהיה שלכם לנצח.", "35": "<pb/>יקרה אשר יקרה, שימרו על ביטחונכם באדוננו! זכרו, ביטחונכם זה יזכה אתכם בשכר רב.", "36": "אם אתם רוצים שה' יקיים את כל אשר הבטיח לכם, עליכם למלא בסבלנות את רצונו,", "37": "כי בואו לא יתעכב עוד זמן רב.", "38": "אלה שאמונתם הקנתה להם מעמד של צדיקים בעיני אלוהים, צריכים לחיות באמונה ולבטוח באלוהים שיספק את כל מחסורם. אם ייסוגו, אלוהים לא ירצה בהם יותר.", "39": "<pb/>אבל אנחנו איננו מן הנסוגים ואיננו מפנים עורף לאלוהים, כי בכך נחרוץ את גזר דיננו. אנחנו מאמינים באלוהים מושיענו."}