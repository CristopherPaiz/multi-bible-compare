{"1": "<pb/>היודעים אתם מי גורם לכל המריבות והמלחמות ביניכם? היצר הרע שלכם!", "2": "אתם מוכנים אפילו לרצוח כדי להשיג את מה שאין לכם. אתם מקנאים במה שיש לאחרים, ומשום שאינכם יכולים להשיג זאת בעצמכם, אתם נלחמים כדי לחטוף ולקחת מהם! אך למעשה אין לכם, כיוון שלא ביקשתם מאלוהים!", "3": "גם אם אתם מבקשים אינכם מקבלים, כי מניעיכם אינם טהורים; אתם מבקשים רק כדי למלא את תאוותכם.", "4": "<pb/>נואפים שכמוכם! האם אתם לא מבינים שידידות עם העולם היא עוינות לאלוהים? אומר זאת שוב: אם ברצונכם להתיידד עם העולם, בכך אתם עושים את עצמכם אויבים לאלוהים.", "5": "וזאת מפני שהכתובים מלמדים אותנו כי רוח הקודש, שהשכין ה' בתוכנו, שומר עלינו בקנאה.", "6": "אך הוא גם מעניק לנו כוח רב כדי שנוכל לעמוד בפיתויים ובתאוות, כפי שאומרים הכתובים: \"אלוהים יחזק את העניו וישפיל את הגאה.\"", "7": "<pb/>לכן היכנעו לאלוהים, התנגדו לשטן והוא יברח מפניכם.", "8": "התקרבו אל אלוהים כדי שגם הוא יתקרב אליכם. רחצו את ידיכם, אתם החוטאים, והניחו לאלוהים לשלוט בחייכם, כדי שיטהר את לבכם מכל רע וימלא אותו באהבה.", "9": "עליכם להוכיח חרטה אמיתית — בדמעות, בסבל ובצער אמיתי; צער במקום צחוק ואבל במקום שמחה.", "10": "השפילו את עצמכם לפני האדון, הוא יעזור לכם, ירומם ויעודד אתכם.", "11": "<pb/>אחים יקרים, אל תמתחו ביקורת איש על רעהו, אל תרכלו ואל תוציאו דיבה, שכן בעשותכם זאת אתם עוברים על תורת ה' שמצווה עלינו לאהוב איש את רעהו. אתם מחליטים לעצמכם מה נכון ומה לא נכון, וכך מורדים בדבר ה', בעוד שתפקידנו אינו לשפוט את התורה אלא לקיים אותה!", "12": "רק מי שנתן את התורה רשאי לשפוט בינינו, והוא בלבד מחליט אם להציל או לאבד אותנו. אבל איזו רשות יש לכם למתוח ביקורת על אחרים?", "13": "<pb/>אני פונה אל אלה מכם שאומרים: \"מחר נלך לעיר פלונית, נישאר שם שנה, נפתח עסק ונרוויח כסף.\"", "14": "מאין לכם לדעת מה יקרה מחר? הרי אינכם יודעים כמה זמן נותר לכם לחיות! חייכם דומים למסך עשן: רגע אחד אתם רואים אותו ורגע שני הוא נעלם.", "15": "עליכם לומר: \"אם ירצה השם, נחיה ונעשה דבר זה או אחר.\"", "16": "אם אינכם נוהגים כך הרי שאתם מתפארים בתוכניותיכם, וביטחון עצמי כזה אינו מוצא-חן בעיני אלוהים.", "17": "<pb/>אל תשכחו שאם אתם יודעים מה עליכם לעשות, ובכל זאת אינכם עושים זאת, אתם חוטאים."}