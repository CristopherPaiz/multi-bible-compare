{"1": "<pb/>\"אל תתנו מקום לדאגה בלבבכם; האמינו באלוהים והאמינו בי.", "2": "בבית אבי מעונות רבים, ואני הולך להכין לכם מקום. לולא היה הדבר נכון, לא הייתי מספר לכם זאת.", "3": "לאחר שהכול יהיה מוכן אחזור ואקח אתכם אלי, כדי שתהיו תמיד במקום שבו אני נמצא.", "4": "אתם יודעים לאן אני הולך וכיצד להגיע לשם.\"", "5": "<pb/>\"לא, איננו יודעים לאן אתה הולך,\" קרא תומא. \"כיצד אתה מצפה שנדע את הדרך?\"", "6": "<pb/>אולם ישוע ענה: \"אני עצמי הדרך, האמת והחיים. איש אינו יכול לבוא אל האב אלא באמצעותי.", "7": "אילו ידעתם מי אני, הייתם יודעים גם מיהו אבי. מעתה ואילך אתם מכירים אותו וגם ראיתם אותו.\"", "8": "<pb/>\"אדוני, הראה לנו את האב ונסתפק בכך,\" ביקש פיליפוס.", "9": "אולם ישוע השיב: \"פיליפוס, לאחר שהייתי אתכם במשך כל הזמן הזה, עדיין אינך יודע מי אני? מי שראה אותי ראה את אבי, אם כן מדוע מבקש אתה לראותו?", "10": "האם אינך מאמין שאני חי באבי, ושאבי חי בי? אין אלה המילים שלי, כי אם של אבי השוכן בקרבי והפועל דרכי.", "11": "<pb/>\"האמינו לי שאני חי באבי ואבי חי בי; האמינו לי לפחות בזכות הנסים והנפלאות שחוללתי.", "12": "אני אומר לכם בכנות וברצינות: כל מי שמאמין בי יוכל לעשות את כל מה שאני עושה, ואף הרבה יותר מזה, כי אני הולך אל אבי.", "13": "אעשה למענכם כל מה שתבקשו בשמי, כדי שהאב יכובד בבנו.", "14": "אכן, אעשה את כל מה שתבקשו בשמי.", "15": "<pb/>\"אם אתם אוהבים אותי, שמעו בקולי;", "16": "ואני אבקש מאבי שיתן לכם יועץ אחר שלא יעזוב אתכם לעולם -", "17": "את רוח הקודש והאמת. רוב האנשים בעולם אינם יכולים לקבל את רוח הקודש, מפני שאינם מכירים אותו ואינם מעונינים בו כלל. אולם אתם מכירים אותו, כי עתה הוא נמצא אתכם ובקרוב אף ישכון בקרבכם.", "18": "לא אעזוב אתכם כיתומים; אני אחזור אליכם.", "19": "בעוד זמן קצר העולם כבר לא יראה אותי, אך אתם תראו אותי, כי אני חי וגם אתם תחיו.", "20": "ביום ההוא תדעו שאני שוכן באבי, אתם שוכנים בי ואני בכם.", "21": "כל השומע בקולי אוהב אותי; על כן אבי ואני נאהב אותו, ואני אתוודע אליו.\"", "22": "<pb/>יהודה תלמידו (לא איש-קריות) פנה אליו: \"אדוני, מדוע רוצה אתה להתוודע אלינו בלבד, אל תלמידיך, ולא אל העולם כולו?\"", "23": "<pb/>\"מפני שאגלה את עצמי רק למי שאוהב אותי ושומע בקולי,\" השיב ישוע. \"גם אבי יאהב את מי שאוהב אותי, ואנחנו נשכון בתוכו.", "24": "מי שאינו שומע בקולי אינו אוהב אותי. זכרו, אין אלה דברי, כי אם דברי אבי אשר שלחני.", "25": "אני אומר לכם דברים אלה כל עוד אני נמצא אתכם.", "26": "כאשר אבי ישלח בשמי את המנחם, את רוח הקודש, הוא ילמד אתכם דברים רבים ויזכיר לכם כל מה שאמרתי.", "27": "<pb/>\"אני משאיר לכם שלווה ושלום. לא לפי מושגי העולם, אלא שלומי שלי. לכן אל תפחדו ואל תדאגו.", "28": "זכרו את מה שאמרתי לכם: אני הולך עכשיו, אולם אשוב אליכם. אם אתם באמת אוהבים אותי, תשמחו לשמוע שאני חוזר אל אבי, כי הוא גדול ממני.", "29": "אני מספר לכם את כל הדברים האלה לפני התרחשותם, כדי שתאמינו בי כאשר הם יתרחשו.", "30": "<pb/>\"לא נותר לי זמן רב לדבר אליכם, כי שר הרשע של העולם הזה מתקרב. הוא אינו יכול לגבור עלי, אך על העולם לדעת שאני אוהב את אבי; משום כך אני עושה כל מה שאבי מצווה עלי. הבה נלך מכאן.\""}