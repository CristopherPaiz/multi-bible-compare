{"1": "<pb/>כל אותו זמן המשיך שאול לאיים על המאמינים המשיחיים באלימות וברצח. הוא הלך אל הכהן הגדול בירושלים", "2": "וביקש ממנו מכתב אל בתי-הכנסת בדמשק. במכתב ביקש מבתי-הכנסת לשתף פעולה ברדיפת המאמינים המשיחיים שם, גברים ונשים כאחד, כדי ששאול יוכל לאסרם ולהביאם לירושלים.", "3": "<pb/>כשהתקרב שאול לדמשק במסגרת שליחותו, סנוורה אותו לפתע אלומת אור חזקה מן השמים.", "4": "הוא נפל ארצה ושמע קול מדבר אליו: \"שאול, שאול, מדוע אתה רודף אותי?\"", "5": "<pb/>\"מי אתה, אדוני?\" שאל שאול. <pb/>\"אני ישוע שאותו אתה רודף!\" ענה הקול.", "6": "\"לך עכשיו העירה, וחכה להוראות נוספות!\"", "7": "<pb/>מלוויו של שאול עמדו נדהמים וחסרי-מילים, כי שמעו קול אך לא ראו איש. <n>(8-9) </n>כשקם שאול על רגליו גילה שהתעוור, ומלוויו היו צריכים להחזיק בידו ולהובילו לדמשק. עיוורונו נמשך שלושה ימים, וכל אותו זמן לא אכל ולא שתה.", "8": "", "9": "", "10": "<pb/>באותה עת גר בדמשק מאמין משיחי בשם חנניה. האדון נגלה אליו בחלום ואמר לו: \"חנניה!\" <pb/>\"כן, אדוני!\" השיב חנניה.", "11": "<pb/>והאדון המשיך: \"לך לביתו של יהודה ברחוב 'הישר', ושאל שם על שאול מהעיר טרסוס. ברגע זה הוא מתפלל אלי,", "12": "ורואה בחזיון אדם בשם חנניה ניגש אליו וסומך עליו את ידיו, כדי שתשוב אליו ראייתו.\"", "13": "<pb/>\"אבל, אדוני,\" קרא חנניה, \"שמעתי סיפורים רבים על הדברים הנוראים שעשה שאול זה למאמינים בך בירושלים!", "14": "הוא בא לדמשק רק משום שקיבל רשות מראשי הכוהנים לאסור את כל המאמינים המשיחיים כאן!\"", "15": "<pb/>\"לך ועשה מה שאמרתי לך,\" אמר האדון לחנניה, \"כי בחרתי בשאול להביא את בשורתי אל עמים רבים ומלכיהם ואל עם-ישראל.", "16": "אני אראה לו כמה יהיה עליו לסבול למען שמי!\"", "17": "<pb/>חנניה הלך לביתו של יהודה, וכשמצא את שאול סמך עליו את ידיו ואמר: \"שאול אחי, האדון ישוע, אשר נראה אליך בדרך, שלח אותי אליך כדי שתימלא ברוח הקודש, וכדי שישוב אליך אור עיניך.\"", "18": "<pb/>\"באותו רגע נפקחו עיניו של שאול, כאילו נפלו מהן קשקשים, וראייתו שבה אליו. הוא קם על רגליו ונטבל במים,", "19": "ולאחר מכן אכל את ארוחתו הראשונה מזה שלושה ימים, וכוחו שב אליו. הוא נשאר עם המאמינים בדמשק ימים אחדים,", "20": "ואחר כך החל לבקר בבתי-הכנסת השונים, וסיפר לכולם שישוע המשיח הוא באמת בן-האלוהים!", "21": "<pb/>כל מי ששמע את דברי שאול נדהם. \"האין זה אותו האיש שרדף באכזריות כה רבה את המאמינים המשיחיים בירושלים?\" שאלו. \"חשבנו שהוא בא לכאן כדי לאסור את המאמינים, ולהביאם כבולים בשרשרות אל ראשי הכוהנים!\"", "22": "<pb/>שאול הלך ונמלא כוח וגבורה, ויהודי דמשק לא יכלו להפריך את טענותיו והוכחותיו שישוע באמת המשיח.", "23": "כעבור זמן-מה החליטו מנהיגי היהודים להרוג את שאול.", "24": "אולם מישהו גילה לשאול את מזימתם, ואמר לו שהמנהיגים הציבו שומרים בשערי העיר, יומם ולילה, כדי לתפסו ולהרגו.", "25": "לכן באותו לילה הבריחו אותו אחדים מהתלמידים אל מחוץ לעיר. הם הושיבו אותו בתוך סל גדול ושלשלוהו דרך פרצה אל מעבר לחומה.", "26": "<pb/>שאול הגיע לירושלים וניסה להיפגש עם המאמינים המשיחיים, אך כולם פחדו מפניו, כי חשבו שהוא מרמה אותם.", "27": "בר-נבא בא לעזרתו של שאול ולקח אותו אל השליחים. הוא סיפר להם כיצד שאול ראה את האדון בדרך לדמשק, וכיצד שמע את דבריו. בר-נבא גם דיווח להם על הטפתו האמיצה והנלהבת של שאול בשם ישוע.", "28": "לשמע דברים אלה קיבלו אותו השליחים לשורותיהם, ומאז היה שאול תמיד עם המאמינים, והטיף בשם האדון באומץ לב.", "29": "שאול שוחח והתווכח גם עם היהודים דוברי היוונית, אולם הם זממו להרוג אותו.", "30": "כשנודע לשאר האחים על הסכנה הנשקפת לו, לקחו אותו לקיסריה, ומשם שלחוהו לביתו שבטרסוס.", "31": "<pb/>בינתיים חדלו הרדיפות, וקהילות יהודה, הגליל והשומרון נהנו משקט ושלווה וגדלו בכוח ובמספר. רוח הקודש עודד את המאמינים, והם למדו להתהלך ביראת-ה'.", "32": "<pb/>פטרוס נסע ממקום למקום כדי לבקר את הקהילות, ויום אחד בא לבקר את המאמינים בלוד.", "33": "הוא פגש שם אדם משותק בשם אניאס, שהיה מרותק למיטתו כשמונה שנים.", "34": "<pb/>\"אניאס,\" אמר לו פטרוס, \"ישוע המשיח ריפא אותך! קום וסדר את מיטתך!\" והוא נרפא מיד.", "35": "כל תושבי לוד והשרון ראו את הנס והאמינו באדון.", "36": "<pb/>ביפו הייתה תלמידה אחת בשם צביה, שתמיד עשתה מעשי צדקה ועזרה בעיקר לעניים.", "37": "באותם ימים חלתה צביה ומתה. ידידיה טיהרו את הגופה והניחו אותה בעליית-הגג.", "38": "אולם כאשר נודע להם שפטרוס היה בקרבת המקום, מיהרו לשלוח שני אנשים ללוד, כדי לבקש ממנו שיבוא איתם ליפו.", "39": "בלי להתמהמה הלך איתם פטרוס ליפו, וכשנכנס אל הבית הובילו אותו מיד אל החדר שבו שכבה צביה. החדר היה מלא אלמנות בוכיות, אשר הראו זו לזו חולצות ושמלות שצביה תפרה למענן.", "40": "<pb/>פטרוס ביקש מכולן לצאת מהחדר, ואז כרע על ברכיו והתפלל. לאחר מכן פנה אל הגופה וקרא: \"צביה, קומי!\" באותו רגע פקחה צביה את עיניה, ובראותה את פטרוס הזדקפה על מיטתה.", "41": "הוא הושיט את ידו ועזר לה לעמוד על רגליה. אחר כך קרא פטרוס לכל האחים ולכל האלמנות והציג את צביה לפניהם.", "42": "<pb/>הידיעה המשמחת התפשטה במהירות בכל העיר, ואנשים רבים האמינו באדון.", "43": "פטרוס נשאר ביפו זמן רב והתגורר אצל מעבד-עורות בשם שמעון."}