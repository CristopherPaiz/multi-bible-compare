{"1": "<pb/>לאחר ששככה הסערה אסף פולוס את התלמידים, ובדברי עידוד נפרד מהם לשלום ויצא בדרכו למקדוניה.", "2": "בכל הערים שבהן עבר הוא לימד את המאמינים את דבר ה', ולבסוף הגיע ליוון.", "3": "כעבור שלושה חודשים התכונן פולוס ללכת לסוריה, אולם משנודע לו שהיהודים תכננו להתנקש בחייו, החליט לסטות מדרכו ולנסוע קודם צפונה, למקדוניה.", "4": "<pb/>מספר אנשים ליוו את פולוס עד אסיה הקטנה: סופטרוס בן-פורוס מברואה; ארסטרכוס וסקונדוס מתסלוניקי; גיוס מדרבי; טימותיוס; וטוכיקוס וטרופימוס אשר חזרו לבתיהם באסיה הקטנה.", "5": "כל אלה הלכו לפנינו וחיכו לנו בטרואס.", "6": "בתום חג הפסח עלינו על ספינה בפיליפי, שבצפון יוון, וכעבור חמישה ימים הגענו לטרואס, שם נשארנו שבוע ימים.", "7": "<pb/>במוצאי שבת התאספנו יחד לבצוע לחם, ופולוס, שעמד לצאת לדרכו למחרת בבוקר, דרש דרשה שנמשכה עד חצות.", "8": "חדר-העלייה שבו התאספנו היה מואר בנרות רבים.", "9": "כל אותו זמן ישב אבטוכוס הצעיר על אדן החלון, ומכיוון שפולוס האריך בדבריו, נפלה עליו תרדמה. לפתע איבד אבטוכוס את שיווי משקלו ונפל ארצה מן הקומה השלישית ומת בו במקום. <n>(10-12) </n>פולוס רץ למטה ולקח את הבחור בזרועותיו. \"אל תדאגו,\" הרגיע אותם, \"יש בו רוח חיים והוא יהיה בסדר!\" ואכן הכרתו שבה אליו. שמחה גדולה מילאה את כל הקהילה. כולם חזרו לעליית-הגג. פולוס אכל ולאחר מכן פתח בדרשה נוספת שנמשכה עד אור הבוקר, ואז ניפרד מהם לשלום.", "10": "", "11": "", "12": "", "13": "<pb/>פולוס המשיך ברגל לאסוס, ואילו אנחנו הגענו לשם לפניו בספינה.", "14": "כאשר הצטרף אלינו באסוס, הפלגנו יחד למיטוליני.", "15": "למחרת הפלגנו דרך כיוס, ביום השלישי עגנו בסמוס (בלילה ישנו בטרוגוליון), וביום הרביעי הגענו למיליטוס.", "16": "<pb/>פולוס סרב להתעכב הפעם באפסוס, כי רצה להגיע לירושלים לקראת חג השבועות, אם יעלה הדבר בידו.", "17": "אולם בהגיענו למיליטוס שלח פולוס הודעה לזקני הקהילה באפסוס, וביקש מהם לבוא לפגוש אותו שם.", "18": "<pb/>כשהגיעו, אמר להם: \"אתם יודעים היטב שמהיום הראשון שדרכתי על אדמת אסיה ועד היום הזה,", "19": "עשיתי את עבודת האדון בענווה - ואפילו בדמעות - למרות הצרות שגרמו לי נוכלים מבין היהודים.", "20": "ובכל זאת, מעולם לא פחדתי לומר לכם את האמת; לימדתי אתכם והטפתי לכם בציבור ובבתים פרטיים.", "21": "בישרתי לכם בשורה אחת ליהודים ולגויים גם יחד, שעליהם להפסיק לחטוא, לחזור בתשובה, ולפנות לאלוהים באמצעות האמונה בישוע המשיח אדוננו.", "22": "<pb/>\"עתה אני הולך לירושלים, כי עלי לציית לרוח הקודש המדריך אותי, אולם איני יודע מה מצפה לי שם.", "23": "אני יודע רק דבר אחד: שבכל עיר רוח הקודש מזהיר אותי מפני העינויים והמאסר המצפים לי.", "24": "אולם לחיי אין כל ערך אם לא אבצע את המשימה שהטיל עלי ישוע אדוננו: לספר לכולם על אהבת אלוהים ועל חסדו.", "25": "<pb/>\"אני בטוח שאף אחד מכם - אשר שמעתם מפי את דבר ה' - לא ישוב לראותי,", "26": "ומשום כך עלי לומר לכם: מצפוני נקי בנוגע לכל אחד ואחד מכם!", "27": "כי מעולם לא היססתי לבשר לכם את דבר האלוהים.", "28": "<pb/>\"השגיחו על עצמכם ועל הצאן שרוח הקודש הטיל עליכם את האחריות עליה - אשר הן קהילת אלוהים שקנה במחיר דמו.", "29": "אני יודע היטב שלאחר לכתי מכאן יופיעו ביניכם מורי שקר, אשר יהיו כזאבים אכזריים ולא יחוסו על העדר.", "30": "אפילו אחדים מכם יסלפו את האמת כדי למשוך אחריהם תלמידים.", "31": "לכן היזהרו! זכרו שבמשך שלוש שנים לא חדלתי להשגיח עליכם יומם ולילה, ואף שפכתי דמעות רבות בגללכם.", "32": "<pb/>עתה אני מפקיד אתכם בידי אלוהים ודברו הנפלא, אשר בכוחו לבנות את אמונתכם ולתת לכם את הנחלה השמורה לבניו.", "33": "<pb/>\"מעולם לא השתוקקתי לכסף או לבגדים יקרים.", "34": "כולכם יודעים שבמו ידי עבדתי ופרנסתי את עצמי ואת בני-לוויתי.", "35": "אתם גם יודעים שתמיד שימשתי לכם דוגמה בהגישי עזרה לעניים, משום שזכרתי את דברי אדוננו ישוע המשיח: מוטב לתת מאשר לקבל!\"", "36": "<pb/>כשסיים פולוס את דבריו, כרע על ברכיו והתפלל איתם.", "37": "כולם בכו בעת שחיבקו אותו ונשקו לו נשיקת פרידה.", "38": "יותר מכל הם הצטערו על שאמר להם שלא ישובו לראותו. לאחר מכן ליוו אותו כולם אל האונייה."}