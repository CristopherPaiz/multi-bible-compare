{"1": "<pb/>כעבור חמישה ימים הגיע חנניה הכהן הגדול לקיסריה, ואיתו אחדים מזקני היהודים ועורך-דין בשם טרטולוס. הם באו אל המושל והגישו את תלונתם נגד פולוס.", "2": "<pb/>כשהכניסו את פולוס אל החדר פתח טרטולוס בנאום התביעה: <pb/>\"הוד מעלתך, המושל! הנהגתך הנבונה הביאה לנו, היהודים, שלום ושלווה, והפחיתה במידה ניכרת את ההפליה נגדנו.", "3": "על כל אלה אנחנו מודים לך מאוד.", "4": "איני רוצה לשעמם אותך ולבזבז את זמנך, אולם אני מתחנן לפניך שתואיל להקשיב לתלונתי נגד האיש הזה, ואני מבטיח לקצר בדברי.", "5": "איש זה הוא מנהיג התנועה המשיחית; הוא מעורר מהומות, משלהב יצרים ומסית את היהודים בעולם כולו למרוד בקיסר.", "6": "מלבד זאת הוא ניסה לחלל את בית-המקדש בשעה שאסרנו אותו. <pb/>\"רצינו לתת לו את העונש המגיע לו,", "7": "אבל לוסיאס המפקד בא וחטף אותו מידנו בכוח הזרוע,", "8": "ודרש שפולוס יישפט על פי החוק הרומאי. אם תחקור אותו, תיווכח שדיברתי אמת.\"", "9": "<pb/>כל היהודים שנכחו שם אישרו את דברי טרטולוס.", "10": "<pb/>עתה הגיע תורו של פולוס לדבר. המושל רמז לו לקום על רגליו ולשאת את דברו. <pb/>\"ידוע לי, אדוני, שאתה שופט בענייני היהודים כבר שנים רבות,\" פתח פולוס, \"ועל כן אני שמח להגן על עצמי לפניך.", "11": "לא יקשה עליך לוודא שלא עברו למעלה משנים-עשר יום מאז שעליתי לירושלים, כדי להשתחוות לה' בבית-המקדש.", "12": "כמו-כן תוכל לוודא בנקל שמעולם לא עוררתי מהומות בבתי-הכנסת ולא ברחובות העיר.", "13": "איש מן האנשים האלה לא יוכל להוכיח אף אחת מההאשמות הרבות שהם טופלים עלי.", "14": "<pb/>\"אולם אני מודה בדבר אחד: אני מאמין בדרך הישועה, שהם מתייחסים אליה כאל כת או תנועה, ובדרך זאת אני עובד את אלוהי אבותינו; אני מאמין באמונה שלמה בכל מה שכתוב בספרי התורה והנביאים.", "15": "כמו כן אני מאמין, בדיוק כמו אנשים אלה, שתהיה תחיית המתים - לצדיקים ולרשעים.", "16": "משום כך אני משתדל בכל כוחי לשמור על מצפון נקי לפני אלוהים ולפני בני אדם.", "17": "<pb/>\"לאחר היעדרות של שנים אחדות חזרתי לירושלים, כדי להביא סכום כסף לעזרת היהודים המשיחיים וכדי להקריב קרבן לאלוהים.", "18": "מאשימי ראו אותי במקדש בשעה שהקרבתי מנחה לה'. ראשי היה מגולח, לפי דרישת התורה, ובאותה שעה לא היה קהל סביבי ולא הייתה כל מהומה.", "19": "אולם היו שם יהודים אחדים מאסיה, ואם יש להם טענות נגדי, מדוע אין הם נמצאים כאן עתה?", "20": "שאל-נא את האנשים העומדים כאן עתה איזה חטא מצא בי הסנהדרין שלהם,", "21": "מלבד משפט אחד שצעקתי לעברם: 'אני עומד לפני המועצה הזאת כדי להגן על עצמי, משום שאני מאמין בתחיית המתים!'\"", "22": "<pb/>בנקודה זאת, פליקס, אשר ידע היטב את לימודי ישוע, סגר את התביעות ואמר: \"חכו עד שיגיע לוסיאס, מפקד הכוח, ורק אז אחליט במשפט.\"", "23": "הוא ציווה לכלוא את פולוס בבית-הסוהר, אולם ציווה על הסוהרים להקל עליו את מאסרו, להתייחס אליו בעדינות ובאדיבות, ולהרשות לידידיו לבקר אותו, לטפל בו ולהביא לו מתנות.", "24": "<pb/>כעבור ימים אחדים בא פליקס עם אשתו היהודייה דרוסילה ושלח לקרוא לפולוס. פליקס ואשתו הקשיבו לפולוס בתשומת לב בשעה שסיפר להם על האמונה במשיח.", "25": "הוא שוחח איתם על צדקה, על כיבוש היצר ועל הדין העתיד לבוא. <pb/>פליקס, שנמלא פחד נורא, אמר לפולוס: \"לך עכשיו, בבקשה. אקרא לך שוב בהזדמנות אחרת.\"", "26": "<pb/>בסתר לבו הוא קיווה שפולוס יציע לו שוחד, ועל כן קרא לו מדי פעם לשיחה.", "27": "כך חלפו שנתיים ימים, ואז מונה פורקיוס פסטוס למושל במקומו של פליקס. אולם פליקס רצה למצוא-חן בעיני היהודים, ולכן השאיר את פולוס בבית-הסוהר."}