{"1": "<pb/>אחרי כן ראיתי מלאך יורד מן השמים, ובידו מפתח התהום ושרשרת גדולה וכבדה.", "2": "המלאך תפס את התנין — הלא הוא הנחש הקדמוני, המלשין, השטן — וכבלו בשרשרת למשך אלף שנים.", "3": "המלאך השליכו אל התהום, סגר ונעל את פי התהום, כדי שהשטן לא יוכל להתעות יותר את העמים עד שיחלפו אלף השנים. בתום אלף השנים הוא ישוחרר לזמן קצר.", "4": "לאחר מכן ראיתי כיסאות שעליהם ישבו מקבלי סמכות המשפט. ראיתי גם את נשמותיהם של אלה אשר נרצחו על-שום עדותם למען ישוע המשיח ולמען דבר אלוהים, ואת נשמותיהם של אלה אשר לא השתחוו לחיה ולפסלה, ולא נשאו את אות החותם של החיה על מצחם או זרועם. כל אלה קמו לתחייה ומלכו עם המשיח אלף שנים.", "5": "<pb/>זאת תחיית המתים הראשונה. (יתר המתים קמו לתחייה רק לאחר אלף השנים).", "6": "ברוכים וקדושים אלה שקמים בתחייה הראשונה; המוות השני לא יפגע בהם, כי יהיו כוהנים לאלוהים ולמשיחו וימלכו איתו אלף שנים.", "7": "<pb/>בתום אלף השנים ישוחרר השטן ממאסרו.", "8": "הוא ילך להתעות את עמי-העולם — את גוג ומגוג שמספר צבאם כחול אשר על שפת הים — ויסיתם להילחם נגד אלוהים.", "9": "<pb/>הצבא האדיר הזה יעלה ויתפשט על מרחבי הארץ, ויתקיף את מחנה בני-אלוהים ואת (ירושלים) העיר האהובה. ברם אלוהים יוריד עליהם אש מן השמים שתשרוף אותם.", "10": "השטן אשר הסיתם יושלך לאגם אש וגופרית, מקום שאליו הושלכו החיה ונביא השקר, והם יתייסרו יומם ולילה לעולם ועד.", "11": "<pb/>לאחר מכן ראיתי כיסא גדול ולבן, וראיתי גם את היושב עליו — זה אשר מפניו נמלטו הארץ והשמים, אך לא מצאו מקום להסתתר.", "12": "ראיתי את המתים, את הקטנים והגדולים, עומדים לפני כיסא אלוהים; ראיתי ספרים נפתחים, ביניהם גם ספר החיים, והמתים נשפטו לפי מעשיהם הכתובים בספרים.", "13": "הים נאלץ להשיב את המתים הקבורים בו. גם המוות והשאול נאלצו להשיב את מתיהם, וכל אחד נשפט בהתאם למעשיו.", "14": "המוות והשאול הושלכו לאגם האש, שהוא המוות השני.", "15": "כל אלה שלא נכתב שמם בספר החיים הושלכו גם הם לאגם האש."}