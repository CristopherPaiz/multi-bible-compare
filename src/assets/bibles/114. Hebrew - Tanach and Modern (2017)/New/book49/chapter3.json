{"1": "<pb/>מִשּׁוּם כָּךְ אֲנִי, שָׁאוּל, אֲסִיר הַמָּשִׁיחַ יֵשׁוּעַ בַּעֲבוּרְכֶם הַגּוֹיִם...", "2": "אִם אָמְנָם שְׁמַעְתֶּם עַל הַתַּפְקִיד הַנּוֹגֵעַ לְחֶסֶד אֱלֹהִים שֶׁנִּתַּן לִי לְמַעַנְכֶם,", "3": "וְכֵיצַד בֶּחָזוֹן נִגְלָה לִי הָרָז, כְּפִי שֶׁכָּתַבְתִּי לְעֵיל בְּכַמָּה מִלִּים.", "4": "כְּשֶׁתִּקְרְאוּ תּוּכְלוּ לִרְאוֹת אֶת הֲבָנָתִי בְּרַז הַמָּשִׁיחַ,", "5": "הָרָז אֲשֶׁר בַּדּוֹרוֹת הַקּוֹדְמִים לֹא נוֹדַע לִבְנֵי אָדָם, כְּמוֹ שֶׁנִּגְלָה כָּעֵת לִשְׁלִיחָיו וְלִנְבִיאָיו הַקְּדוֹשִׁים, בְּדֶרֶךְ הָרוּחַ —", "6": "שֶׁיִּהְיוּ הַגּוֹיִם שֻׁתָּפֵי נַחֲלָה, שֻׁתָּפֵי גּוּף וְשֻׁתָּפֵי הַהַבְטָחָה בַּמָּשִׁיחַ יֵשׁוּעַ עַל־יְדֵי הַבְּשׂוֹרָה;", "7": "וְלִבְשׂוֹרָה זֺאת הָיִיתִי לִמְשָׁרֵת מִתֺּקֶף מַתְּנַת הַחֶסֶד שֶׁאֱלֹהִים נָתַן לִי כְּפִי פְּעֻלַּת כֺּחוֹ.", "8": "לִי, הַקָּטָן מִכָּל הַקְּדוֹשִׁים, נָתַן הַחֶסֶד הַזֶּה לְבַשֵׂר לַגּוֹיִם אֶת עֺשֶׁר הַמָּשִׁיחַ, הֶעָצוּם לְאֵין חֵקֶר,", "9": "וּלְהָאִיר עֵינֵי כֺּל לָדַעַת מַהִי תָּכְנִית הָרָז אֲשֶׁר הָיָה צָפוּן מֵעוֹלָמִים בֵּאלֹהִים בּוֹרֵא הַכֺּל.", "10": "וְכָךְ בְּאֶמְצָעוּת הַקְּהִלָּה תִּוָּדַע עַתָּה לָרָשֻׁיּוֹת וְלַמֶּמְשָׁלוֹת שֶׁבַּשָּׁמַיִם חָכְמַת אֱלֹהִים הָעֲתִירָה,", "11": "עַל־פִּי תָּכְנִית הָעוֹלָמִים שֶׁעָשָׂה בַּמָּשִׁיחַ יֵשׁוּעַ אֲדוֹנֵנוּ,", "12": "אֲשֶׁר בּוֹ לָנוּ עֺז וְגִישָׁה בְּטוּחָה עַל־יְדֵי אֱמוּנָתוֹ.", "13": "לָכֵן אֲנִי מְבַקֵּשׁ שֶׁלֹּא תִּפֺּל רוּחֲכֶם בִּגְלַל צָרוֹתַי הַבָּאוֹת עָלַי לְמַעַנְכֶם, אֲשֶׁר לְכָבוֹד הֵן לָכֶם.", "14": "<pb/>מִשּׁוּם כָּךְ כּוֹרֵעַ אֲנִי עַל בִּרְכַּי לִפְנֵי הָאָב", "15": "אֲשֶׁר קָרָא שֵׁם לְכָל מִשְׁפָּחָה בַּשָּׁמַיִם וּבָאָרֶץ;", "16": "שֶׁיִּתֵּן לָכֶם כֺּחַ, כְּפִי עֺשֶׁר כְּבוֹדוֹ, לְהִתְחַזֵּק עַל־יְדֵי רוּחוֹ בָּאָדָם הַפְּנִימִי שֶׁלָּכֶם,", "17": "כְּדֵי שֶׁיִּשְׁכֺּן הַמָּשִׁיחַ בִּלְבַבְכֶם עַל־יְדֵי הָאֱמוּנָה וְתִהְיוּ מֻשְׁרָשִׁים וּמְיֻסָּדִים בְּאַהֲבָה;", "18": "כָּךְ תּוּכְלוּ לְהָבִין יַחַד עִם כָּל הַקְּדוֹשִׁים מָה הָרֹחַב וְהָאֹרֶךְ וְהַגֹּבַהּ וְהָעֹמֶק,", "19": "וְלָדַעַת אֶת אַהֲבַת הַמָּשִׁיחַ הַנִּשְׂגָּבָה מִדַּעַת, לְמַעַן תִּמָּלְאוּ בְּכָל מְלוֹא הָאֱלֹהִים.", "20": "<pb/>וְלוֹ אֲשֶׁר יָכוֹל לַעֲשׂוֹת יוֹתֵר מִכָּל מַה שֶּׁאָנוּ מְבַקְּשִׁים אוֹ מִמַּה שֶּׁעוֹלֶה עַל דַּעְתֵּנוּ, כְּפִי כֺּחוֹ הַפּוֹעֵל בָּנוּ,", "21": "לוֹ הַכָּבוֹד בַּקְּהִלָּה וּבַמָּשִׁיחַ יֵשׁוּעַ, בְּכָל הַדּוֹרוֹת לְעוֹלָם וָעֶד. אָמֵן."}