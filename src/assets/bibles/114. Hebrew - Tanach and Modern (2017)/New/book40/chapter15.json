{"1": "<pb/>אַחֲרֵי כֵן נִגְּשׁוּ אֶל יֵשׁוּעַ סוֹפְרִים וּפְרוּשִׁים מִירוּשָׁלַיִם", "2": "וְשָׁאֲלוּ אוֹתוֹ: \"מַדּוּעַ עוֹבְרִים תַּלְמִידֶיךָ עַל מָסֺרֶת הַזְּקֵנִים, שֶׁאֵין הֵם נוֹטְלִים יָדַיִם לַסְּעוּדָה?\"", "3": "<pb/>הֵשִׁיב וְאָמַר לָהֶם: \"מַדּוּעַ גַּם אַתֶּם עוֹבְרִים עַל מִצְוַת אֱלֹהִים לְמַעַן הַמָּסֺרֶת שֶׁלָּכֶם?", "4": "הֵן הָאֱלֹהִים צִוָּה, '<e>כַּבֵּד אֶת־אָבִיךָ וְאֶת־אִמֶּךָ</e>' וּ'<e>מְקַלֵּל אָבִיו וְאִמּוֹ מוֹת יוּמָת</e>',", "5": "אֲבָל אַתֶּם אוֹמְרִים, 'כָּל הָאוֹמֵר לְאָבִיו אוֹ לְאִמּוֹ, \"כָּל דָּבָר מִשֶּׁלִי שֶׁאַתָּה יָכוֹל לֵהָנוֹת מִמֶּנּוּ הֲרֵי הוּא הֶקְדֵּשׁ\",", "6": "אֵינוֹ חַיָּב לְכַבֵּד אֶת אָבִיו וְאִמּוֹ'; וַהֲפַרְתֶּם אֶת דְּבַר אֱלֹהִים לְמַעַן הַמָּסֺרֶת שֶׁלָּכֶם.", "7": "צְבוּעִים! הֵיטֵב נִבָּא עֲלֵיכֶם יְשַׁעְיָהוּ בְּאָמְרוֹ:", "8": "'הָעָם הַזֶּה <e>בִּשְׂפָתָיו כִּבְּדוּנִי וְלִבּוֹ רִחַק מִמֶּנִּי.</e>", "9": "<e>וַתְּהִי יִרְאָתָם אֺתִי מִצְוַת אֲנָשִׁים מְלֻמָּדָה</e>'.\"", "10": "<pb/>הוּא קָרָא לָעָם וְאָמַר לָהֶם: \"שִׁמְעוּ וְהָבִינוּ!", "11": "לֹא הַנִּכְנָס אֶל הַפֶּה מְטַמֵּא אֶת הָאָדָם, אֶלָּא הַיּוֹצֵא מִן הַפֶּה — זֶה מְטַמֵּא אֶת הָאָדָם.\"", "12": "<pb/>נִגְּשׁוּ תַּלְמִידָיו וְאָמְרוּ לוֹ: \"הַאִם אַתָּה יוֹדֵעַ שֶׁהַפְּרוּשִׁים בְּשָׁמְעָם אֶת הַדָּבָר הִזְדַּעְזְעוּ?\"", "13": "<pb/>הֵשִׁיב וְאָמַר: \"כָּל נֶטַע אֲשֶׁר לֹא נָטַע אָבִי שֶׁבַּשָּׁמַיִם עָקוֹר יֵעָקֵר.", "14": "הַנִּיחוּ לָהֶם. מוֹרֵי־דֶרֶךְ עִוְרִים הֵם לְעִוְרִים; וְאִם עִוֵּר מַדְרִיךְ אֶת הָעִוֵּר הֲרֵי שְׁנֵיהֶם יִפְּלוּ לַבּוֹר.\"", "15": "<pb/>הֵגִיב כֵּיפָא וְאָמַר לוֹ: \"בָּאֵר נָא לָנוּ אֶת הַמָּשָׁל.\"", "16": "<pb/>הֵשִׁיב יֵשׁוּעַ: \"גַּם אַתֶּם עוֹד חַסְרֵי בִּינָה?", "17": "הַאֵינְכֶם מְבִינִים שֶׁכָּל מַה שֶּׁנִּכְנָס לַפֶּה יוֹרֵד אֶל הַבֶּטֶן וּמוּטָל לַמּוֹצָאוֹת?", "18": "אֲבָל הַדְּבָרִים הַיּוֹצְאִים מִן הַפֶּה נוֹבְעִים מִן הַלֵּב וְאֵלֶּה מְטַמְּאִים אֶת הָאָדָם,", "19": "כִּי מִן הַלֵּב נוֹבְעוֹת מַחְשְׁבוֹת רֶשַׁע, רְצִיחוֹת, נִאוּפִים, זְנוּנִים, גְּנֵבוֹת, עֵדֻיּוֹת שֶׁקֶר וְגִדּוּפִים.", "20": "אֵלֶּה הֵם הַמְטַמְּאִים אֶת הָאָדָם, אֲבָל אֲכִילָה בְּלֹא נְטִילַת יָדַיִם אֵינָהּ מְטַמֵּאת אֶת הָאָדָם.\"", "21": "<pb/>יֵשׁוּעַ יָצָא מִשָּׁם וּפָרַשׁ אֶל סְבִיבוֹת צוֹר וְצִידוֹן.", "22": "וְהִנֵּה יָצְאָה מֵאוֹתוֹ הָאֵזוֹר אִשָּׁה כְּנַעֲנִית וְצָעֲקָה אֵלָיו: \"רַחֵם עָלַי, אֲדוֹנִי, בֶּן־דָּוִד. בִּתִּי מְעֻנָּה מְאֺד עַל־יְדֵי שֵׁד.\"", "23": "אַךְ הוּא לֹא הֵשִׁיב לָהּ דָּבָר. <pb/>נִגְּשׁוּ תַּלְמִידָיו וּבִקְשׁוּ מִמֶּנּוּ: \"שְׁלַח אוֹתָהּ, כִּי הִיא צוֹעֶקֶת אַחֲרֵינוּ.\"", "24": "<pb/>עָנָה יֵשׁוּעַ וְאָמַר: \"לֹא נִשְׁלַחְתִּי אֶלָּא אֶל הַצֺּאן הָאוֹבְדוֹת אֲשֶׁר לְבֵית יִשְׂרָאֵל.\"", "25": "<pb/>הִיא הִתְקָרְבָה, הִשְׁתַּחַוְתָה לוֹ וְאָמְרָה: \"אֲדוֹנִי, עֲזֺר לִי.\"", "26": "<pb/>הֵשִׁיב לָהּ בְּאָמְרוֹ: \"לֹא נָאֶה לָקַחַת אֶת הַלֶּחֶם שֶׁל הַבָּנִים וְלִזְרֺק אוֹתוֹ לַכְּלָבִים.\"", "27": "<pb/>אָמְרָה לוֹ: \"כֵּן, אֲדוֹנִי, אֲבָל אֲפִלּוּ הַכְּלָבִים אוֹכְלִים מִן הַפֵּרוּרִים הַנּוֹפְלִים מִשֻּׁלְחַן אֲדוֹנֵיהֶם.\"", "28": "<pb/>אָמַר לָהּ יֵשׁוּעַ: \"אִשָּׁה, גְּדוֹלָה אֱמוּנָתֵךְ. יְהִי לָךְ כִּרְצוֹנֵךְ\", וּבְאוֹתָהּ שָׁעָה נִרְפְּאָה בִּתָּהּ.", "29": "<pb/>יֵשׁוּעַ עָזַב אֶת הַמָּקוֹם, וּלְאַחַר שֶׁעָבַר לְיַד יָם הַגָּלִיל עָלָה לָהָר וְיָשַׁב שָׁם.", "30": "בָּאוּ אֵלָיו הֲמוֹן עַם רַב וְאִתָּם פִּסְחִים, נָכִים, עִוְרִים, אִלְּמִים וְרַבִּים אֲחֵרִים שֶׁהֻנְּחוּ לְרַגְלָיו, וְהוּא רִפֵּא אוֹתָם.", "31": "כִּרְאוֹת הָעָם אִלְּמִים מְדַבְּרִים, נָכִים בְּרִיאִים, פִּסְחִים מְהַלְּכִים וְעִוְרִים רוֹאִים, נִתְמַלְּאוּ פְּלִיאָה וְשִׁבְּחוּ אֶת אֱלֹהֵי יִשְׂרָאֵל.", "32": "<pb/>קָרָא יֵשׁוּעַ לְתַלְמִידָיו וְאָמַר: \"נִכְמְרוּ רַחֲמַי עַל הָעָם. זֶה שְׁלוֹשָׁה יָמִים הֵם נִמְצָאִים אִתִּי וְאֵין לָהֶם מַה לֶּאֱכֺל. אֵינֶנִּי חָפֵץ לְשַׁלֵּחַ אוֹתָם רְעֵבִים פֶּן יִתְעַלְּפוּ בַּדֶּרֶךְ.\"", "33": "<pb/>אָמְרוּ לוֹ תַּלְמִידָיו: \"מֵאַיִן לָנוּ בַּמִּדְבָּר דֵּי לֶחֶם לְהַשְׂבִּיעַ הָמוֹן רַב כָּזֶה?\"", "34": "<pb/>אָמַר יֵשׁוּעַ: \"כַּמָּה כִּכְּרוֹת לֶחֶם יֵשׁ לָכֶם?\" <pb/>הֵשִׁיבוּ: \"שֶׁבַע, וּמְעַט דָּגִים קְטַנִּים.\"", "35": "<pb/>אָז צִוָּה אֶת הָעָם לָשֶׁבֶת עַל הָאָרֶץ;", "36": "לָקַח אֶת שֶׁבַע כִּכְּרוֹת הַלֶּחֶם וְאֶת הַדָּגִים וּלְאַחַר שֶׁבֵּרֵךְ, פָּרַס וְנָתַן לַתַּלְמִידִים וְהַתַּלְמִידִים נָתְנוּ לָעָם.", "37": "הַכֺּל אָכְלוּ וְשָׂבְעוּ, וּמִמַּה שֶּׁנּוֹתַר אָסְפוּ שִׁבְעָה סַלִּים מְלֵאִים.", "38": "מִסְפַּר הָאוֹכְלִים הָיָה אַרְבַּעַת אֲלָפִים אִישׁ מִלְּבַד הַנָּשִׁים וְהַטַּף.", "39": "לְאַחַר מִכֵּן שִׁלַּח אֶת הָעָם, יָרַד לַסִּירָה וְהִגִּיעַ אֶל אֵזוֹר מָגָדָן."}