{
  "1": "Quema polihuiyaya quentzi para miquis Moisés, itequipanojca Toteco Dios, yajaya quintiochijqui nochi nopa israelitame ica ni tlajtoli.",
  "2": "Quiijto: “Quema monexti TOTECO, itlatlanex hualajqui tlen campa hueli. Hualajqui tlen tepetl Sinaí, tlen Seir huan tlen nopa tepetini ipan Parán. Hualajqui tlen elhuicac campa quiyahualojtoyaj majtlactli mil ielhuicac ejcahua. Yajaya hualajqui techhualiquili nochi nopa tlanahuatili tlen elqui queja se tlitl tlen toponi tlen quihuicayaya ipan inejmatl.",
  "3": "TOTECO nelía techicnelía tiitlacajhua, huan techpiya nochi tiitlatzejtzeloltijca tlacajhua imaco. Tojuanti tijtoquilíaj. Tijtlalíaj toicxihua campa pano iicxihua. Huan tijtlacaquilíaj huan nimantzi tiyohuij campa yajaya techtitlani.",
  "4": "TOTECO techmacac itlanahuatilhua ica na, ya nopa tlen más ipati tlen tiisraelitame tijpiyaj.",
  "5": "TOTECO mochijqui totlanahuatijca tiisraelitame quema nochi tlayacanani huan nochi ixhuime tlen nochi huejhueyi israelita familias timosentilijque.”",
  "6": "Huan Moisés quiijto tlen nopa hueyi familia tlen iixhuihua Rubén: “¡Ma itzto nopa familia tlen iixhuihua Rubén! Ma ax miquica, ma ax tlamica, yonque Rubén ax quinpiya miyac iteipa ixhuihua tlen hualahuij ica ya ieso.”",
  "7": "Huan tlen nopa hueyi familia Judá, Moisés quiijto: “TOTECO, xijtlacaquili inintos iixhuihua Judá tlen techyacanaj ipan tlatehuijcayotl. Xijchihua ma mocuepaca ica cuali huan sampa mosejcotiliquij tohuaya. Xiquinmanahui ica mohueyi chicahualis. Xiquinpalehui ica inincualancaitacahua.”",
  "8": "Huan Moisés quiijto tlen iixhuihua Leví: “TOTECO, nopa levitame tlen mitztequipanohuaj ica temachtli, ta tiquinmacatoc nopa Tumim huan Urim, nopa dados tlen tlatzejtzeloltic, para huelis quimatise mopaquilis. Tijyejyeco ininhuejcapan tata campa nopa atl Meriba campa nochi israelitame quinajnanquiliyayaj. Tijchijqui para iixhuihua mitztequipanose xitlahuac.",
  "9": "TOTECO, nopa levitame inijuanti tlen más mitzneltoquilíaj motlajtol. Más itztoque temachtli ica ta, hasta quinitaque inintatahua, ininnanahua huan iniicnihua, queja ax quinixmatiyayaj para quitlamichihuase motlajtol.",
  "10": "Inijuanti techmachtíaj tiisraelitame nochi motlanahuatilhua. Quitlalíaj copali ipan motlaixpa moixpa, huan tlapiyalime mitzmacaj ipan motlaixpa queja tlacajcahualistli tlatlatili.",
  "11": "Xiquintiochihua levitame, TOTECO, huan ica paquili xijseli nochi inintequi. Xiquinquixtili ininchicahualis nochi inincualancaitacahua para ayoc ma motlalanaca.”",
  "12": "Tlen nopa familia Benjamín Moisés quiijto: “TOTECO tlahuel quinicnelía iixhuihua Benjamín, huan inijuanti itztoque ica temachili ipan ima. Nochipa yajaya quinmocuitlahuía huan quinmanahuía.”",
  "13": "Tlen iixhuihua José, Moisés quiijto: “Ma TOTECO quitiochihua inintlal iixhuihua José. Ma quiselica nopa atl tlen más cuali tlen elhuicac. Ma meya nopona nopa atl tlen eltoc más tlahuejcatla tlen ni tlaltepactli.",
  "14": "Inintlal ma temaca tlen más cuajcuali pixquistli tlen ya icsic campa cuali tona huan cuali metztona.",
  "15": "Iixhuihua José para nochipa ma quiselica itlajca tlen más cuali temaca nopa tepetini huan tlachiquili tlen huejca.",
  "16": "Ma quiselica nopa cuajtlactli tlen más cuajcuali onca ipan tlaltepactli. Quena, miyac tlen cuali ma quiselica hasta mocahuas. Huan ma quinita ica cuali TOTECO tlen monexti nohuaya ipan nopa xihui tzontli tlen tlatlayaya. Nochi ni tlatiochihuali ma huala ipan iixhuihua José, yajaya tlen quinnahuatiyaya iicnihua huejcajquiya.",
  "17": "Iixhuihua Efraín, icone José, elij nelía huejhueyi queja iachtohui cone se toro. Iixhuihua quipiyase chicahualistli queja icuacua se toro. Elise tetique queja se búfalo tlen aya aca quimaxojtilijtoc. Nopa miyac miles tlen ininsoldados iixhuihua Efraín, huan nopa miyac miles tlen iixhuihua Manasés quincuacuajhuise nochi tlamantli tlacame hasta campa más huejca tlaltini ipan ni tlaltepactli, huan quintlanise nochime ica san se huelta.”",
  "18": "Tlen iixhuihua nopa huejhueyi familias tlen Zabulón huan Isacar Moisés quiijto: “Xiyolpaquica iniixhuihua Zabulón huan Isacar quema inpanquistinemij campa hueli tlali ipan imotequi, huan quema inmocuepaj ipan imoyoyoncalhua para inmosiyajcahuase. Nochi imotequi ma quisa cuali.",
  "19": "Inquinnotzase sequinoc tlacame ma yaca campa tepetl, huan nopona intemacase para TOTECO nopa tlacajcahualistli tlen tlascamatili tlen más cuajcualtzi. Inquitlanise tomi ica nochi iricojyo tlen onca ipan hueyi atl, huan nochi tlen ipati tlen motlatijtoc ipan xali iteno hueyi atl.”",
  "20": "Tlen iixhuihua nopa hueyi familia Gad Moisés quiijto: “Ma tijhueyichihuaca TOTECO tlen quinmacac huejhueyi tlali iixhuihua Gad. Iixhuihua Gad mocualtlalíaj huan tlachiyaj cuali, queja se sihua tecuani tlen quichiya para ipan huitonis se para quicotonilis ima huan itzonteco.",
  "21": "Gad motlapejpenili huan mocahui tlen más cuali tlali. Quiselijque achi miyac queja tlen quinamiqui tlayacanani. Yajaya ihuaya itlacajhua yajque queja tlayacanani tlen israelitame para tlatehuitij. Inijuanti quichihuase nochi tlen xitlahuac tlen TOTECO quinnahuatijtoya ma quichihuaca.”",
  "22": "Tlen iixhuihua Dan Moisés quiijto: “Iixhuihua Dan itztoque queja icone se tecuani tlen quisa campa motlatijtoc ipan ojtli ipan Basán, huan huitoni ininpan tlen quinonpanoj para quincocos.”",
  "23": "Tlen iixhuihua Neftalí Moisés quiijto: “TOTECO inmechcualita iniixhuihua Neftalí, huan nelmiyac itlatiochihual inquiselijtoque. Ximoaxcatica nopa hueyi atl campa temo tonati, huan nopa tlali Neguev ica tlani.”",
  "24": "Tlen iixhuihua Aser Moisés quiijto: “TOTECO más ma quintiochihua iixhuihua Aser que nochi sequinoc iconehua Israel. Nojquiya iniicnihua quinicnelise. Ma quixolonica iniicxihua ipan aceite pampa nochi quipiyaj hasta mocahua.",
  "25": "Huan nochi inincuapuertas quipiyase hierro huan bronce para ica motzacuase para nochi tlen quipiyaj mocahuas temachtli. Huan ininchicahualis huejcahuas para nochi ininyolis.",
  "26": "Axaca seyoc queja Toteco toDios tiisraelitame. Yajaya nopa tlanahuatijquetl tlen más hueyi tlen nejnentinemi ipan elhuicac ica nochi iyejyejca. Yajaya nimantzi huala tlen elhuicac techpalehuiqui.",
  "27": "Toteco Dios tlen nochipa itztoya huan nochipa itztos, yajaya tlen ipan timotemachíaj. Imaco timocahuaj nica ipan tlaltepactli huan ichicahualis tlen ax quema tlamis techmapalehuía. Yajaya quintojtocas imoixtla icualancaitacahua huan inmechnahuatis xiquintzontlamiltica.",
  "28": "Huajca israelitame nochipa itztose ica temachili. Quena, iixhuihua Israel nochipa yolpaquise. Initztose ipan imotlal ica miyac trigo huan xocomeca atl. Huan tlaahuetzis cuali quema monequi.",
  "29": "Tlahuel intlatiochihualme inisraelitame. Axacame sequinoc tlacame queja imojuanti tlen inmechmaquixtijtoc TOTECO. Yajaya tlen inmechmanahuía huan inmechpalehuía. Yajaya queja imomachete tlen ica intlatlanise. Ipampa ya nochi imocualancaitacahua motlancuaquetzase imoixpa, huan ininpan inmoquetzase.”"
}