{
  "1": "“Nochi ipan elhuicactli huan tlaltepactli ma quitlacaquilica tlen na niquijtos.",
  "2": "Xijselica notlamachtil queja inquiselíaj atl quema tlaahuetzi. Queja ajhuechtli nochi quitzacua huan pitzajatl quiapachohua xihuitl huan sacatl, san notlajtol xijmatica.",
  "3": "Na nitlayolmelahua itoca TOTECO. Niteilhuía quejatza onpano ihueyitilis Toteco Dios.",
  "4": "Yajaya tlen techmanahuía. Nochi itequi eltoc cuali. Xitlahuac nochi tlen quichihua. Yajaya nopa Toteco Dios tlen temachtli. Ax quema quichihua tlen ax ijqui. Yajaya quichihua tlen melahuac huan cuajcualtzi.",
  "5": "Pero nopa israelitame ax quichijtoque tlen cuali. Ax quinamiqui elise iconehua pampa motochonchijtoque ica ya.",
  "6": "¿Queja nopa inquitlaxtlahuíaj TOTECO, inisraelitame? Intochontique huan inhuihuime. ¿Ax yajaya imotata tlen inmechtlacatilti? Yajaya inmechchijchijtoc huan inmechmacatoc yolistli.",
  "7": "Xiquilnamiquica nopa tonali huejcajquiya huan quejatza panotihualajque imohuejcapan tatahua. Xiquintlajtlanica imotatahua huan nopa huehue tlacame ma inmechpohuilica.",
  "8": "Oncac se tonal huejcajquiya quema Toteco Tlen Más Hueyi quinmajmacac nochi xinach tlacame sesen tlali campa itztosquíaj. Yajaya quiquetzqui miyac nepamitl campa hueli para tlatlajco ma onca tlaltini ica inintlacajhua queja ininmiyaca israelitame.",
  "9": "Pampa tiisraelitame tiitlacajhua TOTECO. Tiiaxcahua tlen yajaya teipa quiselis queja se quiselía se tlenijqui tlen se tetat quimacatehua icone.",
  "10": "TOTECO techpanti tiisraelitame huan tohuejcapan tatahua ipan nopa huactoc tlali, campa nopa ajacatl quihuijhuitectoc chicahuac huan campa ax tleno onca. Techmanahui, huan techmachti huan techmocuitlahui cuali queja tieliyayaj tiiixtiyol sitlal.",
  "11": "Techchihuili queja se cuajtli moeltlapalpapatlatza ipan itepasol huan quinnotza ipilconehua ma patlanica. Huan quema quiita iconehua tlaxicohuaj patlantinemij, quipajpatlahua ieltlapal para ieltlapaltipa ma huetzica huan quinhuicas campa tepeixco hasta campa itepasol. Queja nopa techmocuitlahuijtoc TOTECO.",
  "12": "Yajaya TOTECO iselti techyacantoc huan axaca más. Ax quipixqui niyon se tiotzi tlen quipalehui.",
  "13": "TOTECO quichijqui ma titlatlanica. Techtlamacac tiisraelitame ica nopa cuatlajcayotl tlen más cuali tlen onca ipan mili. Ipan tepeixco quiquixti nectli huan techmacac ma tijcuaca huan ipan sequinoc tetini tlen tetic techquixtili aceite.",
  "14": "Techtlamacac ica mantequilla huan lechi tlen inintlapiyalhua. Tijcuajque ininnacayo nopa pilborregojtzitzi tlen más yejyectzitzi. TOTECO techtlamacac ica oquich borregojme huan oquich chivojme tlen achi cuali tlen oncayayaj ipan tlali Basán. Techmacac nopa trigo tlen más cuajcualtzi, huan tiquique tlen más cuajcualtzi xocomeca atl.",
  "15": "Pero tiisraelitame pejqui tineltlacuaj, huan pejqui más timochihuaj tihuejhueyij hasta tlahuel tielque titomahuaque. Huan tijtlahuelcajque Toteco Dios tlen techchihuilijqui. Tijhuejcamajcajque nopa hueyi tetl tlen techmanahuijtoya, huan ax tijnequiyayaj yajaya tlen totemaquixtijca.",
  "16": "Huan tiisraelitame tijpejpehualtijque huan tijcualanijque TOTECO Dios, pampa tiquinhueyichijque tiotzitzi tlen fierojtique.",
  "17": "Tiisraelitame tiquinmactilijque tlacajcahualistli ajacame tlen Axcualtlacatl, quema titlatencahuayayaj iniixtla nopa tiotzitzi tlen ax ya Toteco Dios, huan ax quema tiquinixmajtoyaj. Inijuanti eliyaya tiotzitzi tlen yancuique, tlen sanoc onajsicoj huan tlen totatahua ax quintlepanitayayaj.",
  "18": "Israelitame, inquiilcajtoque imoTata huan imoTlamanahuijca. Inquiilcajque Toteco Dios tlen techmacatoc yolistli.",
  "19": "Huan TOTECO quiitac tlen tijchihuayayaj huan tlahuel tohuaya cualanqui. Tojuanti tlen tiioquichpilhua huan tiisihuapilhua tijchihuilijque ma techcualancaita.",
  "20": "Huan teipa TOTECO quiijto: ‘Na nojquiya nimoicancuepas ica inijuanti, huan niquitas hasta canque tlamis ininsisinijcayo. Nelnelía inijuanti ax cuajcualme. Itztoque queja coneme tlen axaca huelis ininpan motemachis.",
  "21": "Nechchijque ma niquintlasomati pampa quinhueyichijque tiotzitzi huan tlaixcopincayome tlen ax ya Toteco Dios. Nechpejpehualtijque ica ininteteyohua. Huajca na nojquiya niquinchihuas ma nechtlasomatica pampa niquinpalehuis tlacame tlen ax ya notlacajhua. Huan niquinpejpehualtis nopa israelitame ica tlacame tlen ax quinitaj intla quipiyaj ininpati.",
  "22": "Nocualancayo tlejcos queja se tlitl, huan lemenis hasta ajsis campa más huejcatla ipan mictla. Quitlamitlatis nochi tlaltepactli huan itlajca. Hasta campa pehua tepetini quitlatis ne tlitl.",
  "23": "Nielis queja se tlen quinmajcahuilis cuatlamintli, pampa nijtitlanis ipan inijuanti nochi tlen ax cuali.",
  "24": "Cocoxquetiyase ica mayantli huan miquise ica tlatotonilotl. Se fiero cocolistli quintzontlamiltis. Niquintitlanilis tecuanime tlen mosisiníaj huan cohuame tlen tlahuel pajyojque tlen mohuahuatatzaj tlalchi.",
  "25": "Ipan calles huetzise ininconehua mictoque ica machete, huan ipan calijtic oncas majmajtli. Telpocame huan ichpocame miquise, huehuentzitzi huan coneme tlen noja chichij nojquiya.",
  "26": "Na niquijto para niquinsemanas huan niquintlamiixpolos ipan tlaltepactli hasta axaca quinilnamiquis.",
  "27": "Pero ax niquijiyohuisquía quema nechpaquitasquía nocualancaitacahua. Ax nijnequi ma mohueyimatica inijuanti tlen nechcualancaitaj huan quiijtose: Ax elqui ininDIOS tlen quintlamilti nopa israelitame. Tojuanti toseltitzitzi tijchijque ica tochicahualis.’ Queja nopa quiijtojtosquíaj imocualancaitacahua.",
  "28": "Pero inisraelitame inquipolojtoque tlalnamiquilistli, huan inhuihuitique. ¡Ax tleno inquimachilíaj!",
  "29": "Intla elisquíaj intlamatini inquimachilisquíaj huan inquimatisquíaj canque intlamitij.",
  "30": "Pampa ¿quejatza elqui para se imocualancaitaca iselti huelqui inmechtojtocac se mil inisraelitame? Huan ¿quejatza elqui para ica ome quintojtocaque 10 mil tlen imojuanti? San elqui pampa niimoTECO, tlen niimotlamanahuijca, nimechtemactili ininmaco imocualancaitacahua.",
  "31": "Inintlamanahuijca imocualancaitacahua ax hueli ihuaya motlalis totlamanahuijca tojuanti.",
  "32": "Pero inisraelitame initztoque queja xocomeca tzontli tlen ax cuali. Initztoque queja tlacame tlen altepetini Sodoma huan Gomorra huejcajquiya. Huan nopa xocomeca atl tlen inquiyoliltíaj quipiya ipajyo huan tlahuel chichic.",
  "33": "Nopa xocomeca atl eltoc queja nopa inintencococa cohuame tlen temictíaj queja mahuaquijme.",
  "34": "‘Nicajcoctihuala miyac tlamantli fiero para ica nimechtlatzacuiltis. Quena, nicajcoctoc tlatzacuiltilistli queja elisquía miyac tomi.",
  "35": "Nochi nicajcoctoc para nopa tonal quema nitlacuepilis huan nimechmacas inisraelitame. Pampa ax huejcahuas para ajsis nopa tlalochtli quema inhuetzise. Ya eltoc nechca nopa tonal quema nimechtzontlamiltis. Ya inmechnechcahuía imohora.’",
  "36": "TOTECO quistehuas huan quintlajtolsencahuas itlacajhua quema quiitas ayoc quipiyaj fuerza. TOTECO quintlasojtlas itequipanojcahua huan quinchihuas ma moyolcuepaca ica ya quema quiitas nochi quincajtejtoque huan axaca quinpalehuía.",
  "37": "Huan TOTECO quinilhuis: ‘¿Canque itztoque imotiotzitzi, nopa tlamanahuiani tlen ipan inmotemachiyayaj?",
  "38": "¿Canque itztoque tlen quicuayayaj ichiyajca imotlacajcahualis, huan quiiyayaj nopa xocomeca atl tlen inquinmactiliyayaj? Ma motlalanaca para ma inmechpalehuiquij. Ma hualaca huan ma inmechmanahuiquij, pero ax hueli.",
  "39": "San na niiyojtzi niDIOS, huan iyoca tlen na axaca seyoc. Na nitemaca yolistli huan nitequixtilía. Na nitecocohua huan na nitepajtía. ¡Axaca huelis momanahuis tlen na nomaco!",
  "40": "Nijtlalana noma para elhuicac huan nitlatestigojquetza. Niquijtohua: Nelía melahuac,",
  "41": "huan temachtli nijtentis nomachete tlen petlani huan nipehuas nitetlajtolsencahuas, huan nimomacuepas ica nocualancaitacahua. ¡Niquinmacas tlen quinamiqui tlen ax quinequij nechitase!",
  "42": "Nochi nocuatlaminhua nijchihuas xolontoc ica inieso. Huan ica nomachete niquintzontlamiltis nochi inijuanti. ¡Quena, ipan nomachete oncas inieso tlen niquinmijmictijtoc huan tlen niquinitzquitoc! ¡Nojquiya quipiyas inieso inintlayacancahua nocualancaitacahua tlen quipiyaj inintzoncal huehueyac!’",
  "43": "¡Ximoyolpaquiltica, nochi intlacame ipan tlaltepactli ininhuaya itlacajhua TOTECO Dios! Yajaya momacuepas ica tlen quinmictijque itequipanojcahua. Quena, quincuepilis icualancaitacahua. Quipajpacas itlal huan itlacajhua.”",
  "44": "Huan Moisés ihuaya Josué, icone Nun, monextijque iniixtla nochi israelitame,",
  "45": "huan Moisés quinpohuili ni huicatl tlen ipejya hasta itlamiya.",
  "46": "Teipa quinilhui nopa israelitame: “Ximoyolilhuica cuali ipan nochi ni tlamantli tlen ama na nimechmachiltía, huan xiquinnahuatica imoconehua ma quichihuaca nochi tlen quiijtohua nochi ni tlanahuatili.",
  "47": "Pampa ya ni ax ya se tlamantli tlen imojuanti huelis san inquiahuilmatise. Nochi ni tlanahuatili eltoque yolistli para imojuanti. Huan intla inquineltocase nochi ni tlanahuatili, inhuejcahuase para initztose ipan nopa cuali tlali tlen ama inquipanose ni atemitl Jordán huan inmoaxcatise.”",
  "48": "Ipan nopa tonal TOTECO quicamahui Moisés huan quiilhui:",
  "49": "“Xiya ipan nopa tepetini Abarim huan xitlejco hasta nopa tepetl Nebo tlen eltoc ipan inintlal moabitame iixmelac altepetl Jericó ipan seyoc nali ne atemitl. Huan tlen nopona xijtlachili nopa tlali Canaán tlen niquinmacas ma moaxcatica ni israelitame.",
  "50": "Huan teipa timiquis ipan nopa tepetl tlen ipan titlejcos, huan timosejcotilis ininhuaya moteixmatcahua. Timiquis queja moicni Aarón tlen mijqui ipan tepetl Hor huan mosejcotili ica iteixmatcahua.",
  "51": "Inome, ta huan Aarón, ax inmotemachijque ipan na iniixtla nopa israelitame quema initztoyaj campa nopa atlajtli Meriba nechca Cades ipan nopa huactoc tlali Zin. Huan ax innechhueyichijque iniixpa.",
  "52": "Huajca san ica huejca huelis tijtlachilis nopa tlali tlen niquinmactilis ni israelitame, pero ax huelis ticalaquis ipan nopa tlali.”"
}