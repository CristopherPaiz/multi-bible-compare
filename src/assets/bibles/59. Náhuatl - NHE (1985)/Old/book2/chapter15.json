{
  "1": "Huajca Moisés ininhuaya nopa israelitame huicaque ni huicatl para TOTECO: “Nihuicas para TOTECO pampa tlatlanqui ica ihueyi chicahualis. Quinisahui ipan hueyi atl nopa cahuayojme ininhuaya tlen ininpan tlejcotoyaj.",
  "2": "TOTECO nechchijtoc ma nihuica ica paquilistli. Yajaya Notemaquixtijca tlen nechfuerzajmaca. Yajaya Dios noTeco tlen nijtlepanita, huan nijpaquilismacas. Yajaya nopa Dios tlen notata quihueyichijqui, huan nijhueyitlalis.",
  "3": "TOTECO ya nopa tlatehuijquetl tlen más quipiya chicahualistli. Quena, TOTECO, ya nopa itoca.",
  "4": "Quinisahui ipan hueyi atl nopa tlatehuijca carros, ininhuaya isoldados Faraón. Nopa soldados tlen más cuajcualme ipan nochi tlali Egipto, misahuijque ipan hueyi atl tlen itoca Chichiltic.",
  "5": "Huetzque hasta atzintla queja tetini. Huan nopa atl tlen huejcatla quinatzonpolihuilti.",
  "6": "¡Ay, TOTECO! Tijpiya hueyi chicahualistli, huan tiquintlamilti tocualancaitacahua.",
  "7": "Huan ica mohueyi chicahualis tiquinpolo tlen motlalijque moixtla. Tlejcoc mocualancayo queja se hueyi tlitl, huan quinpolihuilti. Inijuanti tlami tlatlaque queja sacatl.",
  "8": "Chicahuac tiquilpitzqui nopa hueyi atl, huan nopa atl motlajcoitac. Nopa hueyi atl motlalanqui huan moquetzqui oncac, queja moquetzaj ome huejcapantique tepamitl. Nopa hueyi atl tlen huejcatla motetictlali.",
  "9": "Tocualancaitacahua mohueyimatque huan quiijtojque: ‘Tiquintoquilise hasta tiquinajsitij, huan tiquinquixtilise nochi tlen quipiyaj, huan timochihuase tiricos ica tlen iniaxca. Teipa tijquixtise tomachete huan tiquintzontlamiltise ica toma.’ Queja nopa moilhuijque.",
  "10": "Pero ta, TOTECO, titlailpitzqui, huan nopa hueyi atl quintolo. Misahuijque queja tepostli ipan atl tlen huejcatla.",
  "11": "¡Ay TOTECO! Axaca seyoc Dios tlen ica huelis timitzhuicalotise. Axaca tlatzejtzeloltic queja ta. Axaca quipiya mohueyi chicahualis. Tlen ta tijchihua temajmatía. Huajca quinamiqui para timitzhueyichihuase.",
  "12": "Titenextili mochicahualis, huan quintolo nopa tlali.",
  "13": "Ica moteicnelijcayo titechyacanas tojuanti timotlacajhua tlen titechmaquixtijtoc. Ica mochicahualis titechhuicas hasta mochaj tlen tlatzejtzeloltic.",
  "14": "Nochi tlacame ipan nochi tlaltini huihuipicase quema quimatise tlen tijchijtoc. Nopa filisteos majmahuise pampa quinitzquis majmajtli.",
  "15": "Huan nopa tlayacanani tlen soldados ipan tlali Edom, niyon ax huelis tlaijiyotilanase. Nopa tlanahuatiani tlen tlali Moab huihuipicase ica majmajtli. Huan ayoc quipiyase chicahualistli inijuanti tlen mooquichmatiyayaj ipan tlali Canaán.",
  "16": "Hueyi majmajtli quinajsis. Quena, quinamiqui ma majmahuica. Tocualancaitacahua ayoc techtehuise, san majmahuise ica mohueyi chicahualis, TOTECO, huan mocahuase queja tetini. Tojuanti tlen titechcojtoc para timoaxcahua tijpanoque nopa atl ica temachili. Inijuanti ax tleno huelqui techchihuilise pampa ta titechmanahuijtoya.",
  "17": "¡Ay TOTECO! Xitechhuica para tiitztotij ipan motepe tlen tlatzejtzeloltic. Xitechyacana hasta nopa tlali campa tijtlapejpeni para tiitztose, nopona ipan mochaj tlen ta tijchijchijqui.",
  "18": "TOTECO, titlanahuatis para nochipa.”",
  "19": "Quema itlatehuijca carros Faraón huan icahuayojhua huan tlen ipan tlejcotoyaj calajque ipan hueyi atl, TOTECO quichijqui nopa hueyi atl ma quinhuica. Pero nopa israelitame quiixcotonque nopa hueyi atl ipan se ojtli huactoc.",
  "20": "Huajca nopa sihua tiocamanalojquetl María, ihuelti Aarón, quicuic se tepos tlatzilintli, huan nochi israelita sihuame quitoquilijque quitzilinijtiyahuiyayaj tepos tlatzilintli, huan huicayayaj huan mijtotiyayaj.",
  "21": "Huan María huicayaya huan quinnanquiliyaya ica ni tlajtoli: “Xihuicaca para TOTECO, pampa tlatlanqui ica ihueyi chicahualis. Quinisahui ipan hueyi atl nopa cahuayojme, huan inijuanti tlen ipan tlejcotoyaj.”",
  "22": "Huan Moisés quinyacanqui nopa israelitame huan quistejque tlen nopa Hueyi Atl Chichiltic, huan yajque ipan nopa huactoc tlali itoca Shur. Huan nejnenque para eyi tonali pero ax quipantiyayaj atl.",
  "23": "Huan quema quiajsique se ameli itoca Mara, ax huelque quiique nopa atl tlen oncayaya nopona pampa eliyaya chichic. Yeca nopa ameli quitocajtijque Mara tlen quinequi quiijtos “chichic”.",
  "24": "Huan nopa israelitame pejque cualancacamatij ica Moisés huan quiijtohuayayaj: “¿Tlaque huelis tiquise?”",
  "25": "Huajca Moisés quitlajtlani TOTECO itlapalehuil para quimatis tlaque quichihuas, huan TOTECO quinextili se cuamacuayotl. Huan Moisés quimajcajqui nopa cuahuitl ipan atl, huan nopa atl mocuepqui se cuali atl. Huajca nopona TOTECO quincamahui israelitame para quinyejyecos intla quitoquilisquíaj huan ya ni tlen quintencahuili.",
  "26": "Quinilhui: “Intla inquitlacaquilise tlen niimoTECO Dios nimechilhuía, huan inquichihuase tlen xitlahuac noixtla huan inquineltocase notlanahuatil, ax nimechtitlanilis niyon se cocolistli tlen nijtitlanqui ipan nopa egiptome pampa na niimoTECO Tlen Nimechchicahua.”",
  "27": "Huan teipa nopa israelitame ajsitoj Elim campa oncayaya majtlactli huan ome ameli huan 70 apach cuatini, huan nopona nechca atl quiquetzque ininyoyoncalhua."
}