{
  "1": "Huajca queja nopa quihualicaque nopa caxa huan quitlalijque ipan nopa yoyon cali tlen David quicualtlalilijtoya. Huan iixpa Toteco Dios, nopa israelita tlayacanani quitencajque tlacajcahualistli tlatlatili huan tlacajcahualistli para tlayoltlalili ica Toteco Dios.",
  "2": "Huan teipa quema David tlanqui quitencahua nopa tlacajcahualistli tlatlatili huan nopa tlacajcahualistli para tlayoltlalili ica Toteco, quincamahui nopa tlacame huan quinilhui: “Ma TOTECO inmechtiochihua.”",
  "3": "Teipa quimacac tlacualistli sesen tlacatl huan sesen sihuatl. Nochi israelitame quiselijque se hueyi pantzi huan se quentzi nacatl huan se torta tlen xocomecatl itlajca tlen huactoc.",
  "4": "Huan David quintlapejpeni sequin levitame para tlayacanase para quihueyitlalise TOTECO iixpa icaxa. Huan inijuanti mocajque nopona quitlascamatiliyayaj huan quihueyichihuayayaj TOTECO Dios tlen toTeco tiisraelitame. Huan quitlajtlaniyayaj para ma quintiochihua itlacajhua. Huan nica eltoc inintoca inijuanti tlen quintlapejpeni:",
  "5": "Asaf tlen elqui nopa tlayacanquetl tlen ni tlahueyichihuali huan yajaya tlatzotzonayaya ica címbalo. Huan itlapalehuijcahua eliyayaj: Zacarías tlen elqui nopa ompaca tlayacanquetl. Teipa Jeiel, Semiramot, Jehiel, Matatías, Eliab, Benaía, Obed Edom huan Jeiel. Nochi ni tlacame quitzotzonayayaj arpas huan cítaras.",
  "6": "Huan nopa totajtzitzi Benaía huan Jahaziel quisenhuiquiliyayaj tlapitzaj iixpa icaxa Toteco Dios.",
  "7": "Ipan nopa tonali David quimacac Asaf huan iteixmatcahua ni huicatl huan quinilhui ma huicaca para quitlascamatilise TOTECO. Huan quej ni huicayayaj:",
  "8": "“Xijtlascamatilica TOTECO. Xitepohuilica tlen ihueyitilis. Xiquinilhuica nochi tlacame ipan ni tlaltepactli nochi tlamantli tlen yajaya quichijtoc.",
  "9": "Xijhuicatica. Xihuicaca para inquihueyitlalise. Xitepohuilica tlen nopa huejhueyi chicahualis nescayotl tlen quichihua.",
  "10": "Xijpiyaca hueyi paquilistli pampa yajaya tlahuel tlatzejtzeloltic. Xipaquica imojuanti tlen inquitemohuaj TOTECO.",
  "11": "Xijtemoca TOTECO huan ichicahualis. Quena, nochipa xijtemoca para nelía cuali inquiixmatise.",
  "12": "Xiquilnamiquica nopa huejhueyi chicahualis nescayotl tlen tlahuel temajmati tlen yajaya quichijtoc. Huan xiquilnamiquica queja tetlajtolsencajtoc xitlahuac.",
  "13": "Iniixhuihua Israel tlen elqui itlatequipanojca TOTECO. Imojuanti tlen TOTECO inmechtlapejpenijtoc.",
  "14": "Yajaya TOTECO Dios. Yajaya toTeco tojuanti. Yajaya quipiya tlanahuatili tlen ajsi hasta campa hueli ipan ni tlaltepactli.",
  "15": "Xiquilnamiquica nopa tlajtoli tlen quichijqui. Yonque tlacame tlacajtiyase para 30 mil xihuitl, yajaya ax quiilcahuas tlen techtencahuilijtoc ipan nopa tlajtoli tlen quisencajqui tohuaya.",
  "16": "Quiilnamiquis nopa tlajtoli tlen quichijqui ihuaya Abraham, nopa tlen quitestigojquetzqui ica Isaac para quichihuilis.",
  "17": "Teipa sampa quiilhui Jacob nopa tlajtoli para ma eli queja se tlanahuatili. Quinilhui israelitame para elis se tlajtolsencahuali tlen huejcahuas para nochipa.",
  "18": "TOTECO quiijto: ‘Nimitzmacas para ma eli moaxca ni tlali Canaán. Huan tijselis huan timoaxcatis.’",
  "19": "Yajaya quiijto ni quema israelitame aya eliyayaj miyac, huan san eltoyaj queja sejcoyoc ehuani ipan Canaán.",
  "20": "Israelitame campa hueli nejnenque tlen se tlali hasta seyoc para mochantijtiyase. Quemantzi itztoyaj ipan se tlali itlanahuatilis, huan quemantzi ipan seyoc.",
  "21": "Pero TOTECO ax quincahuili para sequinoc ma quintlaijiyohuiltica itlacajhua. Huan pampa quinicneliyaya itlacajhua, quintemajmati tlanahuatiani para ma quintlepanitaca.",
  "22": "Quinilhui: ‘Amo xiquincuatotonica notlacajhua tlen niquintlapejpenijtoc, niyon ax tlen hueli xiquinchihuilica notiocamanalojcahua.’",
  "23": "Nochi intlacame tlen initztoque ipan ni tlaltepactli, xihuicaca para TOTECO. Mojmostla xiteilhuica para yajaya TOTECO temaquixtía.",
  "24": "Xiteilhuica ihueyitilis ipan nochi tlaltini. Huan xiquinpohuilica nochi tlacame nopa huejhueyi tlamantli tlen yajaya quichihua.",
  "25": "Pampa TOTECO nelía hueyi huan quinamiqui tijhueyichihuase miyac. Monequi san ya tijhueyitlepanitase tlen nochi sequinoc tiotzitzi.",
  "26": "Nochi sequinoc tlacame quinhueyichihuaj tiotzitzi huan teteyome tlen ax nelía Dios. Pero TOTECO quichijchijqui elhuicactli.",
  "27": "Campa yajaya itztoc onca tlatlepanitacayotl huan tequihuejcayotl. Nopona monextía chicahualistli huan hueyi paquilistli.",
  "28": "Nochi intlacame tlen initztoque ipan nochi tlaltini, xiquixmatica ajqueya TOTECO. Ximomacaca cuenta para yajaya quipiya tlahuel miyac ihueyitilis huan miyac ichicahualis.",
  "29": "Xijmacaca TOTECO nopa tlatlepanitacayotl tlen quinamiqui quiselis. Xijhualicaca ofrendas huan xihualaca xijhueyichihuaquij. Ximotlancuaquetzaca iixpa TOTECO pampa yajaya tlatzejtzeloltic huan nopa tlatlanextli campa itztoc tlahuel onpano yejyectzi.",
  "30": "Nochi tlacame ipan nochi tlaltepactli ma huihuipicaca iixpa. TOTECO quicualtlali ni tlaltepactli temachtli para ma ax mojmolini.",
  "31": "Nochi tlacame ipan elhuicactli huan tlaltepactli, xipaquica miyac. Xiquinilhuica nochi tlacame ipan nochi tlaltini para TOTECO tlanahuatía.",
  "32": "Ma sasahuaca chicahuac nopa hueyi atl huan ma tzajtzica nochi tlen ipan itztoque. Ma paquica nochi xinachtli tlen quitoctoque ipan mili. Ma ixhua sese ica paquilistli.",
  "33": "Nochi cuatini tlen mopantíaj ipan cuatitlamitl, ma sasahuacaca ica paquilistli para quihuicatise TOTECO. Pampa yajaya hualas para quintlajtolsencahuas nochi tlacame tlen itztoque ipan ni tlaltepactli.",
  "34": "Xijtlascamatilica TOTECO pampa yajaya nelía cuali. Yajaya techtlasojtlas para nochipa.",
  "35": "Xiquilhuica: ‘Xitechmaquixti, Toteco Dios, pampa ta titotemaquixtijca. Xitechsejcotili tlen nochi sequinoc tlaltini huan xinechhualica hasta totlal ica miyac cuali. Huan timitztlascamatilise, ta tlen titlatzejtzeloltic, huan ica miyac paquili timitzpaquilismacase.’",
  "36": "Ma tijhueyichihuaca TOTECO Dios, yajaya tlen toTeco tiisraelitame. Yajaya nochipa itztoya huan para nochipa itztos.” Huan nochi nopa tlacame quiijtojque: “¡Queja nopa ma eli!” Huan quipaquilismacaque TOTECO.",
  "37": "Huan David quintequimacac Asaf huan ihuampoyohua tlen nojquiya itztoyaj levitame para ma motequihuica mojmostla iixpa icaxa TOTECO ica sesen tlamantli tequitl tlen monequi quichihuase ipan nopa tonali.",
  "38": "Tlen nopona mocajque para tequitise queja tlamocuitlahuiani ipan puerta elqui: Obed Edom tlen elqui icone Jedutún, Hosa huan 78 ininteixmatcahua.",
  "39": "Huan David quintequimacac Sadoc ihuaya iteixmatcahua tlen nojquiya eliyayaj totajtzitzi para ma tequitica ipan nopa seyoc yoyon tiopamitl tlen TOTECO tlen eltoya huejcapa ipan se tepetl nechca altepetl Gabaón.",
  "40": "Mojmostla ica ijnaloc huan tiotlac quitencahuiliyayaj TOTECO tlacajcahualistli tlatlatili ipan se tlaixpamitl nopona tlen quicualtlalijtoque para ya nopa. Huan quineltocayayaj nochi tlen ijcuilijtoc ipan nopa tlanahuatili tlen TOTECO quinmacatoya israelitame ica quejatza monequi temaca tlacajcahualistli.",
  "41": "Nojquiya David quintequimacac Hemán huan Jedutún huan sequinoc tlen quintlapejpenijtoya para ma huicaca ajachica iixpa TOTECO: “Ma tijtlascamatilica Toteco pampa yajaya tetlasojtlas para nochipa.”",
  "42": "Huan Hemán huan Jedutún tlatzotzonayayaj ipan tlapitzali, címbalos huan sequinoc tlatzotzonali para quinpalehuise inijuanti tlen huicayayaj para Toteco Dios. Huan iconehua Jedutún quintequimacaque ma tlamocuitlahuica ipan puertas.",
  "43": "Huan tlanqui nopa tonali tlen ilhuitl quema quihualicaque nopa caxa. Yeca nochi nopa tlacame mocuepque ininchajchaj huan David mocuepqui ichaj huan quintiochijqui ifamilia."
}