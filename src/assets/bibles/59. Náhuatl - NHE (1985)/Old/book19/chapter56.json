{
  "1": "NoTeco Dios, xinechtlasojtla, pampa nocualancaitacahua semilhuitl nechtepotztocatinemij. Nochi se tonal nechtlaijiyohuiltíaj.",
  "2": "Nochi se tonal nechcuatetzopaj huan noca paquij. Tlahuel miyac itztoque tlen quinequij nechtlamiltise.",
  "3": "Pero quema nijmati nimajmahui, na nimotemachía ipan ta.",
  "4": "Nijhueyichihua Toteco Dios huan nimotemachía ipan ya para nechmanahuis queja nechtlajtolcahuilijtoc quichihuas ipan itlajtol. Huajca pampa nimotemachía ipan ya, ¿tlachque huelis nechchihuilis se tlacatl?",
  "5": "Ajachica quipatlaj notlajtol huan san moilhuíaj quejatza huelis nechchihuilise tlen ax cuali.",
  "6": "Mosentilíaj huan quisencahuaj tlachque nechchihuilise. Teipa motlatíaj ojteno huan nechchiyaj ma nipano para nechmictise.",
  "7": "Toteco Dios, xijtlachili nochi inintlaixpanolhua huan xiquintlatzacuilti. Ica mohueyi cualancayo, xiquinmajcahua hasta tlalchi.",
  "8": "Ta tinechitztoc quesqui hueltas nimochololtijtoc huan nimochoquilijtoc. Nochi noixayo tijsentilijtoc huan ticajcoctoc ipan se frasco. Huan ipan molibro tiquijcuilojtoc quesqui imiyaca.",
  "9": "NoTeco Dios, quema nimitztzajtzilía para xinechpalehui, nochi nocualancaitacahua nimantzi cholohuaj. Queja nopa eli pampa cuali nijmati para ta tiitztoc nohuaya para tinechpalehuis.",
  "10": "Na nimotemachía ipan Toteco Dios. Quena, nimopaquilismacas ipan TOTECO itlajtol, ipampa nochi tlen nechtlajtolcahuilijtoc nechchihuilis.",
  "11": "Quena, nimotemachía ipan Toteco Dios huan ax nimajmahui. ¿Tlachque huelis nechchihuilis se tlacatl?",
  "12": "NoTeco Dios, nochi tlen nimitztlajtolcahuilijtoc, nijtlamichihuas. Nimitztlascamatilis ica tiohuicatl pampa tinechpalehuijtoc miyac.",
  "13": "Ta, Toteco Dios, tinechmanahuijtoc para ax nimiquis, huan ax tinechcahuilijtoc ma nihuetzi ipan tlamantli tlen ax cuali. Yeca ama noja hueli ninentinemis moixpa nica ipan ni tlaltepactli ica tlacame tlen itztoque."
}