{
  "1": "Toteco Dios itztoc ipan se hueyi tlasentilistli nepa elhuicac. Huan nopano tlayolmelahua quejatza quintlatzacuiltis nopa jueces huan quinilhuía:",
  "2": "“¿Hasta quema tlamis intlacajcayahuaj quema intetlajtolsencahuaj? ¿Hasta quema tlamis inquinchicoicnelise ax cuajcualme tlen fiero quichihuaj?",
  "3": "Xiquintenpalehuica tlen aya quipiyaj tetili huan tlen icnotzitzi. Xiquintlajtolsencahuaca tlen tlaijiyohuíaj huan tlen ax tleno quipiyaj.",
  "4": "Xiquinmaquixtica tlen ayoc quipiyaj fuerza huan quinpolohua tlen ica panose. Quena, xiquinmanahuica ininmaco nopa tlacame tlen axaca quitlepanitaj.",
  "5": "Imojuanti tlen inquintlaijiyohuiltíaj ax tleno inquimatij huan ax tleno inquimachilíaj. Innemij ipan tzintlayohuilotl huan nochi itzinpehualtil tlaltepactli huihuipica.",
  "6": "Quena, na nimechtocaxtijtoc ‘indioses’ huan ‘innoconehua niDios Tlen Más Hueyi’,",
  "7": "pero quema hualas miquistli, nimantzi inmiquise pampa imojuanti san intlacame. Imopantis queja ipanti tlen hueli tlacatl tlen quipiya tequihuejcayotl, pampa nochi miquise.” Queja nopa quiijto Toteco.",
  "8": "¡Toteco Dios, ximotlalana huan xijtlajtolsencahua ni tlaltepactli, pampa nochi moaxca! Nochi tlaltini huan tlanahuatiani eltoque momaco."
}