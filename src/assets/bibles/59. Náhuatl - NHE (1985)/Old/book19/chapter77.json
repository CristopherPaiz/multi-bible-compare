{
  "1": "Chicahuac nijtzajtzilía Toteco Dios para ma nechpalehui. Quena, nijnojnotza pampa nijnequi ma nechtlacaquilis.",
  "2": "Quema nechajsic miyac tlaijiyohuilistli nimantzi nijtemo noTeco. Seyohual nimomatlalantoya huan nimomaijtohuayaya, huan ax nijcahuili niyon se tlalochtli. Ax nipaquis hasta yajaya monextis huan nechcaquis.",
  "3": "Nimoyolilhuía tlen Toteco Dios huan niyolpitzahuía huan nichoca. Nimocuesohua pampa tlami nochicahualis, yeca tlahuel nijnequi ma nechpalehui.",
  "4": "Toteco, ta ax tinechcahuili ma nicochis. Ax tinechcahuilía nimomaijtos pampa tlahuel hueyi ni nocuesol.",
  "5": "Ajachica nimoyolilhuía tlen nopa yejyectzi tonali huan nopa xihuitl tlen panoque huejcajquiya.",
  "6": "Niquilnamiqui nopa miyac yohuali quema nihuicayaya ica paquilistli. Quena, nimotlajtlachilía huan niquita para ama nochi tlamantli tlahuel mopatlatoc.",
  "7": "¿Huelis Toteco nechtlahuelcajtoc para nochipa? ¿Huelis ayoc quema nechpalehuis?",
  "8": "¿Huelis ya tlanqui iteicnelilis ica na? ¿Huelis ya tlanqui tlen achtohuiya nechtlajtolcahuili nechmacas?",
  "9": "¿Huelis Toteco Dios ya quiilcajqui para monequi nechchihuilis tlen cuali na tlen niitztoc ipan cuesoli? ¿Huelis tlahuel cualantoc huan yeca ayoc quinequi nechtlasojtlas?",
  "10": "Huan ipan nohueyi cuesol nimoilhui: “Toteco Tlen Más Hueyi mopatlatoc. Achtohui niitztoya inejmatl huan nechtiochihuayaya miyac, pero ama nechcocolía.",
  "11": "Más cuali niquilnamiquis nochi nopa huejhueyi tiochicahualnescayotl tlen TOTECO nechchihuili huejcajquiya.”",
  "12": "Quena, mojmostla nimoilhuis tlen nopa huejhueyi tlamantli para nochipa. Ax hueli nijcahuas nimoyolilhuis tlen yajaya quichijtoc.",
  "13": "¡NoTeco Dios, nelía tlatzejtzeloltic nochi moojhui! Axaca seyoc dios tlen más quipiya chicahualistli que ta, titoTeco.",
  "14": "¡Ta tiDios tlen tijchihua huejhueyi chicahualnescayotl huan miyac tlamantli tlen tlacame quisentlachilíaj! Huan hasta ama quejipa tijnextía mohueyi chicahualis.",
  "15": "Ica mohueyi chicahualis titechmanahui, timotlacajhua tlen tiiconehua Jacob huan José.",
  "16": "Toteco Dios, nopa hueyi atl tlen itoca Chichiltic momajmati quema mitzitac. Huan huihuipicac hasta tlatzintla campa más huejcatla.",
  "17": "Nopa mixtli quichijqui ma tlaahuetzi chicahuac. Huan tlatomonqui nepa elhuicac. Huan nojquiya tlapetlanqui tlen se lado hasta seyoc.",
  "18": "Caquistic tlatomonilotl ipan nopa hueyi ajcomalacatl. Huan nopa tlapetlancayotl quitlahuili nochi tlaltepactli, huan ni tlaltepactli huihuipicac.",
  "19": "Tijchijqui se ojtli quema tiquixcotonqui nopa hueyi atl, pero axaca quipanti campa tijquetztiyajqui moicxihua.",
  "20": "Huan ipan ni ojtli tiquinyacanqui motlacajhua queja eltosquíaj pilborregojtzitzi ininmaco Moisés huan Aarón."
}