{
  "1": "Nelía huihuitic nopa tlacatl tlen moilhuía axaca Dios. Nochi tlen queja nopa quiijtohuaj mocuapolojtoque huan ax cuajcualme. Nochi inijuanti monenpolojtoque huan ayoc quichihuaj tlen cuali.",
  "2": "TOTECO hualtlachixtoc tlen elhuicac para quiitas intla huelis quipantis se tlacatl tlen nelía tlalnamiqui, se tlen quitemohua huan quichihuasnequi ipaquilis.",
  "3": "Pero axaca. Nochi tlacame mocuapolojtoque ipan se ojtli tlen ax cuali. Nochi monenpolojtoque. Axaca quichihua tlen cuali. ¡Niyon se!",
  "4": "Nopa tlajtlacolchijca tlacame ax quema tlamachilise, pampa ax quema quiilnamiquij TOTECO. San quintzontlamiltíaj notlacajhua queja se tlacatl quitlamicua se pantzi.",
  "5": "Pero teipa nochi nopa tlajtlacolchijca tlacame huihuipicase ica majmajtli, pampa Toteco Dios ax itztoc ininhuaya. San itztoc ininhuaya tlen itztoque xitlahuaque iixpa.",
  "6": "TOTECO quinmanahuía teicneltzitzi pampa motemachíaj ipan ya quema tlajtlacolchijca tlacame quintlaijiyohuiltíaj.",
  "7": "Tojuanti tinelpaquisquíaj intla ya ajsisquía nopa tonali, quema Totemaquixtijca hualas tlen tepetl Sion para quinmaquixtis israelitame. Ma huala nopa tonali quema TOTECO quinhualicas itlacajhua tlen campa hueli inincualancaitacahua quinhuicatoque para tlatequipanose. Ipan nopa tonali mopaquilismacase nochi israelitame. Quena, inijuanti tlen iteipa ixhuihua Jacob tlahuel paquise."
}