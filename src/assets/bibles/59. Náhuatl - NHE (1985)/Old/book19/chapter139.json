{
  "1": "TOTECO, ta tinechyoltlachilijtoc huan tijmati nochi tlen na.",
  "2": "Ta cuali tijmati intla nimosehuía o nimoquetza. Huan quema niitztoc huejca, ta tijmati tlachque nijpixtoc ipan notlalnamiquilis.",
  "3": "Ta tinechnextilía nopa ojtli tlen monequi nijtoquilis, huan tinechilhuía canque nicalaquis huan canque nimosiyajcahuas. Sesen tlalochtli ta tijmati canque niitztoc.",
  "4": "Ta TOTECO, tijmati tlachque niquijtos hasta quema aya nicamati.",
  "5": "Ta tinechyahualojtoc pampa tiya ica noixtla huan ica noica, huan nopani tijtlalía moma para tinechtiochihuas.",
  "6": "Nochi ni tlamantli tlen ta tijmati nelía yejyectzi, huan ohui para nijneltocas.",
  "7": "Ax cana hueli nimotlatis tlen moTonaltzi. Ax cana huelis nimotlatis huan ax tiitztos nopano.",
  "8": "Intla nitlejcos hasta elhuicac para nimotlatis, ta nopano tiitztoc. Huan intla niyasquía ipan nopa hueyi tlacoyoctli campa itztoque mijcatzitzi, ta nepa tiitztoc.",
  "9": "Intla nijpiyasquía noeltlapal huan nipatlanisquía, huan niquixcotonasquía nopa hueyi atl,",
  "10": "hasta nepa tinechyacanasquía ica mohueyi chicahualis.",
  "11": "Intla nijchihuasquía campeca para nimotlatis ipan tzintlayohuilotl, nopa tzintlayohuilotl mocuepasquía tlahuili yahualtic tlen na, pampa ta tiitztos nopano.",
  "12": "Pampa niyon nopa tzintlayohuilotl ax hueli nechtlatis moixtla, Toteco. Pampa para ta nopa yohuali tlahuía queja elisquía tonaya. Nopa tzintlayohuilotl huan tlahuili ta tiquita san se.",
  "13": "Ta tijsencajqui sesen tlamantli tlen onca iijtic notlacayo. Huan tijmotzquilti sesen tlamantli tlen nijpiya, quema niitztoya iijtico nonana.",
  "14": "Nimitztlascamati pampa nochi tinechsencajqui ma nieli se tlamantli tlen nelía cuajcualtzi. Quena, nopa tequitl tlen tijchijqui quema tinechsencajqui onpano yejyectzi. San nijsentlachilía para nimoilhuis nochi tlen tijchijtoc ipan notlacayo.",
  "15": "Ta tijtlachiliyaya quema na nipejqui nimoscaltía nopano ipan iijtico nonana, nel nimotlatijtoya tlen nochi sequinoc. Quema axaca más quitlachiliyaya, ta tinechchijchijqui ica mohueyi yajatil, queja se tlen cuali quimati tlaxinepalohua.",
  "16": "Ta tinechitac quema aya nitlacatiyaya. Huan quema aya nitlaijiyotilanayaya, tiquixtlali quesqui tonali niitztosquía. Huan sesen tonal tlen niitztosquía huan tlachque nopantis, ta tiquijcuilo ipan molibro.",
  "17": "Toteco Dios, nelía yejyectzi quema nimomaca cuenta para ta tijsenhuiquilía timoyolilhuía tlen na.",
  "18": "Hasta ax hueli nijpohua quesqui huelta timoyolilhuía tlen na ipan se tonali. Huan ica ijnaloc quema niisa, ta noja timoyolilhuijtoc tlen na.",
  "19": "Toteco Dios, nelía elisquía cuali intla tiquintzontlamiltisquía nochi tlacame tlen ax mitztlepanitaj. Xijchihua ma nechtlalcahuica nopa temictiani,",
  "20": "pampa inijuanti mitztlaijilhuíaj, huan san quiahuilmatij motoca.",
  "21": "TOTECO, ¿ax tiquita para quinamiqui ma niquincocoli inijuanti tlen mitzcocolíaj? ¿Ax quinamiqui nicualanis ica mocualancaitacahua?",
  "22": "Quena, tlahuel niquincocolía, pampa niquinita queja nojquiya elisquíaj nocualancaitacahua na.",
  "23": "NoTeco Dios, xijtlachili noyolo huan xiquita nochi tlen eltoc nopano. Huan xijyejyeco notlalnamiquilis para tiquitas intla xitlahuac tlen nimoilhuía.",
  "24": "Xinechnextili intla onca ipan notlalnamiquilis se tlalnamiquistli tlen ax mitzpactía, huan xinechyacantiya ipan nopa ojtli tlen tehuica campa onca yolistli para nochipa."
}