{
  "1": "¡Nochi tlaltepactli ma paqui pampa TOTECO tlanahuatía! Huan nochi nopa pilaltepetzitzi tlen mopantíaj tlatlajco hueyi atl, xiquinilhuica nojquiya ma paquica.",
  "2": "Mixtli huan tzintlayohuilotl quiyahualojtoc Toteco. Huan itlanahuatilis pejtoc ipan tlen melahuac huan tlen xitlahuac.",
  "3": "Iixpa tlayacanti se tlitl tlen quintzontlamiltía icualancaitacahua.",
  "4": "Nopa tlapetlanilotl tlen yajaya quititlani quitlahuilía nochi tlaltepactli. Huan ni tlaltepactli huihuipica quema quiita.",
  "5": "Nochi tepetini atiyaj queja cera iixtla TOTECO tlen iaxca nochi tlaltepactli.",
  "6": "Elhuicactli tlayolmelahua para Toteco xitlahuac tetlajtolsencahua. Huan nochi tlaltepactli quiita ihueyitilis.",
  "7": "Ma mopinahuaca nochi tlen quinhueyichihuaj teteyome, huan nochi tlen mohueyimatij ica inintlaixcopincayohua tlen ax tleno ininpati. Nochi sequinoc imojuanti tlen tlacame inmechtocaxtíaj “intiotzitzi” ximotlancuaquetzaca iixtla Toteco.",
  "8": "TOTECO, nopa altepetl Jerusalén huan nochi altepetini ipan tlali Judá quipiyaj paquilistli ica motlamachtil.",
  "9": "Pampa ta, tiTOTECO, tijnahuatía nochi tlaltepactli, huan más tihueyi que nochi sequinoc tlen quintocaxtíaj tiotzitzi.",
  "10": "TOTECO quinicnelía nochi tlen quicocolíaj tlen ax cuali. Quinmocuitlahuía itlacajhua huan quinchololtía ininmaco tlaixpanoca tlacame.",
  "11": "Tlen xitlahuac ininyolis nemi ipan itlahuil Toteco, huan tlen cuali ininyolo quipantíaj paquilistli.",
  "12": "Xipaquica ipan TOTECO nochi imojuanti tlen initztoque xitlahuac iixtla. Xijhueyichihuaca huan nochipa xiquilnamictoca para Toteco yajaya senquistoc tlatzejtzeloltic."
}