{
  "1": "¡NoTeco Dios, xinechmanahui ininmaco nocualancaitacahua! ¡Xinechmocuitlahui tlen inijuanti tlen hualajtoque para nechtzontlamiltise!",
  "2": "¡Xinechmanahui ininmaco tlajtlacolchijca tlacame, inijuanti tlen temictíaj!",
  "3": "Nechpijpiyaj para quiitase quejatza nechmictise. Tlacame tlen quipiyaj chicahualistli nechchixtoque yahualtic. Pero ax pampa niquinchihuilijtoc se tlamantli tlen ax cuali o pampa niquinixpanotoc.",
  "4": "¡Axtle! Ax tleno tlen fiero niquinchihuilijtoc, pero inijuanti mocualtlalíaj para nechmictise. ¡TOTECO, xiisa! ¡Xihuala xinechpalehuiqui!",
  "5": "TOTECO, Ta Tlen Tiquinyacana Moelhuicac Ejcahua Ma Tlatlanitij, ta tlen titoDios tiisraelitame, ximotlalana huan xiquintlatzacuilti nopa tlaltini tlen ax mitztlepanitaj. Amo xiquintlapojpolhui nopa tlacame tlen mosisiníaj huan nimantzi tlaixpanoj.",
  "6": "Mojmostla ica tlapoyahui hualahuij para quitlachilise quejatza huelis techtlanise. Tzajtzitinemij queja chichime tlen quiyahualojtinemij ni altepetl.",
  "7": "Nijcaqui camatij fiero hasta camaposonij, huan mitztelchihuaj Toteco, pampa inijuanti quiijtohuaj: “Axaca techcaqui.”",
  "8": "Pero ta TOTECO, san xiquinhuetzquili, huan xiquinpinahualti ni tlacame tlen sequinoc tlaltini.",
  "9": "NoTeco Dios, pampa nocualancaitacahua quipiyaj chicahualistli, ipan ta nimotemachis, pampa ta tlen tinechmanahuía.",
  "10": "NoTeco Dios, ta nochipa tinechicnelijtoc miyac, yeca nijmati para temachtli tinechyacantiyas. Tijchihuas ma niquitas tlen tlahuel nijnectoc ma ininpanti nocualancaitacahua.",
  "11": "NoTeco, ta tlen tinechmanahuía, amo xiquinmicti nimantzi ni nocualancaitacahua, pampa huelis ni notlacajhua nimantzi quiilcahuase tlen ininpantis nopa mosisinijca tlacame. Más cuali san xiquinsemana ica mohueyi chicahualis huan xiquinechcapantlali.",
  "12": "Quena, xiquintlatzacuilti pampa nochi inijuanti tlahuel istlacatij, mohueyimatij huan tlatelchihuaj.",
  "13": "Xiquintzontlamilti ica mohueyi cualancayo, huan xiquintlamiixpolihuilti. Huan queja nopa nochi tlacame quimatise para ta, Toteco Dios, titlanahuatía ipan tlali Israel, huan ipan nochi tlaltepactli.",
  "14": "Nocualancaitacahua mocuepaj ica tiotlac huan tzajtzij queja chichime, huan quiyahualojtinemij ni altepetl.",
  "15": "Nentinemij campa hueli para quitemojtinemise inintlacualis. Huan quema ax ixhuise, tzajtzij seyohual queja chichime.",
  "16": "Pero na sesen ijnaloc nihuicas ica nopa chicahualistli tlen tinechmaca. Huan nimitzhueyimatis pampa tinechtlasojtla miyac. San ta tinechmanahuía huan san ipan ta nimotemachía, quema huala tlaohuijcayotl.",
  "17": "Toteco Dios, momaco ta niitztoc temachtli, yeca nimitzhueyimatis huan nihuicas para ta, pampa san ta tinechmocuitlahuía huan tinechicnelía."
}