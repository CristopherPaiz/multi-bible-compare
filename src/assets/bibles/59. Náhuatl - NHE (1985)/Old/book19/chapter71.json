{
  "1": "¡TOTECO, na san ipan ta nimotemachijtoc! ¡Amo quema xinechpinahualti!",
  "2": "¡Xinechmanahui tlen nocualancaitacahua, pampa ta tixitlahuac! ¡Xinechmalacani ininmaco! Ximopacho quentzi para tinechtlacaquilis huan xinechmaquixti.",
  "3": "Nochipa san nimotlatijtoc huan nimotemachijtoc ipan ta para ax nechajsise nocualancaitacahua. Nijmati para ta titlanahuatijtoc ma nechmaquixtica pampa san ipan ta huelis nimomanahuis.",
  "4": "NoTeco Dios, xinechmanahui ininmaco ni mosisinijca tlacame huan temictiani.",
  "5": "TOTECO, ta tlen titoTeco, san ipan ta nimotlatzquilijtoc, huan san ipan ta nimotemachijtoc hasta tlen quema niconetzi. Huan queja nopa nitelpocatixqui.",
  "6": "Ta nochipa tiitztoc nohuaya hasta quema noja niitztoya iijtico nonana. Quena, tlen iijtico nonana ta tinechquixti huan nochipa tinechpalehuijtoc. ¡Yeca tlahuel nijnequi nimitzpaquilismacas para nochipa!",
  "7": "Miyac san nechsentlachilíaj pampa quiitaj quejatza tinechmocuitlahuía.",
  "8": "Semilhuitl nimitzpaquilismacas huan nimitzhueyimatis ipampa nochi tlen tinechchihuilijtoc.",
  "9": "Amo xinechtlahuelcahua ama quema ya nihuehuentzi huan ayoc nijpiya fuerza.",
  "10": "Pampa nocualancaitacahua nechijilnamiquij, huan san sejco mosentilijque ininhuaya sequinoc tlen quinequij nechmictise.",
  "11": "Huan quiijtohuaj: “¡Ma tijtepotztocaca para tiquitzquise pampa iDios ya quitlahuelcajtoc, huan axaca huelis quimanahuis!”",
  "12": "¡Toteco Dios, amo ximohuejcatlali tlen na! ¡NoTeco, xihuala nimantzi xinechpalehuiqui!",
  "13": "Xiquinpinahualti huan xiquintzontlamilti nopa nocualancaitacahua tlen quinequij nechchihuilise tlen fiero. Quena, ma ayoc quimatica tlachque quichihuase.",
  "14": "Pero na más nimotemachis mopan ta para tinechpalehuis. Huan noja más nimitzpaquilismacas.",
  "15": "Nochi tlacame niquinilhuis para san ta ticuali huan niquinpohuilis quejatza tinechmanahuijtoc, huan tinechmocuitlahuijtoc mojmostla. Ax hueli nijpohuas quesqui huelta tinechmanahuijtoc ica tlen ax cuali pampa tlahuel miyac.",
  "16": "Nochi tonali ninejnemi ica nopa chicahualistli tlen tinechmaca, TOTECO, ta tlen tinoDios. Huan nochi tlacame niquinilhuía para san ta tixitlahuac huan ticuali.",
  "17": "¡Toteco Dios, ta tinechpalehuijtoc hasta quema noja nieliyaya niconetzi! Hasta ama noja niquinpohuilijtinemi sequinoc tlen nopa huejhueyi tlamantli tlen tijchijtoc.",
  "18": "¡Toteco Dios, ama quema ya nihuehuentzi huan nicuaichyojqui, amo xinechtlahuelcahua! Noja xinechmaca yolistli para niquinpohuilis tlen mohueyi chicahualis ni tlacame tlen itztoque ama huan tlen teipa tlacatise.",
  "19": "Toteco Dios, mochicahualis huan tlen xitlahuac tijchihua onajsi hasta elhuicac. Ta tijchijtoc huejhueyi tlamantli. Ax onca seyoc Dios queja ta.",
  "20": "Ta tinechcahuilijtoc ma nijpano huejhueyi tlaohuijcayotl huan cuesoli. Pero nijmati para teipa, sampa tinechtlalanas tlen campa nopa tlacoyoctli, huan tijchihuas ma nimoyolcui. Huan sampa nijpiyas yolistli.",
  "21": "Huan huajca achi más tinechhueyitlalis huan sampa tinechyoltlalis.",
  "22": "Huan na nimitzpaquilismacas ica tlatzotzonali tlen arpa huan guitarra. NoTeco Dios, nihuicas tiohuicatl tlen tepohuilía para tijchihua nochi tlen tiquijtohua. Ta titoTeco tiisraelitame huan titlatzejtzeloltic huan nelía titemachtli.",
  "23": "Ica paquilistli nitzajtzis huan nihuicas para niteilhuis quejatza tinechmaquixtijtoc.",
  "24": "Semilhuitl nitepohuilis para ta tijchihua tlen xitlahuac, pampa nochi tlen quinequiyayaj nechmictise tiquinpinahualti huan tiquinechcapantlali."
}