{
  "1": "¡Ta, tinoTeco Dios tlen tinechicnelía, nimitztlajtlanía xijpiya hueyi moyolo ica na! ¡Xinechtlasojtla ta tlen tijpiya miyac moteicnelilis huan xinechtlapojpolhui nochi notlaixpanolhua!",
  "2": "¡Xinechpajpaca huan xinechquixtili ni notlajtlacol para sampa nielis nitlapajpactic!",
  "3": "Pampa ya nimomacatoc cuenta para nelía nitlajtlacolchijtoc moixpa. Huan san ya nopa nimosenilhuijtoc nochipa.",
  "4": "San ica ta nitlajtlacolchijtoc. Quena, san ica ta nijchijtoc ni hueyi tlajtlacoli tlen ta ax tijnequi tiquitas. Ta tiquitac nochi tlen nijchijqui huan xitlahuac tinechtlajtolsencajtoc.",
  "5": "Pero na ipa nitlajtlacolchijquetl hasta quema nitlacatqui. Quena, ipa nitlajtlacolchijca tlacatl hasta quema pejqui nimoscaltía iijtico nonana.",
  "6": "Ta tijnequi se tlacatl ma mitztlepanita ipan iyolo; tijnequi ma tijchihuaca san tlen melahuac. Xinechchihuili na ma nijmati motlalnamiquilis hasta campa más huejcatla ipan noyolo.",
  "7": "Xiquijtzelo nopani nopa estli tlen tetlapajpacchihua, huan queja nopa nimocahuas nitlapajpactic. Quena, xinechpajpaca, huan nimocahuas onpano nichipahuac moixpa.",
  "8": "Huan teipa quema ya tinechtlatzacuiltijtos, xijchihuas para sampa ma niyolpaqui. Huan elis queja sampa moyancuilise noomiyohua tlen tijtlatixchijtoc.",
  "9": "Amo xijsenhuiquili xijtlachilijto notlajtlacolhua. Xiquixpolo tlen moixpa nochi tlen ax cuali nijchijtoc.",
  "10": "NoTeco Dios, xijchihua para noyolo ma eli yancuic huan tlapajpactic. Xijchihua para ma nimoyolilhuis san ipan tlamantli tlen cuali, huan para ma nijnequis nijchihuas san tlen xitlahuac.",
  "11": "Amo xinechiyocacahua tlen ta moixpa, niyon amo xinechquixtili moTonaltzi tlen tlatzejtzeloltic.",
  "12": "Xijchihua para sampa ma nijmati nopa paquilistli tlen nijpixqui pampa ta tinechmaquixti. Ica moTonaltzi xinechchihuili para nochipa ma nijnequis nimitztlepanitas.",
  "13": "Huan huajca niquinnextilis moojhui sequinoc tlajtlacolchihuani tlen tlaixpanotoque queja na. Huan tlajtlacolchihuani moyolcuepase huan hualase campa ta.",
  "14": "Toteco Dios, ta tlen tinechmaquixtía, xinechmanahui tlen ni tlaeticayotl tlen nijpiya pampa nitemicti. Huan huajca nihuicas tiohuicatl para niteyolmelahuas para ta tijchihua tlen senquistoc xitlahuac.",
  "15": "Toteco, xijchihua para sampa ma nihuica, huan nitepohuilis nochi tlen tinechchihuilijtoc huan na nimitzpaquilismacas.",
  "16": "Pampa ta ax tijnequi ma nimitzmaca tlacajcahualistli para tinechtlapojpolhuis. Intla queja nopa elisquía, huajca ica paquilistli nijchihuasquía. Pero ax mitzpactía ma niquintlali tlapiyalime ipan tlaixpamitl para niquintlatis moixpa, queja se tlacajcahualistli tlatlatili.",
  "17": "Ta tijnequi ma nimoyolcoco, huan ma nimocueso ica nochi tlen ax cuali nijchijtoc, huan ma nimoyolcuepa. Quena, nopa tlacatl tlen moechcapantlalía huan moyolcuepa, ta tinoTeco Dios, temachtli tijtlacaquilía huan ax tijhuejcamajcahua.",
  "18": "Huan, Toteco, amo xijtlatzacuilti altepetl Sion ipampa notlajtlacolhua. Ta xiquinpalehui motlacajhua huan xijmocuitlahui moaltepe Jerusalén.",
  "19": "Huan quema noyolo ya eltos xitlahuac moixpa, tipaquis ica tlen cuali nijchihuas. Huan tijselis nochi tlacajcahualistli quema niquinhuicas torojme para niquinmictis, huan nimitzmacas ipan motlaixpa."
}