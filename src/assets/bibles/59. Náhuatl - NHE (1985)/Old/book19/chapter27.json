{
  "1": "TOTECO nechtlahuilía huan nechmaquixtía. ¿Ajqueya ma niquimacasis? TOTECO yajaya nochicahualis, huan na niitztoc imaco. Axaca niquimacasis.",
  "2": "Quema ax cuajcualme quinequise nechtehuise huan quinequise nechmictise, motepotlamise huan huetzise.",
  "3": "Yonque nochi isoldados se hueyi tlali motlalanase noixtla, ax niyolmajmahuis. Yonque nechtehuise, na nimotemachijtos ipan TOTECO pampa yajaya itztoc nohuaya.",
  "4": "San se tlamantli nijtlajtlanijtoc TOTECO. San se tlamantli nijnequi. Nijnequi niitztos ipan ichaj TOTECO nochi tonali. Nijnequi nijhueyichihuas nepa huan nimopaquilismacas ica nochi ihueyitilis huan itlatlanex. Quena, ipan ichaj nijtemos tlen ya ipaquilis.",
  "5": "Quema ajsis tonali tlen ax cuali, TOTECO nechmocuitlahuis. Nechtlatis ipan itiopancal campa más tlatzejtzeloltic, huan teipa nechquetzas ipan se hueyi tetl para nechhueyitlalis.",
  "6": "Quena, nechhueyitlalis iniixtla nocualancaitacahua. Yeca na nijtencahuas tlacajcahualistli ipan itiopacal, huan nitzajtzis ica paquilistli. Nihuicas huan nitlatzotzonas para nijpaquilismacas TOTECO.",
  "7": "TOTECO, xinechtlacaquili pampa nimitznojnotza. Xijpiya hueyi moyolo noca na, huan xinechnanquili.",
  "8": "TOTECO, quema tinechilhuía: “Xinechcamahuiqui”, na nimitznanquilía: “Nimitzcamahuiti”.",
  "9": "¡Amo xinechnenetlatili! ¡Amo xinechhuejcamajcahua pampa ticualantoc nohuaya! San ta tlen tinechpalehuía, noTeco Dios, ta tlen tinotemaquixtijca. Amo xinechiyocacahua, niyon amo xinechcajtehua noselti.",
  "10": "Yonque notata huan nonana nechtlahuelcahuase, TOTECO, ta nochipa tinechmocuitlahuis.",
  "11": "TOTECO, xinechnextili tlen tijnequi ma nijchihua. Xinechyacana san ipan nopa ojtli cuali campa tijnequi ma ninejnemi, pampa nocualancaitacahua nechyahualohuaj.",
  "12": "Amo xinechtemactili ininmaco queja inijuanti quinequij, pampa noca na motlalantoque tlacame tlen istlacatij huan san quimatij tlen más fiero nechchihuilise.",
  "13": "Pero na cuali nijmati TOTECO nechmanahuis, huan sampa niquitas quejatza cuali iyolo nohuaya ipan ni tlaltepactli campa niitztoc.",
  "14": "Ximochiya ipan TOTECO. Ximotemaca huan ximosemaca huan amo ximomajmati. Quena, ximotemachi ipan TOTECO."
}