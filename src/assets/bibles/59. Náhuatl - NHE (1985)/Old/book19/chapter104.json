{
  "1": "¡Na nimitzpaquilismacas, TOTECO! ¡TOTECO Dios, nelía tihueyi! Campa ta timocahua nochi tlayejyectzi huan cuajcualtzi.",
  "2": "Mitzyahualohua tlahuili tlen onpano yejyectzi. Ta tijpatlajqui nopa elhuicactli queja se tlacatl quipatlajtosquía se yoyomitl.",
  "3": "Eltoc queja quema timochanti, tijtlali nopa cuatetomitl ipan atl tlen huejcapa, huan tijsencajqui nopa mixtli para elisquía mocarros. Ta tihueli tinejnemi san ajacatipa.",
  "4": "Tiquintequihuía moelhuicac ejcahua queja motlatitlanilhua huan tiquinchihua ma elica queja tlilelemectli.",
  "5": "Ta cuali tijtlatzquilti ni tlaltepactli para ma ax moijcuenis tlen campa eltoc.",
  "6": "Tijchijqui ma onca tlahuelatl tlen quiixtzajqui nochi tlaltepactli queja elisquía iyoyo. Quena, tijchijqui atl ma tlejco hasta quiixtzajqui nochi tepetini.",
  "7": "Pero quema ta ticamatqui huan ticajhuac nopa atl, nopa atl motlalojtejqui huan mosejcotilito ipan nopa hueyi atl pampa ta titlahuejchijqui.",
  "8": "Tlejcoque tepetini huan nopa tlamayantini temoque ipan ininlugar campa ta titlanahuati ma mosehuica.",
  "9": "Teipa tiquintlalili ininnepa nopa huejhueyi atl para ayoc quema ma quiixtzacuaca tlali.",
  "10": "Ta tijchijqui atl ma motlalo ipan atlajtli campa tepetini, huan ma temotihuala hasta quitemitía campa más tlatzintla nopa tlamayantini campa hueli.",
  "11": "Ica nopa atl tiquinamaca nochi tlapiyalime para ma atlica. Ipan nopa atlajtli aixhuij nopa burrojme tlen nemij cuatitla.",
  "12": "Nopa totome quichihuaj inintepasol iteno nopa atlajtli, huan huicaj quema itztoque ipan ininmacuayo nopa cuatini.",
  "13": "Ta tijchihua ma huetzi atl ipan tepetini, huan tijchihua ma tlaelilti nopa tlali.",
  "14": "Quena, ta Toteco tijchihua ma moscalti sacatl para ma tlacuaca tlapiyalime. Huan tijchihua ma onca quilitl, cuatlajcayotl huan trigo tlen tlacame quitocaj para ma ica mopanoltica.",
  "15": "Nojquiya tiquinmaca xocomecatl iayo para ma ica yolpactoca, huan aceite para ma mopoloca ipan ininxayac, huan nojquiya tiquinmaca tlacualistli para ma quipiyaca fuerza.",
  "16": "Ica nopa atl moscaltíaj nopa tiocuatini tlen ta, TOTECO, tijtojqui ipan tlali Líbano. Nopa cuatini tlahuel huejcapantique huan quipiyaj miyac ininxochiyo.",
  "17": "Ipan nopa cuatini motepasoltíaj nochi tlamantli totome. Huan ipan nopa ciprés cuahuitl motepasoltía nopa tototl tlen itoca cigüeña.",
  "18": "Inintzontipac nopa huejhueyi tepetini onca sacatl para nopa chivojme tlen nemij cuatitla. Huan imatitla nopa tetini, mochantijtoque nopa pesojme.",
  "19": "Toteco, ta tijchijqui metztli para quinextis ipan tlachque metztli itztoque tlacame. Huan nopa tonati tijchijqui para tenextilis sesen tonal.",
  "20": "Ta tijtitlani nopa tzintlayohuilotl huan mochihua yohuali, huan quema tlayohua, quisaj nochi tecuanime tlen itztoque ipan cuatitlamitl.",
  "21": "Nopa leones tlen noja conetzitzi nanalcaj pampa mayanaj. Huan quitemohuaj nopa tlacualistli tlen ta, Toteco Dios, tiquinmacas.",
  "22": "Quema quisas tonati sampa motlatíaj ipan iniosto.",
  "23": "Huan tlacame quisaj para tlatequipanotij, huan tequitij chicahuac hasta tiotlac.",
  "24": "¡TOTECO, nelía tijchijtoc miyac tlamantli! Huan nochi tlamantli tijsencajtoc ica miyac tlalnamiquistli. Nejmajtic tlaltepactli temitoc ica miyac tlamantli yejyectzitzi tlen ta tijchijtoc.",
  "25": "Xiquitaca nopa hueyi atl tlen tlahuel patlahuac huan hueyi. Nopano itztoque miyac tlamantli tlapiyalime pilsiltzitzi huan huejhueyi.",
  "26": "Nopano nejnemij nopa huejhueyi barcos, huan nopano itztoc nopa hueyi tlapiyali itoca leviatán tlen temajmati tlen ta tijchijqui para ma mahuilti ipan hueyi atl.",
  "27": "Nochi ni tlapiyalime mochiyaj ipan ta para xiquintlamaca quema monequi.",
  "28": "Huan quema tiquinmaca inintlacualis, inijuanti quiselíaj. Ta timomatlapohua ica moteicnelilis huan tiquintlamaca hasta ixhuij ica tlen más cuali.",
  "29": "Pero intla tiquintlahuelcahua, inijuanti mocuesohuaj. Huan intla tiquinquixtilía ininyolis, miquij huan mocuepaj tlaltejpoctli.",
  "30": "Huan quema ta tijtitlani moTonaltzi tlen temaca yolistli, tlacatij sampayano para sampa ma momiyaquilica huan tlacualnesis ipan ni tlaltepactli.",
  "31": "¡Ma tijhueyitlalica TOTECO pampa ihueyitilis ax quema tlamis! ¡Ma quipanti paquilistli TOTECO ipan nochi tlen quichijtoc!",
  "32": "Quema Toteco quitlachilía tlaltepactli, ni tlaltepactli huihuipica. Huan quema quinpanajsi tepetini, inijuanti lemenij.",
  "33": "Nijhuicatis TOTECO nochi tonali tlen niitztos ipan ni tlali. Quena, nijpaquilismacas Toteco Dios ica tiohuicatl hasta tlamis niyoltos.",
  "34": "Ma quipacti TOTECO nochi tlen nimoyolilhuía tlen ya, huan na nimopaquilismaca ipan ya.",
  "35": "Ma miquica nochi tlen quinpactía tlajtlacolchihuaj ipan ni tlaltepactli. Quena, ma ayoc itztoca tlen ax quinequij quitlepanitase TOTECO. Pero na nijpaquilismacas ica nochi noyolo. ¡Paquilistli!"
}