{
  "1": "Nelía paquij nochi tlen monejnemiltíaj xitlahuac, huan tlen senquistoc quichijtinemij tlen quiijtohua iley TOTECO.",
  "2": "Paquij nopa tlacame tlen quitemohuaj TOTECO ica nochi ininyolo huan quichijtinemij tlen yajaya quiijtohua.",
  "3": "Pampa inijuanti ax quichihuaj tlen ax cuali. Monejnemiltíaj senquistoc ipan iojhui TOTECO.",
  "4": "Ta titechmacatoc motlanahuatilhua para ma tijchihuaca tlen quiijtohuaj.",
  "5": "¡Tlahuel nijnequisquía nijchijtinemis senquistoc tlen titechyolmelajtoc ma tijchihuaca!",
  "6": "Queja nopa ax nimopinahuasquía intla niquinchijtinemis nochi motlanahuatilhua.",
  "7": "Na nimitztlascamatis ica nochi noyolo quema ya nijmachilis nochi motlamachtilhua tlen xitlahuac.",
  "8": "Na nijchihuas nochi tlen titechyolmelajtoc ma tijchihuaca ipan toyolis. Yeca amo xinechtlahuelcahua.",
  "9": "¿Tlachque monequi quichihuas se telpocatl para itztos tlapajpactic moixtla, TOTECO? Monequi quipohuas motlajtol huan quichihuas tlen quiijtohua.",
  "10": "Na ica nochi noyolo nimitztemojtoc, Toteco. Amo xinechcahuili nimoiyocacahuas tlen motlanahuatilhua.",
  "11": "Ipan noyolo nicajcoctoc nochi tlen tiquijtojtoc, para ax nitlajtlacolchihuas ica ta.",
  "12": "TOTECO, ta tlen nochi mitzhueyimatij, xinechnextili quejatza nijchihuas nochi tlen tinechyolmelajtoc.",
  "13": "Na nitepohuilijtoc nochi motlamachtilhua tlen ta tinechmacatoc.",
  "14": "Más nimopaquilismacatoc pampa ninemi ipan moojhui huan nijchihua tlen ta tiquijtojtoc, huan ax ipan ricojyotl.",
  "15": "Nimoyolilhuis tlen motlanahuatilhua huan ninemis ipan nopa ojtli campa quiijtohuaj ma ninejnemi.",
  "16": "Nimopaquilismacas ica tlen tinechyolmelajtoc, huan ax quema niquilcahuas motlajtol.",
  "17": "Xinechchihuili tlen cuali, na nimotlatequipanojca. Xinechcahuili ma niitzto miyac tonali para nijsenhuiquilis nijtlepanitas motlajtol.",
  "18": "Xinechixtlapo para niquitas nopa huejhueyi tlamachtilistli tlen quipiya moley.",
  "19": "Na san nipaxalohua ipan ni tlaltepactli. Amo xijtlati motlanahuatilhua tlen na pampa monequi ma nechyacana.",
  "20": "Ipan noyolo tlahuel nijnequi nijchihuas nochi tlen xitlahuac queja quiijtohua motlamachtil.",
  "21": "Ta tiquinajhua nopa tlaixpanoca tlacame tlen mohueyimatij. Inijuanti itztoque queja tlatelchihualme pampa quinhuejcamajcahuaj motlanahuatilhua.",
  "22": "Amo xiquincahuili ma nechpinahualtica pampa na nijtlepanita nochi tlen ta tiquijtohua.",
  "23": "Hasta nopa huejhueyi tlacame tlen quipiyaj tequihuejcayotl mosehuijque para nechijilnamiquise, pero na nimotlatequipanojca, senquistoc nimoyolilhuía tlen nochi tlen ta tinechyolmelajtoc.",
  "24": "Pampa motlajtol nechtlahuilía huan nechconsejomaca.",
  "25": "Nelía nimocuesohua hasta nihuetztoc ipan tlaltejpoctli. Xijyancuili noyolis ica motlajtol.",
  "26": "Na nimitzpohuili nochi tlen nijsencajtoc nijchihuas huan ta tinechtlacaquili. Ama xinechnextili quejatza nijchihuas nochi tlen tinechyolmelajtoc.",
  "27": "Xinechchihuili ma nijmachili nopa ojtli tlen ipan ninemis para niquintoquilis nochi motlanahuatilhua. Huan na nimoyolilhuis ipan nochi nopa huejhueyi tlamantli tlen tijchihua.",
  "28": "Nichoca pampa tlahuel nitlaijiyohuía. Xitechyolchicahua ica motlajtol.",
  "29": "Xinechpalehui mojmostla para ax niistlacatis. Huan pampa tinechicnelía, xinechpalehui ma nijmati nochi moley.",
  "30": "Na nijtlapejpenijtoc nopa ojtli tlen melahuac, huan san nimoilhuía tlen motlamachtil.",
  "31": "Na nimotlatzquilijtoc ipan motlajtol huan nijchihuas tlen quiijtohua. ¡TOTECO, amo xinechcahuili nihuetzis ipan pinahualistli!",
  "32": "Intla tinechmacas noyolo tlen cuali moixtla, huajca na achi más nijchijtinemis tlen quiijtohuaj motlanahuatilhua.",
  "33": "TOTECO, tinechnextili quejatza nijchihuas nochi tlen tinechyolmelajtoc. Huan nijchijtinemis nochi tonali hasta nimiquis.",
  "34": "Xinechmaca tlalnamiquistli huan nijchijtinemis nochi tlen quiijtohua moley. Quena, nijchijtinemis ica nochi noyolo.",
  "35": "Xinechyacana ipan nopa ojtli tlen tinechnextilía motlanahuatilhua, pampa san ya nopa nijnequi nijchihuas.",
  "36": "Xijchihua para más ma nijnequi motlajtol huan ax tomi.",
  "37": "Xinechhuejcatlali tlen nochi tlamantli tlen ax cuali para ax niquixtocas. Más cuali ajachica tinechyolchicahuas para senquistoc ninemis ipan moojhui.",
  "38": "Xinechmatilti na, nimotlatequipanojca, para temachtli tinechmacas tlen tinechtlajtolcahuilijtoc, pampa san ta nimitzimacasi huan nimitztlepanita.",
  "39": "Amo xinechcahuili ma niquinimacasi tlen nechpinahualtíaj pampa nimitztlepanita, pampa motlamachtil senquistoc cuali huan xitlahuac.",
  "40": "TOTECO, na tlahuel nijnequi nijchihuas tlen quiijtohuaj motlanahuatilhua. Xijyancuili noyolis pampa ta senquistoc tixitlahuac.",
  "41": "TOTECO, xinechtlasojtla huan xinechmaquixti tlen nocualancaitacahua, san queja tiquijtojtoc tijchihuas.",
  "42": "Queja nopa huelis niquinnanquilis inijuanti tlen nechpinahualtíaj, huan niquinmatiltis para san nimotemachía ipan motlajtol.",
  "43": "Amo xinechquixtili motlajtol tlen melahuac huan amo xinechcahuili ma niquilcahua, pampa san ipan motlamachtil na nimotemachía.",
  "44": "Na nijtlepanitas moley mojmostla. Quena, para nochipa nijtlepanitas moley huan ax quema tlamis.",
  "45": "Ninemis nimalacantoc pampa niquintemohua motlanahuatilhua para nijchihuas tlen quiijtohuaj.",
  "46": "Na niquinpohuilis motlajtol tlanahuatiani, huan ax nimopinahuas.",
  "47": "Na nimopaquilismacas ipan motlanahuatilhua pampa tlahuel niquinicnelía.",
  "48": "Nimomatlalanas para nijnextis notlatlepanitacayo ipampa motlanahuatilhua, huan san nimoyolilhuijtinemis tlen nochi tlen tinechyolmelajtoc ma tijchihuaca ipan toyolis.",
  "49": "Ax quema xiquilcahua tlen tinechtlajtolcahuilijtoc tinechchihuilis na, nimotlatequipanojca, pampa san ya nopa nijchixtoc.",
  "50": "Tlen tinechtencahuilijtoc tinechchihuilis nechyoltlalía quema nimopantía ipan tlaijiyohuilistli. Quena, nochi tlen tiquijtojtoc nechmaca yancuic chicahualistli ipan noyolis.",
  "51": "Nopa tlacame tlen mohueyimatij nechpinajtíaj pampa nimitztlepanita, Toteco, pero yonque ya nopa, na ax nimohuejcatlalis tlen moley.",
  "52": "TOTECO, na niquilnamiqui motlamachtil tlen huejcajquiya tinechmacac. Huan motlamachtil nochipa nechyoltlalía.",
  "53": "Nelía tlahuel nicualani ica nopa tlaixpanoca tlacame tlen quitlahuelcahuaj moley.",
  "54": "Nochi tlen tinechyolmelajtoc nechhualiquilijtoc paquilistli, huan nechchijtoc ma nihuica campa hueli campa niitztinentoc queja nisejcoyoc ejquetl.",
  "55": "Ica tlayohua nimitzilnamiqui, TOTECO, huan nijnequi nijchihuas tlen quiijtohua moley.",
  "56": "Nijseli tlahuel miyac tlatiochihualistli pampa nijchijqui tlen quiijtohuaj motlanahuatilhua.",
  "57": "¡TOTECO, san ta nijpixtoc! Na niquijtojtoc para nijtlepanitas tlen quiijtohua motlajtol.",
  "58": "Ica nochi noyolo nijnequi motlatiochihualis. Xinechtlasojtla senquistoc queja tinechtlajtolcahuilijtoc para tijchihuas.",
  "59": "Nimotlachili quejatza nimonejnemilti huan nimantzi nimocuepqui para nijchihuas tlen quiijtohua motlajtol.",
  "60": "Quena, nimoisihuiltía para nijchihuas tlen quiijtohuaj motlanahuatilhua.",
  "61": "Miyac tlaixpanoca tlacame nechyahualojtoque para nojquiya ma nitlajtlacolchihua ininhuaya, pero na ax niquilcajtoc moley.",
  "62": "Tlajco yohual nimehua para nimitztlascamatis ipampa motlamachtil tlen senquistoc xitlahuac.",
  "63": "Na niquinita queja nohuampoyohua nochi tlen mitzimacasij huan mitztlepanitaj, huan nochi tlen quichihuaj tlen quiijtohuaj motlanahuatilhua.",
  "64": "¡TOTECO, nochi tlaltepactli temitoc ica moteicnelijcayo! Xinechnextili nochi tlen tinechyolmelajtoc ma nijchihua ipan noyolis.",
  "65": "¡TOTECO, tlahuel tinechchihuilijtoc tlen cuali na, nimotlatequipanojca! Tinechtiochijtoc senquistoc queja tiquijtojtoc para tijchihuas.",
  "66": "NoTeco, xinechchihuili ma nijmachili tlen cuali huan xinechmaca tlalnamiquistli, pampa na niquinneltocatoc motlanahuatilhua.",
  "67": "Achtohuiya quema aya tinechicnotlalijtoya para tinechtlatzacuiltis, san nimocuapolojtinenqui. Pero ama senquistoc nijchihua tlen quiijtohua motlajtol.",
  "68": "Ta nelía ticuali huan tijchihua san tlen cuali. Huajca xinechmachti quejatza ma nijchihua tlen tinechyolmelajtoc para nijchihuas.",
  "69": "Nopa tlacame tlen mohueyimatij nechistlacahuijtoque, pero na ica nochi noyolo nijchijtinemis tlen quiijtohuaj motlanahuatilhua.",
  "70": "Inijuanti huihuitique huan tzactoc inintlalnamiquilis, pero na nochipa nimopaquilismaca ipan moley.",
  "71": "Nelía cuali para tinechicnotlali, pampa tinechnextili para ma nijchihua nochi tlen tinechyolmelajtoc ma tijchihuaca ipan toyolis.",
  "72": "Para na más ipati moleyes huan ax millones tlen oro huan plata.",
  "73": "TOTECO, ta ica moma tijsencajqui notlacayo. Huajca ama xinechpalehui ma niquinmachili motlanahuatilhua huan niquintzontecomatis.",
  "74": "Nochi tlen mitztlepanitaj huan motemachíaj ipan ta, paquise quema nechitase, pampa na nimotemachía ipan motlajtol.",
  "75": "TOTECO, na nijmati para motlamachtil senquistoc xitlahuac. Huan nopa tlatzacuiltili tlen tinechmacatoc nojquiya xitlahuac, huan nechhualiquilis tlamantli tlen cuali.",
  "76": "Huajca ama xinechyoltlalis ica moteicnelijcayo, senquistoc queja tinechilhuijtoc na, nimotlatequipanojca, para tijchihuas.",
  "77": "Xinechyahualo ica moteicnelijcayo para ma niyolto, pampa san ipan moley nijpantía paquilistli.",
  "78": "Ma huetzica ipan pinahualistli nopa tlacame tlen mohueyimatij, pampa tlahuel nechcocojtoque ica iniistlacaticayo. Pero na san nimoyolilhuijtinemis tlen quiijtohuaj motlanahuatilhua.",
  "79": "Ma sampa mosentilica nohuaya nopa tlacame tlen mitzimacasij huan mitztlepanitaj, huan tlen quiixmatij motlajtol.",
  "80": "Xijchihua para noyolo ma monejnemilti xitlahuac ipan nochi tlen tinechyolmelajtoc. Huan queja nopa ax quema nimopinahualtis.",
  "81": "Na nitlapolosnequi pampa nijchiya para tinechmaquixtis tlen nocualancaitacahua, pampa nimotemachijtoc ipan tlen tiquijtojtoc para tinechchihuilis.",
  "82": "Noixtiyolhua tlaxicohuaj pampa quinequij quiitase ma pano nochi tlen tinechtlajtolcahuilijtoc para tijchihuas. ¿Hasta quema tinechyoltlalis ica motlapalehuil?",
  "83": "Ya nihuehuentzi huan nitzocoyolijtoc queja se cuetlax bolsa tlen quitlalijtoque campa poctli, pero ax niquilcajtoc tlen tinechyolmelajtoc.",
  "84": "¿Quesqui tonali monequi nijchiyas para tiquintlatzacuiltis tlen nechtoquilijtinemij?",
  "85": "Nopa tlacame tlen mohueyimatij huan tlen quicocolíaj moleyes quichijtoque se hueyi tlacoyoctli para ma nimasi.",
  "86": "Xinechpalehui, pampa motlanahuatilhua senquistoc xitlahuac, huan nechtepotztocatinemij yonque ax tleno nijchijtoc.",
  "87": "San quentzi nechixpolihuiltíaj, pero na ax niquinixpanotoc motlanahuatilhua niyon ax niquincajtoc.",
  "88": "Pampa hueyi moyolo, xinechcahuili ma niitzto. Huan queja nopa nijsenhuiquilis nijchihuas tlen quiijtohua motlajtol.",
  "89": "TOTECO, motlajtol eltos temachtli para nochipa nepa elhuicac.",
  "90": "Mojmostla ta titemachtli huan tiitztos temachtli ica nochi tlen tlacajtiyase para nochipa. Cuali ta tijtlatzquilti ni tlali huan queja nopa eltoc.",
  "91": "Nochi tlamantli mocahua campa tiquinnahuati ma eltojca hasta ama ni tonal. Quena, nochi tlamantli tlen tijchijqui mitzneltocaj huan mitztequipanohuaj.",
  "92": "Intla ax nimopaquilismacatosquía ipan moley, huajca ya nimictosquía ica cuesoli.",
  "93": "Ax quema niquinilcahuas motlanahuatilhua, pampa ica motlanahuatilhua tinechmacatoc yancuic chicahualistli.",
  "94": "Na nimoaxca, xinechmaquixti pampa nochipa nijchijtinentoc tlen quiijtohuaj motlanahuatilhua.",
  "95": "Yonque nopa tlaixpanoca tlacame motlatise ipan ojtli para nechtzontlamiltise, na san nimoyolilhuijtos tlen motlajtol.",
  "96": "Nochi tlamantli tlen más cuajcualtzi niquitztoc canque ontlami, pero motlanahuatilhua, ax quipiyaj inintlamiya.",
  "97": "¡Tlahuel niquicnelía moley! San tlen ya nimoyolilhuijtinemi se tonal.",
  "98": "Motlanahuatilhua nechchijtoque más nitlalnamiqui que nocualancaitacahua. Pampa motlanahuatilhua nechyacantiyohuij mojmostla.",
  "99": "Quena, achi más nitlalnamiqui hasta niquintlani inijuanti tlen notlamachtijcahua, pampa na nimoyolilhuijtinemi tlen motlajtol.",
  "100": "Na más nijmachilía que nopa huehue tlacame, pampa nijchihua tlen quiijtohuaj motlanahuatilhua.",
  "101": "Ax quema nijnectoc nijtoquilis se ojtli tlen ax cuali, pampa senquistoc nijnequi nijchihuas tlen quiijtohua motlajtol.",
  "102": "Ax nimohuejcatlalijtoc tlen motlamachtil, pampa ta tinechnextilía quejatza ma nimonejnemilti.",
  "103": "Motlajtol nelía cuali queja se tlatzopelcayotl. Achi más tzopelic nijmati que sayolnectli.",
  "104": "Motlanahuatilhua nechmacaj tlalnamiquistli. Yeca ax nijnequi niquitas niyon se tlamantli istlacayotl.",
  "105": "Motlajtol eltoc queja se tlahuili tlen quitlahuilía noojhui campa ninejnemi para ax nimotepotlamis.",
  "106": "Se huelta nitlatestigojquetzqui, huan ama sampa nitlatestigojquetzas para nijchihuas tlen quiijtohuaj motlamachtilhua pampa nelía xitlahuac.",
  "107": "TOTECO, nechca huala nopa tonali para nimiquis ininmaco nocualancaitacahua. Xinechmaca yancuic chicahualistli queja tiquijtojtoc para tijchihuas.",
  "108": "TOTECO, nimitztlajtlanía xijseli nopa tlascamatili tlen nimitzmaca queja se tlacajcahualistli. Huan xinechnextili motlamachtil.",
  "109": "Mojmostla nimopantía campa mahuilili para noyolis, pero ax niquilcajtoc moley.",
  "110": "Nopa tlaixpanoca tlacame quitlalíaj tlaquetztli para ma nimasi huan nihuetzis ipan tlajtlacoli, pero na ax nimoiyocanequis tlen motlanahuatil.",
  "111": "Na san nimoaxcatijtoc motlajtol, pampa san ipan motlajtol nijpantía paquilistli.",
  "112": "Ica nochi noyolo nijchihuas tlen quiijtohuaj motlanahuatilhua nochipa hasta nimiquis.",
  "113": "Ax nijnequi niquinitas tlacame tlen quichihuaj ome ininxayac. Pero na niquicnelía moley.",
  "114": "Ipan ta nimotlatía para ax nechcocose nocualancaitacahua huan ipan ta nimomanahuía. Pampa nimotemachía san ipan motlajtol.",
  "115": "Ma nechtlalcahuica nopa tlacame tlen fiero inintlalnamiquilis. Ma ax nechcuatotonica pampa na nijnequi nijchihuas tlen quiijtohuaj motlanahuatilhua, Toteco Dios.",
  "116": "Huajca noTeco, xinechmaca yancuic fuerza senquistoc queja tinechtlajtolcahuili. Huan queja nopa sequinoc ax quema huelis quiijtose para san tlapic nimochixtoc ipan ta.",
  "117": "Xinechfuerzajmaca para nimomaquixtis ininmaco nocualancaitacahua, huan nochipa nijpiyas paquilistli para nijchihuas tlen tinechyolmelajtoc.",
  "118": "Ta tiquinhuejcamajcajtoc nochi tlen quitlahuelcahuaj tlen tinechyolmelajtoc. Inijuanti quiijtohuaj tlalnamiquij, pero ax neli, san mocajcayahuaj.",
  "119": "Nochi tlacame tlen quinpactía tlajtlacolchihuaj ipan ni tlaltepactli tiquinita queja itetejtzo tepostli tlen mocahua quema tijmolonía para tijtlapajpacchihuas. Pero na niquicnelía huan nijtlepanita motlajtol.",
  "120": "Nochi notlacayo huihuipica pampa mitzimacasi huan mitztlepanita, Toteco. Huan nojquiya niquimacasi motlatzacuiltil, huan yeca ax nijnequi nimitzixpanos.",
  "121": "Na nijchijtoc tlen xitlahuac huan tlen melahuac moixtla. Amo xinechtlahuelcahua ininmaco nocualancaitacahua,",
  "122": "Xitlatestigojquetza para tinechtiochihuas na, nimotlatequipanojca. Amo xiquincahuili ma nechtlaijiyohuiltica nopa tlacame tlen mohueyimatij.",
  "123": "Campa hueli nitlachixtoc pampa nijchixtoc xinechmaquixtiqui tlen nocualancaitacahua, hasta tlaxicojtoque noixtiyolhua. Nijchixtoc xinechmanahui senquistoc queja tiquijtojtoc para tijchihuas.",
  "124": "TOTECO, ipan moteicnelijcayo xinechchihuili tlen cuali na, nimotlatequipanojca. Xinechnextili quejatza nijchihuas tlen tinechyolmelajtoc ma tijchihuaca.",
  "125": "Na nimotlatequipanojca, xinechmaca tlalnamiquistli, para niquixmatis motlajtol.",
  "126": "TOTECO, ya ajsic hora para timonextis huan tijchihuas tlen tiquita para cuali. Pampa ni tlaixpanoca tlacame ayoc quitlepanitaj moley.",
  "127": "Pero na más niquinicnelía motlanahuatilhua huan ax queja oro tlen senquistoc cuali.",
  "128": "Pampa nochi motlanahuatilhua nelía xitlahuac. Yeca ax nijnequi niquitas niyon se tlamantli istlacayotl.",
  "129": "Motlajtol nelía yejyectzi, TOTECO, yeca nijtoquilijtinemi ica nochi noalma.",
  "130": "Quema quiixtomaj motlajtol, techtlahuilía huan techtlalnamictía nochi titlacame, hasta nojquiya tlacame tlen san quentzi quimachilíaj.",
  "131": "Yeca tlahuel nijnequi niquixmatis más tlen quiijtohuaj motlanahuatilhua, huan ya nopa nijtemohua.",
  "132": "Xinechtlachili huan xinechtlasojtla, queja timomajtoc tiquinchihuilía tlen mitzicnelíaj.",
  "133": "Xinechyacana ipan se cuali ojtli ica motlajtol para ax nechtlanis niyon se tlaixpanoli.",
  "134": "Xinechmanahui tlen nopa tlacame tlen mosisiníaj huan quinequij nechtlaijiyohuiltise. Huan queja nopa nijchihuas tlen quiijtohuaj motlanahuatilhua.",
  "135": "Ma monexti moteicnelijcayo ipan moxayac quema tinechtlachilía na, nimotlatequipanojca, huan xinechmachti nochi tlen tinechyolmelajtoc para ma tijchihuaca.",
  "136": "Tlahuel nichoca pampa miyac tlacame ax quitlepanitaj moley.",
  "137": "TOTECO, ta nelía tixitlahuac huan nochi tlatzacuiltili tlen titemaca nojquiya xitlahuac.",
  "138": "Nochi motlajtol xitlahuac huan temachtli para ipan ma timotemachica.",
  "139": "Nelía nimocuesohua huan nicualani, pampa nocualancaitacahua ax quitlepanitztoque tlen ta tiquijtojtoc.",
  "140": "Nochi moley nijyejyecojtoc huan niquitztoc para nelía tlatzejtzeloltic. Yeca niquicnelía.",
  "141": "Nelía niteicneltzi huan miyac ax quinequij nechitase, pero na ax niquinilcajtoc motlanahuatilhua.",
  "142": "Ta tijchihua tlen xitlahuac para nochipa huan moley senquistoc melahuac.",
  "143": "Nopani huetztoc cuesoli huan tlaijiyohuilistli, pero motlanahuatilhua san ya nopa nechyolchicahuaj.",
  "144": "Motlajtol nochipa xitlahuac. Xinechmaca tlalnamiquistli para nijmachilis huan queja nopa huelis niitztos.",
  "145": "Ica nochi noyolo nimitztzajtzilía. Xinechnanquili noTeco, huan nijchihuas tlen tinechyolmelajtoc.",
  "146": "Na nimitztzajtzilía huan nimitzilhuía: “Xinechmaquixti tlen nocualancaitacahua”, huan nijchihuas tlen quiijtohua motlajtol.",
  "147": "Nimehua ica ijnaloc quema aya quisa tonati, huan nimitztzajtzilía, TOTECO, pampa san ipan motlajtol nimotemachía.",
  "148": "Ica tlayohua ax nicochi pampa san nimoyolilhuía tlen nochi tlen tiquijtojtoc tinechchihuilis.",
  "149": "Xinechtlacaquili pampa titetlasojtla, TOTECO. Xinechmaca yancuic chicahualistli queja quiijtohua motlamachtil para tijchihuas.",
  "150": "Nechca hualahuij nopa tlacame tlen mosisiníaj huan nechtepotztocatinemij. Inijuanti mohuejcatlalijtoque tlen moley.",
  "151": "Pero ta tinoTeco tiitztoc nonechca. Nochi motlanahuatilhua senquistoc melahuac.",
  "152": "Hasta quema niitztoya nipilsiltzi niquixmatqui motlajtol, huan nijmatqui para motlajtol ax quema mopatlas para nochipa.",
  "153": "Xijtlachili notlaijiyohuilis huan xinechmanahui, pampa ax niquilcajtoc moley.",
  "154": "Quena, xinechtenpalehui huan xinechmanahui queja tinechtlajtolcahuilijtoc para tijchihuas.",
  "155": "Ax tiquinmaquixtis nopa tlacame tlen ax mitztlepanitaj. pampa inijuanti ax quichihuilíaj cuenta tlen tinechyolmelajtoc.",
  "156": "TOTECO, ta tlahuel tinechtlasojtla. Xinechmaca yancuic chicahualistli queja quiijtohua motlamachtil para tijchihuas.",
  "157": "Miyac nocualancaitacahua nechtepotztocatinemij huan quichihuaj campeca para ma nimitzixpano, pero na ax nijcajtoc motlajtol.",
  "158": "Na niquincocolía nopa tlacajcayahuani, pampa inijuanti ax quichihuaj tlen quiijtohua motlajtol.",
  "159": "Xiquita TOTECO, na tlahuel niquinicnelía motlanahuatilhua. Xinechmaca yancuic chicahualistli pampa ta nelía ticuali, huan hueyi moyolo.",
  "160": "Nochi motlajtol senquistoc melahuac. Quena, nochi motlamachtil senquistoc xitlahuac huan huejcahuas para nochipa.",
  "161": "Tlacame tlen quipiyaj tequihuejcayotl nemij notepotzco para nechcocose yonque ax tleno niquinchihuilijtoc, pero ipan noyolo san niquimacasi para niquixpanos motlajtol.",
  "162": "Na nimopaquilismaca ipan motlajtol queja se tlen paqui miyac quema quipantijtoc tlen tlahuel patiyo.",
  "163": "Nijcocolía nochi tlamantli istlacayotl, pero niquicnelía miyac moley.",
  "164": "Nimitzhueyimati chicome huelta ipan se tonal, huan nimitztlascamati pampa xitlahuac motlamachtil.",
  "165": "Nochi tlen quiicnelíaj moley quipiyaj miyac tlasehuilistli ipan ininyolo, huan ax huetzise ipan tlajtlacoli.",
  "166": "TOTECO, tlahuel nimochixtoc para tinechmaquixtis huan yeca niquintlepanita motlanahuatilhua.",
  "167": "Na nijneltoca motlajtol huan niquicnelía ica nochi noyolo.",
  "168": "Na nijchihua tlen quiijtohuaj motlanahuatilhua huan motlajtol, pampa ta tiquixmati nochi tlen nijchihua.",
  "169": "TOTECO, xijtlacaquili tlen nimitztlajtlanía, xinechmaca tlalnamiquistli senquistoc queja tiquijtojtoc para tijchihuas.",
  "170": "Xijtlacaquili tlen nimitztlajtlanía quema nimomaijtohua, huan xinechmanahui queja tiquijtojtoc tinechchihuilis.",
  "171": "Na nimitzpaquilismacas, pampa ta tinechnextilijtoc quejatza nijchihuas nochi tlen tinechyolmelajtoc ma tijchihuaca.",
  "172": "Nitepohuilis nochi tlen tiquijtojtoc, pampa nochi motlanahuatilhua senquistoc xitlahuac.",
  "173": "Ximocualtlali para tinechmanahuis, pampa na nijtlapejpenijtoc nijchihuas tlen quiijtohuaj motlanahuatilhua.",
  "174": "TOTECO, nijnequi xinechmaquixtiqui, pampa na san nimopaquilismaca ica moley.",
  "175": "Xinechcahuili ma noja niitztos para nimitzhueyimatis. Xijcahuili para motlamachtil ma nechpalehui.",
  "176": "Na nimocuapolojtoc queja se pilborregojtzi, yeca xihuala para xinechtemoqui, pampa na ax niquilcajtoc para niquintlepanitas moley."
}