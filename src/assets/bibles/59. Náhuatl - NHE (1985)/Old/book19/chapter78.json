{
  "1": "Notlacajhua, xijtlacaquilica notlamachtil huan nochi tlen niquijtohua,",
  "2": "pampa nimechnextilis tlamantli tlen axaca más quimati tlen panoc huejcajquiya.",
  "3": "Tlamantli tlen tijcactoque huan tijmajtoque pampa totatahua techpohuilijque.",
  "4": "Quena, nimechmatiltis para inhuelise inquinpohuilise imoconehua nochi nopa yejyectzitzi huan huejhueyi tlamantli, tlen TOTECO quichijqui ica ihueyi chicahualis.",
  "5": "Toteco Dios quimacac miyac tlanahuatili Jacob ipan tlali Israel para ma monejnemiltica xitlahuac, huan quinnahuati tohuejcapan tatahua ma quinnextilica ininconehua,",
  "6": "huan iniixhuihua tlen tlacatise teipa. Huan queja nopa nochi tlacame quinixmatise itlanahuatilhua Toteco.",
  "7": "Yeca hasta ama miyac tlacame quintlepanitaj itlanahuatilhua Toteco Dios, huan motemachíaj ipan ya para quinmocuitlahuis. Huan ma ax quiilcahuaca nochi nopa huejhueyi tlamantli tlen quichijtoc Toteco. Monequi ma quintoquilijtinemica nochi itlanahuatilhua.",
  "8": "Pampa ax quinamiqui para elise queja ininhuejcapan tatahua tlen moyoltetilijque huan ax tlatlepanitaque. Inijuanti ax elque temachme ica Toteco Dios, niyon ax quimactilijque ininyolo, niyon ininyolis.",
  "9": "Nopa tlacame tlen tlali Efraín mocuepatoj huan cholojque ipan nopa tonali quema yahuiyayaj tlatehuitij. Quena, cholojque yonque quipiyayayaj miyac tepostli para tlatehuise.",
  "10": "Ax quintlepanitaque itlanahuatilhua Toteco Dios, huan ax quinejque nejnemise ipan iojhui.",
  "11": "Quiilcajque nochi tlamantli tlen yajaya hueli quichihua. Ax quiilnamijque nopa yejyectzi chicahualnescayotl tlen quichijqui Toteco.",
  "12": "Quena, Toteco Dios quichijqui miyac tlamantli iniixpa ininhuejcapan tatahua ipan tlali Egipto campa itoca Zoán.",
  "13": "Quitlajcoxelo nopa hueyi atl huan quichijqui ma panoca. Ipan nochi ome lados nopa atl moquetzqui queja tepamitl.",
  "14": "Ica tonaya quinyacanqui ica se mixtli para quinecahuilis, huan ica tlayohua ica se mixtli tlen tlahuiyaya queja tlitl.",
  "15": "Ipan huactoc tlali quitlapo nopa hueyi tetl huan quisqui miyac atl para atlique hasta aixhuique.",
  "16": "¡Quena, ipan tetl quisqui miyac atl tlen motlalo queja se atemitl!",
  "17": "Pero inijuanti quisenhuiquilijque ax quitlepanitaque. Huan nepa campa huactoc tlali tlajtlacolchijque ica Toteco Tlen Más Hueyi.",
  "18": "Pampa quiyejyecojque Toteco Dios huan quitlajtlanijque tlacualistli tlen ininyolo quinequiyaya.",
  "19": "Hasta cualanque ica Toteco huan quiijtojque: “¿Toteco Dios huelis techtlamacas ipan ni huactoc tlali?",
  "20": "Xiquitaca, Toteco Dios quitlapo nopa hueyi tetl huan quisqui miyac atl queja eltosquía se atemitl hasta atzonpolijqui tlali, pero ¿nojquiya huelis techmacas tlacualistli? ¿Huelis techtlamacas tiitlacajhua ica nacatl?”",
  "21": "Huan quema TOTECO quicajqui ni tlamantli, tlahuel cualanqui. Huan ipan icualancayo quisqui tlitl ica israelitame, inijuanti tlen iixhuihua Israel,",
  "22": "pampa inijuanti ax quineltocaque Toteco Dios, niyon ax motemachijque ipan ya para quipiya chicahualistli para quinmaquixtis.",
  "23": "Pero yonque queja nopa quichijque, Toteco Dios quinahuati nopa mixtli huan quitlapo elhuicactli.",
  "24": "Huan quichijqui ma huetzi nopa tlacualistli tlen itoca maná para ma quicuaca queja quema huetzi atl. Quinmacac tlacualistli tlen hualajqui tlen elhuicac.",
  "25": "Tlacame quicuajque tlen elqui inintlacualis ielhuicac ejcahua Toteco. Quena, quintlamacac hasta cuali ixhuique huan hasta mocajqui nopa tlacualistli.",
  "26": "Ica ihueyi chicahualis quihualicac nopa ajacatl tlen huala campa quisa tonati huan tlen huala ica sur para ma tlaajaca campa elhuicactli.",
  "27": "Quichijqui ma hualaca miyac totome queja imiyaca tlaltejpoctli. Quena, hualajque totome queja mixtli huan queja imiyaca xali tlen onca iteno atemitl.",
  "28": "Huan Toteco quichijqui para nopa totome ma huetzica tlatlajco campa quichijtoyaj ininyoyoncal.",
  "29": "Huan nopa tlacame tlacuajque hasta ixhuique. Toteco quinmacac nacatl queja ininyolo quinequiyaya.",
  "30": "Pero quema sanoc tlantoyaj tlacuaj, huan hasta noja quipixtoyaj nacatl ipan inincamac,",
  "31": "Toteco Dios motlalanqui ica ihueyi cualancayo, huan quintzontlamilti nochi nopa telpocame tlen más tlapejpenilme ipan tlali Israel.",
  "32": "Pero yonque Toteco quinchihuili ya nopa, nopa tlacame quisenhuiquilijque tlajtlacolchijque, huan ax quineltocaque nopa huejhueyi chicahualnescayotl tlen yajaya quichijqui iniixpa.",
  "33": "Yeca Toteco quintlaijiyohuilti ipan nochi ininyolis huan quintzontlamilti san ica se tlalochtli.",
  "34": "Pero teipa, quema ya quintzontlamiltijtoya sequin, huajca quena, ne sequinoc quitemojque Toteco Dios. ¡Quena, nimantzi mocuepque huan quitoquilijque!",
  "35": "Huan quiilnamijque para yajaya Toteco Dios tlen quinmocuitlahuiyaya para ax quinajsis tlen ax cuali. Huan quiilnamijque para Toteco Tlen Más Hueyi san yajaya inintemaquixtijca.",
  "36": "Pero nopa israelitame ax quitoquiliyayaj ica nochi ininyolo. ¡Axtle! Quitoquiliyayaj san ica inincamac.",
  "37": "Pampa ininyolo eltoya huejca tlen Toteco. Huan ax quichihuayayaj tlen quitlajtolcahuilijtoyaj Toteco para quichihuase.",
  "38": "Pero Toteco quipixqui hueyi iyolo ica inijuanti. Quintlapojpolhuiyaya inintlajtlacolhua huan ax quintzontlamiltiyaya. Miyac huelta quiquetzqui icualancayo para ax quintlatzacuiltis.",
  "39": "Pampa Toteco quiilnamijqui para inijuanti san elque tlacame tlen ininyolis ixpolihui san ica se tlalochtli, huan ax quema mocuepasquíaj sampa.",
  "40": "Nepa ipan huactoc tlali, tlahuel miyac huelta ax tlatlepanitaque ica Toteco Dios huan quiyolcocojque.",
  "41": "Ajachica quiyejyecojque, huan ica ya nopa mochihuilijque para Toteco ma quintzontlamilti. Niyon ax quicahuilijque para Toteco ma quintiochihua, yajaya tlen ininDios israelitame huan tlen Tlatzejtzeloltic.",
  "42": "Quiilcajque ihueyi chicahualis huan iteicnelijcayo. Huan quiilcajque quejatza quinmanahui ininmaco inincualancaitacahua.",
  "43": "Quiilcajque quejatza Toteco quititlanqui tlatzacuiltili ipan tlali Zoán huan ipan tlali Egipto.",
  "44": "Quiilcajque quejatza quicuepqui estli nopa atl huan ayoc aca huelqui quiic.",
  "45": "Quiilcajque quejatza quintitlanqui tlahuel miyac sayolime hasta quitemitijque nopa tlali. Quiilcajque quejatza nopa tamasolime quitemitijque nopa tlali Egipto.",
  "46": "Toteco quintitlanqui ocuilime huan chapolime para ma quicuaca inintlatochui huan ininpixquilis.",
  "47": "Ica tesihuitl quintzontlamilti ininxocomecamil huan ininhiguera mil.",
  "48": "Ininhuacaxhua mijque ipan potrero pampa Toteco Dios quinmajcahuili tesihuitl tlen tlahuel huejhueyi. Huan ininborregojhua mijque ica tlapetlancayotl.",
  "49": "Quena, Toteco tlahuel cualanqui ica inijuanti, huan yeca quintitlanili tlacuajcualocayotl huan tlaohuijcayotl. Huan quintitlanili se pamitl tlen elhuicac ehuani tlen tetzontlamiltíaj.",
  "50": "Cualanqui nelchicahuac huan ax quimanahui niyon se Egipto ejquetl. San quintitlanili tlatzacuiltili huan huejhueyi cocolistli.",
  "51": "Teipa Toteco quinmicti nopa achtohui ehuani ipan sesen familia tlen tlali Egipto. Quena, quinmicti tlen elqui iniachtohui fuerza quema pejque quinpiyaj coneme.",
  "52": "Pero quinquixti itlacajhua queja elisquíaj pilborregojtzitzi, huan quinyacanqui ica yejyectzi ipan nopa huactoc tlali.",
  "53": "Quinyacanqui ica miyac temachili para ma ax majmahuica. Pero nopa hueyi atl quinatzonpolihuilti inincualancaitacahua.",
  "54": "Huan quinhuicac hasta campa inepantipa nopa tlali tlen tlatzejtzeloltic. Nopa tlali tlen quipiya miyac tepetini tlen Toteco quintlanili para inijuanti.",
  "55": "Iniixtla quintotocac nopa tlacame tlen itztoyaj ipan nopa tlali. Teipa quiyejyeco huan quinmajmacac nopa huejhueyi familias tlen israelitame para iniaxca. Huan nopano quincajqui ma itztoca.",
  "56": "Pero yonque quinchihuili ya nopa, inijuanti quisenhuiquilijque quiyejyecohuaj huan quicualancamacaj Toteco Tlen Más Hueyi. Huan ax quinejque quitlepanitase itlajtol.",
  "57": "Yeca mocuepque para ax calaquise ipan nopa tlali tlatencahuali huan quicamaijixnamijque san se queja inintatahua quichijque. Huan queja se cuatlamintli tlen huijcoltic ax yahui xitlahuac quema quimajcahuaj, inijuanti nojquiya ax yajque xitlahuac para quichihuase ipaquilis Toteco.",
  "58": "Quicualancamacaque Toteco pampa mochijchihuilijque teteyome huan tlaixpamitl para quinhueyichihuase ininteteyohua.",
  "59": "Pero quema Toteco Dios quiitac ya ni, tlahuel cualanqui huan pejqui quincualancaita.",
  "60": "Huan quitlahuelcajqui itiopa tlen eltoya ipan altepetl Silo, nopa yoyon cali campa ipan itztoya tlen quichijtoya nopano ininhuaya itlacajhua.",
  "61": "Huan Toteco quincahuili inincualancaitacahua ma quihuicaca icaxa tlen quinpixtoya itlanahuatilhua. Elqui queja quincuilijque ininchicahualis huan ininyejyejca.",
  "62": "Nojquiya quintemactili itlacajhua ininmaco inincualancaitacahua para ma quinmictica ica machete, pampa yajaya tlahuel cualantoya ininhuaya.",
  "63": "Inintelpocahua quintlatijque, huan iniichpocahua quintzontlamiltijque, niyon ax quiaxilijque para monamictise huan huicase ipan nenamictili.",
  "64": "Quintzontlamiltijque nopa totajtzitzi ica machete huan ininsihuajhua nojquiya mijque nimantzi, niyon ax quinchoquilijque ininhuehuejhua.",
  "65": "Huajca Toteco motlalanqui queja quema se acajya cochi huan mehua, o queja se tetica tlacatl tlen tlahuel tzajtzi chicahuac pampa ihuintitoc.",
  "66": "Huan Toteco quinixtacahui quintehui icualancaitacahua. Quena, quinhuejcamajcajqui huan quintitlanqui ipan se lugar campa quipanose pinahualistli para nochipa.",
  "67": "Pero Toteco quintlahuelcajqui nopa huejhueyi familias tlen hualajqui tlen José huan Efraín.",
  "68": "San quintlapejpeni ihueyi familia Judá, huan nopa tepetl Sion tlen yajaya tlahuel quiicneliyaya.",
  "69": "Huan nopano quichijchijqui itiopa tlen yejyectzi huan temachtli, huan tlen huejcahuasquía para nochipa queja huejcahua elhuicactli huan tlaltepactli.",
  "70": "Quitlapejpeni itlatequipanojca, David, quema quinmocuitlahuiyaya borregojme,",
  "71": "quema yahuiyaya inintepotzco nopa tenan borregojme tlen quinpiyayayaj ininconehua, huan quinhualicayaya para ma quinmocuitlahui. Huan Toteco quichijqui David ma quinyacana itlacajhua, nopa israelitame tlen quintlapejpenijtoya para iaxcahua.",
  "72": "Huan quena, David quinmocuitlahui itlacajhua Toteco ica nochi ichicahualis huan ica nochi iyolo."
}