{
  "1": "¡NoTeco Dios! ¡NoTeco Dios! ¿Para tlen tinechtlahuelcajtoc? ¿Para tlen timohuejcachijtoc huan ax tihualajtoc para tinechmanahuiqui? Ax tijtlacaquilía quema nimitztzajtzilía.",
  "2": "NoTeco, tonali huan yohuali ax nimosiyajcahua nimitznotza, pero ax tinechnanquilía.",
  "3": "Huan yonque queja nopa eltoc, ta quejipa titlatzejtzeloltic. Nochi tohuejcapan tatahua tiisraelitame mitzyahualojque huan mitzhueyichijque.",
  "4": "Totatahua mochixque ipan ta. Quena, motemachijque mopan ta huan ta tiquinmanahui.",
  "5": "Mitznojnotzque quema tlaijiyohuiyayaj huan tiquinmaquixti. Mopan ta motemachijque huan ax tiquinpinahualti.",
  "6": "Pero na nimomati queja se pilocuiltzi huan ax queja se tlacatl. Sequin san nechhuetzquilíaj huan sequinoc nechcocolíaj.",
  "7": "Nochi tlen nechitaj san noca paquij, huan tlancuitzihuij huan mocuahuihuixohua,",
  "8": "huan quiijtohuaj: “Yajaya tlen motemachía ipan TOTECO, huajca ma tiquitaca intla quimaquixtis. Intla nelía quiicnelía, ma quimanahuiqui.” Queja nopa quiijtohuaj tlacame.",
  "9": "Pero TOTECO, na nijmati para tinechpalehuijtoc. Tinechquixti iijtico nonana. Tinechmocuitlahuijtoc hasta tlen quema noja nichichiyaya.",
  "10": "Huan quema nitlacatqui ya ipa nimotemachijtoc ipan ta. Nochi tonali tieltihualajtoc tinoTeco Dios.",
  "11": "Amo xinechtlalcahui pampa hualajtoc ni cuesoli huan axaca seyoc tlen huelis nechpalehuis.",
  "12": "Miyac nocualancaitacahua nechyahualojtoque queja torojme tlen mosisiníaj. Quena, nesij queja nopa huejhueyi torojme tlen itztoque ipan tlali Basán.",
  "13": "Nanalcaj queja tecuanime tlen mosisiníaj. Camachalohuaj huan nechmelactlachilíaj.",
  "14": "Na nimomati queja atl tlen mopatzcatoc huan campa hueli toyajtoc. Nochi noomiyo san lelecuecatoc. Noyolo eltoc queja cera tlen atiya.",
  "15": "Tlantoc nochi nochicahualis. Nijpiya nocamac huactoc queja se chachapal tepalcatl, huan nonenepil tlatzquitoc ica nocamacholec. Tinechtlalijtoc campa tlahuactoc huan campa onca miquistli.",
  "16": "Tlacame tlen ax cuajcualme nechyahualojtoque queja chichime. Quicocoyotztoque noma huan noicxihua.",
  "17": "Hasta huelis nijpohuas noomiyohua, pampa sesen nechcocohua. Nocualancaitacahua nechsentlachilijtoque huan san noca paquij.",
  "18": "Momajmacaj tlen nimoquentiyaya. Quena, mahuiltíaj ica piltetzitzi para quiitase ajqueya quitocaros sesen noyoyohua.",
  "19": "Pero ta, TOTECO, amo xinechtlalcahui, pampa na niitztoc momaco. Xihuala nimantzi xinechpalehuiqui.",
  "20": "Xinechmanahui tlen ininmachete ni mosisinijca tlacame tlen itztoque queja chichime. Amo xiquincahuili ma nechmictica.",
  "21": "Eltoc queja niitztoc inincamaco tecuanime, huajca xinechmaquixti. Nopa tlacame itztoque queja torojme, ma ax nechtompojhuica.",
  "22": "Huan na niquinpohuilis noicnihua tlen ta, TOTECO, huan quema oncas tlasentilistli, nimitzhueyichihuas iniixpa nochi tlacame.",
  "23": "TOTECO, tojuanti tlen timitztlepanitaj huan tiquimacasij timitzixpanose timitzpaquilismacaj. Nochi tiiteipa ixhuihua Israel, timitzhueyichihuaj. Quena, timitzhueyimatij nochi tiisraelitame.",
  "24": "Pampa ax titechilcajtoc quema titlaijiyohuíaj, niyon ax titechhuejcamajcajtoc. Ax neli titechixtlatilía. ¡Axtle! Ta tinechtlacaquilía quema timitztlajtlaníaj xitechpalehuiqui.",
  "25": "Huajca, TOTECO, ipan nopa hueyi tlasentililistli nimitzpaquilismacas iniixtla nochi motlacajhua, pampa ta titemachtli. Iniixtla tlen mitztlepanitaj huan quiimacasij mitzixpanose, na nijchihuas tlen nimitztencahuilijtoc para nijchihuas.",
  "26": "Huajca nochi tlen teicneltzitzi tlacuase huan ixhuise. Nochi tlen quitemohuaj TOTECO quipantise huan quipaquilismacase. Quena, paquise para nochipa.",
  "27": "Tlacame ipan nochi tlaltini campa hueli ipan tlaltepactli motepotztocase huan quiilnamiquise TOTECO. Inijuanti pehuase quihueyimatise huan motlancuaquetzase iixpa.",
  "28": "Pampa TOTECO, yajaya nopa tlanahuatijquetl tlen quinahuatía nochi tlaltini.",
  "29": "Nochi tlen quipiyaj tomi huan nochi tlen teicneltzitzi ipan ni tlaltepactli motlancuaquetzase iixpa. Quena, nochi tlaltepac ehuani tlen teipa miquise, quihueyimatise.",
  "30": "Nojquiya noteipa ixhuihua quihueyimatise TOTECO huan tepohuilise tlen ya nochi ininnemilis.",
  "31": "Quema toteipa ixhuihua tlacajtiyase, tepohuilise para xitlahuac TOTECO huan nochi nopa huejhueyi tlamantli tlen techchihuilijtoc."
}