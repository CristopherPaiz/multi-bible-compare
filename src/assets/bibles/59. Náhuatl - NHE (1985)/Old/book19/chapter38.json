{
  "1": "TOTECO, amo xinechtlaijiyohuilti quema ticualani. Huan amo xinechtlatzacuilti ica mohueyicualancayo.",
  "2": "Miyac nechcocohua tlen ax cuali nijchijtoc. Eltoc queja nochi mocuatlaminhua calactoc ipan na. Quena, eltoc queja tinechajsitoc, pampa nijmati ticualani nohuaya.",
  "3": "Huan pampa ticualani pampa nitlajtlacolchijtoc, nijmati queja nochi notlacayo mococohua. Niyon se noomiyo ax cuali eltoc.",
  "4": "Nochi notlajtlacolhua nopan huetztoc. Eltoc queja nimisahuisquía campa miyac atl. Notlajtlacolhua eltoc queja se tlamamali tlahuel etic tlen ax hueli niquijiyohuía.",
  "5": "Palani notlacayo pampa nijchijqui se huihuiyotl. Mijyotíaj nococohua.",
  "6": "Nicuitlapanhuitoltic huan ax hueli nijtlalana notzonteco. Semilhuitl nichocatinemi ipampa tlen nijchijtoc.",
  "7": "Nochi notlacayo tliquisa. Huan ya tlantinemi nochicahualis ipampa notlajtlacol.",
  "8": "Nimomati queja nitlatejtetzontli. Niyon quentzi fuerza ax nijpiya. Nelía niayijtía ipan noyolo.",
  "9": "NoTeco, ta tijmati queja nijnequi sampa niitztos cuali moixpa. Nochi tlen nimoilhuía nempa nesi moixpa. Ax tleno hueli nimitztlatilía.",
  "10": "Noyolo nelhuihuipica, huan ya tlantinemi nochicahualis. Ayoc hueli nitlachiya cuali.",
  "11": "Nonelhuampoyohua huan noteixmatcahua san nechhuejcaitaj, pampa quiijiyaj nococohua.",
  "12": "Inijuanti tlen quinequij nechmictise quisencahuaj tlaquetztli para nechmasiltise. Tlen quinequij nechcocose ajachica nechilhuíaj quejatza nechtzontlamiltise. Semilhuitl quitemohuilíaj quejatza nechcajcayahuase.",
  "13": "Pero na nimochihua queja ax nijcaqui tlen quiijtohuaj. Nimochihua queja se ninono huan ax nijtlapohua nocamac para niquinnanquilis.",
  "14": "Quena, na nimochihua queja ax nijcaqui inintlajtol, huan ax tleno niquijtohua para ica nimomanahuis.",
  "15": "Pampa san ipan ta nimochiya, TOTECO, tinoDios. Na nijcajtoc momaco para xiquinnanquili huan xinechmanahui.",
  "16": "San nimitztlajtlanía para amo xiquincahuili ma noca huetzcaca. Amo xiquincahuili ma mohueyitlalica noixpa pampa nihuetzqui.",
  "17": "Nijmati nimiquis pampa tlacuajcualocayotl ax nechcahua niyon se tlalochtli.",
  "18": "TOTECO, nijnequi nimitzpannextilis nochi notlajtlacolhua, pampa nelía nimocuesohua ica tlen nijchijtoc.",
  "19": "Nocualancaitacahua momiyaquilijtoque huan moyoltetilijtoque. Miyac nechcocolíaj, yonque ax tleno niquinchihuilijtoc.",
  "20": "Yonque tlen cuali niquinchihuilijtoc, nechcuepilijtoque ica tlen fiero. Nechcocolíaj pampa nijtoquilía tlen cuali.",
  "21": "NoTeco Dios, amo xinechcajtehua noselti. Amo ximoiyocatlali ica na.",
  "22": "¡Toteco! Xihuala nimantzi xinechpalehuiqui, ta tinotemaquixtijca."
}