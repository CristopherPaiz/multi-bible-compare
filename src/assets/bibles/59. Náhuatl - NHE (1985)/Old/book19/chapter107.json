{
  "1": "¡Xijtlascamatica TOTECO pampa yajaya nelía cuali! ¡Iteicnelilis ax quema tlamis!",
  "2": "Nochi imojuanti tlen TOTECO inmechmanahuijtoc, xitepohuilica. Quena, xitepohuilica para yajaya inmechmaquixtijtoc ininmaco imocualancaitacahua.",
  "3": "Yajaya quinsentilijtoc nochi nopa tlacame tlen itztoyaj campa hueli ipan tlaltepactli. Quinsentili tlen itztoyaj ica ajco, ica tlani, ica campa quisa tonati huan ica campa calaqui.",
  "4": "Sequin nentinenque ipan huactoc tlali, niyon ax quipiyayayaj ininchaj, niyon ax quipixque se altepetl para ipan itztose.",
  "5": "Amictinemiyayaj huan mayantinemiyayaj, hasta quimachiliyayaj para miquisquíaj pampa ayoc quipiyayayaj chicahualistli.",
  "6": "Huajca quitzajtzilijque TOTECO para ma quinpalehui, huan yajaya quinpalehui.",
  "7": "Quinyacanqui xitlahuac ipan se ojtli tlen temachtli. Huan quinhuicac ipan se altepetl para nopano ma itztotij.",
  "8": "Xijhueyimatica TOTECO pampa yajaya tlahuel tetlasojtla, huan quichihua huejhueyi tlamantli tlen nochi quisentlachilíaj.",
  "9": "Pampa Toteco quitlamaca tlen teicneltzi huan mayantinemi. Quiaixhuitis tlen amictinemi.",
  "10": "Sequin inijuanti itztoyaj ipan tzintlayohuilotl ipan tlatzactli huan nechca para miquise. Itztoyaj ilpitoque ica tepos mecatl.",
  "11": "Ya nopa ininpantic pampa inijuanti moyoltetilijque ica tlen TOTECO quinnahuatijtoya, huan ax quitlacaquilijque Toteco Tlen Más Hueyi.",
  "12": "Yeca Toteco quincajqui ma tlaijiyohuica ipan nopa tequitl tlen tlahuel teticayo. Quena, huetzque huan axaca quinpalehui para sampa motlalanase.",
  "13": "Huajca quema ayoc quimatiyayaj tlachque quichihuase ica nopa tlaijiyohuilistli, quitzajtzilijque TOTECO, huan yajaya quinmanahui tlen nopa tlaijiyohuilistli.",
  "14": "Quinquixti ipan nopa tzintlayohuilotl huan quinmanahui para ax miquise. Huan quicotonqui nopa tepos mecatl tlen ica quinilpitoyaj.",
  "15": "Xijhueyimatica TOTECO pampa yajaya tlahuel tetlasojtla huan quichihua huejhueyi tlamantli tlen ica tlacame san quisentlachilíaj.",
  "16": "Pampa yajaya quitlapanqui nopa puertas tlen bronce ipan tlatzacme, huan quihuejhuelo nopa tepostli tlen ica quitzacuayayaj nopa puertas.",
  "17": "Sequin tlacame tlahuel mohualiquilijque tlaohuijcayotl, pampa moyoltetilijque ica Toteco huan quiixpanoque.",
  "18": "Huan ipan nopa tlaijiyohuilistli ayoc mayanayayaj ipampa inincocolis huan pampa itztoyaj nechca para miquise.",
  "19": "Pero quema ayoc quimatiyayaj tlachque quichihuase ica nopa tlaijiyohuilistli, quitzajtzilijque TOTECO huan yajaya quinmanahui.",
  "20": "Toteco camatqui huan mochicajque. Huan queja nopa quinmaquixti para ax miquise.",
  "21": "Xijhueyimatica TOTECO pampa yajaya tlahuel tetlasojtla huan quichihua huejhueyi tlamantli tlen nochi quisentlachilíaj.",
  "22": "Xijpaquilismacaca Toteco huan yajaya quiitas queja elisquía se tlacajcahualistli. Huan xihuicaca huan xitepohuilica nochi tlen yajaya quichijtoc.",
  "23": "Nopa tlacame tlen nemij ica ininbarcos ipan hueyi atl, huan yahuij ipan nochi tlaltepactli para tlanamacase huan tlacohuase,",
  "24": "nojquiya quiitztoque nopa yejyectzitzi tlamantli tlen TOTECO quichijtoc ipan atl.",
  "25": "Quiitztoque quema TOTECO camatqui huan quichijqui ma motlalana se ajacatl tlen chicahuac, huan quitlalanqui nopa atl.",
  "26": "Nopa barcos motlalanayayaj huan sampa atzintla huetziyayaj. Huan nopa tlacame tlen itztoyaj ipan nopa barcos pejque huihuipicaj huan majmahuij.",
  "27": "Inijuanti huihuipicaque huan momimilojque queja ihuintini, huan ayoc quimatque tlachque quichihuase.",
  "28": "Huajca quema itztoyaj ipan tlaohuijcayotl, quitzajtzilijque TOTECO, huan yajaya quinmaquixti tlen quincuesolmacayaya.",
  "29": "Quema tlaahuetziyaya huan tlaajacayaya chicahuac, yajaya quitlacahualti nopa hueyi atl para ma ayoc molini, huan mochijqui itlajtol.",
  "30": "Huan inijuanti pajque miyac quema quiitaque ya moquetzqui nopa atl. Huan queja nopa Toteco quinyacanqui ica yejyectzi hasta nopa ateno campa monequi ajsise ica ininbarcos.",
  "31": "Ma quihueyimatica TOTECO pampa yajaya tlahuel tetlasojtla, huan quichihua huejhueyi tlamantli tlen nochi quisentlachilíaj.",
  "32": "Ma quipaquilismacaca Toteco tlamiyacapa iniixtla nochi tlacame huan iniixtla nopa huehue tlacame tlen tlayacanaj ipan nopa tlali.",
  "33": "Toteco quinhuatztoc miyac atemitl huan quinchijtoc queja huactoc tlali. Nojquiya hueli quinhuatza campa meya atl.",
  "34": "Nopa cuali tlali tlen tlahuel tlaeliltía quichijtoc ma ayoc tlaelilti. Huan ya ni quichijqui ipampa inintlajtlacolhua nopa tlacame tlen itztoyaj nopano.",
  "35": "Pero nojquiya nopa huactoc tlali campa ax tleno eli quichijqui ma tlaelilti. Nojquiya quichijqui ma quipiya miyac atl tlen meya campa hueli.",
  "36": "Huan quinhuicac nopa tlacame tlen mayantinemiyayaj para ma itztoca nopano, huan ma quichihuaca inialtepe.",
  "37": "Nojquiya quichijqui para ma tocaca ipan mila, huan ma quichihuaca xocomeca mili, huan ma quipixcaca tlahuel miyac inintlajca.",
  "38": "TOTECO tlahuel quintiochijqui. Nojquiya momiyaquilijque huan quinpixque miyac ininhuacaxhua.",
  "39": "Teipa pejqui caxani ininmiyaca nopa tlacame, huan nochi mocajque teicneltzitzi, pampa quinajsic tlaohuijcayotl, cuesoli huan tlaijiyohuilistli.",
  "40": "Huan yajaya quinicnotlali nopa tlayacanani tlen mohueyimatiyayaj, huan quinchijqui ma mocuapoloca campa ax oncac ojtli huan ax quimatque campa yahuiyayaj.",
  "41": "Pero yajaya quinmanahui nopa teicneltzitzi. Quinmiyaquili ininconehua queja elisquíaj pilborregojtzitzi hasta mochijque onpanoc miyac.",
  "42": "Ma quiitaca nochi tlen quichijtoc TOTECO nochi tlen nemij xitlahuac iixtla, huan ma paquica. Pero nochi nopa fiero tlacame ma mocamatzacuaca.",
  "43": "Tlacame tlen tlalnamiquini quimachilise nochi ni tlamantli tlen Toteco quichijtoc, huan quiajcocuise ipan ininyolo. Inijuanti moyolilhuise quejatza TOTECO quintlasojtlatihualajtoc itlacajhua."
}