{
  "1": "NoTeco Dios, xinechmaquixti, pampa ni tlaohuijcayotl tlahuel mochijtoc hueyi hasta nijmachilía nimiquis. Eltoc queja atl tlen nechatzonpolihuiltisnequi, huan ya ajsic hasta noquechtla.",
  "2": "Eltoc queja nimasitoc ipan soquitl tlen huejcatla huan ax hueli niquisa. O queja nechyahualosquía tlahuel miyac atl huan huejcatla.",
  "3": "Tlahuel nichocatoc hasta nisiyajtoc. Nimitztzajtzilijtoc, Toteco Dios, hasta nechcocohua noquechtla huan ayoc hueli nicamati. Nochi noixtiyol semajtoc ica choquistli. Ya niixcuati pampa campa hueli nitlachixtoc para niquitas intla tihuala, Toteco Dios, para tinechpalehuis.",
  "4": "Tlahuel miyac nopa tlacame tlen nechcocolíaj yonque ax tleno niquinchihuilijtoc. Nelía quipiyaj miyac chicahualistli nocualancaitacahua tlen quinequij nechmictise. Pero na ax niquinixpanotoc. Quinequij nechtlatzacuiltise ica se tlamantli tlen ax nijchijtoc.",
  "5": "NoTeco Dios, ta tijmati para nelía nihuihuitic, huan tiquixmati nochi notlajtlacolhua.",
  "6": "TOTECO, ta tiDios Tlen Tijpiya Nochi Chicahualistli, amo xiquincahuili ma huetzica ipan tlajtlacoli nopampa na notlajtlacol, nopa tlacame tlen motemachíaj ipan ta. Ta tlen titoTeco tiisraelitame, amo xiquincahuili ma mopinahuaca sequinoc israelitame ica tlen nijchijtoc na.",
  "7": "Pampa nimitzicnelía, niquijiyohuijtoc pinahualistli, huan nechhuetzquilijtoque hasta ax nijmatqui tlachque nijchihuasquía.",
  "8": "Hasta noicnihua nechchihuaj queja ax nechixmatij huan nechitaj, queja se niseyoc altepetl ejquetl.",
  "9": "Quena, niquicnelía motiopa ica nochi noyolo yonque ica ya nopa monequi nimiquis. Huan tlen mitztlaijilhuíaj ta, nojquiya nechtlaijilhuíaj na pampa nimitztequipanohua.",
  "10": "¡Quena, tlahuel nechhuetzquilíaj huan nechpinajtíaj, quema nichoca huan nimosahua iixpa Toteco!",
  "11": "¡Tlahuel fiero camatij tlen na quema nimoquentía yoyomitl tlen sosoltic para nijnextis nimocuesohua ipampa notlajtlacolhua!",
  "12": "Nopa tlayacanca tequihuejme tlen mosehuíaj ipuertajteno altepetl, noca motlahuetzquiltíaj. Huan nopa ihuintini noca huicatinemij.",
  "13": "Pero TOTECO na nijsenhuiquilía nimitztemohua huan nimomaijtohua ipan ta, pampa nijmati ajsis tonali para tinechtlacaquilis. Toteco Dios, ica mohueyi teicnelilis xinechnanquili, pampa ta nochipa tinechicnelijtoc. Huajca xinechnanquili quema nimomaijtohua huan xinechmanahui.",
  "14": "Xinechquixti tlen ni soquitl tlen huejcatla campa nimasitoc. Amo xinechcahuili para niatzonpolihuis. Xinechmanahui ininmaco tlen nechcocolíaj. Xinechquixti tlen ni hueyi atl tlen nechyahualojtoc.",
  "15": "Amo xijcahuili ma nechtlaijiyohuilti ni tlahuelatl, niyon amo xijcahuili nopa atl ma nechtolo. Xinechmanahui para ax nimasis ipan nopa tlalostotl tlen tlahuel huejcatla.",
  "16": "TOTECO, xinechnanquili quema nimitztzajtzilía pampa ta nelía ticuali. Ta tinechicnelía miyac huan tijpiya hueyi moyolo ica na.",
  "17": "¡Amo ximotlati quema nimitztemohua pampa tlahuel nitlaijiyohuía! Ximoisihuilti, xihuala huan xinechmaquixtiqui.",
  "18": "Xihuala, noTeco Dios huan xinechmanahuiqui. Xinechmaquixti ininmaco nocualancaitacahua.",
  "19": "Ta tijmati quejatza camatij fiero tlen na huan quejatza nechpinahualtijtoque. Quichijtoque para ayoc aca ma nechtlepanita. Ta tiquinixmati nochi nocualancaitacahua huan tijmati tlachque quiijtojtoque sesen inijuanti.",
  "20": "Inijuanti tlahuel nechyolcocojtoque huan nechcuesolmacatoque. Nijtemojtoc tlen nechtlasojtlasquía huan nechyoltlalisquía, pero niyon se ax nijpanti.",
  "21": "Quema nimayanayaya nechmacaque pajtli tlen temictía para notlacualis. Huan quema niamiquiyaya nechmacaque ma niqui vinagre.",
  "22": "Nopa paquilistli tlen inijuanti quipiyaj ma mocuepa ica cuesoli. Huan nopa tlasehuilistli tlen quipiyaj ica ininhuampoyohua, ma mocuepa ica cualantli.",
  "23": "Ma huala ininpani tzintlayohuilotl huan ma huihuipicaca pampa ayoc quipiyase más fuerza. Ma elica popoyotzitzi huan ma tlami nochi ininchicahualis.",
  "24": "Xiquinnextili mohueyi cualancayo huan xiquintzontlamilti.",
  "25": "Ipan inintequicalhua ma mocahua tlaxolejtoc, huan ipan ininchajchaj ma tlatzitzicato. Ayoc aca ma itzto.",
  "26": "Pampa inijuanti más quitlaijiyohuiltíaj tlen ta tijcocojtoc, huan quipinajtíaj tlen ta tijcuesolmacatoc.",
  "27": "Xiquijcuilo nochi inintlajtlacolhua huan amo xiquintlapojpolhui.",
  "28": "¡Xiquixpolo inintoca ipan moama campa eltoc inintoca inijuanti tlen yoltoque! ¡Ma ax quipiyaca tlasehuilistli queja quipiyaj nopa tlacame tlen itztoque xitlahuaque moixpa!",
  "29": "Pero na tlen nitlaijiyohuía huan niteicneltzi, xinechmaquixti huan xinechtlalana. Quena, Toteco Dios, xinechtlali campa ta tiquitas quinamiqui.",
  "30": "Huan huajca nihuicas huan nijpaquilismacas Toteco Dios. Quena, nijhueyimatis huan nijtlascamatis.",
  "31": "Huan TOTECO achi más quipactis ya nopa, huan ax queja intla nijmacasquía se toro o se becerro tlen tlacuacuajhuía huan quipiya iistihua.",
  "32": "Inijuanti tlen teicneltzitzi quiitase Toteco Dios quema quinmacas itlapalehuil, huan yeca tlahuel paquise. Huan nochi tlen quitemohuaj Toteco Dios itztose ica paquilistli.",
  "33": "Pampa TOTECO quintlacaquilía tlen teicneltzitzi, huan ax quintlahuelcahua inijuanti tlen itztoque ipan tlatzactli.",
  "34": "¡Xijpaquilismacaca TOTECO nochi imojuanti tlen initztoque ipan elhuicactli huan tlaltepactli! ¡Ma quihueyichihuaca nochi tlen itztoque ipan hueyi atl!",
  "35": "Pampa Toteco Dios quimaquixtis ialtepe, Jerusalén, huan sampa quincualtlalis nopa altepetini ipan tlali Judá. Huan itlacajhua mochantise nopano huan moaxcatise nopa tlali.",
  "36": "Huan teipa ininconehua nojquiya moaxcatise nopa tlali. Huan nochi tlen quitequipanohuaj huan quiicnelíaj Toteco itztose nopano temachme."
}