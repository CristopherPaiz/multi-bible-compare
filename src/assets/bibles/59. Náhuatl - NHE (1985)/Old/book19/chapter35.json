{
  "1": "TOTECO, xiquincamaijixnamiqui tlen noca cualanij. Xiquintehui tlen quinequij nechtehuise.",
  "2": "Xijcui nochi motlatehuijca teposhua, huan xiquintehui para tinechmanahuis.",
  "3": "Xijquixti mohacha tlen ica titlatehuía, huan xiquinojtzacua tlen nechtepotztocatihualahuij. Huan xinechilhui: “Na nimitzmaquixtis.”",
  "4": "Ma mopinahuaca huan ma mocuapoloca tlen nechtemohuaj para nechmictise. Ma mocuepaca ininchaj ica pinahualistli tlen quinequij nechchihuilise tlen fiero.",
  "5": "Queja se ajacatl quihuica tlasoli, ielhuicac ejca TOTECO ma quintotocatiyas tlen nechcocolíaj.",
  "6": "Ma onca tzintlayohuilotl ipan iniojhui. Ma tlaxixitlacas campa nemij para ma huetzica, huan ielhuicac ejca Toteco ma quintepotztocatiyas para quinmictis.",
  "7": "Pampa yonque ax tleno nijchijtoya, quitlalijque se tlaquetztli para nechmasiltise. Quixajque se tlacoyoctli para ipan ma nihuetzi.",
  "8": "Ma quintlalochajsi se hueyi cuesoli. Ma masica ipan nopa tlaquetztli tlen inijuanti quitlalijque huan ma motzontlamiltica.",
  "9": "Huajca quena, na nipaquis ipan TOTECO. Nijpiyas paquilistli pampa TOTECO nechmaquixtijtos.",
  "10": "Ica nochi noyolo niquijtos: “Axaca seyoc queja ta, TOTECO. Tiquinmocuitlahuía tlen ax quipiyaj fuerza para tlacame tlen tetique ax huelis quinajsise. Quena, tiquinmanahuía tlen teicneltzitzi huan tlen ax quipiyaj tlen inintechmonequi. Tiquinmanahuía ininmaco tlen quinequij quintlacuijcuilise.”",
  "11": "Motlalanaj tlacame tlen ax cuajcualme huan nechcocolíaj. Inijuanti tlatestigojquetzaj tlen ax neli, huan nechtlaijilhuíaj ica tlamantli tlen ax nijmati.",
  "12": "Nechtlaxtlahuíaj ica tlen ax cuali, yonque nelcuali niquinchihuilijtoc. San quinequij nechcuesolmacase.",
  "13": "Pero quema inijuanti mococojque, nimocueso ininhuaya huan nimoyoyonti ica nopa fiero yoyomitl para nochi quimatise nimocuesohuayaya ininhuaya. Hasta nimosajqui ininpampa inijuanti para nijtlajtlanis TOTECO ma quinchicahua. Pero TOTECO ax quicajqui tlen niquilhui.",
  "14": "Nimocuesojtinemiyaya queja se tlamantli fiero ipantitosquía se nohuampo o se noicni. Nimocueso huan nichocatinemiyaya queja mictosquía nonana.",
  "15": "Pero quema na nechajsic cuesoli, inijuanti pajque. Quema nimotepotlami huan nihuetzqui, inijuanti mosentilijque huan nechhuetzquilijque. Tlacame tlen ax cuajcualme huan tlen nechixmatiyayaj nechijilnamiquiyayaj huan nechmaquiliyayaj yonque ax tleno nijchijtoya.",
  "16": "Queja tlacame tlen ax cuajcualme quihuetzquilíaj tlen hueli, inijuanti noca pajque huan motlancochhuehuechotzque noixtla ica cualantli.",
  "17": "TOTECO, ¿hasta quema noja san tijtlachilijtos nochi ni tlamantli? Xinechmanahui para ax nechmictise, pampa san setzi noyolis. Xinechmaquixti tlen ni tlacame tlen mochihuaj queja tecuanime tlen quinequij nechhuejhuelose.",
  "18": "Huan nimitztlascamatis tlamiyacapa ipan tlasentilistli. Iniixtla nochi nopa miyac motlacajhua nimitzpaquilismacas.",
  "19": "Amo xiquincahuili nocualancaitacahua tlen istlacatij ma noca paquica. Amo xiquincahuili tlen nechcocolíaj ma moixijcopilica ica paquilistli noixtla pampa nimocuesohua.",
  "20": "Inijuanti ax tenotzaj ica cuali. San moilhuíaj quejatza huelis quincajcayahuase tlacame tlen itztoque ica yejyectzi ipan ni tlali.",
  "21": "Nechtlaijilhuíaj huan quiijtohuaj: “¡Xiquitaca tijnelitztoque tlen fiero quichijqui!”",
  "22": "TOTECO, ta tiquitztoc tlen quichihuaj. Amo san xiitzto huan ax tleno tijchihuas. ¡Amo xinechtlahuelcahua!",
  "23": "Ximotlalana huan xinechchihuili tlen xitlahuac huan melahuac. Quena, TOTECO, xiisihui huan xinechmanahuiqui.",
  "24": "TinoTeco Dios, ta tlen ipa titetlajtolsencahua xitlahuac, xitenextili para ax tleno nijchijtoc. Amo xiquincahuili nocualancaitacahua ma noca huetzcaca.",
  "25": "Ma ax nopanti tlen inijuanti quinequij. Ma ax quiijtoca nechixpolojtoque. Amo xiquincahuili ma moilhuica para inijuanti nechtlantoque.",
  "26": "Xijchihua para inijuanti tlen noca paquij ipampa nocuesol ma mocuapoloca huan ma ayoc quimatica tlachque quichihuase. Quena, xijcahua para inijuanti tlen moilhuíaj para más huejhueyi que na ma mopinahualtica huan ma ayoc aca quintlepanitas.",
  "27": "Pero ma huicaca ica paquilistli inijuanti tlen nechpalehuíaj. Ma paquica inijuanti tlen quiitaj para nijchihua tlen xitlahuac. Huan nochipa ma quiijtoca: “Nelía hueyi TOTECO tlen quipactía quipalehuis David, pampa yajaya quitequipanohua.”",
  "28": "Quena, xijtlacaquili tlen nimitztlajtlanía, huan teipa nitepohuilis para nelía xitlahuac tlen tijchihua. Quena, semilhuitl nimitzpaquilismacas."
}