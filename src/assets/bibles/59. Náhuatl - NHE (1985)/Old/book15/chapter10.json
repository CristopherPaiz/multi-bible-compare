{
  "1": "Huan nimocajqui nimotlancuaquetztoc iixpa Toteco Dios huan niquilhuiyaya totlajtlacolhua ipan itiopa huan nichocayaya chicahuac. Huan quema noja nimomaijtoyaya, ajsicoj miyac tlacame, sihuame huan coneme tlen chocaque chicahuac nohuaya.",
  "2": "Teipa Secanías, icone Jehiel, tlen ichaj ehuani Elam techilhui: “Tijmatij para titlajtlacolchijtoque ica Toteco Dios pampa timocuilijtoque sihuame tlen sejcoyoc ehuaj, pero noja huelis Toteco Dios techtlasojtlas tiisraelitame.",
  "3": "Huajca ma tijchihuase se tlajtolsencahuali iixpa Toteco Dios huan tiquincahuase nochi tosihuajhua huan toconehua tlen ax israelitame. Huan tijchihuase nochi tlen ta huan inijuanti tlen quitlepanitaj Toteco Dios technahuatíaj. Tijchihuase nochi queja quiijtohua itlanahuatilhua Toteco Dios.",
  "4": "Huajca ama ximoquetza huan xitechilhui tlaque monequi tijchihuase pampa ta motequi para tijchihuas. Ximosemaca huan tojuanti tiitztose mohuaya.”",
  "5": "Huajca na, niEsdras, nimoquetzqui huan niquinilhui nopa tlayacanca totajtzitzi huan levitame huan nochi israelitame para ma quiijtoca intla quichihuasquíaj queja Secanías quiijtojtoya. Huan quiijtojque para, quena.",
  "6": "Teipa na niEsdras nicalajqui ipan itiopa Toteco Dios ipan icuarto Johanán, icone Eliasib, huan ax nitlacuajqui, niyon ax tleno niquic pampa tlahuel nimocuesojtoya ica inintlajtlacolhua tlacame tlen mocueptoyaj ipan altepetl Jerusalén tlen tlali Babilonia.",
  "7": "Huan quinyolmelajque nochi israelitame tlen mocueptoyaj huan itztoyaj ipan tlali Judá para ma mosentilica ipan Jerusalén.",
  "8": "Huan intla acajya ax moixnextisquía ipan Jerusalén ica eyi tonali queja quiijtojtoyaj nopa tlayacanani huan huehue tlacame, huajca quincuilisquíaj inintlal, huan nochi tlen iniaxca, huan quinpanquixtisquíaj huan ayoc moixmatise para israelitame.",
  "9": "Huan ipan 20 itequi nopa chicnahui metztli ipan toisraelita calendario [10:9 Elqui huejcajquiya ipan se 19 itequi diciembre ipan tocalendario tlen ama.], nochi tlacame tlen itztoyaj ipan tlali Judá huan tlali Benjamín moixnextijque ipan altepetl Jerusalén huan mosehuijque ipan nopa hueyi plaza iixmelac itiopa Toteco Dios. Huan hasta huihuipicayayaj pampa quimatiyayaj para se hueyi tlamantli tlen ica quinnotztoyaj. Huan nojquiya huihuipicayayaj pampa tlahuel huetziyaya atl chicahuac.",
  "10": "Huajca na nimoquetzqui, niEsdras, nitotajtzi huan niquinilhui: ―Intlajtlacolchijtoque pampa inmosihuajtijtoque ininhuaya sihuame tlen ax israelitame. Yeca inquihueyilijtoque totlajtlacolhua tiisraelitame huan nopa tlatzacuiltilistli tlen tijselise.",
  "11": "Huajca ama xijpohuaca imotlajtlacolhua iixpa TOTECO Dios, yajaya tlen ininTECO tohuejcapan tatahua. Xijchihuaca tlen ya ipaquilis huan ximohuejcatlalica tlen nopa tlacame tlen ehuaj ni tlali huan xiquincuepaca imosihuajhua tlen ax israelitame.",
  "12": "Huan nochi nopa tlacame tlen mosentilijtoyaj nopano tlananquilijque chicahuac: ―Cualtitoc, tijchihuase nochi tlen tiquijtojtoc.",
  "13": "Huan nojquiya quiijtojque: ama huetzi atl chicahuac huan ax huelis tihuejcahuase timocahuase calteno ipan ni tonali quema mojmostla huetzi atl. Huan ni tlamantli ax mosencahuas ipan se tonal pampa tlahuel timiyac tojuanti tlen titlajtlacolchijtoque.",
  "14": "¿Ax hueli san mocahuase nica totlayacancahua queja topatlacahua tojuanti huan quisencahuase quema intechtlajtolsencahuase sesen tojuanti? Huan teipa quema intechilhuise tlaque tonal ma tihualaca, timoixnextiquij nica tojuanti tlen timocuilijtoque sihuame tlen ax israelitame. Tihualase ininhuaya nopa huehue tlacame huan jueces tlen toaltepehua tlen quimatij tlen melahuac. Huan tijsencahuase nochi ni tlamantli cuali iixpa Toteco Dios queja quinamiqui hasta quiyolpactis huan ayoc toca cualanis.",
  "15": "Huan nochi quiijtojque para cuali queja quiijtojtoyaj. San Jonatán, icone Asael, huan Jahazías, icone Ticva, inijuanti ax quinpacti, niyon ax quinpacti Mesulam, huan Sabetai tlen eliyaya se levita.",
  "16": "Pero yonque ax quinpactiyaya, ya nopa tijchijque. Huan nechtlapejpenijque na, niEsdras nitotajtzi, huan sequinoc tlacame tlen itztoyaj tlayacanani ipan nopa huejhueyi familias tlen inintatahua. Huan techilhuijque ma titetlajtolsencahuaca ipan ni tlamantli. Huan teipa timosentilijque huan tipejque titequitij ipan nopa achtohui tonal ipan metztli majtlactli ipan toisraelita calendario [10:16 Elqui huejcajquiya ipan se 29 itequi diciembre ipan tocalendario tlen ama.].",
  "17": "Huan ax titlanque tiquintlajtolsencahuaj nochi tlen mosihuajtijtoyaj ica tlen ax israelitame hasta ipan nopa achtohui tonal ipan nopa achtohui metztli ipan toxihui [10:17 Elqui huejcajquiya ipan 27 itequi marzo ipan tocalendario tlen ama.].",
  "18": "Ya ni inintoca iniixhuihua totajtzitzi tlen mocuilijtoyaj sihuame tlen ax israelitame: Tlen iteipa ixhuihua Jesúa tlen eliyaya icone Josadac, huan nochi iicnihua: Maasías, Eliezer, Jarib huan Gedalías.",
  "19": "Huan queja quitencahuilijtoyaj Toteco Dios, nochi quincajque ininsihuajhua huan moyolcuepque tlen inintlajtlacolhua huan quimacaque Toteco Dios se oquich borrego para se tlacajcahualistli para inintlajtlacolhua.",
  "20": "Huan tlen iteipa ixhuihua Imer: Hanani huan Zebadías.",
  "21": "Huan tlen iteipa ixhuihua Harim: Maasías, Elías, Semaías, Jehiel huan Uzías.",
  "22": "Huan tlen iteipa ixhuihua Pasur: Elioenai, Maasías, Ismael, Natanael, Jozabad huan Elasa.",
  "23": "Ya ni inintoca levitame tlen quichijtoyaj: Jozabad, Simei, Kelaía (tlen nojquiya itoca Kelita), Petaías, Judá, huan Eliezer.",
  "24": "Ya ni itoca huicani tlen quichijtoya: Eliasib. Ya ni inintoca tlen tlamocuitlahuijque ipan tiopa ipuertajyo tlen quichijtoyaj: Salum, Telem, huan Uri.",
  "25": "Ya ni inintoca sequinoc israelitame tlen mocuilijtoyaj sihuame tlen ax israelitame: Tlen iteipa ixhuihua Paros: Ramía, Jezías, Malquías, Mijamín, Eleazar, Malquías huan Benaía.",
  "26": "Tlen iteipa ixhuihua Elam: Matanías, Zacarías, Jehiel, Abdi, Jeremot huan Elías.",
  "27": "Tlen iteipa ixhuihua Zatu: Elioenai, Eliasib, Matanías, Jeremot, Zabad huan Aziza.",
  "28": "Tlen iteipa ixhuihua Bebai: Johanán, Hananías, Zabai huan Atlai.",
  "29": "Tlen iteipa ixhuihua Bani: Mesulam, Maluc, Adaía, Jasub, Seal huan Ramot.",
  "30": "Tlen iteipa ixhuihua Pahat Moab: Adna, Quelal, Benaía, Maasías, Matanías, Bezaleel, Binúi huan Manasés.",
  "31": "Tlen iteipa ixhuihua Harim: Eliezer, Isaías, Malquías, Semaías, Simeón,",
  "32": "Benjamín, Maluc huan Semarías.",
  "33": "Tlen iteipa ixhuihua Hasum: Matenai, Matata, Zabad, Elifelet, Jeremai, Manasés huan Simei.",
  "34": "Tlen iteipa ixhuihua Bani: Madai, Amram, Uel,",
  "35": "Benaía, Bedías, Quelúhi,",
  "36": "Vanías, Meremot, Eliasib,",
  "37": "Matanías, Matenai huan Jaasai.",
  "38": "Tlen iteipa ixhuihua Binúi: Simei,",
  "39": "Selemías, Natán, Adaía,",
  "40": "Macnadebai, Sasai, Sarai,",
  "41": "Azareel, Selemías, Semarías,",
  "42": "Salum, Amarías huan José.",
  "43": "Huan tlen iteipa ixhuihua Nebo: Jeiel, Matatías, Zabad, Zebina, Jadau, Joel huan Benaía.",
  "44": "Nochi ni tlacame tlen nica eltoc inintoca mocuilijtoyaj sihuame tlen ax israelitame huan sequin nopa sihuame ya quinmacatoyaj ininconehua."
}