{
  "1": "Ipan nopa tonali nochi tlacame ipan tlali Judá huicase ni huicatl: “Ama tijpiyaj se altepetl tlen cuali huan quipiya chicahualistli. TOTECO tlen techmaquixtijtoc, techyahualohua queja se hueyi tepamitl para techmocuitlahuis.",
  "2": "Xijtlapoca puertas para ma calaquica nochi nopa tlacame tlen itztoque xitlahuaque. Xiquincahuaca ma calaquica nochi tlen temachme.",
  "3": "TOTECO, mojmostla tiquinmacas yoltlasehuilistli nopa tlacame tlen motemachíaj ipan ta, nochi tlen quisenhuiquilíaj mitztemohuaj.",
  "4": "Yohuali tonali ximotemachica ipan TOTECO pampa san yajaya TOTECO Tlen Más Quipiya Tlanahuatili huelis inmechmanahuis para nochipa.",
  "5": "Yajaya quinechcapantlalía nopa tlacame tlen mohueyimatij. Quintepexihuía nopa altepetini tlen ipan itztoyaj. Quinmajcahua hasta tlalchi huan quihuelonía inintepa.",
  "6": "Ama nopa teicneltzitzi tlen quintlaijiyohuiltiyayaj ipan moquejquetzaj tlen mocahua tlen inialtepe.”",
  "7": "TOTECO tijchihua nopa ojtli tlen quitoquilíaj tlen xitlahuaque moixtla ax cana fiero, niyon ax ixtlejcolis. Pampa ta, TOTECO, ax titemaca se ojtli tlen fiero o tlen ax cuali. Ta tijxitlahua nopa ojtli huan tijchihua yejyectzi.",
  "8": "TOTECO, tojuanti tijtoquilíaj moojhui tlen xitlahuac huan timochiyaj san ipan ta. Techpactía miyac tijchihuase tlen ta tijnequi. Ipan toyolo san tijnequij timitzhueyichihuase.",
  "9": "Seyohual nimitztemohua ica nochi noyolo. Huan quema niisa ica ijnaloc noja nimitztemohua. Pampa fiero tlacame ax quicahuase quichihuase tlen ax cuali huan quipehualtise quichihuase tlen xitlahuac, hasta quema ta tihualas para tiquintlajtolsencahuaqui huan tiquintlatzacuiltiqui tlen itztoque ipan ni tlali.",
  "10": "Pero yonque tiquinnextilía teicnelijcayotl nopa tlacame tlen fiero ininyolis, ax moxitlahuaj. Quisenhuiquilíaj quichihuaj tlamantli tlen ax cuali ipan nopa tlali campa sequinoc quichihuaj tlen xitlahuac. Huan ax quichihuilise cuenta mohueyitilis, TOTECO.",
  "11": "Yajuanti ax mitztlacaquilíaj quema tiquintlacahualtía. Huan quema tijtlalana moma para tiquintlatzacuiltis, yajuanti ax quiitaj, niyon quichihuilíaj cuenta. Pero xiquinnextili quejatza tiquinicnelía motlacajhua, huan mopinahuase. Huan nopa tlitl tlen ticajoctoc para mocualancaitacahua ya eltoc para quintzontlamiltis.",
  "12": "TOTECO, ta tlen techmaca tlasehuilistli. Nochi tlen cualquisa tlen tojuanti tijchihuaj eltoc pampa ta tijchijtoc nopa tequitl ipan tojuanti.",
  "13": "TOTECO ta tlen titoDios, quipiya miyac tonali technahuatiyayaj sequinoc tecojme, pero ama san ta timitzhueyitlepanitase.",
  "14": "Nochi yajuanti tlen tiquintequipanojque, ama ya mictoque huan ayoc hualase sampa, ixpolijque huan ayoc quema motlalanase. Pampa ta tiquintlatzacuilti huan tiquintlamiixpolihuilti. Ama ayoc aca quinilnamiqui.",
  "15": "TOTECO, ta tiquinmiyaquilijtoc motlacajhua ipan totlal. Tijchijqui para más ma monextis mohueyitilis. Huan tijchijtoc totlal nojquiya ma eli más hueyi.",
  "16": "TOTECO, quema israelitame tlaijiyohuiyayaj, timitztemojque. Quena, quema ta titechtlatzacuilti, timomaijtojque ica ta.",
  "17": "Tiitztoyaj moixtla queja se sihuatl tlen momimilohua ica tlacuajcualocayotl quema quitlacatiltía icone.",
  "18": "Tojuanti tiitztoyaj ica tlacuajcualocayotl huan tichocayayaj queja se sihuatl, pero san tlapic titlaijiyohuijque pampa ax tleno tijtlacatiltijque. Ax tihuelque titlatlanise para totlal huan ax tleno quisqui tlen totlaijiyohuilis. Axaca tlacatqui para mochihuase más tlacame ipan ni tlaltepactli.",
  "19": "Pero tijpiyaj ni tlajtoli tlen temachtli: Nochi tlen ya mictoque tlen moaxcahua TOTECO, sampa moyolcuise Huan inintlacayohua sampa motlalanase campa quintlalpachojtoque. Quena, nochi tlen itztoque ipan tlacajcahuaya sampa isase huan huicase ica paquilistli. Itlahuil TOTECO tlen temaca yolistli motlalis ipan yajuanti queja elisquía ajhuechtli.",
  "20": "Innotlacajhua, xiyaca imochaj huan xijtzacuaca imopuertas campa initztose temachtli. Ximotlatica se tlalochtli hasta quema ya panotos icualancayo TOTECO huan ya quintzontlamiltijtos nochi icualancaitacahua.",
  "21": "TOTECO quisas tlen ichaj huan hualas ipan ni tlaltepactli para quintlatzacuiltiqui nochi tlacame ipampa inintlajtlacolhua. Huan monextis ajqueya temictijtoc ipan ni tlaltepactli huan ayoc huelis motlatis. Mopannextise nochi tlen quihuicaj tlajtlacoli."
}