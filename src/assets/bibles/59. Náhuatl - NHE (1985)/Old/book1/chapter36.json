{
  "1": "Huan ya ni iteipa ixhuihua Esaú tlen nojquiya itoca Edom.",
  "2": "Esaú mosihuajti ininhuaya sihuame tlen ehuaj tlali Canaán. Isihuajhua inintoca eltoya Ada, iichpoca Elón nopa heteo tlacatl, huan Aholibama, iichpoca Aná huan iixhui Zibeón nopa heveo tlacatl.",
  "3": "Huan nojquiya mosihuajti ihuaya Basemat, iichpoca Ismael, huan isihua icni Nebaiot.",
  "4": "Huan Ada quimacac Esaú se icone tlen itoca Elifaz. Huan Basemat quitlacatilti Reuel,",
  "5": "huan Aholibama quintlacatilti Jeús, Jaalam huan Coré. Ya ni iconehua Esaú tlen tlacatque quema noja itztoya ipan tlali Canaán.",
  "6": "Huan Esaú quincuitejqui isihuajhua, itlaca conehua huan isihua conehua huan itlatequipanojcahua huan yajqui ipan seyoc tlali para moiyocaquixtis tlen iicni, Jacob. Quinhuicac ihuaya nochi itlapiyalhua huan nochi tlamantzitzi tlen quisejcotilijtoya ipan Canaán.",
  "7": "Nelmiyac quipiyayayaj nochi ome icnime hasta ayoc hueliyayaj itztoque san sejco. Nopa tlali tlen ipan itztoyaj ax quinaxiliyaya para quintlamacase inintlapiyalhua.",
  "8": "Yeca Esaú tlen nojquiya quitocajtiyayaj Edom yajqui itztoti campa tepeyo ipan tlali Seir.",
  "9": "Nica eltoc inintoca iteipa ixhuihua Esaú tlen quintocajtijque edomitame. Inijuanti itztoyaj campa tepeyo ipan nopa tlali tlen itoca Seir.",
  "10": "Inintoca iconehua Esaú elque Elifaz huan Reuel. Elifaz elqui icone isihua, Ada, huan Reuel elqui icone isihua, Basemat.",
  "11": "Iconehua Elifaz elque Temán, Omar, Zefo, Gatam huan Senaz.",
  "12": "Elifaz quipixqui se isihua tlatequipanojca tlen itoca Timna tlen quimacac se icone tlen quitocajti Amalec. Huan iconehua Elifaz elque iixhuihua Esaú huan isihua, Ada.",
  "13": "Huan iconehua Reuel elque: Nahat, Zera, Sama huan Miza. Inijuanti elque iixhuihua Basemat nopa seyoc isihua Esaú.",
  "14": "Huan Esaú quinpixqui iconehua ica isihua tlen itoca eliyaya Aholibama tlen elqui iichpoca Aná huan iixhui Zibeón. Inintoca ininconehua elque: Jeús, Jaalam huan Coré.",
  "15": "Ama nimitzilhuis nopa tlayacanani ipan iteipa ixhuihua Esaú. Ipan iconehua Elifaz, iachtohui ejca Esaú, elque: Tlayacanani Temar, Omar, Zefo, Cenaz,",
  "16": "Coré, Gatam huan Amalec. Nochi ya ni elque tlayacanani ipan iteipa ixhuihua Elifaz ipan tlali Edom. Huan nochi inijuanti elque iteipa ixhuihua Ada, isihua Esaú.",
  "17": "Huan iconehua Reuel, icone Esaú, elque: Tlayacanani Nahat, Zera, Sama huan Miza. Inijuanti tlayacanque ipan iconehua Reuel ipan tlali Edom huan elque iixhuihua Basemat, isihua Esaú.",
  "18": "Iconehua Esaú ica isihua Aholibama, iichpoca Aná, elque: Tlayacanani Jeús, Jaalam huan Coré. Inijuanti quinyacanque iniixhuihua.",
  "19": "Nochi inijuanti elque nopa tlayacanani ipan iteipa ixhuihua Esaú o Edom. Huan sesen inijuanti mochijqui se hueyi familia ica miyac tlacame.",
  "20": "Iconehua Seir, nopa horeo tlacatl tlen itztoyaj ipan nopa tlali, elque: Lotán, Sobal, Zibeón, Aná,",
  "21": "Disón, Ezer huan Disán. Ya ni elque tlayacanani tlen horeos tlen elque iixhuihua Seir ipan tlali Edom.",
  "22": "Iconehua Lotán elque: Hori huan Hemam. Huan Timna elqui isihua icni Lotán.",
  "23": "Iconehua Sobal elque: Alván, Manahat, Ebal, Sefo huan Onam.",
  "24": "Iconehua Zibeón elque: Aja huan Aná. Aná elqui tlen quipanti campa meya atl totonic ipan nopa huactoc tlali quema quinmocuitlahuiyaya iburrojhua itata.",
  "25": "Iconehua Aná elque: Disón huan se isihuapil tlen itoca Aholibama.",
  "26": "Iconehua Disón elque: Hemdán, Esbán, Itrán huan Querán.",
  "27": "Iconehua Ezer elque: Bilhán, Zaaván huan Acán.",
  "28": "Iconehua Disán elque: Uz huan Arán.",
  "29": "Nopa tlayacanani tlen horeos elque: Lotán, Sobal, Zibeón, Aná,",
  "30": "Disón, Ezer huan Disán. Ya ni elque inintlayacancahua nopa horeos ipan sesen pilaltepetzitzi ipan tlali Seir.",
  "31": "Nica quiijtohua inintoca nopa huejhueyi tlanahuatiani tlen tlanahuatijque ipan tlali Edom achtohuiya quema israelitame aya quipiyayayaj se tlanahuatijquetl:",
  "32": "Bela, icone Beor, elqui tlanahuatijquetl ipan Edom huan ialtepe itoca eliyaya Dinaba.",
  "33": "Quema Bela mijqui, pejqui tlanahuatía Jobab, icone Zera, tlen hualayaya pilaltepetzi Bosra.",
  "34": "Quema Jobab mijqui, tlanahuati Husam tlen hualajqui altepetl Temán.",
  "35": "Quema Husam mijqui, pejqui tlanahuatía Hadad, icone Bedad, tlen quintlanqui nopa tlali Madián ehuani quema quinamiquicoj ipan tlali Moab. Yajaya hualajqui altepetl Avit.",
  "36": "Quema mijqui Hadad, pejqui tlanahuatía Samla tlen hualayaya Masreca.",
  "37": "Quema Samla mijqui, pejqui tlanahuatía Saúl tlen hualayaya Rehobot, nopa pilaltepetzi tlen eltoc nechca ateno.",
  "38": "Quema Saúl mijqui, tlanahuati Baal Hanán tlen eliyaya icone Acbor.",
  "39": "Huan quema mijqui Baal Hanán, tlanahuati Hadad. Ialtepe Hanán itoca eliyaya Pau huan Mehetabel tlen eliyaya iichpoca Matred huan iixhui Mezaab elqui isihua.",
  "40": "Nica eltoc inintoca itlayacanca teipa ixhuihua Esaú huan sesen inijuanti quiyacanque ihueyi familia huan campa sesen tlayacanque ipan nopa altepetl tlen quihuicac inintoca. Inintoca eltoc: Timna, Alva, Jetet,",
  "41": "Aholibama, Ela, Pinón,",
  "42": "Cenaz, Temán, Mibzar,",
  "43": "Magdiel huan Iram. Nochi ni tlacame tlayacanque ipan tlali Edom tlen quihuicac itoca ininhuejcapan tata, Esaú. Huan sese altepetl tlen iniaxcahua quihuicac itoca itlayacanca ixhui tlen tlayacanqui nopano."
}