{"1": "<pb/><e>A jun b'it tic sb'itaj yuj vin̈ cuchb'um d'a b'it, yic snaancot Dios tastac tzon̈ ic'ani. Sb'it jun tic vin̈aj David.</e> <pb/><t>Mamin Jehová, man̈ ac' in yaelal yuj yoval a c'ool. Man̈ ac' in yaelal yacb'an aycot a c'ac'alc'olal.</t>", "2": "<t>Toxo ix och tzolan a jul-lab' d'ayin, ix ac'och in yaelal.</t>", "3": "<t>A yuj yoval a c'ool chi', masanil in nivanil tic te ya' ay svab'i, yujn̈ej to ix och in mul d'ayach.</t>", "4": "<t>A in chucal ichato c'ojanq'ue d'a vib'an̈ icha icatz, maxtzac techajlaj vuuj.</t>", "5": "<t>Yujn̈ej in pital, vanxo sq'ue sjab' vechen yujto van sc'ab'ati.</t>", "6": "<t>N̈ojan in emi tzin b'eyi. Juneln̈ej lachan vaji. Maxtzac och vaan jab'oc in cusc'olal.</t>", "7": "<t>Van in cham yuj q'uixvelal svab'i. Masanil in nivanil te ya ay svab'i.</t>", "8": "<t>Ix te b'uychaj in nivanil tic, man̈xalaj jab'oc yip. Tzin c'acvi yuj vilc'olal.</t>", "9": "<t>Mamin Vajalil, ojtac masanil tas tzin nib'ej. Ayic sic'son sja in c'ool, ichan̈ yaj jun tic.</t>", "10": "<t>Toxon̈ej ste tin̈tin̈an in pixan yab'an syail. Numumi yel vip, maxtzac yal-laj vilani.</t>", "11": "<t>A eb' anima vach' vac'an yed'oc yed' eb' junn̈ej tzin ec' yed'oc, najat sb'esel sb'a eb' d'ayin. A eb' cajan d'a in lac'anil, najat sb'esel sb'a eb' d'ayin yuj in yaelal.</t>", "12": "<t>A eb' sgana in smilanchamoc, van yac'anem in yaalil eb'. A eb' snib'an yac' chucal d'ayin, an̈ej chucal syal eb' d'a in patic. Max ochlaj vaan eb' snaub'tan̈an tas ol in yutoc d'a elc'altac.</t>", "13": "<t>A inxo pax jun, ichato macan in chiquin, max vab'laj tas syal eb', ichato max ujilaj in loloni, malaj tas tz'elta d'a in ti'.</t>", "14": "<t>Lajan in icha junoc mach max yab'laj, max yal-laj yalan sb'a.</t>", "15": "<t>Mamin Jehová in Diosal, a achn̈ej tzach vac'och yipoc in c'ool, a ach ol in a tac'vej.</t>", "16": "<t>A jun tic tzin c'an d'ayach: Mocab' in stzetzej eb' ajc'ol chi'. Mocab' b'itan eb' yuj tzalajc'olal tato tzin ac'ji ganar.</t>", "17": "<t>Palta ijanxo val tzin ac'ji ganar svab'i. Max och vaan jab'oc in yaelal tic.</t>", "18": "<t>Ol valq'ueta in mul. Man̈xo in animaoc svab' yuj in chucal.</t>", "19": "<t>A eb' ajc'ol sgana in chami, toxo ix te q'uib' sb'isul eb'. Man̈xo jantacoc ix te aj eb' tzin chacani, vach'chom malaj in mul d'a eb'.</t>", "20": "<t>Chucn̈ej syutej sb'a eb' d'ayin yuj in vach'c'olal d'a eb'. Yujn̈ej to tzin b'eyb'alej vach'il, tz'och eb' ajc'olal d'ayin.</t>", "21": "<t>Mamin Jehová, man̈ in actejcani. Ach in Diosal, man̈ a b'esel a b'a d'ayin.</t>", "22": "<t>Ach Vajalil, ach in Columal, cotan̈ d'a elan̈chamel tzin a colani.</t>"}