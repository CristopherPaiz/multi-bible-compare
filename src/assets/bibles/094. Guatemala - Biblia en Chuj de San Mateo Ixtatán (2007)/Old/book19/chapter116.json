{"1": "<pb/><t>Tzin xajanej Jehová, yujto ix yab' in lesal ayic ix in tevi d'ay.</t>", "2": "<t>Yujto ix yab' tas ix in c'an d'ay, yuj chi' ol val in b'a d'ay yacb'an pitzan into.</t>", "3": "<t>Ijan val ix in yamchaj yuj chamel. Ix ja syaelal chamel d'ayin. A ilc'olal yed' yaelal ix javi d'a vib'an̈.</t>", "4": "<t>Ichato chi' ix valan in b'a d'a Jehová. Ix in tevi d'ay yic syac'an b'oxoc in c'ool.</t>", "5": "<t>A Jehová, tojol toni, tz'oc' sc'ol d'ayon̈. A co Diosal, yelxo val te nivan svach'c'olal.</t>", "6": "<t>A stan̈van eb' emnaquil yeq'ui. Ayic toxo ix el vip, a ix in colani.</t>", "7": "<t>Ayxo in junc'olal ticnaic svab'i, yujto a Jehová vach' ix yutej sc'ol d'ayin.</t>", "8": "<t>Maj in scha chamlaj, ix in scol d'a in cusc'olal, maj in schalaj telvoc.</t>", "9": "<t>Yacb'an pitzan into ol in c'anab'ajej.</t>", "10": "<t>Ix vac'och Jehová yipoc in c'ool, d'a scal in nivan yaelal ix valani: Te ya ayin, xin chi.</t>", "11": "<t>Man̈xo animaoc vaj svab'i, yuj chi' ix vala' to masanil eb' anima, max yal-laj cac'anoch tas syal eb' yipoc co c'ool.</t>", "12": "<t>¿Tas ol vutej vac'an spac masanil svach'c'olal Jehová ix yac' d'ayin?</t>", "13": "<t>Ol vic'cot vino ofrendail d'ay yuj vac'an yuj diosal d'ay, yujto ix in scolo'.</t>", "14": "<t>A d'a yichan̈ masanil schon̈ab' ol vaq'uelc'och tas ix val d'ay.</t>", "15": "<t>Te nivan yelc'och d'a yichan̈ Jehová ayic scham junoc mach yicxo.</t>", "16": "<t>Mamin Jehová, a in ton tic, a checab' in. A ach ix in a coleli, yuj chi' libre in ticnaic.</t>", "17": "<t>Ol vac' in silab' yuj ac'oj yuj diosal d'ayach yuj spacoc a vach'c'olal. Ol val in b'a d'ayach.</t>", "18": "<t>Mamin Jehová, ol vaq'uelc'och in ti' d'ayach d'a yichan̈ masanil eb' a chon̈ab',</t>", "19": "<t>d'a yamaq'uil a templo d'a snan̈al chon̈ab' Jerusalén.</t> <t>Scal vach' lolonel d'ayach Jehová.</t>"}