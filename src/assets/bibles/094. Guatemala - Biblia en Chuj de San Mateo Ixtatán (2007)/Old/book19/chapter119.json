{"1": "<pb/><t>Mamin Jehová, te vach' yic eb' sc'anab'ajan a c'ayb'ub'al, malaj mach tz'alan eb' chucal.</t>", "2": "<t>Te vach' yic eb' sc'anab'ajan a cachnab'il, d'a smasanil sc'ol eb' tz'och tzac'an uuj.</t>", "3": "<t>Aton eb' max c'ulanlaj chucal, eb' sc'anab'ajan sb'eyb'alan tas tzala'.</t>", "4": "<t>Mamin Jehová, a ach ix ala' to tz'acan tz'aj sc'anab'ajax a checnab'il.</t>", "5": "<t>Comonoc ayn̈ejoch d'a in c'ool in c'anab'ajan a ley.</t>", "6": "<t>¿Tas yuj ol in q'uixvoc tato tzin c'anab'ajej masanil a checnab'il chi'?</t>", "7": "<t>Ol val vach' lolonel d'ayach d'a smasanil in c'ool ayic toxo ix in c'ayb'ej a ley te tojol.</t>", "8": "<t>Ol in c'anab'ajej a ley. Man̈ in actejcan d'a juneln̈ej.</t>", "9": "<t>¿Tas val ol aj eb' quelemtac yic max och smul eb'? An̈ej tato sc'anab'ajej a lolonel eb'.</t>", "10": "<t>D'a smasanil in c'ol tzin och tzac'an uuj. Man̈ a cha viq'uel in b'a d'a a checnab'il.</t>", "11": "<t>Ix cham val in c'ayb'an a lolonel yic vach' max och in mul d'ayach.</t>", "12": "<t>Mamin Jehová, te vach' ach. C'ayb'ej in d'a a ley.</t>", "13": "<t>Ol valel masanil a ley, aton juntzan̈ alb'ilcan uuj.</t>", "14": "<t>Ec'b'al stzalaj in c'ool ayic tzin c'anab'ajan in cachnab'il tzac'a' d'a yichan̈ pax svic'an masanil macan̈il b'eyumal.</t>", "15": "<t>Ol in naub'tan̈ej a checnab'il ix ac' d'ayon̈. Ol cham val in naub'tan̈an a c'ayb'ub'al.</t>", "16": "<t>Ol vac' tzalajb'oc in c'ool yed' a checnab'il tic, man̈ ol b'atcan a lolonel satc'olal vuuj.</t>", "17": "<t>Ac' a vach'c'olal d'ayin yic vach' ol in c'anab'ajej a lolonel yacb'an pitzan into.</t>", "18": "<t>Jac in sat yic vach' snachajel a c'ayb'ub'al vuuj, aton te satub'tac yochi.</t>", "19": "<t>Eq'uelb'an̈ej vec' d'a sat luum tic, man̈ a c'ub'ejel a checnab'il d'ayin.</t>", "20": "<t>Snib'ej val in c'ol svojtaquejel a ley d'a junjun rato.</t>", "21": "<t>A ach ton tza cach eb' ac'umtac syutej sb'a, aton eb' catab'il yujto syiq'uel sb'a eb' d'a a checnab'il.</t>", "22": "<t>Yujto tzin c'anab'ajej in cachnab'il tzac'a', yuj chi' colinel d'a schucal lolonel eb' tzin paticaneli.</t>", "23": "<t>Vach'chom a eb' yajal smol naej eb' in yixtani, a inxo a checab' in tic, a a ley ol in naub'tan̈ej.</t>", "24": "<t>Svac' tzalaj in c'ool yuj in cachnab'il, yujto syac' in razón.</t>", "25": "<t>Ijan val tzin cham svab'i, ac' in q'uinal ichataxon alani.</t>", "26": "<t>Ix in ch'ox chajtil in b'ey d'a ichan̈, ix in a tac'vani. C'ayb'ej in d'a a b'eyb'al.</t>", "27": "<t>Ac' nachajel vuuj yic vach' tzin c'anab'ajej a checnab'il. In gana tzin naub'tan̈ej juntzan̈ tas ix a c'ulej to satub'tac yochi.</t>", "28": "<t>Ay in och d'a cusc'olal, tec'an tzin utej in c'ana' icha yaj alancani.</t>", "29": "<t>Ochan̈ ved'oc yic vach' max vesej, tzac'an a vach'c'olal d'ayin yuj a c'ayb'ub'al.</t>", "30": "<t>Toxo ix vac'och d'a in c'ool to yeln̈ej tas ol vala', tzin nib'ej a ley.</t>", "31": "<t>Mamin Jehová, te naan in cachnab'il ix ac'a', man̈ in a cha q'uixvoc.</t>", "32": "<t>Van vac'an vip in c'anab'ajan a checnab'il yujto van ac'an in pensar.</t>", "33": "<t>Mamin Jehová, c'ayb'ej in d'a a ley, in gana tzin c'anab'ajej masanto d'a slajvub'.</t>", "34": "<t>Ac' nachajel vuuj yic vach' ol in c'anab'ajej a c'ayb'ub'al. D'a val smasanil in c'ool in gana tzin c'anab'ajej a c'ayb'ub'al chi'.</t>", "35": "<t>Cuchb'ej in d'a sb'eal a checnab'il, yujto ay in tzalajc'olal d'ay.</t>", "36": "<t>Ac' in nib'ejoch in cachnab'il tzac'a, mocab' b'eyumal tzin nib'ejochi.</t>", "37": "<t>Man̈ a cha vac'och in pensar d'a juntzan̈ yechel comon dios. Ac' in q'uinal, yic vach' svac'och a c'ayb'ub'al d'a in c'ool.</t>", "38": "<t>Aq'uelc'och d'ayin a in a checab' in tic, juntzan̈ tas alb'ilcan uuj d'a eb' ay elc'och d'a yol sat.</t>", "39": "<t>Te vach' a ley d'a yol in sat, yuj chi' colinel d'a juntzan̈ lolonel stzuntzancot yoval in c'ool, to tzin xiv d'ay.</t>", "40": "<t>Te xajanab'il a checnab'il vuuj, ac' in q'uinal, yujto tojol ach toni.</t>", "41": "<t>Mamin Jehová, ac' a vach'c'olal yed' a colval d'ayin, ichataxon alani.</t>", "42": "<t>Icha chi' ol yal in pactzitan eb' tzin tzuntzani, yujto a a lolonel ayoch yipoc in c'ool.</t>", "43": "<t>Ochan̈ ved'oc yic svalel a lolonel te yel, yujto yipc'olal yaj a ley vuuj.</t>", "44": "<t>In gana tzin c'anab'ajej a c'ayb'ub'al, malajocab' b'aq'uin̈ svactejcani.</t>", "45": "<t>Junc'olal ol in ajoc, yujto svac'och a ley d'a in c'ool.</t>", "46": "<t>A d'a yichan̈ eb' vin̈ rey ol valel a checnab'il, man̈ ol in q'uixvoclaj valani.</t>", "47": "<t>Te xajan a checnab'il vuuj, ay pax in tzalajc'olal yuuj.</t>", "48": "<t>Tzin xajanej val a checnab'il, in gana val yaji. Tzin te naub'tan̈ej a ley chi'.</t>", "49": "<t>Nacot tas alnaccan d'ayin, a in a checab' in tic, a a lolonel chi' ix vac'och yipoc in c'ool.</t>", "50": "<t>A lolonel chi' tz'ac'an snivanil in c'ool ayic ilc'olal vaji. A tas alnaccan chi', aton van yac'an in q'uinal.</t>", "51": "<t>A eb' te ac'umtac, max yactej eb' in stzuntzani, palta max vactejcanlaj a c'ayb'ub'al.</t>", "52": "<t>Mamin Jehová, tzin nacot juntzan̈ a ley aytax ec' d'a yichb'anil. A d'a juntzan̈ chi' svic' snivanil in c'ool.</t>", "53": "<t>A eb' sc'ulan chucal, syactejcan a c'ayb'ub'al eb', yuj chi' ste cot voval.</t>", "54": "<t>A a ley ix vac'och in b'itoc d'a sat luum tic, yujto eq'uelb'an̈ej veq'ui.</t>", "55": "<t>Mamin Jehová, tzach in nacot d'ac'valil, in gana tzin c'anab'ajejn̈ej a c'ayb'ub'al.</t>", "56": "<t>Sja in tzalajc'olal yujto tzin c'anab'ajej a checnab'il chi'.</t>", "57": "<t>Mamin Jehová, a achn̈ej tzach in nib'ej. Toxo ix vac' in ti' to tzin c'anab'ajej tas tzala'.</t>", "58": "<t>D'a val smasanil in c'ool tzin na'a to svac' tzalajb'oc a c'ool. Oc'oc a c'ool d'ayin, ichataxon alancani.</t>", "59": "<t>Ix in b'eytzitej in b'eyb'al, ix in yamoch in c'anab'ajan in cachnab'il tzac'a'.</t>", "60": "<t>D'a elan̈chamel svac' vip in c'anab'ajan a checnab'il.</t>", "61": "<t>A eb' sc'ulan chucal ix yaq'uem yaal eb' d'a vichan̈, palta max b'atlaj a c'ayb'ub'al satc'olal vuuj.</t>", "62": "<t>A d'a chimilac'val tzin q'ue vaan svac'an yuj diosal d'ayach yuj a ley, yujto tojol toni.</t>", "63": "<t>Vach' vac'an yed' eb' syaq'uem sb'a d'ayach yed' eb' sc'anab'ajan a checnab'il.</t>", "64": "<t>Mamin Jehová, nivan chequel a vach'c'olal d'a yolyib'an̈q'uinal tic, c'ayb'ej in d'a a ley.</t>", "65": "<t>Mamin Jehová, vach' ton ix utej a c'ool d'ayin a in a checab' in tic, ichataxon alancani.</t>", "66": "<t>In gana tzin a c'ayb'ej d'a a jelanil yed' d'a tas scojtaquej, yujto a a checnab'il svac'och yipoc in c'ool.</t>", "67": "<t>Ayic manto och in yaelal, man̈ jantacoc b'aj ix in b'at d'a scal chucal, axo ticnaic jun, tzin c'anab'ajej a lolonel.</t>", "68": "<t>A ach tic, te vach' ach, vach'n̈ej tas tza c'ulej. C'ayb'ej in d'a a b'eyb'al.</t>", "69": "<t>A eb' ac'umtac, syal lolonel eb' man̈ yeloc d'a in patic, a inxo jun, tzin c'anab'ajej a checnab'il d'a smasanil in c'ool.</t>", "70": "<t>Ix ixtaxel spensar eb' sc'ulan chucal, xal in jun, svac' tzalajb'oc in c'ool d'a a c'ayb'ub'al.</t>", "71": "<t>Te vach' ix in elc'ochi yujto ix och in yaelal. Ichaton val chi' ix aj in c'ayb'an a b'eyb'al.</t>", "72": "<t>A a c'ayb'ub'al d'ayin ec'b'al yelc'och d'a yichan̈ q'uen tzijtumal oro yed' q'uen plata.</t>", "73": "<t>A ach ton val ix in a b'o'o. Ac' in jelanil yic vach' tzin c'ayb'ej a checnab'il.</t>", "74": "<t>A eb' ay elc'och d'a yol sat, tzalajocab' sc'ool eb' ayic tzin yilan eb' yujto a a lolonel ix vac'och yipoc in c'ool.</t>", "75": "<t>Mamin Jehová, vojtac to te tojol a ley. Ayic tzin ac'anoch d'a ilc'olal, ayton val yuuj, yuj chi' icha chi' tzutej.</t>", "76": "<t>Aocab' a vach'c'olal snivanan in c'ool ichataxon alan d'ayin.</t>", "77": "<t>Ch'ox svach'il a c'ool d'ayin, tzac'an pax in q'uinal. Ay val in tzalajc'olal yuj a c'ayb'ub'al.</t>", "78": "<t>Q'uixvocab'el eb' ac'umtac syutej sb'a, yujto tzin sb'aj eb' vach'chom malaj in mul d'a eb'. A inxo tic tzin naub'tan̈ej a checnab'il.</t>", "79": "<t>A eb' ay elc'och d'a sat, eb' ojtannac cachnab'il tzac'a', smolb'ejocab' sb'a eb' ved'oc.</t>", "80": "<t>Vach'ocab'n̈ej yaj in pensar icha syal a ley, yic vach' malaj b'aj ol in q'uixvoc.</t>", "81": "<t>Toxon̈ej nanon yec' in c'ool b'aq'uin̈ ol in a colo', palta a a lolonel svac'och yipoc in c'ool.</t>", "82": "<t>Van yixtax yol in sat yuj in maclani b'aq'uin̈ ol elc'och tas alnaccani. Tzin naan icha tic: ¿B'aq'uin̈ ol ach ja ac' snivanil in c'ool? xin chi.</t>", "83": "<t>Vach'chom man̈xalaj vopisio yujto icham inxo, palta max b'atlaj a ley satc'olal vuuj.</t>", "84": "<t>¿Jantacto tiempo ol vil a in a checab' in tic? ¿B'aq'uin̈to val ol ac'och syaelal eb' ayoch ajc'olal d'ayin?</t>", "85": "<t>A eb' ac'umtac syutej sb'a, man̈ naanoc a c'ayb'ub'al yuj eb'. Toxo ix sjoy olan eb' yic tzin telvi d'ay yalan eb'.</t>", "86": "<t>Masanil a checnab'il, yeln̈ej syala'. Ochan̈ ved'oc, ina to malaj in mul, palta man̈ jantacoc eb' ayoch ajc'olal d'ayin.</t>", "87": "<t>Toxo ijan tzin cham yuj eb', palta max b'atlaj a checnab'il satc'olal vuuj.</t>", "88": "<t>Ac' in q'uinal, icha syal jantac a vach'c'olal, icha chi' ol in c'anab'ajej in cachnab'il ix ac'a'.</t>", "89": "<t>Mamin Jehová, a a lolonel max q'uexmajlaj. Ayn̈ejec' d'a masanil q'uinal d'a satchaan̈.</t>", "90": "<t>A ach tic, tz'eln̈ejc'och tas tzal d'a masanil tiempo. A ach a b'onac lum luum tic, yuj chi' an̈eja' yaj luum ticnaic.</t>", "91": "<t>Masanil tasi, an̈eja' yaji ichataxon yaj alannaccani, an̈ejtona' a' van a c'anan ticnaic.</t>", "92": "<t>Tato maj in tzalaj in naub'tan̈an a c'ayb'ub'al, toxom ix in lajviel yuj cusc'olal.</t>", "93": "<t>Malaj b'aq'uin̈ sb'atcan a checnab'il satc'olal vuuj. A yuj a lolonel tic ix ac' in q'uinal.</t>", "94": "<t>Colin yujto ic inn̈ej toni, naann̈ej a checnab'il vuuj.</t>", "95": "<t>A eb' sc'ulan chucal, van stan̈van eb' in lajvieli, palta a inxo jun, a val a cachnab'il tzala', a tzin naub'tan̈ej.</t>", "96": "<t>Ix vila' to malaj junoc tas tz'ac'an vach'il, axo a checnab'il, man̈xo jantacoc svach'il.</t>", "97": "<t>Te xajan a c'ayb'ub'al vuuj. Masanil tiempo tzin naub'tan̈ej.</t>", "98": "<t>Naann̈ej a checnab'il vuuj, yuj chi' yelxo val jelan in d'a yichan̈ eb' ayoch ajc'olal d'ayin.</t>", "99": "<t>Ec'al in jelanil d'a yichan̈ masanil eb' in c'ayb'umal, yujto naann̈ej a c'ayb'ub'al vuuj.</t>", "100": "<t>Yelxo val snachajel vuuj d'a yichan̈ eb' ichamtac vinac, yujto tzin c'anab'ajej a checnab'il.</t>", "101": "<t>Max yal-laj in c'ol svac'och in b'a d'a chuc b'eyb'al, yic vach' tzin c'anab'ajejn̈ej a lolonel.</t>", "102": "<t>Maj viq'uel-laj in b'a d'a a c'ayb'ub'al, yujto van in a c'ayb'ani.</t>", "103": "<t>Ec'b'al schi'al a lolonel d'a yichan̈ schi'al noc' yal chab' svab'i.</t>", "104": "<t>Te ay in jelanil ix viq'uelta d'a a checnab'il, yuj chi' tzin chaquel masanil chuc b'eyb'al.</t>", "105": "<t>A a lolonel sch'oxan vach' b'eyb'al d'ayin ichato a tz'ac'an saquilq'uinal d'a yol in b'e, a' sch'oxan b'e d'ayin.</t>", "106": "<t>Ach in Diosal, ix vac' in ti' d'ayach, yuj chi' yovalil ol in c'anab'ajej. Ol in c'ayb'ej in b'a d'a a ley to te tojol.</t>", "107": "<t>Mamin Jehová, yelxo val ste cus in c'ool svab'i. Ac' in q'uinal ichataxon alani.</t>", "108": "<t>Mamin, cha in vach' lolonel sval d'ayach d'a smasanil in c'ool, tzin a c'ayb'an pax d'a a c'ayb'ub'al.</t>", "109": "<t>Junjun c'u sjavi tas ay smay d'a vib'an̈, palta max b'atcanlaj a c'ayb'ub'al satc'olal vuuj.</t>", "110": "<t>A eb' sc'ulan chucal, syaq'uem in yaalil eb', palta max b'atlaj a checnab'il satc'olal vuuj.</t>", "111": "<t>A a lolonel ix al d'ayin, vicn̈ej yaj d'a masanil tiempo, yujto a' tz'ac'an in tzalajc'olal.</t>", "112": "<t>Toxo ix vac' pensar to ol in c'anab'ajej a ley masanto d'a slajvub'.</t>", "113": "<t>Tzin chaquel eb' anima chab' sat, palta tzin xajanej a c'ayb'ub'al.</t>", "114": "<t>A ach ton ay ach och ven̈uloc yed' in colnab'iloc. A a lolonel ayoch yipoc in c'ool.</t>", "115": "<t>Elan̈ec d'a in tz'ey a ex tze c'ulej chucal, yujto in gana tzin c'anab'ajej schecnab'il in Diosal.</t>", "116": "<t>Mamin, ac' vip, ichataxon yaj alancani, yic ayn̈ej in q'uinal. Man̈ ac' lajvoc tas ayoch yipoc in c'ool.</t>", "117": "<t>Ochan̈ ved'oc, yic ol in colchajoc. Ichato chi' ol in c'anab'ajan a ley.</t>", "118": "<t>Ix a tec'canem eb' syiq'uel sb'a d'a a ley, yujto a sjelanil eb' malaj yelc'ochi.</t>", "119": "<t>Icha val c'alem, icha chi' yaj eb' sc'ulan chucal d'a yol a sat, yuj chi' tzin xajanej a lolonel.</t>", "120": "<t>A in nivanil tic, tz'ib'xi yuj in xivc'olal d'ayach, yujto te nivan yelc'och a ley d'ayin.</t>", "121": "<t>A vach'il yed' tojolal tzin b'eyb'alej. Man̈ in actejcan d'a yol sc'ab' eb' ayoch ajc'olal d'ayin.</t>", "122": "<t>Ochan̈ vilumaloc yuj in vach'iloc. Mocab' in yixtej eb' ac'umtac syutej sb'a.</t>", "123": "<t>Van yixtaxel yol in sat yuj in maclan a javi yic tzul in a colani. Van in tan̈van in ic'anel d'a libre ichataxon alancani.</t>", "124": "<t>Vach' tzutej a c'ol d'ayin a in a checab' in tic, icha jantac a vach'c'olal. C'ayb'ej in d'a a ley.</t>", "125": "<t>Ac' in jelanil a in a checab' in tic. In gana svojtaquejel a cachnab'il tzala'.</t>", "126": "<t>Mamin Jehová, stiempoalxo ac'an syaelal eb' sc'ulan chucal, yujto ix spitej sb'a eb' d'a a c'ayb'ub'al.</t>", "127": "<t>Ec'b'al tzin nib'ej a checnab'il d'a yichan̈ q'uen oro te vach',</t>", "128": "<t>yuj chi' tzin c'anab'ajejn̈ej a checnab'il chi', axo pax masanil chuc b'eyb'al, tzin chaccaneli.</t>", "129": "<t>Satub'tac a cachnab'il, yuj val chi' tzin c'anab'ajej d'ay.</t>", "130": "<t>Ayic tz'alchajel tas syalelc'och a lolonel, icha val saquilq'uinal yaj d'ayon̈. Sc'ayb'aj eb' anima emnaquil yuuj.</t>", "131": "<t>Tzin te nib'ej val a checnab'il, icha val snib'an a a' junoc mach yuj taquin̈tial.</t>", "132": "<t>Ilincoti, oc'oc val a c'ol d'ayin icha val tzutej a c'ol d'a eb' tzach xajanani.</t>", "133": "<t>Cuchb'ej in d'a a b'eyb'al, icha val yalan a lolonel. Man̈ in a cha ac'joc ganar yuj chucal.</t>", "134": "<t>Colinel d'a eb' anima malaj yoq'uelc'olal. In gana tzin c'anab'ajej a checnab'il.</t>", "135": "<t>Tzalajocab' a c'ool vuj a in a checab' in tic, tzin a c'ayb'anpax d'a a ley.</t>", "136": "<t>Tzin te oq'ui, yujto malaj yelc'och a c'ayb'ub'al d'a eb' vetanimail.</t>", "137": "<t>Mamin Jehová, tojol ach toni, vach'n̈ej yelc'och a ley.</t>", "138": "<t>Masanil a cachnab'il, tojol toni, yuj chi' syal cac'anoch d'a co c'ool.</t>", "139": "<t>Te tacnac in c'ool yuj eb' ayoch ajc'olal d'ayin, yujto ix b'atcan a lolonel satc'olal yuj eb'.</t>", "140": "<t>A tas tzala' tz'eln̈ejc'ochi, yuj chi' tzin xajanej a in a checab' in tic.</t>", "141": "<t>Emnaquil anima in, paticab'il in el yuj eb' vetanimail, palta max b'atcanlaj a checnab'il satc'olal vuuj.</t>", "142": "<t>A a tojolal malaj b'aq'uin̈ slajvi. A a c'ayb'ub'al yeln̈ej syala'.</t>", "143": "<t>Man̈xo animaoc vaj yuj cusc'olal yed' yaelal, axo a checnab'il tz'ac'an in tzalajc'olal.</t>", "144": "<t>A a cachnab'il tojoln̈ej toni. Ac' ja in pensar yic vach' ayn̈ej in q'uinal.</t>", "145": "<t>Mamin Jehová, d'a val smasanil in c'ool tzin avaj d'ayach, tac'vej in, yujto in gana tzin c'anab'ajej a ley.</t>", "146": "<t>A d'ayach sval in b'a. Ochan̈ ved'oc yic vach' ol in c'anab'ajej a cachnab'il tzala'.</t>", "147": "<t>Ayic manto sacb'ilaj tzin q'ue vaan, tzin c'anan a colval yujto svac'och a lolonel yipoc in c'ool.</t>", "148": "<t>Pitzan in tz'ec' ac'val, tzin naub'tan̈an tas alb'ilcan uuj.</t>", "149": "<t>Mamin Jehová, ab' tas svala' icha jantac a vach'c'olal. Ac' in q'uinal icha val stojolal a b'eyb'al.</t>", "150": "<t>A eb' snaan yac'an chucal d'ayin, ayec' eb' d'a in lac'anil, palta najat yajcan eb' d'a a c'ayb'ub'al.</t>", "151": "<t>A achxo pax Mamin, te lac'an ayach eq'ui, yelton val syal masanil a checnab'il.</t>", "152": "<t>Pecatax ix vojtaquejel yuj a cachnab'il tic, a ach ix ac'can d'a juneln̈ej.</t>", "153": "<t>Mamin, ilincot yed' in yaelal tic, tzin a colani yujto max b'atcan a c'ayb'ub'al satc'olal vuuj.</t>", "154": "<t>Colinel d'a yol sc'ab' eb' tz'esanoch d'a vib'an̈. Ac' in q'uinal ichataxon alani.</t>", "155": "<t>A eb' sc'ulan chucal, malaj yalan yic eb' d'a a colval, yujto max sc'anab'ajejlaj a checnab'il eb'.</t>", "156": "<t>Mamin Jehová, te nivan tz'oc' a c'ool d'ayon̈. Ac' in q'uinal icha val a tojolal.</t>", "157": "<t>Man̈ jantacoc eb' ayoch ajc'olal d'ayin yed' eb' tzin ixtani, a inxo jun, max viq'uel-laj in b'a d'a a cachnab'il.</t>", "158": "<t>Tzin chaquel eb' tz'ec' yib'an̈ sc'ulan chucal, aton eb' max c'anab'ajan a lolonel.</t>", "159": "<t>Mamin Jehová, yelxo val xajan a checnab'il vuuj. Ac' in q'uinal icha val jantac a vach'c'olal.</t>", "160": "<t>A a lolonel te yel. Tojolton masanil a c'ayb'ub'al, malaj b'aq'uin̈ ol lajvoqueloc.</t>", "161": "<t>Vach'chom malaj in mul, tzin spech b'eyec' eb' anima nivan yopisio, palta te nivan yelc'och a lolonel d'ayin.</t>", "162": "<t>Stzalaj in c'ool yuj tas alnaccani, icha junoc mach te nivan sb'eyumal syic'a'.</t>", "163": "<t>Max yal-laj in c'ool naojq'ue lolonel, ste taccanel in c'ool yuuj, palta tzin xajanej a c'ayb'ub'al.</t>", "164": "<t>D'a junjun rato svalan vach' lolonel d'ayach, yujto tojol ton a ley.</t>", "165": "<t>A eb' xajanan a c'ayb'ub'al, junc'olaln̈ej yaj eb', malaj tas tz'ac'an telvoc eb'.</t>", "166": "<t>Mamin Jehová, van in tan̈van in a colani, yujto van in c'anab'ajan a checnab'il.</t>", "167": "<t>Van in c'anab'ajan a cachnab'il te xajan vuuj.</t>", "168": "<t>Van in c'anab'ajan a checnab'il yed' a cachnab'il. Ojtac masanil in b'eyb'al.</t>", "169": "<t>Mamin Jehová, q'ueocab'c'och vav d'a ichan̈, ac' ja in pensar ichataxon yalan a lolonel.</t>", "170": "<t>Axo in lesal jun, q'ueocab'c'och d'a ichan̈, colineli, ichataxon yaj alancani.</t>", "171": "<t>Sval vach' lolonel d'ayach, yujto tzin a c'ayb'ej d'a a b'eyb'al.</t>", "172": "<t>Ol in b'itej junoc b'it yuj tas alnaccani, yujto masanil a checnab'il tojol yaji.</t>", "173": "<t>Ayn̈ejocab'cot b'achan a c'ab' d'ayin yic tzin a colani, yujto tzin te nib'ej a checnab'il.</t>", "174": "<t>Mamin Jehová, snib'ej val in c'ool to tzin a colo'. Ay in tzalajc'olal d'a a c'ayb'ub'al.</t>", "175": "<t>Tzin nib'ej to pitzaninn̈ej, yic vach' ol in b'itan d'ayach. Aocab' a tojolal tz'och ved'oc.</t>", "176": "<t>Ix in satb'at icha noc' calnel sacleminac yajb'ati. Cotan̈, say in ec' a in a checab' in tic, yujto max b'atlaj a checnab'il satc'olal vuuj.</t>"}