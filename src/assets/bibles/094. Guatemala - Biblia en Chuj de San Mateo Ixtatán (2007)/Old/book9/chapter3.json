{"1": "<pb/>A vin̈aj Samuel quelemxo vin̈, an̈eja' smunlaj vin̈ d'a scajnub' Jehová d'a yalan̈ smandar vin̈aj sacerdote Elí. A d'a jun tiempoal chi' nib'ab'il slolonel Jehová, yujto man̈ comonoc sch'ox sb'a d'a junoc mach d'a vayichal.", "2": "Axo vin̈aj Elí chi' van yixtax yol sat vin̈, maxtzac yal-laj yilan vin̈. Ay jun ac'val ayic vaynac vin̈ d'a yol scuarto,", "3": "axo vin̈aj Samuel chi' svay d'a junxo scuarto d'a slac'anil cajnub' b'aj ayec' te' scaxail strato Jehová Dios. Ayic ayto sacb'i, ayto och sc'ac'al candil,", "4": "ix avaj Jehová d'a vin̈aj Samuel chi', ix yalani: <pb/>—Samuel, xchi. <pb/>—Oy, xchi vin̈.", "5": "<pb/>Ix b'at lemnaj vin̈ b'aj ayec' vin̈aj Elí chi', ix yalan vin̈: <pb/>—Ina in tic, ¿tas yuj tzin avtej? xchi vin̈. <pb/>—Malaj in tzach vavtej, ixic b'at ec'anxi jichan, xchi vin̈aj Elí chi'. <pb/>Ix b'at ec'xi jichan vin̈ b'aj vaynac chi'.", "6": "Ix avajxi Jehová d'a vin̈: <pb/>—Samuel, xchi. <pb/>Ix q'uex van vin̈, ix b'atxi vin̈ b'aj ayec' vin̈aj Elí chi', ix yalanxi vin̈: <pb/>—Ina in tic, ¿tas yuj tzin avtej? xchi vin̈. <pb/>—Ach vuninal, malaj ach tzach vavtej. B'at vayan̈xi, xchi vin̈aj Elí chi'.", "7": "<pb/>A vin̈aj Samuel chi' manto yojtacoc Jehová vin̈, yujto manta b'aj slolon juneloc d'a vin̈.", "8": "Axo d'a yoxelal ix avajxi Jehová d'a vin̈, ix q'uex vaan vin̈, ix b'atxi vin̈ b'aj ayec' vin̈aj Elí chi': <pb/>—Ina in tic, yujto a ach tic tzin avtej, xchi vin̈. <pb/>Ichato chi' ix nachajel yuj vin̈aj Elí to a Jehová tz'avtan vin̈ quelem chi'.", "9": "Ix yalan vin̈aj Elí chi' d'a vin̈ icha tic: <pb/>—Ixic, b'at ec'an̈xi jichan. Tato ay mach tzach avtan junelxo, tzach tac'vi icha tic: Lolonan̈ Mamin, tic svab' a in a checab' in tic, xa chi, xchi vin̈aj Elí chi'. <pb/>Yuj chi', ix b'at ec'xi jichan vin̈ b'aj vaynac chi'.", "10": "Ix c'och Jehová d'a slac'anil vin̈, ix avaj d'a vin̈ icha ix aj yavtan vin̈ d'a juntac el chi', ix yalani: <pb/>—Samuel, Samuel, xchi. <pb/>—Lolonan̈ Mamin, tic svab' a in a checab' in tic, xchi vin̈aj Samuel chi'.", "11": "<pb/>Ix yalan Jehová d'a vin̈ icha tic: <pb/>—Ay jun tas ol in c'ulej d'a chon̈ab' Israel tic, ol te somchajchaan̈ eb' anima yab'ani.", "12": "A d'a jun c'u chi', ol elc'och masanil ix valcan d'a yib'an̈ vin̈aj Elí yed' masanil yin̈tilal.", "13": "Toxo ix val yab' vin̈ to ol vac' syaelal eb' yin̈tilal vin̈ d'a juneln̈ej, yujto yojtacxo vin̈ tas chucal sc'ulej eb' vin̈ yuninal vin̈ chi', ix in spatiquejel eb' vin̈ a in Dios in tic, palta maj scach jab'oc eb' vin̈ yuninal vin̈ chi'.", "14": "Yuj chi' ix vac' in ti' to a eb' yin̈tilal vin̈aj Elí chi', malaj junoc silab', ma junoc ofrenda syal stupanel smul eb', xchi d'a vin̈.", "15": "<pb/>Ix ec'xi jichan vin̈aj Samuel chi', axo yic ix sacb'i, ix sjacan scajnub' Jehová vin̈. Ix xiv vin̈ yalan juntzan̈ chi' d'a vin̈aj Elí chi'.", "16": "Palta ix avtaj vin̈ yuj vin̈aj Elí chi', icha tic: <pb/>—Samuel, xchi vin̈. <pb/>—Ina in tic, xchi vin̈.", "17": "<pb/>Ix sc'anb'an vin̈aj Elí chi' d'a vin̈ icha tic: <pb/>—¿Tas ix yal Jehová d'ayach? Elocab' d'a a c'ool to malaj junoc tas ol a c'ub'ejel d'ayin. Aocab' Jehová chi' ol ac'an a yaelal tato ay junoc ol a c'ub'ejel d'ayin, xchi vin̈.", "18": "<pb/>Ix yalan vin̈aj Samuel smasanil d'a vin̈, malaj val jab'oc tas to maj yal vin̈. Ix yalan vin̈aj Elí chi' icha tic: <pb/>—A val Jehová ix alani, elocab'c'och tas vach' d'a sat, xchi vin̈.", "19": "<pb/>Yacb'an van sq'uib' vin̈aj Samuel chi', a Jehová ayn̈ejoch yed' vin̈. Masanil lolonel syal vin̈ tz'eln̈ejc'ochi.", "20": "Yuj chi', masanil eb' anima d'a yol smacb'en Israel, syalelc'ochi scot d'a Dan masanto d'a Beerseba, ix nachajel yuj eb' to a vin̈aj Samuel chi' yel schecab' ton val Jehová yaj vin̈.", "21": "Ix sch'oxn̈ej sb'a Jehová chi' d'a vin̈ d'a Silo, ix lolon d'a vin̈."}