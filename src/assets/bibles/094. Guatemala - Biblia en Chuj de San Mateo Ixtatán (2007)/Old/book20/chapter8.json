{"1": "<pb/><t>Ex quelemtac ab'ec, yujto tzex avtaji yic tzeyic' e jelanil, yic sq'uib' pax e pensar.</t>", "2": "<t>Yaln̈ej b'aj ayex eq'ui, d'a junoc tzalan, ma d'a yol b'e, ma b'aj schalaj sb'a b'e, tzex avtaji.</t>", "3": "<t>An̈ejtona' d'a spuertail e chon̈ab', tzex avtajpaxi.</t>", "4": "<t>E masanil ex anima ayex d'a yolyib'an̈q'uinal tic, ab'ec.</t>", "5": "<t>Ex quelemtac to mantalaj e pensar, c'ayb'ejec e b'a d'a jelanil. Ex chuc e pensar, sayec jelan pensaril.</t>", "6": "<t>Ab'ec val sic'lab'il, ol alchaj juntzan̈ tastac nivac yelc'och d'ayex, man̈xo jantacoc svach'il.</t>", "7": "<t>Te yel tas ol alchaj d'ayex, malaj tas ton̈ej ol nachajq'ueoc.</t>", "8": "<t>Masanil juntzan̈ lolonel tic vach'n̈ej, malaj jab'oc es d'ay.</t>", "9": "<t>A eb' jelan, secojtac tz'aj snachajel juntzan̈ lolonel tic yuj eb'. A eb' ay spensar yojtac eb' tas syalelc'ochi.</t>", "10": "<t>Aq'uec eyip eyic'an e jelanil yed' aj pensaril, yujto yelxo val te nivan yelc'och d'a yichan̈ q'uen oro yed' q'uen plata.</t>", "11": "<t>Yelxo val te vach' jelanil d'a yichan̈ q'uen q'ueen te vach' yilji yed' d'a yichan̈ junoc tas snib'aj val ochi.</t>", "12": "<t>A jelanil, yetb'eyum sb'a yed' vach' pensaril. Syac' cojtaquejel juntzan̈ vach' razonal.</t>", "13": "<t>Tato ay yelc'och Jehová d'ayon̈, sco chaccanel chucal. Tato jelan on̈, max yal-laj quic'anchaan̈ co b'a. Max co nib'ejochlaj chuc b'eyb'al yed' es.</t>", "14": "<t>Tato ay co jelanil, syal co naan junoc tas sco c'ulej d'a stojolal, tz'eln̈ejpaxc'ochi.</t>", "15": "<t>A yuj jelanil syac' yajalil eb' rey, tojol syutej eb' sch'olb'itan tastac yaj eb' yetanimail.</t>", "16": "<t>Yuj jelanil chi', a eb' ayoch yajalil, vach' syutej eb' stan̈van schon̈ab', vach' pax syutej eb' sb'oan yaj yoval eb' anima.</t>", "17": "<t>A mach sayanec' jelanil yed' smasanil sc'ool, tz'ilchaj yuuj.</t>", "18": "<t>Yuj jelanil chi', tz'aj co b'eyumal, tzon̈ b'inaj yuuj, ay pax quelc'ochi.</t>", "19": "<t>A tas tz'ilchaj yuj jelanil chi', yelxo te vach' d'a yichan̈ q'uen oro yed' q'uen plata sic'b'ileli.</t>", "20": "<t>Yuj jelanil, sco b'eyb'alej vach'ilal yed' tojolal.</t>", "21": "<t>A mach snib'an jelanil, ol yic' sb'eyumal yuuj. Ol b'ud'joc spat yuj masanil tastac vach'.</t>", "22": "<t>A jelanil chi', aytaxoneq'ui ayic ix el yich smunlajel Jehová, ayic manto sb'o masanil tastac,</t>", "23": "<t>ayic manto sb'o yolyib'an̈q'uinal tic,</t>", "24": "<t>ayic mantalaj a' nivac mar, mantalaj pax sjaj a' nivac a' sq'ueuli yed' pax sjaj a' cotac a'.</t>", "25": "<t>Ayic manto sb'olaj lum tzalquixtac yed' lum nivac vitz, ayxoec' jelanil chi' ta'.</t>", "26": "<t>Ix yic'canel yich jelanil Jehová ayic manto sb'olaj lum luum tic, mantalaj spococal jun yolyib'an̈q'uinal tic ta'.</t>", "27": "<t>Ayic ix sb'oanq'ue satchaan̈ masanto b'aj schalaj sb'a yed' a' mar, aytaxon ec' jelanil chi' ta'.</t>", "28": "<t>Ayic ix sb'oan asun ay d'a satchaan̈ yed' pax yic ix syamanoch vaan a' mar,</t>", "29": "<t>ayic ix yalan d'a a' mar chi' to man̈ ol el a' b'aj aycani yed' pax ix yac'anem yich lum luum tic, aytaxon ec' jelanil chi' ta'.</t>", "30": "<t>A yuj sjelanil Dios ix sb'oq'ue masanil tastac, ste tzalaj yuj tastac ix sb'o chi', yujto a' sch'oxanel sjelanil.</t>", "31": "<t>Stzalaj yuj yolyib'an̈q'uinal yed' eb' anima sb'onac.</t>", "32": "<t>Axo ticnaic ex anima, ab'ec val tas tz'alchaj d'ayex, b'eyb'alejec jelanil yic te vach' eyico'.</t>", "33": "<t>Chaec eyab' e c'ayb'ub'al, man̈ e patiquejel jelanil.</t>", "34": "<t>Te vach' yic mach scham val yab'an lolonel yic jelanil,</t>", "35": "<t>yujto a mach tz'ilchaj jelanil chi' yuuj, tz'ilchajpax sq'uinal, syic'anpax svach'c'olal Jehová.</t>", "36": "<t>Palta a mach max chaan yab' lolonel yic jelanil, munil syic'cot yaelal d'a yib'an̈.</t>"}