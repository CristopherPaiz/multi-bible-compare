{"1": "<pb/><t>Ach vuninal, ac'och juntzan̈ in lolonel tic d'a a c'ool, sic'can juntzan̈ in checnab'il tic d'a a pensar.</t>", "2": "<t>Maclej ab' jelanil svala', ac' ip a naaneli.</t>", "3": "<t>D'a smasanil a c'ool tza c'an a jelanil yic ol ach jelanb'oc.</t>", "4": "<t>Ac' ip a sayaneq'ui, icha tz'aj saychaj q'uen plata, ma junoc b'eyumal to c'ub'aneli.</t>", "5": "<t>Icha chi' ol aj snachajel uuj, tas ol aj a c'anab'ajan Jehová yic tzojtaquejel d'a val yel.</t>", "6": "<t>A Jehová tz'ac'an jelanil. Yuj slolonel scojtaquejel smasanil, syac'an jelanb'oc co pensar.</t>", "7": "<t>A Jehová tz'ac'an sjelanil eb' tojol sb'eyb'al, aton eb' max esanlaj.</t>", "8": "<t>A Jehová stan̈van eb' vach' syutej sb'a, aton eb' sc'anab'ajani.</t>", "9": "<t>Yuj chi' tato tza maclej ab' in checnab'il, ol ojtaquejel tojolal yed' tas smoj tza c'ulej, yic vach' ol aj a b'eyb'al.</t>", "10": "<t>Icha chi' ol aj sjelanb'i a pensar, ol ach tzalaj yed' tas ojtac chi'.</t>", "11": "<t>A jelanil yed' vach' pensaril, aton juntzan̈ chi' ol ach colanoc.</t>", "12": "<t>A yuj juntzan̈ chi' ol iq'uel a b'a d'a juntzan̈ chuc b'eyb'al yed' d'a yol sc'ab' eb' anima chuc spensar.</t>", "13": "<t>A eb' anima an̈ej chucal sc'ulej chi', syactejcan vach' b'eyb'al eb'.</t>", "14": "<t>Stzalaj val eb' yed' schuc b'eyb'al chi', ste q'uechaan̈ eb' yed' sb'eyb'al malaj svach'il chi'.</t>", "15": "<t>D'a sb'eyb'al eb' chuc chi' syac'och spensar, syactancan jun b'eyb'al eb' vach'.</t>", "16": "<t>A jelanil yed' vach' pensaril, ol ach scolel d'a yol sc'ab' eb' ix ix ayxo yetb'eyum, aton eb' ix ajmul ix vach' smontan yed' slolonel te vach',</t>", "17": "<t>to yactejnaccan yetb'eyum yic'nac d'a scob'esal, sb'atcan satc'olal sti' yac'naccan d'a yichan̈ Dios.</t>", "18": "<t>Tato tzach b'at d'a sb'eal spat eb' ix chi', van a b'atcan d'a sb'eal chamel.</t>", "19": "<t>A mach tz'ochcan d'a yol spat eb' ix, man̈xa b'aq'uin̈ tz'elxita eb', maxtzac yal-laj scajnajxi d'a vach' d'a yolyib'an̈q'uinal tic.</t>", "20": "<t>Tato tza cha ab' jelanil chi', ol a b'eyb'alej sb'eyb'al eb' tojol spensar.</t>", "21": "<t>A eb' tojol syutej sb'a, eb' malaj jab'oc spaltail, najtil ol ec' eb' d'a yolyib'an̈q'uinal tic.</t>", "22": "<t>Axo eb' chuc sb'eyb'al yed' eb' ixtum anima, ol ic'joquel eb' d'a yolyib'an̈q'uinal tic icha co toc'anq'ueta junoc an̈ an̈c'ultac.</t>"}