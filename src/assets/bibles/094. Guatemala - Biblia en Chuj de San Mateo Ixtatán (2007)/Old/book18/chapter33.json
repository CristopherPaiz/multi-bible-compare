{"1": "<pb/><t>Yuj chi' mamin Job, ab' tas ol vala', cham tza maclej ab' in lolonel tic:</t>", "2": "<t>Yujto a spac a lolonel chi' ayxoec' d'a yol in ti' yic svalani.</t>", "3": "<t>A tas nab'il vuuj, ol val d'ayach d'a stojolal yed' d'a smasanil in c'ool.</t>", "4": "<t>A Dios Syal Yuj Smasanil, a' ix in b'oani, a tz'ac'an in q'uinal, yuj chi' pitzan in.</t>", "5": "<t>Tac'van̈ d'ayin tato syal a pacani, na tas ol utej a colan a b'a.</t>", "6": "<t>Lajanon̈n̈ej co chavan̈il d'a yichan̈ Dios chi', an̈eja' d'a lum luum tic b'ob'il on̈.</t>", "7": "<t>Yuj chi' max yal a xiv vuuj, max yal emnaquil ol ach vutej.</t>", "8": "<t>Icha tic ix vab' alani:</t>", "9": "<t>Vach'chom malaj in mul, malaj jab'oc in paltail, malaj chucal tzin c'ulej,</t>", "10": "<t>palta a Dios sayan tas tz'aj yac'anoch d'a vib'an̈, icha junoc yajc'ol tzin yutej.</t>", "11": "<t>Ichato ix yac'och q'uen cadena d'a voc, q'uelann̈ejoch d'ayin b'ajtac tzin eq'ui, xa chi.</t>", "12": "<t>Palta a tas ix al tic man̈ vach'oclaj, yuj chi' ol vac' spac d'ayach: A Dios yelxo te ec'to yelc'och d'a quichan̈ a on̈ anima on̈ tic.</t>", "13": "<t>¿Tas yuj tzaloch d'a sat to max spac tas tzal d'ay?</t>", "14": "<t>A Dios chi' tzijtum macan̈il syutej lolon sb'a, palta max nachajel-laj cuuj.</t>", "15": "<t>Ay b'aj slolon d'ac'valil, ma d'a vayichal, ma d'a ilvalil ayic te vaynac on̈.</t>", "16": "<t>A Dios slolon d'a co pensar, yic tzon̈ cachjioch vaan d'a tas sco c'ulej, icha chi' tz'aj on̈ xib'tanpaxi.</t>", "17": "<t>Icha chi' tzon̈ yutej Dios, yic vach' squiq'uel co b'a d'a scal chucal, yic man̈ comonoc squic'chaan̈ co b'a.</t>", "18": "<t>Icha chi' syutej Dios on̈ scolanel d'a chamel yic vach' max on̈ sateli.</t>", "19": "<t>Ay pax b'aj jun, a yed' yaelal syac' co cachnab'il Dios chi', scab'an val syail d'a co nivanil.</t>", "20": "<t>Masanil vael te vach' tz'ac'ji co va'a, ton̈ej sco yajeli.</t>", "21": "<t>Stz'onb'i co nivanil, scheclajelta co b'aquil d'a co nivanil chi'.</t>", "22": "<t>Ichato sc'och co nivanil b'aj smucchaj eb' chamnac, ayxoec' d'a yol sc'ab' chamel.</t>", "23": "<t>Palta q'uinaloc d'a scal jantac eb' schecab' Dios, sic'jielta junoc te nivan yelc'ochi, scoti yic tzul colvaj qued'oc, syalani tas smoj sco c'ulej,</t>", "24": "<t>sc'anan cuuj d'a Dios to tz'oc' sc'ol d'ayon̈. Sc'ananpax d'a Dios chi' to max yiq'uel co q'uinal, yujto chequelxo mach stupan yuj co chucal chi'.</t>", "25": "<t>Icha chi' tz'aj sb'oxi co c'ool, axo co nivanil tic tz'uninb'ixi, icha yic scotnac quelemal.</t>", "26": "<t>Ayic tzon̈ tevi d'a Dios, syac'an svach'c'olal d'ayon̈. Val d'a tzalajc'olal tzon̈ och ejmelal d'a yichan̈ Dios, scalan svach'c'olal d'a scal eb' quetanimail.</t>", "27": "<t>Scalan junjun on̈ d'a yichan̈ eb' anima icha tic: Ix och in mul, ix in c'ulej tas man̈ tojoloc, palta a Dios maj yal sc'ol ix yac'och in yaelal d'a smojal.</t>", "28": "<t>A ix yutej to ix in scol d'a yol sc'ab' chamel, yuj chi' tzato vil saquilq'uinal, xco chama.</t>", "29": "<t>Icha chi' tzon̈ yutej Dios, man̈ jun chaelocn̈ej sc'ulej icha chi',</t>", "30": "<t>yuj on̈ scolanelta d'a yol sc'ab' chamel, yic scac'an tzalajb'oc jab'ocxo co c'ool.</t>", "31": "<t>Mamin Job ab' val tas ol vala'. Numan tzach aji yacb'an tzin loloni.</t>", "32": "<t>Tato ay tas tza nib'ej tzala', syal alan d'ayin. Tato ay tas snachaj uuj, ala', tzin nib'ej malaj tas scan d'a ib'an̈.</t>", "33": "<t>Tato malaj tas tzal jun, maclej ab' tas ol vala', ol ach in c'ayb'ej d'a jelanil, xchi vin̈aj Eliú chi'.</t>"}