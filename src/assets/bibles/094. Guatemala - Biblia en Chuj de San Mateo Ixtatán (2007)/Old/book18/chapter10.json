{"1": "<pb/><t>Man̈xa in gana pitzan in. Ol vac' checlaj in yaelal tic, ol in lolon yed' in c'ac'alc'olal.</t>", "2": "<t>Sval d'a Dios, man̈ ton̈ejoc tzac'och in mul d'a vib'an̈, al d'ayin b'aj ix och in mul chi'.</t>", "3": "<t>Ina a ach in a b'onac, ¿tom vach' tzab'i tzin a chaccaneli? Chuc tz'alji d'ayin, axo yed' tas sna eb' chuc spensar tzach ochi.</t>", "4": "<t>¿Tom lajan ilan icha quilan a on̈ anima on̈ tic?</t>", "5": "<t>¿Tom lajan a q'uinal icha jab' quic a on̈ chamelb'a anima on̈ tic?</t>", "6": "<t>Yuj chi' ¿tas yuj tza say valec' in mul yed' in paltail?</t>", "7": "<t>Vach'chom ojtac to malaj in mul, malaj junoc mach syal in scolanel d'a yol a c'ab'.</t>", "8": "<t>A ach val ix in a b'o'o, axo ticnaic tza nib'ej tzin a sateli.</t>", "9": "<t>Nacoti to d'a lum luum ix in a b'o'o, axo ticnaic, tzin ac'anxicanoch pococal.</t>", "10": "<t>Ix a b'o in nivanil tic icha tz'aj sb'o noc' queso ayic spajb'i noc' lech.</t>", "11": "<t>A ach ix ac' syamlaj sb'a in b'aquil yed' in ch'an̈al. Ix ac'anoch in b'ac'chil yed' in tz'umal d'a spatic.</t>", "12": "<t>Ix ac' in q'uinal, ix in a xajanani. Ix in a tan̈vej, yuj chi' pitzan in.</t>", "13": "<t>Palta axo ticnaic jun, snachajel vuuj to ay tas c'ub'eltac tza na' d'a in patic.</t>", "14": "<t>Van in ilani tato tz'och in mul, max in ac' nivanc'olal jab'oc yuj in mul chi'.</t>", "15": "<t>Tato ay in mul, ob'iltac in. Tato malaj in mul, palta max yal voch d'a ichan̈ d'a junc'olal, yujto tzin q'uixvi, tzin naancot in yaelal.</t>", "16": "<t>Tato svic'chaan̈ in b'a, satub'tac am tzutej in a sataneli. Icham syutej noc' choj spechan junoc noc' yic schi'a, icha chi' am tzin utej.</t>", "17": "<t>Tza say juntzan̈ testigo d'a in patic. Tzac' val cot oval d'ayin, icha scot n̈ilnaj eb' soldado yac'an oval.</t>", "18": "<t>¿Tas yuj in a chanac aljoc? Comonoc ayic manto in aljoc ix in chamcani, yic malaj mach iljinac in.</t>", "19": "<t>Comonoc ayic valjinac d'a in nun, vic'chajnacb'at d'a campusante, ichato malaj mach checlajnac.</t>", "20": "<t>Yacb'an to jab'n̈ej in q'uinal tic, eloc d'a a c'ol tzac'an jab'oc in junc'olal. Eloc d'a a c'ol tzac'an jab'oc in tzalajc'olal,</t>", "21": "<t>yic manto in b'at d'a chamub' d'a scal q'uic'alq'uinal b'aj maxtzac yal in paxta. A d'a jun lugar chi', veventac yilji, q'uic'alq'uinal xon̈ej, man̈xalaj jab'oc saquilq'uinal, xchi vin̈aj Job chi'.</t>"}