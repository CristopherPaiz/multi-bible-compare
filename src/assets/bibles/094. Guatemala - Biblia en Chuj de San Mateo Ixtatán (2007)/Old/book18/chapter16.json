{"1": "<pb/><t>Ix tac'vixi vin̈aj Job chi' icha tic:</t>", "2": "<t>Ayxo scajvi in te ab'an juntzan̈ lolonel tzeyalub'tan̈ej tic. Tzeyac'och e b'a eyac'an snivanil in c'ool, palta an̈ej yaelal tze vach' iq'uejcot d'a vib'an̈.</t>", "3": "<t>¿Tom malaj slajvub' juntzan̈ e lolonel malaj yelc'och tic? ¿Tas eyaji yuj chi' an̈ej val a' e pacan d'ayin?</t>", "4": "<t>Q'uinaloc a ex tic icha val vaj tic eyaji, max am val-laj icha tzeyutej eyalan tic d'ayin, max am in tzicub'tan̈ej in sat valan jantac lolonel d'ayex.</t>", "5": "<t>Palta jun, a am lolonel vach' syac' snivanil e c'ool, syac' e tec'anil, a am sval d'ayex.</t>", "6": "<t>Man̈ yujoc to tzin loloni, tz'och vaan in yaelal tic, man̈ yujoc pax to tzin em numan tz'ochpax vaan.</t>", "7": "<t>A Dios tz'ac'an lajvoquel vip. A pax tz'ic'anel eb' vamigo d'ayin.</t>", "8": "<t>Ichato preso vaj yuuj. Jantac tas syic'chaan̈ eb' anima d'a in patic, jantac es lolonel syic'cot eb' d'a vib'an̈.</t>", "9": "<t>A Dios tzac'anoch vuuj yic tzin sataneli, icha junoc noc' chium noc'. Ay val och sat d'ayin, icha val to vajc'ool yaji.</t>", "10": "<t>Jantac eb' anima smolb'ej sb'a yic tzin sb'uchan eb'. Stz'itanb'at in sat eb', emnaquil tzin yutejcan eb'.</t>", "11": "<t>A Dios ix in ac'anoch d'a yol sc'ab' juntzan̈ anima te chuc spensar.</t>", "12": "<t>Junc'olal vajeq'ui, ix in svecchitani. Ix och yub'naj d'a in jaj, choc' ix in yutej, ix in yac'anoch d'a sat sjul-lab'.</t>", "13": "<t>Yaln̈ej b'aj sjavi sjul-lab' chi' d'ayin, ichato sc'axpaj d'a in nivanil tic, man̈xa jab'oc snivanc'olal d'ayin. Toxon̈ej spuccanb'at yol in c'ol d'a sat luum.</t>", "14": "<t>Jantac in aj in lajvi yuuj. Scot val d'ayin icha junoc soldado te tec'an.</t>", "15": "<t>Te cusc'olal vaji, ayoch pichul ya sva vuuj, man̈xa jab'oc vopisio.</t>", "16": "<t>Ste mal in sat voq'ui, sq'uic'b'i q'uinal svila'.</t>", "17": "<t>Icha chi' vaji, vach'chom malaj mach b'aj ix och in mul, vach'n̈ej in lesal.</t>", "18": "<t>Mocab' c'ub'chajel jantac chucal ix ac'jioch d'a vib'an̈. Ab'chajocab'i ayic tzin tevi yic tzin c'anan tojolal.</t>", "19": "<t>Ay jun ayoch in testigooc ayec' d'a satchaan̈, a' ol och ved'oc.</t>", "20": "<t>A eb' vamigo ton̈ej tzin sb'uch eb', a inxo tic tzin oc'n̈ej d'a yichan̈ Dios.</t>", "21": "<t>Ayoc val junoc mach tz'alan d'a Dios vuuj, icha syutej junoc mach scolan junoc yetanimail.</t>", "22": "<t>Jayexon̈ej ab'il ayin eq'ui, axo in b'at d'a chamel chi' b'aj maxtzac yal co paxta.</t>"}