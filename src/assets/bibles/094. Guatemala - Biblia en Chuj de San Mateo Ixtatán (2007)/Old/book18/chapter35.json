{"1": "<pb/><t>Ix yalanxi vin̈aj Eliú chi' icha tic:</t>", "2": "<t>Mamin Job, ¿tom tza na' to vach' tas ix ala'? A Dios ol alanoc to malaj in mul, xa chi.</t>", "3": "<t>Vach'chom tzal val icha tic d'a Dios: ¿Tas alan ico' vach'chom tz'och in mul? ¿Tas in ganar tato max och in mul chi'? xa chi.</t>", "4": "<t>Ol in tac'voc d'ayach yed' d'a eb' vin̈ amigo tic:</t>", "5": "<t>Q'uean̈ q'uelan d'a satchaan̈, ol ilani to a asun te chaan̈ yajq'ue d'a ib'an̈.</t>", "6": "<t>Vach'chom ste och a mul, malaj tas ol ic'an Dios uuj.</t>", "7": "<t>Taxon̈ej te vach' pax tas tza c'ulej jun, malaj pax tas syiq'uelta d'a a patic, malaj jab'oc vach'ilal syac' d'ay.</t>", "8": "<t>A eb' quetanimail, aton eb' tz'ixtaj yuj a mul, a eb' chi', vach' pax tz'elc'och eb' yuj svach'il tas tza c'ulej.</t>", "9": "<t>Ayic tz'ixtaj val eb' anima, tz'el val yav eb' yic sayan mach scolan eb' d'a yol scab' eb' tz'ixtan chi',</t>", "10": "<t>palta max sayec'laj Dios eb' yic scolvaj yed' eb', aton Dios b'ojinac eb', jun tz'ac'an co tzalajc'olal d'a scal yaelal.</t>", "11": "<t>Max saypaxec'laj Dios chi' eb', aton jun ec'al tzon̈ c'ayb'an d'a yichan̈ noc' noc', jun tz'ac'an co jelanil d'a yichan̈ noc' much.</t>", "12": "<t>Tz'el yav eb', palta max tac'vilaj Dios d'a eb', yujto te chuc eb', syic' val chaan̈ sb'a eb'.</t>", "13": "<t>Yujto a Dios Syal Yuj Smasanil, max scha yab' comon lolonel syal eb'.</t>", "14": "<t>Vach'chom tzala' to max ilochlaj Dios chi', palta a tas ayoch d'a ib'an̈ ayec' d'a yichan̈, yuj chi' tan̈vej tas ol aj sb'oan Dios chi' d'ayach.</t>", "15": "<t>Tzala' to max cot yoval, malaj yaelal syac' d'a eb' sc'ulan chucal.</t>", "16": "<t>Palta mamin Job, a juntzan̈ a lolonel tzal chi' malaj jab'oc yelc'ochi. Jantac tas tzala', palta malaj a pensar ayic tzach loloni, xchi vin̈aj Eliú chi'.</t>"}