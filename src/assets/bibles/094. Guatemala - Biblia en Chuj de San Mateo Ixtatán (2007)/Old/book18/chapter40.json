{"1": "<pb/><t>Ix yalanxi Jehová d'a vin̈aj Job chi' icha tic:</t>", "2": "<t>Ach Job, ix a nib'ej a telaj a b'a ved'oc a in to Syal Vuj Smasanil, ¿ayto am tas tza nib'ej tzal d'ayin? Tac'van̈ d'ayin, xchi Jehová chi'.</t>", "3": "<t>Ix tac'vi vin̈aj Job chi' d'a Dios icha tic:</t>", "4": "<t>¿Tas ol vutej in tac'vi a in malaj jab'oc velc'och tic? Vach' ama to malaj tas svala'.</t>", "5": "<t>Chael oxelxo ix in loloni, man̈xalaj tas vach' valani, xchi vin̈.</t>", "6": "<t>Ix lolonpaxelta Jehová chi' d'a vin̈ d'a scal jun chacxuxum ic' chi', ix yalan icha tic:</t>", "7": "<t>Tec'b'ej a b'a d'a vichan̈, ol a pacan d'ayin tastac juntzan̈ ol in c'anb'ej tic d'ayach:</t>", "8": "<t>¿Tzam a tec'b'ej a b'a alani to man̈ tojoloc svutej in b'a, yujto malaj a mul alani?</t>", "9": "<t>¿Tocval ec'b'al ip d'a vichan̈? ¿Tzam n̈ilili sc'an̈ yol a jaj icha sc'an̈ vic tic?</t>", "10": "<t>Ch'oxnec vil an tato nivan elc'ochi, checlajocab' a b'inajnaquil yed' a poder.</t>", "11": "<t>Scham val ilan eb' syic'chaan̈ sb'a, ac' oval yed' eb', emnaquil tzutejcan eb' tato syal uuj.</t>", "12": "<t>A eb' syic' val chaan̈ sb'a te chuc sb'eyb'al chi', yaln̈ej b'ajtil ay eb', tec'canem eb' d'a sat luum vila'.</t>", "13": "<t>Tza mucancan eb' d'a yol luum. Tza macancanem eb' b'aj ayec' eb' chamnac.</t>", "14": "<t>Icha chi' ol aj vilani to yel ay a jelanil, syal a colan a b'a yed' val ip.</t>", "15": "<t>Ilnab' noc' nivac Behemot, a in ix in b'o noc' icha ix vutej ach in b'oani. A an̈ an̈ sc'ux noc' icha noc' vacax.</t>", "16": "<t>Ina te ay yip snan̈al noc' yed' yip sb'ac'chil xub' noc'.</t>", "17": "<t>A sn̈e noc' lajan stzatzil icha te' c'ute', axo sch'an̈al xub' noc' pixquiltac yaji.</t>", "18": "<t>A sb'aquil noc' lajan icha q'uen tubo nab'a bronce, axo yoc noc' icha q'uen hierro.</t>", "19": "<t>An̈ej juntzan̈ noc' chi' satub'tac yilji ix in b'o d'a scal masanil noc' noc'. A inn̈ej syal in satanel noc', yujto a in ix in b'o noc'.</t>", "20": "<t>A d'a jolomtac vitz b'aj stajni noc' c'ultaquil noc', ata' say an̈ an̈c'ultac noc' sc'uxu'.</t>", "21": "<t>Axo d'a yen̈ultac te te' tz'em cutzan noc', mato d'a scaltac te' aj b'aj c'ub'eltac, b'aj sitz'atac.</t>", "22": "<t>A te te' ay yen̈ul chi', a d'a yen̈ul te' sic'b'an noc'. A d'a scaltac te' b'acmam oyanoch d'a stitac a a', ata' ay noc'.</t>", "23": "<t>Vach'chom ste nivanb'i a a' chi', max xivlaj noc'. Vach'chom sq'uec'och a' Jordán d'a yol sn̈i' noc', malaj tas sna noc'.</t>", "24": "<t>¿Mach val junoc syal yic'anq'ueta yol sat noc', ma syal yac'anec' junoc lasu d'a yol sn̈i' noc'?</t>"}