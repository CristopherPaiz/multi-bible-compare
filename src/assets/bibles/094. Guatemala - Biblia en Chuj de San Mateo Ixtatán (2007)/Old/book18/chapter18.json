{"1": "<pb/><t>Ix yalanxi vin̈aj Bildad icha tic:</t>", "2": "<t>¿B'aq'uin̈ val ol actej a loloni? Nachajocab' uuj, ichato pax chi' syal co loloni.</t>", "3": "<t>¿Tas yuj tzon̈ al noc'al, man̈xa jab'oc quelc'och d'a a sat?</t>", "4": "<t>¿Tas yuj tza chalchitej a b'a yuj chichonc'olal? ¿Am a naani yujto icha chi' tzutej a b'a ol can tz'inan lum luum tic, ma ol q'uexvoc yed'tal q'uen tenam?</t>", "5": "<t>A tas ayoch yipoc sc'ol junoc mach chuc spensar, ol tupemoc, icha stup junoc candil vanxo stup sc'ac'al.</t>", "6": "<t>Ol tup sc'ac'al scandil d'a yol spat, man̈xa saquilq'uinal ta'.</t>", "7": "<t>Maxtzac yal yec' yed' stec'anil, van slocan sb'a yoc, stelvi yuj tas nab'il yuuj.</t>", "8": "<t>Ichato ol em junoc ch'an̈ yaal d'a yol sb'e, ol can sud'naj d'a yol jun ch'an̈ yaal chi'.</t>", "9": "<t>Ol em jun ch'an̈ yaal chi' d'a yol sb'e. A d'a sjaj yoc ol och sud'naj ch'an̈.</t>", "10": "<t>C'ub'eltac yajem jun yaal chi' d'a yol sb'e.</t>", "11": "<t>Ayn̈ejoch xivc'olal d'a spatic yichan̈, ichato spechji b'eyec'oc.</t>", "12": "<t>Ay tas d'ay d'a peca', axo ticnaic van scham yuj vejel, a yaelal q'uelanxo och d'ay.</t>", "13": "<t>A jun ilya slajanel snivanil, axo sc'ab' yed' yoc ichato ol c'uxjocb'at yuj jun ilya chi'.</t>", "14": "<t>Ol ic'joquel d'a scal junc'olal b'aj cajan, ol n̈erjoccanb'at d'a yichan̈ jun aj chamel.</t>", "15": "<t>Ch'ocxo mach ol cajnajcan d'a scajnub'. Ayic toxo ix cham chi', ol tzicchajec' azufre d'a yol spat chi', yic satel jun yab'il chi'.</t>", "16": "<t>Lajan val icha junoc te te' taquin̈xo sch'an̈al yib' yed' sc'ab'tac.</t>", "17": "<t>A sb'inajnaquil ol satcanel d'a sat luum tic. Man̈xa b'aq'uin̈ ol b'inajoc.</t>", "18": "<t>Ol ic'chajel d'a scal eb' pitzan b'aj sacq'uinal. B'aj ay eb' chamnac d'a q'uic'alq'uinal ol yumjoccanb'atoc.</t>", "19": "<t>Man̈xa yin̈tilal ol can d'a schon̈ab' yed' b'aj cajan.</t>", "20": "<t>Ayic ol ab'chaj tas ix javi d'a yib'an̈, ol xivcanq'ue eb' cajan d'a stojolal b'aj sjavi c'u yed' b'aj tz'em c'u.</t>", "21": "<t>Icha val chi' ol aj satel eb' chuc, aton eb' malaj yelc'och Dios d'ay, xchi vin̈aj Bildad chi'.</t>"}