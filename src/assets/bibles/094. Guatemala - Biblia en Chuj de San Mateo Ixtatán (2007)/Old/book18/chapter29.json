{"1": "<pb/><t>Ix syamanxioch vin̈aj Job yalan icha tic:</t>", "2": "<t>Comonoc val syal in c'ochxi icha vajtaxon d'a yalan̈taxo ayic te tan̈vab'il in yuj Dios.</t>", "3": "<t>Ayic syac'an saquilq'uinal Dios d'ayin, vach' in ec' d'a cal q'uic'alq'uinal,</t>", "4": "<t>tec'an anima in, chequel val scolvaj Dios yed' tastac ay d'ayin.</t>", "5": "<t>Ayn̈ejec' Dios Syal Yuj Smasanil chi' ved'oc, axo eb' vuninal, oyanoch eb' d'a in patic.</t>", "6": "<t>A d'a jun tiempoal chi', man̈xo jantacoc yal yim noc' in vacax yed' noc' in chiva tz'elta. A te' olivo avab'il d'a caltac q'ueen, man̈ jantacoc aceite svic' d'a te'.</t>", "7": "<t>Ayic tzin c'och b'aj smolb'ej sb'a eb' yajalil chon̈ab', tzin em c'ojan d'a in xila d'a scal eb'.</t>", "8": "<t>Ayic tzin yilan eb' quelemtac, sb'es sb'a eb', axo eb' ichamtac vinac sq'ue lin̈an eb' ayic tzin c'ochi.</t>", "9": "<t>A eb' yajal chon̈ab', numan tz'aj eb', syac' yechel eb' yic numan tz'aj juntzan̈xo eb'.</t>", "10": "<t>A eb' yajalil chon̈ab', c'unxon̈ej slolon eb', man̈xa tas syal eb'.</t>", "11": "<t>Ayic tzin yilan eb', syab'an eb' tas svala', syalan vach' lolonel eb' d'a in patic,</t>", "12": "<t>yujto tzin colvaj d'a eb' man̈xa smam yed' d'a eb' meb'a', aton eb' malaj junocxo mach scolan d'a scal yaelal.</t>", "13": "<t>A eb' van scham yuj meb'ail, syac' yuj diosal eb' d'ayin, axo eb' ix chamnac yetb'eyum, stzalaj eb' ix yuj in colval.</t>", "14": "<t>A tojolal yed' vach'c'olal ayn̈ejoch d'ayin, ichato in pichul yajochi.</t>", "15": "<t>In och yed' eb' max uji yilani yed' eb' max uji sb'eyi.</t>", "16": "<t>Icha mamab'il vaj d'a eb' ay stzapan smajanil. Tzin colan pax eb' max yal scolan sb'a d'a yichan̈ eb' yajal, vach'chom man̈ vojtacoc eb' palta tzin coln̈ej eb'.</t>", "17": "<t>Sviq'uel yopisio eb' ixtum anima, tzin colancanel eb' ayoch d'a yol sc'ab' eb'.</t>", "18": "<t>A in naani to te nivan tiempo ol vila', icham animail ol ic'an in cham d'a in ch'at.</t>", "19": "<t>A d'a jun tiempoal chi' lajan in icha junoc te te' avab'il d'a sti' junoc a a', a sc'ab'tac te' schaan yal ac'val tz'emi.</t>", "20": "<t>Vach' syutej eb' anima in yac'an b'inajoc, ichato junjun c'u tz'ochn̈ej vip in colan in b'a.</t>", "21": "<t>Masanil anima smaclan yab' tas svala', numan tz'aj eb' yab'an in razón.</t>", "22": "<t>Ayic slajvi in lolon chi', schan̈ej sc'ol eb' smasanil. Vach'n̈ej syab' eb'.</t>", "23": "<t>Snib'ej val eb' syab' in lolonel chi', icha val snib'an n̈ab' eb' munlajvum d'a varesma.</t>", "24": "<t>Ayic tzin tzevaj yed' eb', tz'och q'uelan eb', ijan val max schalaj eb', max stzuntzejcotlaj voval eb'.</t>", "25": "<t>Svac'och vopisio d'a scal eb', svalani tas yovalil sc'ulej eb', icha junoc rey tz'ac'an mandar d'a scal eb' soldado. Ayic ay scusc'olal eb', svac' snivanil sc'ool eb'.</t>"}