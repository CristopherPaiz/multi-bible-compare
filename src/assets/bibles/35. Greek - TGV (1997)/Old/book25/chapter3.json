{
  "1": "Εγώ είμαι ο άνθρωπος που γνώρισε τη δυστυχία απ’ το ραβδί της οργής του Κυρίου.",
  "2": "Με έσυρε και μ’ έφερε μέσ’ στο βαθύ σκοτάδι, όχι στο φως.",
  "3": "Όλο εμένα χτυπάει καθημερινά.",
  "4": "Βασάνισε τη σάρκα και το δέρμα μου και σύντριψε τα κόκαλά μου·",
  "5": "με απέκλεισε από παντού, με περιστοίχισε με πίκρα και με πόνο.",
  "6": "Να ζήσω μέσα στο σκοτάδι μ’ έβαλε, σαν τους νεκρούς του παρελθόντος.",
  "7": "Σε τείχη μέσα μ’ έκλεισε και δεν μπορώ να βγω· μου ’κανε πιο βαριές τις αλυσίδες μου.",
  "8": "Ακόμη κι όταν με φωνές τον ικετεύω, πνίγει την προσευχή μου για να μη φτάσει ως αυτόν.",
  "9": "Τους δρόμους μου τους έφραξε με πέτρες πελεκητές κι έτσι ακολούθησα λαθεμένο μονοπάτι.",
  "10": "Για μένα έγινε σαν αρκούδα και σαν λιοντάρι που ενεδρεύει.",
  "11": "Μ’ έβγαλε απ’ το δρόμο μου και μ’ έκανε κομμάτια, με αφάνισε.",
  "12": "Το τόξο μου το τέντωσε και για σημάδι μ’ έβαλε στο βέλος του.",
  "13": "Τα βέλη όλα της φαρέτρας μου τα έμπηξε στα νεφρά μου.",
  "14": "Έγινα του λαού μου ο περίγελως, το αδιάκοπο, χλευαστικό τραγούδι τους.",
  "15": "Πίκρες με χόρτασε, με πότισε φαρμάκι.",
  "16": "Χαλίκια με τα δόντια μου με έκανε να φάω. Μ’ έριξε μες στη στάχτη,",
  "17": "μου πήρε την ειρήνη της ψυχής μου, τι είναι ευτυχία το λησμόνησα,",
  "18": "και είπα: «Χάθηκε η δύναμή μου, αυτή η ελπίδα που ερχόταν απ’ τον Κύριο».",
  "19": "Ν’ αναλογίζομαι τη θλίψη και την ταλαιπωρία μου είναι δηλητήριο και χολή.",
  "20": "Αδιάκοπα τα σκέφτομαι και θλίβεται η ψυχή μου.",
  "21": "Μα η ελπίδα έρχεται ετούτο όταν θυμάμαι:",
  "22": "πως του Κυρίου η ευσπλαχνία δεν εξαντλήθηκε, ούτε και τέλειωσε το έλεός του.",
  "23": "Την κάθε αυγή ξαναγεννιούνται· κι είν’ η πιστότητά του απέραντη.",
  "24": "Είπα: «Ο Κύριος για μένα είναι το παν, γι’ αυτό και θα ’χω την ελπίδα μου σ’ αυτόν».",
  "25": "Ο Κύριος είναι καλός σ’ όποιον τον εμπιστεύεται, σ’ αυτόν που τον αναζητάει.",
  "26": "Είναι καλό να περιμένει κάποιος σιωπηλά από τον Κύριο τη βοήθεια.",
  "27": "Καλό είναι για τον άνθρωπο να ’χει απ’ τα νιάτα του υπομείνει δυσκολίες.",
  "28": "Ας περιμένει κι ας σιωπά, αφού ο Κύριος τις επιτρέπει.",
  "29": "Ας ταπεινώνεται ως τη γη· ίσως υπάρχει ακόμα ελπίδα.",
  "30": "Και τα χτυπήματα ας τα δέχεται, τις ταπεινώσεις ας τις υπομένει.",
  "31": "Γιατί ο Κύριος δεν θα τον ταλαιπωρεί για πάντα.",
  "32": "Κι όταν τις στενοχώριες δίνει, πάλι γίνεται σπλαχνικός· τόσο είναι μεγάλη η αγαθότητά του.",
  "33": "Δε χαίρεται όταν στενοχωρεί κι όταν πικραίνει τους ανθρώπους.",
  "34": "Όταν ποδοπατιούνται της χώρας μας οι αιχμάλωτοι,",
  "35": "όταν στα μάτια του Υψίστου μπρος καταπατιέται το δίκιο ενός ανθρώπου,",
  "36": "όταν στο δικαστήριο κάποιος αδικείται, αυτά ο Κύριος τάχα δεν τα βλέπει;",
  "37": "Ποιος είν’ αυτός που όταν πει κάτι, γίνεται; Ο Κύριος δεν είναι εκείνος που προστάζει;",
  "38": "Αν κάτι γίνεται κακό ή κάτι καλό, ο Ύψιστος το πρόσταξε!",
  "39": "Για ποιο πράγμα ο άνθρωπος μπορεί να παραπονεθεί, αφού, παρόλα του τα λάθη, βρίσκεται ακόμα στη ζωή;",
  "40": "Ας εξετάσουμε τον τρόπο της ζωής μας κι ας τον διερευνήσουμε, στον Κύριο ας επιστρέψουμε.",
  "41": "Καρδιές και χέρια στο Θεό του ουρανού ας υψώσουμε, κι ας του προσευχηθούμε:",
  "42": "«Αμαρτήσαμε, αποστατήσαμε κι εσύ ακόμα δε μας το συγχώρησες!",
  "43": "Σε κατέλαβε ο θυμός σου και μας καταδίωξες, δίχως συμπόνια μάς εξόντωσες.",
  "44": "Με σύννεφο σκεπάστηκες, έτσι που να μην μπορεί να το περάσει η προσευχή μας.",
  "45": "Μας έκανες σκουπίδια, βδέλυγμα στους λαούς ανάμεσα.",
  "46": "Όλοι οι εχθροί μας με τα λόγια τους μας κοροϊδεύουν.",
  "47": "Τρόμος και θάνατος έπεσε πάνω μας, ερήμωση και καταστροφή.",
  "48": "Χειμάρρους δάκρυα κατεβάζουνε τα μάτια μου, γιατί ο λαός μου καταστράφηκε!",
  "49": "Τα μάτια μου γίναν πηγές αστέρευτες χωρίς σταματημό,",
  "50": "ωσότου ο Κύριος να σκύψει από τα ουράνια και να δει.",
  "51": "Τα μάτια μου με κάνουν και πονώ από το συνεχές κλάμα για την πόλη μου.",
  "52": "«Εκείνοι που χωρίς λόγο μ’ εχθρεύονται, με καταδίωξαν σαν να ’μουνα πετούμενο.",
  "53": "Μ’ έριξαν ζωντανό μες σ’ ένα λάκκο και κλείσαν με μια πλάκα το άνοιγμα.",
  "54": "Τα νερά έφτασαν στο λαιμό μου και μέσα μου είπα: “χάθηκα!”",
  "55": "Επικαλέστηκα το όνομά σου, Κύριε, απ’ τα βαθιά του λάκκου.",
  "56": "Είπα: “το αυτί σου μην το κλείσεις στο στεναγμό μου, στην κραυγή μου”. Και τη φωνή μου εσύ την άκουσες.",
  "57": "Όταν σε φώναξα ήρθες κοντά και μού ’πες: “μη φοβάσαι!”",
  "58": "Έγινες υπερασπιστής μου, Κύριε, στη δίκη μου, έσωσες τη ζωή μου.",
  "59": "Κύριε, ξέρεις το άδικο που μού ’γινε· απόδωσέ μου δικαιοσύνη!",
  "60": "Είδες όλο το μίσος τους, όλα τα πονηρά τους σχέδια εναντίον μου.",
  "61": "Άκουσες, Κύριε, τις προσβολές τους, όλα τα πονηρά τους σχέδια εναντίον μου.",
  "62": "Τα λόγια των εχθρών μου και οι σκέψεις τους είν’ εναντίον μου όλη την ημέρα.",
  "63": "Κοίτα τους: είτε κάθονται είτε σηκώνονται, εγώ είμαι το ειρωνικό τους το τραγούδι.",
  "64": "Κύριε, ανταπόδωσέ τους σύμφωνα με τα έργα τους.",
  "65": "Σκλήρυνε την καρδιά τους· ας πέσει πάνω τους η κατάρα σου.",
  "66": "Μες στην οργή σου καταδίωξέ τους, κι από τη γη εξαφάνισέ τους, Κύριε»."
}