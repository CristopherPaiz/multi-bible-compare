{
  "1": "Όταν ο Κύριος απάλλαξε το Δαβίδ απ’ όλους τους εχθρούς του και από το Σαούλ, ο Δαβίδ του απηύθυνε τον παρακάτω ύμνο:",
  "2": "Εσύ είσαι, Κύριε, το καταφύγιό μου, το φρούριό μου κι ο ελευθερωτής μου.",
  "3": "Θεέ μου εσύ είσ’ ο βράχος μου, όπου και καταφεύγω· η ασπίδα μου κι η δύναμη που με λυτρώνει· είσαι ο ψηλός ο πύργος μου, το καταφύγιό μου. Είσ’ ο σωτήρας, που με σώζει από την αδικία.",
  "4": "Στον Κύριο ανήκει κάθε ύμνος. Αυτόν καλώ να με βοηθήσει κι απ’ τους εχθρούς μου σώζομαι.",
  "5": "Κύματα με περικύκλωσαν θανάτου, ποταμοί ολέθρου με κατατρόμαξαν.",
  "6": "Με ζώσαν τα δεσμά του άδη κι ο θάνατος μου ’στησε τις παγίδες του.",
  "7": "Φώναξα μες στη θλίψη μου στον Κύριο, απ’ το Θεό μου ζήτησα βοήθεια. Άκουσε τη φωνή μου απ’ το ναό του κι η έκκλησή μου προς εκείνον για βοήθεια έγινε δεκτή.",
  "8": "Τότε η γη σαλεύτηκε και άρχισε να τρέμει. Ταράχτηκαν τα ουρανοθέμελα και σείστηκαν, γιατ’ ήταν οργισμένος.",
  "9": "Βγήκε καπνός απ’ τους μυκτήρες του κι από το στόμα του μια καταλυτική φωτιά έβγαινε, ανάμικτη με κάρβουνα αναμμένα.",
  "10": "Χαμήλωσε τα ουράνια και κατέβηκε, κάτω απ’ τα πόδια του το σύννεφο του γνόφου.",
  "11": "Ανέβηκε στα χερουβίμ και πέταξε, με τα φτερά εμφανίστηκε του ανέμου.",
  "12": "Με το σκοτάδι μια σκηνή τριγύρω του έφτιαξε με τα πυκνά τα σύννεφα, τα σκοτεινά νερά.",
  "13": "Από τη λάμψη, που μπροστά του προχωρούσε πετιούνταν πυρωμένα κάρβουνα.",
  "14": "Από τον ουρανό βρόντηξε ο Κύριος και τη φωνή του ο Ύψιστος άφησε ν’ ακουστεί.",
  "15": "Τα βέλη του ξαπόστειλε και τους εχθρούς του σκόρπισε, πλήθος τις αστραπές του έστειλε και τους κατατρόμαξε.",
  "16": "Τότε οι πυθμένες φάνηκαν της θάλασσας, και ξεσκεπάστηκαν της οικουμένης τα θεμέλια από την απειλή σου, Κύριε, κι από την οργισμένη αναπνοή σου.",
  "17": "Άπλωσε από ψηλά το χέρι του και μ’ έπιασε, με τράβηξε απ’ την πλημμύρα των νερών.",
  "18": "Από τους δυνατούς εχθρούς μου μ’ ελευθέρωσε, από τους αντιπάλους μου, που ήταν από μένα πιο ισχυροί.",
  "19": "Της συμφοράς μου την ημέρα μ’ αιφνιδίασαν, αλλά ο Κύριος στάθηκε το στήριγμά μου.",
  "20": "Σε τόπο μ’ έβγαλε ανοιχτό, με γλίτωσε, γιατί με αποδέχεται με καλοσύνη.",
  "21": "Ο Κύριος με αντάμειψε, γιατί του στάθηκα πιστός· μου ανταπόδωσε ό,τι ταιριάζει στην αθωότητά μου.",
  "22": "Γιατί ακολούθησα τους δρόμους που μου όρισε ο Κύριος και στο Θεό μου δεν ασέβησα.",
  "23": "Για οδηγό μου είχα όλα του τα προστάγματα και δεν απομακρύνθηκα απ’ τους νόμους του.",
  "24": "Απέναντί του στάθηκα άψογος και φυλαγόμουν να μην ανομήσω.",
  "25": "Ο Κύριος με αντάμειψε γιατί του στάθηκα πιστός και για την αθωότητά μου, που την ξέρει.",
  "26": "Με τον πιστό, Κύριε, είσαι πιστός, τέλειος είσαι με τον τέλειο,",
  "27": "με τον καθάριο καθαρός· μα φέρεσαι εχθρικά στον διεστραμμένο.",
  "28": "Σώζεις εσύ όλους τους ταπεινωμένους αλλά μ’ ένα σου βλέμμα τον περήφανο τον ταπεινώνεις.",
  "29": "Γιατί εσύ ’σαι, Κύριε, το λυχνάρι μου, εσύ που το σκοτάδι μου φωτίζεις.",
  "30": "Μαζί μ’ εσένα ορμώ σ’ εχθρικό στράτευμα, με το Θεό μου διασκελίζω τείχος.",
  "31": "Τέλειες είναι του Θεού οι ενέργειες ο λόγος του Κυρίου είν’ αξιόπιστος· ασπίδα εκείνος γίνεται σ’ όλους που καταφεύγουνε σ’ αυτόν.",
  "32": "Γιατί ποιος άλλος είναι Θεός, αν όχι ο Κύριος; Ποιος είναι βράχος, αν δεν είναι ο Θεός μας;",
  "33": "Ο Θεός με προστατεύει σαν οχύρωμα, κάνει να πετυχαίνει ό,τι επιχειρώ.",
  "34": "Κάνει τα πόδια μου σαν ελαφίνας γρήγορα και με κρατάει όρθιο στα υψώματα.",
  "35": "Γυμνάζει για τον πόλεμο τα χέρια μου για να τεντώνουν άτρεμα τα μπράτσα μου το τόξο τ’ ορειχάλκινο.",
  "36": "Μου ’δωσες την ασπίδα που μ’ αυτήν με σώζεις, Στην προσευχή μου η απάντησή σου με κάνει δυνατό.",
  "37": "Εσύ ανοίγεις δρόμο μπρος στα βήματά μου και σταθερά τα πόδια μου πατούν.",
  "38": "Παίρνω κυνήγι τους εχθρούς μου και τους αφανίζω, και δε γυρίζω πίσω πριν να τους εξοντώσω εντελώς.",
  "39": "Τους εξοντώνω, τους συντρίβω· δε θα μπορέσουν πια να σηκωθούν, κείτονται καταγής κάτω απ’ τα πόδια μου.",
  "40": "Με ζώνεις για τον πόλεμο με δύναμη, και κάνεις να λυγίζουν κάτωθέ μου όσοι ξεσηκωθήκαν εναντίον μου.",
  "41": "Σε φυγή τρέπεις τους εχθρούς μου από μπρος μου κι εξολοθρεύω αυτούς που με μισούν.",
  "42": "Κοιτάζουν για βοήθεια γύρω τους, αλλά δεν είν’ κανείς για να τους σώσει· στον Κύριο φωνάζουν, μα δεν τους αποκρίνεται.",
  "43": "Σκόνη τους κάνω καθώς της γης το χώμα, σαν να ’ναι λάσπη μες στο δρόμο τούς συνθλίβω, τους ποδοπατώ.",
  "44": "Μ’ έσωσες από τη φιλονικία του λαού μου, μ’ έκανες αρχηγό εθνών· λαοί που δεν τους γνώριζα, έγιναν τώρα υποτελείς μου.",
  "45": "Έρχονται ξένοι και με κολακεύουν· στον πρώτο λόγο μου δείχνονται υπάκουοι.",
  "46": "Οι ξένοι καταρρέουν και βγαίνουν απ’ τα οχυρά τους τρέμοντας.",
  "47": "Ο Κύριος ζει! Ο βράχος μου, ας είναι ευλογημένος και δοξασμένος ο Θεός, ο βράχος μου και λυτρωτής μου!",
  "48": "Είν’ ο Θεός, που παίρνει εκδίκηση για χάρη μου, που υποτάσσει κατωθέ μου τους λαούς,",
  "49": "και που με σώζει από τους εχθρούς μου. Κύριε, με υψώνεις πάνω απ’ τους αντιπάλους μου, μ’ ελευθερώνεις απ’ τους βίαιους ανθρώπους.",
  "50": "Γι’ αυτό μέσα στα έθνη θα σε δοξάζω, Κύριε κι ύμνους θα ψάλλω στ’ όνομά σου.",
  "51": "Μεγάλες νίκες δίνει στο βασιλιά του ο Κύριος· και δείχνει αγάπη για τον εκλεκτό του, για το Δαβίδ και για τους απογόνους του αιώνια."
}