{
  "1": "Στον πρωτοψάλτη· με το νεχιλώθ. Ψαλμός του Δαβίδ.",
  "2": "Κύριε, άκουσε τα λόγια μου· στο θρήνο μου στρέψε την προσοχή σου.",
  "3": "Πρόσεξε την κραυγή μου για βοήθεια, Θεέ μου και βασιλιά μου, γιατί σ’ εσένα δέομαι.",
  "4": "Κύριε, το πρωί θ’ ακούσεις τη φωνή μου, θυσία για σένα θα ετοιμάσω το πρωί, και θα προσμένω απόκριση.",
  "5": "Γιατί δεν είσ’ εσύ Θεός που την ασέβεια θέλει· κοντά σου η πονηριά είν’ αδύνατο να φιλοξενηθεί.",
  "6": "Οι άφρονες δεν θα σταθούν αντίκρυ σου· μίσησες όλους που την ανομία πράττουν.",
  "7": "Όλους τους ψεύτες τούς εξόντωσες· αιμοχαρείς και ύπουλους ο Κύριος τους απεχθάνεται.",
  "8": "Εγώ, χάρη στην άπειρη ευσπλαχνία σου στον οίκο σου θα μπω, μ’ ευσέβεια θα προσκυνήσω στον άγιο σου ναό.",
  "9": "Οδήγησέ με, Κύριε, με τη δικαιοσύνη σου ώστε να λυπηθούν οι εχθροί μου· κοντά σου βόηθα με να ’ρθώ.",
  "10": "Στο στόμα τους η αλήθεια δεν στεριώνει, μέσα τους έχουν διαφθορά· τάφος ολάνοιχτος ο λάρυγγάς τους και κολακεύει η γλώσσα τους.",
  "11": "Άσ’ τους, Θεέ, στην καταδίκη τους· ας αποτύχουν τα σχέδιά τους! Διώξ’ τους για τις πολλές τους ανομίες, αφού στραφήκαν εναντίον σου.",
  "12": "Όσοι σ’ εσένα ελπίζουν ας ευφραίνονται, ας χαίρονται παντοτινά, γιατί τους προστατεύεις· και τ’ όνομά σου όσοι αγαπούν, για σένανε ας καυχιούνται.",
  "13": "Τον δίκαιο εσύ, Κύριε, τον ευλογείς· ωσάν ασπίδα η εύνοιά σου τον σκεπάζει."
}