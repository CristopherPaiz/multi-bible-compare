{
  "1": "Ο Ελιού συνέχισε την ομιλία του.",
  "2": "Κάνε, Ιώβ, λίγη ακόμα υπομονή μ’ αυτή τη διδαχή μου. Κάτι έχω ακόμη να προσθέσω, για να υποστηρίξω το Θεό.",
  "3": "Τις γνώσεις μου τις φέρνω από μακριά, για να δικαιώσω το δημιουργό μου.",
  "4": "Είναι η καθαρή αλήθεια ό,τι θα πω· έχεις μπροστά σου κάποιον που το θέμα του άριστα το κατέχει.",
  "5": "Ναι, ο Θεός είν’ ισχυρός κι αδιάφορος δεν μένει· στέκει στις αποφάσεις του αμετακίνητος.",
  "6": "Τον ασεβή δεν τον αφήνει στη ζωή· σ’ όσους καταπιέζονται το δίκιο τους το δίνει.",
  "7": "Τα μάτια του δεν τ’ αποστρέφει από τους δίκαιους· κι αν κυβερνούν μαζί με βασιλιάδες, παντοτινά στο θρόνο τούς αφήνει να δέχονται τιμές.",
  "8": "Αλλ’ αν φυλακιστούν και κάτω απ’ τα δεσμά τους υποφέρουν,",
  "9": "είναι για να τους δείξει ποια τα έργα τους, οι ανομίες τους και η αλαζονεία.",
  "10": "Τους κάνει να προσέχουν όταν τους προειδοποιεί και τους καλεί απ’ το κακό να επιστραφούνε.",
  "11": "Αν υπακούσουνε και τον υπηρετήσουν θα ζήσουν τη ζωή τους ως το τέλος μέσα στην ευτυχία και τη χαρά.",
  "12": "Αλλ’ αν δεν υπακούσουν το χαμό τους προκαλούν και θα πεθάνουν μες στην αφροσύνη τους.",
  "13": "Άνθρωποι με καρδιά ασεβή, συνέχεια με το Θεό τα βάζουν· δεν τον παρακαλούν να τους βοηθήσει όταν τους τιμωρεί.",
  "14": "Πεθαίνουν σε ηλικία νεανική κι είναι τα τέλη της ζωής τους ντροπιασμένα.",
  "15": "Μα ο Θεός μες απ’ τη θλίψη τελειοποιεί αυτούς που θλίβονται· με τις δοκιμασίες τούς διδάσκει.",
  "16": "Έτσι κι εσένα, Ιώβ, άλλοτε σ’ είχε γλιτώσει από τη θλίψη, δίνοντάς σου αντίθετα μεγάλη άνεση. Ήτανε το τραπέζι σου γεμάτο από τις πιο εκλεκτές τροφές.",
  "17": "Μα τώρα σου έχει αναγγελθεί η καταδίκη σου και της ασέβειας την πληρωμή λαβαίνεις.",
  "18": "Πρόσεξε μη σε φέρει ο θυμός σου σ’ εξέγερση ενάντια στο Θεό· και μη νομίσεις πως θ’ απαλλαγείς προσφέροντάς του πλούσια δώρα.",
  "19": "Δε θα σου έφτανε όλος σου ο πλούτος· δε θα σε βοηθούσε το χρυσάφι σου, ούτε της δύναμής σου όλα τα μέσα.",
  "20": "Μην την αποζητάς τη νύχτα εκείνη, που όλα τα έθνη θα καταστραφούν.",
  "21": "Φυλάξου! Μη στραφείς προς το κακό, ακόμη κι αν θαρρείς πως προτιμότερο είναι αυτό από τις θλίψεις σου.",
  "22": "Βλέπεις, Ιώβ, είναι μεγάλος ο Θεός· τόση πολλή έχει δύναμη. Ποιος μπορεί να διδάξει όπως αυτός;",
  "23": "Ποιος μπορεί να του υποδείξει τι να κάνει; ποιος μπορεί να του πει ότι αδίκησε;",
  "24": "Μη λησμονάς το έργο του να εγκωμιάζεις, που με ωδές το εξυμνούν οι άνθρωποι.",
  "25": "Όλοι μπορούν να το θαυμάσουν, έστω κι αν το κοιτάζει ο άνθρωπος μονάχα από μακριά.",
  "26": "Βλέπεις, Ιώβ, είναι μεγάλος ο Θεός κι άπιαστος για τη σκέψη μας. Αμέτρητος των χρόνων του ο αριθμός.",
  "27": "Αυτός συλλέγει του νερού τις στάλες, ατμό τις κάνει, ομίχλη ή φτιάχνει τη βροχή,",
  "28": "που ξεχειλίζει από τα σύννεφα και χύνεται πάνω στο πλήθος των ανθρώπων.",
  "29": "Μπορεί κανείς να καταλάβει πώς ξεδιπλώνονται τα σύννεφα, πώς η βροχή ξεσπάει στο θόλο τ’ ουρανού;",
  "30": "Φωτίζει μ’ αστραπές τα σύννεφα, ενώ της θάλασσας τα βάθη μένουν σκοτεινά.",
  "31": "Μ’ αυτόν τον τρόπο κυβερνάει τους λαούς, τους προμηθεύει άφθονη τροφή.",
  "32": "Παίρνει την αστραπή μες στις παλάμες του, την κατευθύνει σε ορισμένο στόχο.",
  "33": "Ο κεραυνός την καταιγίδα προμηνά· και τα κοπάδια ακόμα νιώθουν ότι πλησιάζει."
}