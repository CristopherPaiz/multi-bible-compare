{
  "1": "Ο Ιώβ αποκρίθηκε:",
  "2": "Σπουδαία βοήθεια έδωσες εσύ σ’ έναν αδύναμο, στήριγμα σ’ έναν εξουθενωμένο σαν εμένα!",
  "3": "Σπουδαίες δίνεις συμβουλές σ’ εμένα, τον ασύνετο, κι όλη σου τη σοφία μου χαρίζεις!",
  "4": "Αλλά σε ποιον τα λόγια σου απευθύνονται και ποιος σ’ εμπνέει έτσι να μιλάς;",
  "5": "Τρέμουνε των νεκρών τα πνεύματα κάτω απ’ των ωκεανών τα βάθη.",
  "6": "Γυμνός μπρος στο Θεό είν’ ο άδης, κι ο κάτω κόσμος δίχως κάλυμμα.",
  "7": "Αυτός πάνω από το κενό τον ουρανό τεντώνει, τη γη κρεμάει πάνω απ’ το τίποτα.",
  "8": "Κλείνει μέσα στα νέφη τη βροχή και δεν τ’ αφήνει να σκιστούν από το βάρος της.",
  "9": "Το θρόνο του σκεπάζει με πυκνά μαύρα σύννεφα, με τρόπο που να μην μπορεί κανένας να τον δει.",
  "10": "Χάραξε κύκλο γύρω στης θάλασσας την επιφάνεια κι έτσι έβαλε όρια ανάμεσα στο φως και στο σκοτάδι.",
  "11": "Τρέμουν οι στύλοι τ’ ουρανού και συγκλονίζονται απ’ τις απειλές του.",
  "12": "Τη θάλασσα με την ισχύ του την υπόταξε και με την αξιοσύνη του σύντριψε τη Ραάβ.",
  "13": "Με τη δική του την πνοή καθάρισαν οι ουρανοί και το δικό του χέρι εξόντωσε το γοργοσάλευτο το φίδι.",
  "14": "Όμως αυτά δεν είναι παρά ελάχιστα απ’ τα μεγάλα έργα του, που την ηχώ τους μόνο ακούσαμε αμυδρά. Μα το πραγματικό το μέγεθος της δύναμής του ποιος θα μπορέσει μες στο νου να το χωρέσει;"
}