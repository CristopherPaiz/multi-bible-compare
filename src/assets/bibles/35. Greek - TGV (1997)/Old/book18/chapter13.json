{
  "1": "Να, λοιπόν, που όλ’ αυτά τα ’δαν τα μάτια μου· τ’ ακούσανε τ’ αυτιά μου και τα κατάλαβα.",
  "2": "Όλα όσα εσείς ξέρετε, όμοια κι εγώ τα ξέρω· κατώτερος δεν είμ’ εγώ από σας.",
  "3": "Εγώ όμως θέλω να μιλήσω στον Παντοδύναμο, να υπερασπιστώ τον εαυτό μου μπρος στο Θεό.",
  "4": "Αλλά εσείς με ψέματα την άγνοιά σας τη σκεπάζετε κι είσαστε όλοι σας ψευτογιατροί.",
  "5": "Μακάρι να σωπαίνατε! Τότε μπορεί και να σας παίρναν για σοφούς.",
  "6": "Ακούστε λοιπόν τώρα την απολογία μου, στα λόγια μου δώστε την προσοχή σας:",
  "7": "Θαρρείτε πως υπερασπίζεστε το Θεό διαστρέφοντας τα πράγματα, και ψέματα για χάρη του θα πείτε;",
  "8": "Θα ’σαστε μεροληπτικοί γι’ αυτόν, και θα του γίνετε συνήγοροι;",
  "9": "Θα σας έβγαινε σε καλό αν σας διερευνούσε; Θα τον εξαπατούσατε, όπως κανείς εξαπατά έναν άνθρωπο;",
  "10": "Σίγουρα θα σας τιμωρήσει αυστηρά αν έστω και κρυφά μεροληπτείτε.",
  "11": "Δε σας τρομάζει η μεγαλοσύνη του; ο φόβος του δε σας ταράζει;",
  "12": "Τα σοφά λόγια σας είναι καθώς η στάχτη· τα επιχειρήματά σας καταρρέουν σαν σκεύη πήλινα.",
  "13": "Σωπάστε εσείς, λοιπόν, κι αφήστε με να μιλήσω κι εγώ· κι ας πέσουν πάνω μου οι συνέπειες.",
  "14": "Ας γίνει ό,τι θέλει. Πρόθυμος είμ’ εγώ να παίξω τη ζωή μου.",
  "15": "Το μόνο πράγμα που μπορώ να ελπίζω απ’ το Θεό, είναι ο θάνατός μου. Μα πριν πεθάνω, μπρος του θα υπερασπιστώ το δίκιο μου.",
  "16": "Αυτό θα ’ναι για μένα η σωτηρία μου, γιατί κανένας άνομος δε θα τολμούσε μπροστά του να εμφανιστεί.",
  "17": "Και τώρα, ακούστε όσα έχω να σας πω και δώστε προσοχή σ’ αυτά που θα σας εξηγήσω.",
  "18": "Έτοιμος είμαι την υπόθεσή μου να υπερασπιστώ· γιατί καλά το ξέρω πως έχω δίκιο.",
  "19": "Ποιος είναι που θα μ’ αποδείξει ένοχο; Τότ’ εγώ θα σωπάσω και το θάνατο θα δεχτώ.",
  "20": "Μόνο δυο πράγματα παραχώρησέ μου, Θεέ μου, κι εγώ από μπροστά σου δε θα κρυφτώ:",
  "21": "Πάρε το χέρι σου από πάνω μου, ο φόβος σου να μη με τρομάζει.",
  "22": "Έπειτα, πάρε εσύ το λόγο κι εγώ θα σου αποκρίνομαι· ή εγώ να μιλήσω κι απάντησέ μου εσύ.",
  "23": "Πόσες είν’ οι ανομίες κι οι αμαρτίες μου; Τις παραβάσεις δείξε μου και τα κρίματά μου.",
  "24": "Γιατί το πρόσωπό σου κρύβεις κι εχθρό σου με θαρρείς;",
  "25": "Θες να τρομάξεις ένα φύλλο ανεμόδαρτο; θες να τα βάλεις μ’ ένα άχυρο ξερό;",
  "26": "Μου καταμαρτυρείς πικρές κατηγορίες και μου καταλογίζεις τις αμαρτίες της νιότης μου.",
  "27": "Με περιορίζεις, με παρακολουθείς όπου κι αν πάω, σημειώνεις ακόμα και τα ίχνη μου.",
  "28": "Καθώς το σάπιο ξύλο καταστρέφομαι, σαν ρούχο σκοροφαγωμένο."
}