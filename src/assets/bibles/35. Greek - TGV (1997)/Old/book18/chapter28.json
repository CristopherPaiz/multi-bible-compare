{
  "1": "Τα ορυχεία είναι γνωστά όπου το ασήμι βγαίνει, τα μέρη όπου το χρυσάφι καθαρίζεται.",
  "2": "Βγάζει ο άνθρωπος τον σίδηρο απ’ το χώμα και λιώνει από την πέτρα το χαλκό.",
  "3": "Στις σκοτεινές στοές των ορυχείων φέρνει φως κι αναζητάει μέσα στης γης τα έγκατα το πέτρωμα, στην αφεγγιά και στο βαθύ σκοτάδι.",
  "4": "Ανοίγει σήραγγες από τον κόσμο μακριά, σ’ άγνωστα για τους ταξιδιώτες μέρη και με σκοινιά κρέμεται στο κενό.",
  "5": "Η γη απ’ όπου βγαίνει το ψωμί ανασκαλεύεται μέσα στα βάθη της, λες και την πέρασε φωτιά.",
  "6": "Ζαφείρια έχουν οι πέτρες της και σκόνη από χρυσάφι.",
  "7": "Τα μονοπάτια της αυτά δεν τα γνωρίζουνε τ’ αρπαχτικά πουλιά· και μάτι γερακιού δεν τα ’δε.",
  "8": "Περήφανα θηρία δεν τα πάτησαν, δεν τα περπάτησε λιοντάρι.",
  "9": "Μονάχα ο άνθρωπος χτυπάει το γρανιτένιο βράχο κι αναποδογυρίζει απ’ τα συθέμελά τους τα βουνά.",
  "10": "Στοές ανοίγει μες στους βράχους κι ανακαλύπτει κάθε τι πολύτιμο το μάτι του.",
  "11": "Φράζει τις διαρροές στα υπόγεια ρεύματα και ό,τι κρύβεται εκεί στο φως το φέρνει.",
  "12": "Μα, τη σοφία πού μπορεί κανένας να τη βρει; και πού να βρίσκεται η πηγή της φρόνησης;",
  "13": "Ο άνθρωπος δεν ξέρει την αξία της· δε βρίσκεται στων ζωντανών τη χώρα.",
  "14": "Λέει ο απύθμενος ωκεανός: «Δεν την έχω εγώ». Κι η θάλασσα κι εκείνη λέει: «Δε βρίσκεται σ’ εμένα».",
  "15": "Δε γίνεται ν’ αγοραστεί με καθαρό χρυσάφι ούτε και με καντάρια ασήμι να αποκτηθεί.",
  "16": "Δεν μπορεί σε αξία να συγκριθεί με το χρυσάφι της Οφείρ, ούτε με τον πολύτιμο τον όνυχα και το ζαφείρι.",
  "17": "Ούτε χρυσάφι ούτε γυαλί μπορεί σε αξία να τη φτάσει· με χρυσαφένιο τάσι δεν μπορεί ν’ ανταλλαχθεί.",
  "18": "Κοράλλια, αν πεις, και κρύσταλλα δε λογαριάζονται. Πιότερο αξίζει η σοφία, παρά πολύτιμα μαργαριτάρια.",
  "19": "Δε φτάνει την αξία της το αιθιοπικό τοπάζι και με το καθαρό χρυσάφι δε συγκρίνεται.",
  "20": "Λοιπόν, από πού έρχεται η σοφία; πού βρίσκεται η φρόνηση;",
  "21": "Κρύβεται απ’ τα βλέμματα όλων των ζωντανών, ακόμα κι από τ’ ουρανού τα πετεινά ξεφεύγει.",
  "22": "Ο θάνατος κι ο άδης λένε: «Μονάχα η φήμη της στ’ αυτιά μας έχει φτάσει».",
  "23": "Μόνο ο Θεός το δρόμο της γνωρίζει και ξέρει αυτός πού η σοφία βρίσκεται.",
  "24": "Γιατί εκείνος βλέπει ως και τα πέρατα της γης κι όλα κάτω απ’ τον ουρανό τα διακρίνει.",
  "25": "Όταν έδινε αυτός στον άνεμο το βάρος του και των νερών καθόριζε τον όγκο,",
  "26": "όταν τους νόμους όριζε για τη βροχή και για τον κεραυνό χάραζε δρόμο,",
  "27": "τότε είδε τη σοφία και την αξιολόγησε, την αναγνώρισε για θησαυρό και να μείνει τη δέχτηκε μαζί του.",
  "28": "Κατόπιν ο Θεός είπε στον άνθρωπο: «Ο σεβασμός στον Κύριο αυτό είν’ η σοφία και του κακού η αποφυγή είναι η φρόνηση»."
}