{
  "1": "Κι ο Ελιού συνέχισε:",
  "2": "Νομίζεις πως είναι σωστό να θέλεις μπροστά στο Θεό να βγεις αθώος;",
  "3": "Και λες: «Τι θα ωφεληθώ, τι θα κερδίσω κι αν δεν αμαρτήσω;»",
  "4": "Λοιπόν, εγώ θα σου αποκριθώ, σ’ εσένα και στους φίλους σου μαζί σου:",
  "5": "Για πρόσεξε τον ουρανό και δες· βλέπεις πόσο τα σύννεφα βρίσκονται πιο ψηλά από σένα!",
  "6": "Αν κάνεις αμαρτίες εσύ, σε τι το Θεό τον βλάπτεις; κι αν είναι πολλαπλές οι παραβάσεις σου, σ’ αυτόν κάνεις κακό;",
  "7": "Αν είσαι δίκαιος, σ’ εκείνον τι προσφέρεις; ή τι χρειάζεται να λάβει από τα χέρια σου;",
  "8": "Θνητούς ανθρώπους σαν εσένα βλάπτει η αμαρτία σου, κι αυτούς μονάχα το καλό που κάνεις ωφελεί.",
  "9": "Όταν καταπιέζονται, στενάζουν· ζητούν βοήθεια ενάντια στην τυραννία των ισχυρών.",
  "10": "Κανένας τους όμως δε στρέφεται προς το Θεό, το δημιουργό του, που ελπίδα δίνει σε ώρες σκοτεινές,",
  "11": "που μας χαρίζει γνώση περισσότερη από της γης τα ζώα· κι απ’ τα πουλιά μάς κάνει πιο σοφούς.",
  "12": "Φωνάζουμε για βοήθεια, μα ο Θεός δεν απαντάει, γιατ’ είμαστε αλαζόνες κι ασεβείς.",
  "13": "Φωνάζουν μάταια· ο Θεός δεν ακούει, ο Παντοδύναμος δεν δίνει προσοχή.",
  "14": "Κι εσύ, Ιώβ, λες πως δε βλέπεις το Θεό· μα κάνε υπομονή, αυτός γνωρίζει την υπόθεσή σου.",
  "15": "Αν τώρα ο θυμός του δεν ξέσπασε ακόμα τιμωρός, και δεν πολυπροσέχει τις ανοησίες σου,",
  "16": "είναι γιατί το στόμα σου το ανοίγεις άσκεφτα, Ιώβ, και δίχως σύνεση λες λόγια, κι άλλα λόγια."
}