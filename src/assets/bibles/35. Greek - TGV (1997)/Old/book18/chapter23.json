{
  "1": "Ο Ιώβ αποκρίθηκε:",
  "2": "Μ’ όλο που προσπαθώ τους στεναγμούς μου να τους πνίξω, δεν μπορώ στον εαυτό μου να επιβληθώ.",
  "3": "Αχ, να ’ξερα το Θεό πού να τον βρω και πώς κοντά στο θρόνο του να φτάσω!",
  "4": "Τότε θα έφερνα το δίκιο μου μπροστά του, θα γέμιζα το στόμα μου μ’ επιχειρήματα.",
  "5": "Ήθελα να ’ξερα τι θα μου αποκρινόταν· να ’βλεπα σαν τι θα ’χε να μου πει.",
  "6": "Θα ’βαζε όλη του τη δύναμη να μ’ αντικρούσει; Όχι· μόνο θα μ’ άκουγε με προσοχή.",
  "7": "Ξεκάθαρα μαζί του θα μιλούσα σαν κάποιος που είναι άμεμπτος· θα μου αναγνώριζε το δίκιο μου κι αυτός ακόμα, που ’ναι ο κριτής μου.",
  "8": "Αλλά πηγαίνω στην ανατολή κι αυτός δεν είν’ εκεί· στη δύση πάω, μα δεν τον βρίσκω.",
  "9": "Και τον γυρεύω στο βορρά, μα δεν μπορώ να τον ιδώ· γυρνώ στο νότο και δεν τον διακρίνω.",
  "10": "Κι όμως αυτός ξέρει το δρόμο που βαδίζω εγώ· κι όταν με δοκιμάσει θα με βρει σαν καθαρό χρυσάφι.",
  "11": "Ακολουθώ πιστά τα βήματά του· τις εντολές του τήρησα χωρίς παρέκκλιση καμιά.",
  "12": "Δεν έφυγα μακριά απ’ τις προσταγές του· τα λόγια του μες την καρδιά μου τα ’κρυψα.",
  "13": "Ωστόσο αυτός, μονάχα αυτός αποφασίζει! Ποιος τάχα θα του αντιταχθεί; Αυτό που επιθυμεί, αυτό και κάνει.",
  "14": "Θα εκπληρώσει ό,τι αποφάσισε για μένα κι ακόμα τόσα σχέδια που μου ’χει φυλαγμένα.",
  "15": "Γι’ αυτό με παραλύει η παρουσία του κι όσο το συλλογίζομαι πιότερο τον φοβάμαι.",
  "16": "Ο Θεός μού πήρε την απαντοχή μου, η δύναμή του με τρομοκρατεί.",
  "17": "Αυτός μ’ εξουθενώνει, όχι το σκότος, κι ας είναι γύρω μου πυκνό και δεν μπορώ να δω."
}