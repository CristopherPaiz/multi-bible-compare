{
  "1": "Η Σοφία έχτισε το σπίτι της με τους εφτά ωραίους στύλους του.",
  "2": "Τα ζώα της έσφαξε, το κρασί της ανάμειξε κι έστρωσε το τραπέζι της.",
  "3": "Έστειλε τις δούλες της και καλεί πάνω από τα ψηλώματα της πόλης:",
  "4": "«Ο αμαθής ας έρθει κατά ’δω!» και στους ανόητους λέει:",
  "5": "«Ελάτε, φάτε απ’ το ψωμί μου και πιέστε απ’ το κρασί που ανάμειξα!",
  "6": "Εγκαταλείψτε την αμάθεια και θα ζήσετε· βαδίστε ίσια στης νόησης το δρόμο».",
  "7": "Όποιος διορθώνει χλευαστή, τις προσβολές του θα δεχτεί κι όποιος ελέγχει ασεβή δέχεται κατηγόριες.",
  "8": "Μην τον διορθώνεις το χλευαστή, γιατί θα σε μισήσει· σοφό να ελέγχεις και θα σε αγαπήσει.",
  "9": "Στο σοφό δώσε αφορμή και πιότερο σοφός θα γίνει. Τον δίκαιο δίδαξε και πιότερα θα μάθει.",
  "10": "Η βάση της σοφίας είναι ο σεβασμός στον Κύριο, βάση της νόησης είν’ η γνώση του Άγιου Θεού.",
  "11": "Χάρη σ’ εμένα, τη σοφία, θα αυξηθούν οι μέρες σου και ζωής χρόνια θα σου προστεθούν.",
  "12": "Σοφός αν γίνεις, θα ’ναι για το δικό σου το καλό. Αν είσαι υπερόπτης, πάλι εσύ θα υποφέρεις.",
  "13": "Η ανοησία μοιάζει με γυναίκα αδιάντροπη κι άμυαλη, δίχως γνώση.",
  "14": "Στην πόρτα του σπιτιού της κάθεται σε θρόνο, στης πόλης τα ψηλώματα,",
  "15": "και τους διαβάτες προσκαλεί, που ίσια τραβούν στο δρόμο τους:",
  "16": "«Όποιος είναι άμυαλος ας έρθει κατά ’δω!» Και στον ανόητο λέει:",
  "17": "«Τα κλεμμένα νερά είναι γλυκά, και το ψωμί που τρώγεται κρυφά, είν’ ευχάριστο».",
  "18": "Μα αυτοί δεν ξέρουν ότι είν’ εκεί ο θάνατος κι ότι οι καλεσμένοι της πάνε στα βάθη του άδη."
}