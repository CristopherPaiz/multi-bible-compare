{"1": "<pb/>Max lajwi tu xin, cax max yalon cham Ahitofel bay Absalón: <pb/>—Matawal chi cha a c'ul in sic'on el 12,000 eb soldado, cax chin toj yintak David wal yet jun ak'bal ti',", "2": "yak'ban c'am yip yuj c'unbilal. Cax ok in oc yin; axca tu' ok yun in xibteni yetok masanil eb ajun yetok, cax masanil eb ok elaj c'atan cham rey, c'am junok mac chin mak' camok, asan cham rey tu'.", "3": "Axca tu' ok yun jayoc masanil anima tu' ayach, yujtol junnej mac yowalil chak' camok, axa pax masanil eb anima xin, chi oc eb yin junc'ulalil etok, ẍi cham Ahitofel.", "4": "<pb/>Caw wal max cha c'ul Absalón jun nabalej tu' yetok masanil eb yicham winakil conob Israel.", "5": "Max yalon c'apaxok tol watx' chi awtelay c'apax cham Husai arquita yuj yak'on junok nabalej.", "6": "Axa yet max apni oc xin, max yalon Absalón: <pb/>—A is nabal Ahitofel tix wal yoc ti' palta ¿tzet pax ẍi a nabal ach ti'? ¿axca mi tu' chi junej, ma c'amak? ẍi bay.", "7": "<pb/>Max tak'wi cham Husai: <pb/>—A wal yet junel ti' caw wal man watx'ok is nabal Ahitofel tu'.", "8": "Ach ti' caw wal ojtak tol a' a mam mimanbil yin owal yetok masanil eb nak ajun yetok. A tinani' yelxac'al mi aytek yowal yetok eb nak ajun yetok tu', axcaxac'al mi junok txutx oso chi ilay el yune' bay. Yetok c'apaxok, a' a mam tu' caw wal aj nabal yin owal, cax tok mi wal chi ec' ak'bal yuj xol eb anima tu'.", "9": "A tinani' bay mi chi c'ubaj el ba bay junok nach'en ma bay junokxa lugar bay tu'. Yetok c'apaxok, ta chi ayc'ay jaywanok eb a soldado cami, axam wal yel k'umal tu' mayal wal ayc'ay eb soldado yet Absalón, ẍi mi.", "10": "Yuj wal tu' caxc'al ay eb nak c'amc'al chi xiwi, axcaxac'al no mimek coj, palta yilal chi cabcon wal is c'ul eb yin axca tu', yujtol masanil eb jet conob yojtak tol a' a mam caw wal jelan yin owal, yetokc'al eb ajun yetok tu'.", "11": "Yuj wal tu xin, a' nabalej chi wak' ayach tinani', tol chi toj wajay oc masanil eb israel etok, chi tittac'al bay Dan masantac'al bay Beerseba. A eb tu' axca yarenail ti a' mar, axca wal tu' bisil eb, cax ach wal caw chach oc ikbajwomal cax chon toj yin owal,", "12": "yet watx' yalc'al baytal ayic' a mam tu', cax chon ayc'ay yiban axca yayc'ay yal ak'bal yiban tx'otx'. C'amxa junok eb ayoc yetok ok colchajok.", "13": "Caxc'al chi c'ubaj el ba eb bay junok conob yaloni, palta co masanil ayon israel on ti' chi ji' co lasu cax chi co jutxontek jun conob tu' yetokc'al jantak ch'en ch'en ayoc yin, cax chi co buloncantok bay yulak jobe, c'amxa junok ch'en chi can bay tu', ẍi cham Husai.", "14": "<pb/>Caw wal max cha c'ul Absalón yetok masanil eb yicham winakil conob Israel tzet max yal cham Husai yintak pax tzet max yal cham Ahitofel, yujtol a Jehová max uchontok nabalej max yal cham Ahitofel tu' tol watx' yayji, yet watx' chi lowcan yin Absalón.", "15": "Max lajwi tu xin, cax max toj cham Husai yalon bay eb cham sacerdote Sadoc c'al Abiatar tzet nabalejal max yak' cham Ahitofel bay Absalón, max yalon c'apax tzet nabalejal max yak'a',", "16": "yuj toj yalon eb yab cham rey David yin aymanil, tol c'am chi cancan eb bay tz'inan tx'otx' palta tol chi ec'tok eb bay junxa k'axepal a' Jordán yet watx' c'am chi mak'lay cam eb.", "17": "<pb/>Axa pax Jonatán yetok Ahimaas ata tu' ay eb bay chi ajol nuk'a' En-rogel, tilak el conob, yet watx' c'am mac chi ilon yec' eb bay yul conob tu'. Axa jun ix chekbej max bet alon bay eb yin ewantakil tzet yayji. Maxc'al wal yab eb cax max toj eb yalon bay cham rey David.", "18": "Palta max il-lay eb yuj jun ach'ej, axa jun tu' max bet alon bay Absalón, palta max nachaj el yuj eb, xan max toj eb bay yatut jun winak cajan bay Bahurim, cawilal tu'. Ayman max c'ubaj el ba eb bay jun olan ay bay yamak'il jun na tu'.", "19": "Cax max toj xal yistzil cham aj na tu' makchen ti' jun olan tu' yetok jun k'ap cax max secontok ixim bak' trigo yiban, yet man txequelok.", "20": "A yet max apni oc eb is chekbej Absalón max k'anlen eb bay xal: <pb/>—¿Baytal ay Ahimaas c'al Jonatán cayti'? ẍi eb. <pb/>Max tak'wi xal axca ti': <pb/>—Mayaltax ec'tok eb nak cayti'. Mayal xam k'axpoj ec' eb bay jobe, ẍi xal. <pb/>Cax max tzakloj eb yintak eb nak cawan tu' yaloni, axa yet max yilon eb tol c'am eb nak chi toji, max meltzoj eb bay Jerusalén.", "21": "A yet mayal toj eb tu xin, cax max ajtek Ahimaas c'al Jonatán bay yul olan tu', max toj eb yalon bay cham rey David tol chi k'axpoj bay a' Jordán yetok masanil eb ajun yetok tu', yujtol mayal ak'lay is c'ul Absalón yuj cham Ahitofel tol chi tit eb yak'on owal yin eb.", "22": "A yet max yaben cham rey David axca tu', cax max aj lemnaj yetok masanil eb nak ajun yetok, cax max k'axpoj ec'tok eb bay yul a' Jordán. Axa yet max k'inibi aj yet junxa c'ual, c'amxa mac ayic' bay k'axepal ec'tek a' tu'.", "23": "A yet max yilon cham Ahitofel tol c'amc'al chi oc yopiso nabalej max yak'a', max yaon oc tz'um no' is chej, cax max pax bay yatut bay is conob bay max alji, cax max watx'nen can yunal masanil is tzetak yetal. Max lajwi tu' cax max t'unban aj ba. Axca tu' max yun cam Ahitofel, cax max mukay bay mukan is mam.", "24": "<pb/>A tu' max apni oc cham rey David bay Mahanaim, cax max k'axpoj c'apax Absalón bay a' Jordán yetok masanil eb israel.", "25": "A Amasa max yaoc Absalón yin yajawilok eb soldado is q'uexelok Joab. A Amasa tu' c'ajol jun ismaelita chi yik Itra. Max yi' Itra tu' jun ix chi yik Abigail yune' Nahas nuej ba yetok xal Sarvia is txutx Joab.", "26": "<pb/>A tu' max watx'nej aj Absalón is campamento yetok eb israel bay yul yet Galaad.", "27": "A yet max apni oc rey David bay Mahanaim, ayman max eltek Sobi c'ajol Nahas aj Rabá yul yet Amón chaoni. Yetok c'apax Maquir c'ajol Amiel aj Lo-Debar, c'al Barzilai aj Rogelim yul yet Galaad.", "28": "Ibil oc wayubej yuj eb, yetok palangana, c'al tx'otx' xij, ixim trigo, ixim cebada, ixim harina c'al ixim trigo k'anbinak, an ubal c'al yetok garbanzo,", "29": "yetok yal cab, no queso, no crema, c'al yetok no calnel. A masanil juntzan tu' max yitok eb lo' cham rey David yetokc'al masanil eb ajun yetok. Yujtol petoj cham yetok masanil eb anima tu' bay takin tx'otx', yuj tu' xan max na eb tol chi c'unbi eb, chi tak ti' eb, c'al ay wajil eb."}