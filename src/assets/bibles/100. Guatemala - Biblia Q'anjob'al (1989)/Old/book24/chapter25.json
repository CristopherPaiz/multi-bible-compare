{"1": "<pb/>A yet is can abil yoc Joacim c'ajol Josías yin reyal bay Judá, max yal Jehová jun k'anej bay Jeremías yuj conob Judá. A yet tu' babel abil yoc Nabucodonosor yin reyal bay Babilonia.", "2": "Max yal Jeremías, is chekbej Dios jun k'anej tu' bay masanil eb conob bay Judá, c'al bay masanil eb cajyom bay Jerusalén. Max yaloni:", "3": "Atax yet abil 13 yoc Josías c'ajol Amón yin reyal bay Judá ti', masantac'al tinani', chi yal elapnok ayxa 23 abil tinani', max k'anjab Jehová ayin, xan xiwil el max wal ayex, palta ayex ti' tokwal che cha e yabej.", "4": "Caxc'al mi xiwil el max chektek Jehová is chekbej ayex, palta tokwal max e chac'al e yabej, tamwal e yikeni.", "5": "Max yal wal eb tu' ayex tol che bekcan e yobtakil c'al e yob beybalil, yet watx' ok ex cajayc'al ec' bay tx'otx' tx'otx' max yak' Jehová bay eb jichmam.", "6": "Manchak ex tzakloj yintak comon dios tamwal chex oc ayilal bay. Manchak e tx'emtek yowal c'ul Dios yuj e yoc yin ayilal bay juntzan dios tol ayex che watx'nej ti', yet watx' c'am chi yatek Cham junok yailal e xol, ẍi eb.", "7": "Axa tinani', chi yal Jehová axca ti': Ayex ti' c'am chi yochej e c'ul che cha e yab tzet chi wala'. Caw wal che tx'emtek yowal in c'ul yet chex oc yin ayilal bay juntzan e diosal che watx'nej ajok. Yuj tu' xan ayexc'al oc che yitek yailal e yiban, ẍi Cham.", "8": "<pb/>Yuj tu' xan chi yal Jehová Cham Yajaw yin Masanil: Yujtol c'am chi cha yab eb anima ti' tzet chi wala',", "9": "xan ok wawtejtek masanil eb conoblak bay norte, c'al yetok in chekbej Nabucodonosor reyal Babilonia, yet watx' chi jay ul yak' owal yin jun conob ti', c'al yin masanil nacionlak ay is cawilal, c'al yetok masanil eb cajyom bay. Ok wak' c'ayil eb masanil. Junelnej ok wak' lajwok ay eb. Axa mac ok ilonok, xiwc'ulaltakxac'al ok yuncan eb, c'al buchwaj eb yin eb.", "10": "A wal ok yun xol eb tu' wuj, c'amxa bay ok ablay yoc bit yet k'in yuj tzalojc'ulal, tamwal bit yet nupayil, tamwal ayto bay ok ablay bil ch'en ca', tamwal ayto bay ok il-lay tzektebalej.", "11": "Masanil jun nación ti', ok lajwok ayok, uchquiltakxac'al ok yuncantok. Ok occan jun nación ti' yetok juntzanxa nación ay is cawilal ti' yalan yikbej reyal Babilonia yin 70 abil.", "12": "Ayin wal caw Jehová in chi wala', tol a yet ok lajwok 70 abil tu xin, catatu' ok in watx'nen yayji yetok reyal Babilonia tu', yetokc'al masanil yul is nación, a ton eb caldeo. A eb tu' ok wak' lajwok ay eb yin junelnej.", "13": "Ok wak' ayc'ay yiban jun nación tu' masanil juntzan yailal max wala', tol ok jayoc yiban, a ton masanil tzet tz'ibbil bay yul jun libro ti', masanil tzet yetal maxax yalcan el Jeremías wuj yin juntzan nacionlak.", "14": "Ok waoc eb yul k'ab mimek nación, c'al eb mimek yajaw tol ay is may yayji ocok, caywal tu' ok yun chaon eb paktzil, axca wal mojalil is yunben, ẍi Jehová, ẍi Jeremías.", "15": "<pb/>A Jehová Cham co Diosal ayon israel on ti', max alon ayin: Ila wal jun copa ti', nojnak wal yuj vino, yenel yowal in c'ul. Itok, cax chak'on yuc' masanil nacionlak bay ok ach in chektok.", "16": "A yet ok yuq'uen eb, ok xab eb yuj, c'al yoc eb yin yaxc'ayinakil yuj, yujc'al jun owal ok watok xol eb tu', ẍi Cham.", "17": "<pb/>Max in chaon ec' jun copa tu' bay yul is k'ab Jehová, max wak'on yuc' masanil juntzan nacionlak tu' tzet ayay yul, a ton juntzan bay max in cheklay yuj Cham.", "18": "Max wak' yuc' eb aj Jerusalén, c'al yetok masanil eb cajyom bay conoblak yul yet Judá; max yuc' eb yetokc'al is reyal eb c'al yetok eb yajaw, yet chi uchchajxac'altok eb, c'al lajwi ay eb. A mac ok ilonok, xiwc'ulaltakxac'al ok yun eb. Ok buchwaj yin eb, c'al catabnen eb, axca lananc'al yunen tinani'.", "19": "Max wak'on c'apax yuc' reyal Egipto, yetokc'al eb yajaw c'al eb mimek winak, yetok masanil is conob,", "20": "yetokc'al masanil pojanil anima ay bay tu'. Max wak' yuc' c'apax masanil eb rey ay bay nación Uz, yetokc'al masanil mac ay yul is makbej eb filisteo: a ton Ascalón, Gaza, Ecrón, c'al yetok eb ayto can bay Asdod.", "21": "Max wak' bay Edom, Moab c'al Amón;", "22": "yetok masanil eb rey bay Tiro, c'al bay Sidón; yetokc'al masanil eb rey ay bay nacionlak ay bay tilak a' mar Mediterráneo.", "23": "Max wak' bay eb tribu yet Dedán, Tema c'al Buz, yetok masanil conoblak chi tzukil xil bay tz'eyil jolom.", "24": "Yetokc'al masanil eb rey bay Arabia, c'al masanil pojanil anima cajan bay tz'inan tx'otx'.", "25": "Max wak' c'apax bay masanil eb rey bay Zimri, Elam c'al bay Media,", "26": "yetokc'al masanil eb rey bay norte, a ton eb cawil ay, yetok eb najat ay, max yuc' yin txolilal. Chi yal elapnok, masanil eb rey bay yulyibank'inal max uq'ueni. Yinxa lajubal ok yuq'uen c'apax reyal Babilonia.", "27": "<pb/>Lajwi tu' max yalon pax Jehová ayin: Ala' tol ayin Jehová, Yajaw in yin Masanil, Diosal in eb israel, max wala' tol yowalil chi yuc' eb cax chi uc'wixac'al an eb yuj, masantac'al ok yal xab eb, ok ayc'ay eb sat tx'otx'. Manxa ok aj wan eb, yujc'al wal owal ok watok xol eb.", "28": "Tatol c'am chi yochej eb chi cha jun copa tu' ayach, c'al yuq'uen eb, al bay eb tol: A Jehová Cham Yajaw yin Masanil chi aloni: Yowalil ok e yuc'c'alta'a.", "29": "Ti wal ok in chail yich waontok yailal yiban jun conob tol wet yayji ocok. ¿Chi mi e na' ayex ti', tol man ok oc yailal e yiban? Ayin wal caw Jehová in chi wala', tol a jun tu' man ok ec'tok jayoc e yiban, yujtol ok watek owal yiban masanil eb cajyom bay sat tx'otx' ti', ẍi Cham, cachi bay eb.", "30": "<pb/>Ach Jeremías, al masanil juntzan k'anej ti' bay eb: <pb/><t>A Jehová ok bil wal yaj yaw yin eb, atac'al bay is cajlobal bay satcan tol asan ay yet. Ok el yaw yin masanil eb cajyom bay sat tx'otx' tx'otx' ti', axca yel yaw eb chi tec'wi uva.</t>", "31": "<t>Ok apnoktac'al oc bil bay lajubal tx'otx' tx'otx'. Ay tzet ok yal Jehová yin masanil nación. A wal caw chi yala', tol ok beyc'ulnej el masanil eb anima, cax ok yaoncan oc camich yiban masanil eb yobtakwom, cachi bay eb, ẍi Cham.</t>", "32": "<pb/><t>A Jehová, Cham Yajaw yin Masanil chi aloni: Abek xin, tol txololixac'al ok yun michchaj nacionlak yuj jun yailal ok jayok. Lananxa wajban ba jun miman yailal tu' bay lajubal tx'otx' tx'otx', ẍi Cham.</t>", "33": "<t>A eb ok cam yuj Jehová yet jun c'ual tu', toxac'al ok aycan bulan eb bay masanil sat tx'otx' tx'otx'. C'am mactxel ok ok' yuj eb, c'am mactxel ok wajon aj is mimanil eb yuj mukoni; toxac'al ok can nilan eb bay sat tx'otx', axca tza no no'.</t>", "34": "<t>Elokab e yaw yuj yailal, ex yilomal conob; balek ec' e ba sat tx'otx', yujtol mayal jay c'ual yet chex mak'lay camok. Ok ex in saklemnejtok. Ok ex ayc'ayok, axa e pojtok axca junok sec' caw wal watx'.</t>", "35": "<pb/><t>A eb yilomal conob, man ok je' yelaj eb. A eb ikbajwom man ok colchajcan el eb.</t>", "36": "<t>Abek wal k'akwi eb ikbajwom, c'al yel yaw eb yuj yail, yujtol mayal lajwi ay is nación eb yuj Jehová;</t>", "37": "<t>uchquiltakxac'al max yutcantok Cham yuj yowal c'ul.</t>", "38": "<t>Max eltek jucnaj Jehová bay ayic'ok, axca wal junok no coj, axa is conob juntzan anima tu', max uchchajcan ayok. Yetok wal yowal c'ul Cham max yaontek jun owal ayxamay xol eb.</t>"}