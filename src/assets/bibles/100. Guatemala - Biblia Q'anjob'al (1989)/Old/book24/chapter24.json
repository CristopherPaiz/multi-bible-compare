{"1": "<pb/>A Jeconías reyal Judá, c'ajol Joacim, max ilaytok preso yuj Nabucodonosor reyal Babilonia. Max ilay c'apaxtok eb ayoc yin yajawilal yetok, eb watx'nem na, c'al eb tenom ch'en. Lajwi tu' max tx'ox Jehová cab motx sat higo ayin, a tu' ay bay satak templo.", "2": "A yul junok motx tu' ayaytok sat higo caw wal watx', k'anxa, a ton te' babel satej; axa yul junxa te' motx tu xin, caw wal yobxac'al sat higo ayay yul, c'amxa chi je' co loon juntzan te' tu'.", "3": "<pb/>Axa max k'anlen Jehová ayin: Jeremías, ¿tzet yetal chela'? ẍi. Axa in tak'wi tu', max waloni: Ay cab motx sat higo chi wila', ay sat higo manxa watx'ilok, ay pax sat higo caw wal yob, c'amxa chi je' co looni, quin chi.", "4": "<pb/>Lajwi tu xin, max yalon Jehová ayin axca ti':", "5": "Ayin Jehová e Diosal in chi wala': Axca wal sat higo watx' tu', caywal tu' yayji conob Judá yul in sat, a ton eb max in chektok yin presoal bay is nación eb caldeo. Caw wal watx' ok wut in ba bay eb.", "6": "Ayinc'al oc in tayneni, cax ok wion meltzoj paxtek bay jun nación ti'. A cayti' ok wiaj can, manxa ok wak' lajwok ayok. Axca wal tol ok waw ayok, manxa ok wocaj junelxa.", "7": "Ok wak' wal is nabal eb yin in yojtaknen elok, tol ayin ton Jehová in, axa eb, in conob yayji eb, ayinxa is Diosal in eb. Yujtol yetok wal masanil c'ul eb ok meltzojtek eb ayin.", "8": "<pb/>Axa pax Sedequías reyal Judá yetokc'al eb yajaw yayji yetok, c'al yetok masanil eb cajyom yayji bay Jerusalén, a ton eb maxto cancan cajan cayti', yetok c'apax eb max apni oc cajan bay Egipto, lajan wal yayji eb yul in sat, axca wal sat higo caw wal yobtak, te' c'amxa chi je' chi lolayi.", "9": "Ok witek junok miman yailal yiban eb; caw wal ok xiwaj juntzanxa nacionlak yuj. Ok ilay wal ay eb sic'libil. A eb anima bay juntzan nación bay ok in saklemnejtok eb, toxac'al ok buchwaj eb yin eb, c'al bajwaj eb yin eb, cax ok jayoc catab yiban eb chi buchlay tu'.", "10": "Ok watok owal, wajil, c'al ilya' xol eb. C'amxa junok eb ok cancan bay sat tx'otx' tx'otx' max wak' bay eb, c'al bay e yichmam, ẍi Cham."}