{"1": "<pb/>Max k'anjab Jehová ayin, max yaloni:", "2": "A yet junel, ay cawan eb ix ix tol junnej is txutx eb.", "3": "Yettaxc'al unin k'opoj eb, max yaon oc ba eb yin ajmul ixal bay Egipto. A bay tu' max cha eb pitz'lay yim, xan manxa k'opojok max yuncan eb.", "4": "A ix babel chi yik Ahola,*fn* a ton ix chi tx'oxontek Samaria. Axa junxa ix nuejejal tu', chi yik Aholiba, a Jerusalén chi tx'oxtek. Ayin max waoc eb wetbiok, max el in c'ajol c'al in cutz'in yetok eb.", "5": "Caw wal yob max yut ba ix Ahola, max yaoc mul yul in k'ab yetok eb soldado aj Asiria.", "6": "A juntzan tu', a an yax k'ap ayoc is pichilok eb: Masanil eb, yajaw yayji eb, c'al capitán eb. Eb ach'ej tol ochbejtak yili, masanil eb ayoc yiban chej.", "7": "A eb tol caw wal watx' yili xol eb aj Asiria, a wal yetok eb tu' max yaoc ba Ahola yin ajmulal. Max yaon c'apaxtok is nabal yin is diosal eb, max oc ayilal bay juntzan tu'.", "8": "Ataxc'al yet ayic' bay Egipto max occan yin ajmulal, c'amc'al chi beka'. Yettaxc'al k'opojal, xiwil mactxel max yunc'al mulej yetok. Manxa k'opojok ix, yinxac'al ajmulal max occanok.", "9": "Yuj tu' xan max waxac'al oc yul k'ab eb ay is camc'ulal yetok tu', a ton eb Asiria max yochejtok ix.", "10": "Axa max yunej, max el t'iran yuj eb, max ilay ec' eb is yune' yuj eb, max tzoc'lay cam ix yuj eb. Caywal tu' max yun yaon oc eb yailal yiban. A tzet max utlay tu', caw wal miman max yun binaj xol eb ix ix.", "11": "<pb/>A pax ix Aholiba, is nuej ix tu', max yil wal juntzan tu', palta yelxac'al max ec' yiban yaon oc ba yin ajmulal yintak ix Ahola.", "12": "Max yac'apax oc ba yul k'ab eb aj Asiria, a ton bay masanil eb yajaw, eb soldado ayxamay yili is pichil eb ayocok, eb ayoc yiban chej, tol ach'ej, watx'xac'al yili.", "13": "Max nachaj el wuj tol max yetnej c'apaxtok ba yetok eb tu', lajanc'al max yut ba axcac'al max yut ba junxa ix nuejejal tu'.", "14": "Palta yelxac'al miman max yuntok is yajmulalil ix tu'. Max yiloc ix juntzan yechelej tz'ibbil oc yin sat pared, a ton eb caldeo cak yili pichil eb.", "15": "Ayoc cinturón eb, c'al k'oxil is jolom eb, cochwal tol yajawil eb soldado, aj Caldea eb.", "16": "A yet max yilon oc juntzan yechel eb aj Babilonia tu', caw wal max yochej ocok, xan max yatok chekbej bay Babilonia.", "17": "Lajwi tu xin, max jayoc eb aj Babilonia max ul oc eb yin ajmulal yetok. Xiwil max yut ba yetok eb, masantac'al max yal yajlay aj eb yuj.", "18": "Caytu' max yun yaonxac'al oc ba yin ajmulalil satak conob. Toltax max tx'oxxac'al el t'iran is mimanil, masantac'al wal max yal wal in yajon ajok, axca wal max wun yetok ix nuejejal.", "19": "Palta yelc'ulal max occ'al yin ajmulal. Max naonc'altek is k'opojal yet payxa, yet max oc yin ajmulal bay Egipto,", "20": "yettax max yaon oc ba yul k'ab eb, caw wal chi yochelej ba yetok, a ton juntzan winak lajanxac'al chi yut ba axca no burro ma no caballo yin junok no txutxej.", "21": "<pb/>A wal ach ti' ach Aholiba ochbejtakxac'al, a naontek ajmulal yet k'opoj ach yet max pitz'on eb aj Egipto em.", "22": "Yuj tu' xan ayin wal caw Jehová in chi wala': A wal ok wutej, a juntzan eb max a camc'ulnej, axa tinani', lananxa a yajon ajok, tzanxac'al bay ok ca tit eb yak'on ajc'ulal en,", "23": "axca eb aj Babilonia, c'al eb aj Caldea, eb aj Pecod, eb aj Soa c'al eb aj Coa, yetokc'al masanil eb aj Asiria, masanil juntzan ach'ej tol watx'xac'al yili, eb yajaw, c'al eb mimek yopiso, c'al eb soldado tol ayoc eb yiban chej.", "24": "Ok tit eb tu' en yetok xiwil carruaje, c'al xiwil soldado. Toxac'al ok oc oyan eb en, ibil oc arma yuj eb, c'al ch'en toctor, ibil c'apax oc makbal julbalej yuj eb. Ayin ok wak' yikbej eb yin ach beyc'ulnen yetok yailal, atac'ala' is leyalil eb.", "25": "Yetok wal in k'ak'alc'ulal cax ok wion wal el yowal in c'ul en. A eb tu' ok ach etnen wal sic'libil. Ok c'upil eb a txam c'al yetok a txiquin. A eb one' ok tzoc'lay cam eb yetok espada. Ok tzac'lay aj eb one', eb winak unin c'al eb ix, axa yin is lajubal xin, ok ach ak'lay tz'aok.", "26": "Ok yiel eb a pichil c'al yetok masanil ch'en ch'en ayoc yelbubok.", "27": "Caywal tu' ok yun lajwokcan apnok ajmulal max on bay Egipto, c'amxa yechel ok ochejtok juntzan tu' junelxa, tamwal okto a natek Egipto tu'.", "28": "<pb/>A ton wal juntzan ti' chi wal ayin Jehová Yajaw in ti': Ayin ok ach waoc yul k'ab juntzan nación tol yob a c'ul yin, a ton juntzan tol yajbil oj.", "29": "Caw wal ok yak' eb tu' yobc'ulal en. A eb ok ioncan tzet yetal max e' yin a mulnajil, toxac'al ok ach elcan t'iran yuj eb. T'iranxac'al can el a mimanil chaoc yin ajmulal tu' yin c'amxa q'uixwilal.", "30": "Axca tu' ok yun jayoc eban, yujtol bekanxac'al max ot a c'ul yin ajmulal yetok juntzan nación tu', c'al oc yin ayilal bay juntzan is diosal eb.", "31": "Yujtol axcac'al is beybal jun a nuej tu' max a beybalnej, yuj tu' xan a wal yailal max waoc yiban a nuej, a' ok waoc eban ach ti', axca wal tol ac'ala' tzet ayay yul junok vaso, chi wak' e yuq'uej.", "32": "<pb/><t>Ayin Jehová Yajaw in chi wala': A tzet yetal max yuc' a nuej, a' ok oc' c'apaxok. A jun miman vaso tol caw wal miman yul, a ok oc'balnej. Masanilxac'al nacionlak ok ach buchonok, c'al ach yajon eb yuj jun miman vaso choc'balnej tu'.</t>", "33": "<t>A tzet ay yul vaso tu' ok ach oybok yuj, c'al a cusaj yuj. Caw wal ok ach xiwaj yuj yob tzet ok yitek eban. A ton jun vaso tu' max yuc'balnej a nuej Samaria.</t>", "34": "<t>Ayin wal caw Jehová Yajaw in chi wala', tol ok oc'balnej jun vaso tu', c'am tzet ok cancan yul. Lajwi tu' ok a mak'on pojok, axa yetok is pojilal ok ak' yasjoktok em.</t>", "35": "<pb/>Yuj tu' xan ayin Jehová Yajaw in chi wala': Yujtol max in tojcan c'ayc'ulal oj, toxac'al max ach el tx'uman ayin, yuj tu' xan yowalil ok ab wal yailal yuj ajmulal tu', ẍi Jehová.", "36": "<pb/>Max yalon Jehová ayin: Ach anima, alil jantak yailal ok jayoc yiban Ahola c'al yiban Aholiba. Watx' chi yun alon oc yin sat, jantak tzet yetal tol yajbejtak max el yunen eb.", "37": "A eb tu', max yaoc eb mul yul in k'ab, chic'takxac'al k'ab eb. Max in beklaycan yuj eb, axa bay comon dios max oc eb ayilal. Max yak'on tz'a eb is yune' yin xajanbalil bay juntzan comon dios tu', a ton juntzan wuninal max wil yetok eb.", "38": "Yetok c'apaxok, max yun wal eb juntzan ti': yin junnej c'ual max yun yetnentok eb in templo, c'al c'ual xewilal tol wet yayji ocok.", "39": "A ton yet c'ual yet max yak'on tz'a eb wuninal yin xajanbalil, yin yion aj can eb is diosal tu', a yet tu' max jay c'apax oc eb ul yetnentok in templo; a ton wal juntzan tu' max beybalnej eb yul watut.", "40": "<pb/>Max yatok eb chekbej yet max awtelay eb winak cajan bay najat; axa eb ix cawanil xin, max achinwi eb, c'al bonon eb sat, max yaon c'apax oc eb ch'en ch'en chi yaoc eb yelbubok yin, yet chi chalay jayoc eb nak yuj eb.", "41": "Max ay chotan eb bay jun tx'at manxa watx'ilok cawxi. Watx'xa c'apax yayji ay loj bay meẍa. Max yaon c'apax ay eb incienso, c'al aceite tol wet yayji ocok bay sat meẍa tu'.", "42": "Toxac'al chi weklabi jun bulan comon anima yin chaon k'in yetok eb; a ton juntzan uq'uem an max tit bay tz'inan tx'otx', a ton eb chi aon oc yelbub yin eb ix ix, chi yaoc eb brazalete yinlak is k'ab eb ix, chi yaon c'apax aj eb corona manxa watx'ilok yin is jolom eb ix.", "43": "Lajwi tu' max in naon yin juntzan ix caw wal yobxac'al yuj yajmulal: Yunokab eb winak yetok eb yin ajmulal tu' yujtol axcaxac'al tu' chi yun eb, quin chi.", "44": "Max jayoc eb way yetok eb yoblom ix, a ton Ahola c'al Aholiba, axca wal chi yun way eb winak yetok eb ix ajmul ix.", "45": "Palta a eb winak tol watx' is nabal xin, a eb ok alonok jantak wal yailal ok jayoc yiban eb ix, axca wal is mojalil yajmulal eb, c'al yuj is mak'oj cam animail eb, ẍi Jehová.", "46": "<pb/>Ayin Jehová Yajaw in chi wala': Wajokab ba masanil conob yin eb ix tu' yet chi alay oc eb yin mimek xiwc'ulal, c'al yelk'anelaytok is tzet yetal eb.", "47": "Masanilokab conoblak tu' chi k'okch'ennen eb, c'al tzoc'lay cam eb yetok espada. Mak'layokab cam winak unin eb, c'al yix unin eb, cax chi ak'lay tz'a yatut eb.", "48": "Caytu' ok yun wak'on c'ayil jun beybalej tu' bay masanil yul is makbej Israel. Axca tu' ok yun nachaj el yuj masanil eb ix ix tol c'am chi beybalnej eb ajmulal.", "49": "A cawan eb tu' ok cha wal eb yailal yuj is yajmulalil, c'al yuj is mul eb yin yoc eb ayilal bay comon dios. Caywal tu' ok yun nachaj el e yuj ayex ti', tol ayin ton Jehová Yajaw in, ẍi Cham."}