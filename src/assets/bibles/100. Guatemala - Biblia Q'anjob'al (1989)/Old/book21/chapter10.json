{"1": "<pb/><t>A yuj junok no camnak aja' chi etax el jabil perfume manxa watx'ilok. Ca c'apax tu', ta a junok mac mimanbil yuj is jelanilal, cax chi yun janic'ok tzet man watx'ok, chi etax el is mimanbilal tu' yuj.</t>", "2": "<t>A yochwan junok aj nabal, chi yaoc ba yin tzet yetal watx', a pax yochwan junok mac c'am nabal xin, asan yin yobtakil chi yaoc ba.</t>", "3": "<t>A junok c'am nabal, a yin masanil tzet yetal chi watx'nej, chi tx'oxil ba tol c'am ton is nabal. Toltax eb man ojtaknenok, chi nachaj el yuj eb tol c'am is nabal.</t>", "4": "<t>Ta a junok yajaw chi tit yowal en, manchak a k'anil a ba yin opiso bay ayach ocok. Ta che ay a ba, chi je' watx'ji ay a faltail, caxc'al miman yayji ocok.</t>", "5": "<pb/>Ay wal tzet man mojok chi uj bay yulyibank'inal ti', a ton tzet chi el yunen eb yajaw.", "6": "Yujtol a bay junok c'am is nabal, a tu' chi ak'lay junok opiso miman yelapnok; axa pax bay junok anima beyom, a opiso yaynakil chi ak'lay bay.", "7": "Max wila' tol a eb mosejal, yiban chejxac'al chi ec' eb, axa eb mimek winak, chi bey eb axcaxac'al tol mosejal yayji eb.", "8": "<pb/><t>A mactxel chi watx'nen junok olan, ac'al oc jun tu' chi ayc'ay yul. A mac chi mak'on poj junok pared, axa no labaj chi chioni.</t>", "9": "<t>A mactxel chi joswi ch'en, ac'al oc yin ch'en chi yasji. A mactxel chi pojwi si', ay is may chi yasji bay tu'.</t>", "10": "<t>Ta chi el ye ch'en echej, cax c'amxa chi niklay pax ye ch'en, yowalil mi tol yinxac'al ipejal chi yun tzoc'lay oc ch'en. Yelxac'al mi watx' tatol chi cam wal nalayi, cax chi watx'nelay juntzan tzet yetal tu'.</t>", "11": "<t>¿Tzetto yopiso junok chi je' mansonen no labaj, ta mayal chilay yuj no'?</t>", "12": "<t>A is k'anej junok aj nabal, watx' chi al-lay yin yuj. A pax yet junok c'am nabal xin, toc'al chi titcan yiban yuj.</t>", "13": "<t>A yet chi chaon el yich k'anjabi, a k'anej c'am yelapnok chi yala', axa yet chi lajwi k'anjab xin, yobxac'al chi yala'.</t>", "14": "<t>A eb c'am nabal tu', xiwilxac'al tzet chi yal eb.</t> <t>¿Mactxel chi je' yalon ayon tzet ok uj yet mayal on cami? Ilab tol c'am mac yojtak tzet chi jayoc co satak.</t>", "15": "<t>A junok c'am is nabal chi mak' c'unbok ba yin mulnajil, chi paxxac'al yip, ijan c'amxa chi je' meltzojtek bay conob.</t>", "16": "<t>Ok'bal wal c'ul junok nación tol a junok unin chi yaoc is reyalok; axa pax eb yicham winakil conob, a bay k'in chi k'inibi aj eb.</t>", "17": "<t>Caw wal watx' yet junok nación, tatol ay junok is rey tol caw wal watx' nabal, axa eb icham winak watx', chi yun low eb yin yorail, yet chi oc yip eb, man asanok yin uq'uej an chi occan eb.</t>", "18": "<t>A junok winak tol isaj yin watx'nen yiban yatut, axa yet lananxa tz'ujli, ok lajwokxac'al ay yatut tu'.</t>", "19": "<t>A loj watx' toni, a uq'uej vino tzalojc'ulal c'apaxok, palta a yuj juntzan ti' xan chi ochelay tumin.</t>", "20": "<t>Manchak al k'umal cham rey, tamwal tol toc'al chi ec' yul a c'ul a naoni. Manchak al yobal k'anej yin eb beyom, caxc'al tol a tx'oklil ayach ec'ok, yujtol c'ojanc'ulal chi abchaji, axcaxac'al mi tol a no tz'iquin chi ion beyok.</t>"}