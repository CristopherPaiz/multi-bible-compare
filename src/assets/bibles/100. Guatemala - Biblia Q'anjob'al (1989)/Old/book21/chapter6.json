{"1": "<pb/>A bay yulyibank'inal ti' max wil junok tzet yetal chi uj co xol tol man mojok:", "2": "A Dios chi ak'on beyomal, c'al is mimanbilal junok mactxel, ayxac'al masanil tzet chi yochej, palta tokwal chi beklay yak' tzalojbok c'ul yin masanil juntzan tu', palta tol tx'ok junokxa mactxel ok yak' tzalojbok c'ul yetok. A jun ti', caw wal man mojok, cax cusc'ulaltak co naoni.", "3": "Caxc'al mi a junok winak ay junok ciento yuninal, cax chi ayji ec' xiwilok yabilal, ta c'am chi yak' tzalojbok c'ul yin watx'il, toltax tamwal watx' ok yun mukayi. Ayin ti' chi wala' tol yelxac'al watx' yet junok eq'uil unin, yintak junok winak axca tu'.", "4": "Caxc'al a junok unin axca tu', toc'al chi lajwi ayok, c'am bay chi binajcan jabok,", "5": "caxc'al mi c'am chi yil jabok yakan c'u, tamwal ay tzet chi yojtaknej elok, palta a jun tu', tol chi xewi yintak jun winak tu',", "6": "tol maj yak' tzalojbok c'ul jabok yin tzet yetal watx' ay bay, caxc'al max ayji ec' yin junok cab mil abil. Axa yet chi lajwican apnok xin, jun lajanc'al chi yun tojcan bay cambal.", "7": "<pb/>A masanil co mulnajil chi junej, asanc'al yuj yoc yopiso yuj co mimanil, palta c'amc'al yechel chon can yin tol c'amxa tzet chi co na'.", "8": "¿Tzet is watx'ilal junok aj nabal, yintak junok tol c'am is nabal? Ta ac'ala' meba' jun aj nabal tu', ¿tzet wal chi yi' yin yojtaknen el yion bey ba yin watx'il yetok yet animail?", "9": "Yelxac'al watx' tatol watx' chi jab yuj tzet yetal ay ayon, yintak pax tol chi jochejc'al juntzanokxa tzet yetal. A jochwan tu' nabac'al, lajanxac'al axca tol chi jak' jip co mitx'on cak'ek'.", "10": "<pb/>A tzet yetal ay tinani', payxataxc'al c'oli binaji. A tzetbil yayji junok mactxel, ojtakbilxac'alta'a. C'amxa tzet watx' chi ji' yin, ta chi co teyelej co ba yetok junok mac ec'ban jintak.", "11": "A jun ti' yel toni: A bay xiwilxa k'anej chi al-layi, ay k'anej c'am yelapnok, c'am wal jabok tzet yetal chi ji' yin yuj xiwil co k'anjabi.", "12": "Tok ay junok mac yojtak tzet yetal watx' chi oc is watx'ilok, yak'ban ayic' bay yulyibank'inal ti'. C'am yelapnok co k'inal, lajanc'al axca junok enelej toc'al chi eq'uelok. Tokwal ay mactxel ok je' yalon ayon tzet yetal ok uj bay yulyibank'inal ti' yet mayal on cami."}