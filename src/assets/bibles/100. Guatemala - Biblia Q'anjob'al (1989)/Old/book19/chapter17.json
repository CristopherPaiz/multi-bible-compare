{"1": "<pb/><e>A ton bit David ti'</e> <pb/><t>Mamin Jehová, ab jun in k'anej yel ti', ocan t'anan win yet chi walon in ba ayach. Acbaj a txiquin bay in txaj ti', yujtol man beybalnebilok aloj lek'tial wuj.</t>", "2": "<pb/><t>Ach caw chalilok, tol c'am in mul, ti' wal ojtak, tol tojol wayji.</t>", "3": "<t>Yojtak a c'ul masanil tzet chin na', caxc'al yet ak'balil. Max quin a beyc'ulnej palta c'am yobc'ulalil max chaloj win oj. Max in nabalnej tol c'am tzet yob chi wal axca chi yal juntzanxa eb. Max in elcan najat bay beal yaxc'ayinakc'ulal axcatac'a aloni.</t>", "4": "", "5": "<t>Tec'an in waayi, max in tojcan yul a be. C'am bay max in el q'uexnaj yul.</t>", "6": "<pb/><t>Ach Dios, max aj can walon in ba ayach, yujtol chinc'al abej. Acbaj a txiquin ayin Mamin, cax chaben in k'anej.</t>", "7": "<t>Watx' chot a tx'oxon a camc'ulal ayin xin. Ilab achc'al cha col eb anima chi sayon ec' a colwal bay is yajc'ul.</t>", "8": "<t>Taynej in, axca wal neneal a sat. C'ubaj in axca chi yun mojon no txutx caẍlan yune'.</t>", "9": "<t>Colin el bay eb yobtakwom chi tit win, c'al bay eb ak'om cam anima chi oymoj oc win.</t>", "10": "<t>C'am chi cus c'ul eb yin yet animail, yin luesalil chi k'anjab eb.</t>", "11": "<t>Cawilc'al tzakan eb wintak, max in yoymanej eb, chi yechbanej eb in is k'okon ayok.</t>", "12": "<t>Lajan eb yetok no coj chi yochej chi mitx' is chibej, axca wal ach'ej coj chi makwaji.</t>", "13": "<pb/><t>Mamin Jehová, ajan wanok. Mak sat eb ajc'ul oc win, cax chi ayc'ay eb. Ak'balnej a espada, cax chin a colon el yul k'ab eb yobtakwom.</t>", "14": "<t>Mamin Jehová, yetok epalil, col in el bay eb anima asan yulyibank'inal ti' chi yochej chi sataknej. Atek yailal eb, jun yailal yetc'alta' eb yayji. Tzakayokab tok yuninal eb, c'al yitxiquin eb yuj.</t>", "15": "<t>Axa in xin, yuj tojol in nabal, xan ok wil a sat. C'amxa tzet ok yochej in c'ul yet ok in ictzoj aj a satak.</t>"}