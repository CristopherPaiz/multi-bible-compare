{"1": "<pb/><e>Bital yet c'ual xewilal</e> <pb/><t>Ach Jehová, Axac'al ach Ocok, manxa watx'ilok jalon yuj diosalil ayach, c'al co bitnen bit ayach yuj ach jion can.</t>", "2": "<t>Manxa watx'ilok ta a yet k'inibalil c'al yet ak'balil chi jalon el yabixal a miman camc'ulal, c'al tol chak' yun tzet chala'.</t>", "3": "<t>Manxa watx'ilok ach co bitnen yetok masanil pojanil wajab, c'al arpa tol watx' yul is nuk'.</t>", "4": "<pb/><t>Ach Jehová, ach max quin aoc yin tzalojc'ulal yuj onben, chin bitni yin tzalojc'ulal yuj onben ti'.</t>", "5": "<t>¡Mamin Jehová, c'am axcaxa is mimanbilal juntzan onben ti'! ¡C'am mactxel chi tzakay nabal entak!</t>", "6": "<t>Asan eb chi ec' yiban, c'al eb c'am nabal, c'am chi nachaj el yuj eb,</t>", "7": "<t>ta chi aj can eb ajmul c'al eb yobtakwom axca ch'ib an ac'un, cax chi oc eb beyomal, palta junnej bek toni, cax chi toj eb bay c'aybanilej yin junelnej.</t>", "8": "<t>Axa ach Mamin Jehová, Axac'al ach oc yin tojbalk'inal.</t>", "9": "<t>Yel ton Mamin Jehová, ok ak' c'aylay el eb ajc'ul oc en. Masanil eb unem yobal ok ak' saklemnelay eb.</t>", "10": "<pb/><t>Lanan eon can wipalil, axca yipalil junok no xolakilteal toro, cax chak'c'al ac'bok wip yetok tzalojc'ulal.</t>", "11": "<t>Yowalil ok wil yayc'ay eb ajc'ul oc win. Cax ok waben k'akwi eb unem yobal tu'.</t>", "12": "<pb/><t>A eb anima watx' nabal, ok aj can eb axca xumaquil palma, cax ok ch'ib eb axca wal te c'ute' bay Líbano.</t>", "13": "<t>Yujtol cajanc'al ec' eb bay templo Jehová, ok aj can eb yujtol ayic' eb cawilal co Diosal.</t>", "14": "<t>Toltax yet icham animaxa eb, lajantoc'al eb axca te te' chitoc'al satni, tec'antoc'al yili yip eb.</t>", "15": "<t>Cax ok tx'oxon eb tol a Jehová Cham Wipomal tojol toni, c'am yobc'ulal yin Cham.</t>"}