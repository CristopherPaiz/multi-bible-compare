{"1": "<pb/><e>A bit Asaf ti'</e> <pb/><t>Bitnanek yin tzalojc'ulal bay Dios Cham Jipomal. Awjanek yin tzalojc'ulalil, cax che bitnen co Diosal ayon yinatil on Jacob ti'.</t>", "2": "<t>Bitnanek yetok pandereta, yetok arpa watx' bili, c'al yetok salterio.</t>", "3": "<t>Xuek ch'en trompeta yet unin xajaw. Xuek c'apax ch'en yet chi tec'ay xajaw yet miman k'in yet co tzalojc'ulal.</t>", "4": "<t>Tix jun miman chekbanil max yak' Dios ayon Israel on ti', ayon yinatil on Jacob. Max al-lay c'apax ayon yinatil on José ti',</t>", "5": "<t>yet max toj Dios ak'oj owal bay Egipto, max jab jun tiej maj nachaj el juj.</t>", "6": "<t>Max yalon Dios: Mayal wican el e yikatz yin e yichin. Mayal wican el e yiban jun mulnajil caw wal ya'.</t>", "7": "<t>Max in e yawtej yet ayextok xol e yailal, cax max ex in coloni. Max in tak'wi ayex xol asun bay chi bil c'u. Max ex wak' porobal bay a' aej yet Meriba.</t>", "8": "<t>Ex in conob, abxalwanek ayin, ayin chin k'anjab ayex. Ex Israel, matawal ikem ex ayin.</t>", "9": "<t>C'amokab is diosal eb tx'ok conobal ayic' ayex. Manchak ex ay jajan bay tx'ok diosal.</t>", "10": "<t>Ayin ton Jehová e Diosal in, ayin ton max ex wieltek yul is makbej Egipto. Jakek e ti', cax ayin ok ex in lotzej, quin chi.</t>", "11": "<pb/><t>Palta maj yal e c'ul ayex in conob ex ti' max ex abxalwi ayin, maj yal e c'ul ayex Israel ex ti' max e yikej ayin.</t>", "12": "<t>Yuj tu' xan max ex in bekcantok yin e tenomtakil, cax max e yak'on e nabal axca chi yochej e c'ul.</t>", "13": "<t>Ex in conob Israel, matawal che yab tzet max wala', matawal chex tojc'al yul in be.</t>", "14": "<t>Yin mi wal jun mutz'satil chi wak' ayc'ay eb ajc'ul oc e yin, chi mi waoc yailal yiban e yajc'ul tu'.</t>", "15": "<pb/><t>A eb c'am chin ocheni, chi mi ay moc'an eb yuj xiwc'ulal, axa yailal eb, chi mi beytok yin tojbalk'inal.</t>", "16": "<t>Palta chi mi wak' miman loj ayex, a mi wal ixim trigo watx' ay ayex, chi mi tzaloj e c'ul e yuq'uen yalcab ay bay satlak ch'en, ẍi Jehová.</t>"}