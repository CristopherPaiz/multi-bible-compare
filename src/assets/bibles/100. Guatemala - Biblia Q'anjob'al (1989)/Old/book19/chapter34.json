{"1": "<pb/><e>A jun bit ti' max tz'ibej David yet max yuten ba yin locoal satak cham rey Abimelec, xan max uktelay el yuj.</e> <pb/><t>Ok wiaj can Jehová yin tojbalk'inal, toc'alta' ok wal watx' k'anej bay.</t>", "2": "<t>A yin Jehová ok tzaloj aj in c'ul. Abek wali, cax tzalojanek, ex yaynakil anima.</t>", "3": "<t>Alek el yabixal is mimanbilal Jehová wetok, yin wajanil chi jion aj can Cham.</t>", "4": "<pb/><t>Max aj waw bay Jehová, max tak'wi ayin; max yican el Cham masanil in xiwc'ulalil.</t>", "5": "<t>A mactxel chi yaoc Jehová yipok is c'ul, chi watx'ji aj yili sat eb, cax manc'al ok el q'uixwil eb.</t>", "6": "<t>Max wal in ba bay Jehová yin ok'balc'ulal, axa Cham max abeni, cax max in is colcan el yin masanil in bilc'ulal.</t>", "7": "<t>A eb ay yelapnok Jehová yul sat, a yángel Cham chi oymoj yin eb, cax chi col-lay el eb yuj.</t>", "8": "<t>¡Ak'lejek, cax ok e yiloni tol watx' c'ul Jehová! ¡Tzalojc'ulal yet eb chi aon oc Cham yin is c'ul!</t>", "9": "<t>Ayokab yelapnok Jehová yul e sat mac ex yet ex Cham; c'am majilal bay eb ay yelapnok Cham yul sat.</t>", "10": "<t>A no coj chi pax yip no' yuj wajil, axa pax eb chi yiay ba bay Jehová, c'amc'alta' is majilal eb.</t>", "11": "<pb/><t>Ex wuninal, sebaxek, abxalwanek ayin, ok ex in cuy yin e yaon oc e nabal yin Jehová.</t>", "12": "<t>Ta chi yal e c'ul chi najatilbi e k'inal, cax tzalojc'ulalc'al chi ec' junjun c'u e yuj,</t>", "13": "<t>c'ayek el aloj yob k'anej, manchak e yak' lek'tial.</t>", "14": "<t>Besek el e ba bay yobal, axa watx'ilal che yunej, c'amxa owal che yunej, cax che beybalnen junc'ulalil.</t>", "15": "<pb/><t>A Jehová chi taynen eb anima watx' beybal, cax chi yacbaj txiquin yet chi yalon ba eb bay.</t>", "16": "<t>A yowal c'ul Jehová ayoc yin eb chi unen yobal, yuj c'aylay el eb, cax c'amxa mac chi naon eb.</t>", "17": "<t>Chi yab Jehová yet chi yalon ba eb anima watx' nabal, cax chi col-lay el eb yin masanil is bilc'ulal.</t>", "18": "<t>A Jehová ayic' c'atan eb anima manxa animaok ay c'ul, cax chi coloncan el eb chi somchaj el c'ul yuj cusc'ulal.</t>", "19": "<pb/><t>A eb anima watx' nabal, caxc'al xiwil tzet chi on eb, axa Jehová chi colon el eb yin masanil is yailal.</t>", "20": "<t>A Cham chi taynen eb, cax c'am junok is bakil eb chi k'ajcantok.</t>", "21": "<t>A pax eb yobtakwom xin, a is yobc'ulal eb chi ak'on camok: a eb chi chichon oc c'ul yin eb watx' beybal, ok alay oc yailal eb.</t>", "22": "<t>Axa Jehová chi colon el yanimail eb is chekbej; man ok alay oc yailal eb chi col ba yin Cham.</t>"}