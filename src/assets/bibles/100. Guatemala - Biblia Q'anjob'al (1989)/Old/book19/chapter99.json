{"1": "<pb/><t>A Jehová rey toni; a yiban eb querubín ayajtok is trono. Chi bilaj mimek conoblak yuj xiwilal, toltax chi bil c'apax masanil tx'otx' tx'otx'.</t>", "2": "<t>Miman ton yayji oc Jehová bay tzalan Sión. A Cham ayaj yikbej yiban masanil conoblak.</t>", "3": "<t>Al-layokab watx' k'anej bay Cham, yujtol miman ton yayji oc Cham, cax ay is may Cham, tol Asanxanej Ocok.</t>", "4": "<pb/><t>Ach ti' rey ach toni, chic'al je' oj, tol cha camc'ulnej tojolal. Ach wal caw max a tz'un beyc'ulal yin junlajan. A bay yinatil Jacob max ak' tojolal c'al watx'c'ulalil.</t>", "5": "<t>Alek watx' k'anej bay Jehová co Diosal, ayanek jajan bay yakantak Cham, tol Asanxanej Ocok.</t>", "6": "<pb/><t>A Moisés c'al Aarón ayic' eb xol eb is sacerdote Cham. A Samuel ayic' xol eb maxax txajli bay. Maxc'al tak'wi Jehová bay eb yet max k'anon eb is colwal.</t>", "7": "<t>Ayic' Cham xol asun yet max k'anjab yetok eb. Axa eb max yikej eb cuybanilej, c'al chekbanilej max yak' Cham bay eb.</t>", "8": "<pb/><t>Mamin Jehová co Diosal, max ach tak'wi bay a conob. Dios mimanc'ulnewom ach bay eb, palta max a paktzej is mul eb c'apaxok.</t>", "9": "<t>Alek watx' k'anej bay Jehová co Diosal. Ayanek jajan satak Cham bay tzalan yet ayilal. <pb/>¡A Jehová co Diosal Asanxanej Ocok!</t>"}