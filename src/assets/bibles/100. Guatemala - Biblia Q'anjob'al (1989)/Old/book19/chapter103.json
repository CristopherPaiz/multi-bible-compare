{"1": "<pb/><e>A ton bit David ti'</e> <pb/><t>Yin masanil in c'ul, c'al yin masanil wanimail chi wal watx' k'anej bay Jehová.</t>", "2": "<t>Yin masanil in c'ul chi wal watx' k'anej bay Jehová, cax man ok tok c'ayc'ulal wuj is watx'c'ulalil Cham ayin.</t>", "3": "<t>A wal Cham chi ak'on tan masanil in mul. A' chi ak'on jay in c'ul yin masanil ilya'.</t>", "4": "<t>A Cham chin colon el bay mukbanil camnak. A' chin camc'ulneni, c'al yok' is c'ul win.</t>", "5": "<t>A Cham chi ak'on masanil tzet yetal watx' ayin, cax chin ach'ejbi el yuj axca no mimek tx'acbaj.</t>", "6": "<pb/><t>A Jehová chi beyc'ulnewi yin tojolal bay eb chi etax yuj eb yaxc'ayinak c'ul.</t>", "7": "<t>Max tx'ox Cham is beybal c'al is yunben bay Moisés c'al bay ayon is conob on ti'.</t>", "8": "<t>Caw watx' is c'ul Jehová cax c'un yok' is c'ul jin. Man c'unok tit yowal, xiwil is yabenc'ulal.</t>", "9": "<t>Man ok on tzu' Cham yin coc'takil, c'am chi chichon oc c'ul jin yin tojbalk'inal.</t>", "10": "<t>Maj yak' co tojlanej co mul, c'al co yobc'ulal, atac'ala' is mojalil.</t>", "11": "<t>Yel wal miman is camc'ulal bay eb ay yelapnok Cham yul sat, axca wal canil bay ayaj satcan yiban tx'otx' tx'otx' ti'.</t>", "12": "<t>Najat max yican el Cham co mul co c'atan, axca najatil bay chi ajol c'u, masantac'al bay chi toj c'u.</t>", "13": "<t>Axca yok' c'ul junok mamej yin yuninal, caywal tu' chi yun yok' c'ul Jehová yin eb ikem.</t>", "14": "<t>Yojtak Cham tzet max yun co watx'ji, yojtak sic'libil tol pokok on.</t>", "15": "<pb/><t>Axca k'inal an ac'un, axcac'al tu' co k'inal ayon anima on ti'; chi ajol an, cax chi xumacli;</t>", "16": "<t>chi jay owal cak'ek' yin an, axa camay an tu'. C'am mactxel chi aben tzet max yun an.</t>", "17": "<t>Axa wal camc'ulalil Jehová, ayc'al ec' yin tojbalk'inal bay eb ay yelapnok Cham yul sat. Chic'al yun is ti' Cham bay yinatil anima eb chi iken is trato,</t>", "18": "<t>cax c'am chi bekay eb yikemal bay Cham.</t>", "19": "<t>A bay satcan max watx'nej Jehová is trono, cax chi yajawbi yiban masanil.</t>", "20": "<t>Ex ángel caw tec'an e waayi, alek e watx' k'anej bay Jehová, ti wal ikem ex e yaben tzet chi yala'.</t>", "21": "<t>Masanil ex satcanil chekbej, alek e watx' k'anej bay Jehová, ti wal yikem ex bay yochwan Cham.</t>", "22": "<t>Yalokab watx' k'anej bay Jehová masanil tzet yetal esnebil aj bay masanil is makbej. <pb/>¡Yin masanil in c'ul ok wal watx' k'anej bay Cham!</t>"}