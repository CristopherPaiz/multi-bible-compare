{"1": "<pb/><e>A ton bit David ti'</e> <pb/><t>Mamin Jehová, ojtak in sic'libil, cax max ak' bey a c'ul win.</t>", "2": "<t>Tz'akanc'al ojtaknen el masanil tzet chi wunej; yin ayoktoc'al cax chojtaknen el tzet ok in na'.</t>", "3": "<t>Ojtakxa bay chin ec'jabi, c'al bay chin xewi; cax ojtak masanil tzet chi el wuneni.</t>", "4": "<t>Toltax c'amto chin na' tzet ok wala', axa pax ach Mamin, ojtakxa.</t>", "5": "<t>Oyan ach oc masanil winlak, cax ayajtok a k'ab wiban.</t>", "6": "<t>C'ayubtakxac'al yoc a jelanil ti'; caw c'am chi nachaj el wuj; miman yelapnok, cax chi c'ayaj in c'ul yuj.</t>", "7": "<pb/><t>¿Baytowal ok ca welaj bay Espíritu? ¿Baytowal ok ca welaj a satak?</t>", "8": "<t>Ta chin toj satcan tu', a tu' ayach ec'ok; ta chin aycantok yulak c'ul tx'otx' tx'otx', ayach c'apax ach ec' bay tu'.</t>", "9": "<t>Ta chin toj sataktok bay chi ajol c'u, ma chin toj cajay bay a' mar bay yayob c'u,</t>", "10": "<t>palta chic'al apni oc a k'ab win bay tu'. Majton in beklay el yuj a watx' k'ab.</t>", "11": "<t>Ta chin na' in c'uban el in ba bay k'ekk'inal, ta chin k'an q'uexpoj oc c'ualil yin ak'balil bay ayin ec' ti',</t>", "12": "<t>a jun ak'balil tu', maj je' in is c'uban el a satak; a k'ekk'inal, lajan yetok sakk'inal a satak. C'am q'uexanil ak'balil yul a sat, yujtol sakk'inalc'al el masanil.</t>", "13": "<pb/><t>Ach ton wal max a watx'nej masanil yetbeyom in mimanil. Ach max in a watx'nej yin in txutx.</t>", "14": "<t>Chi wal watx' k'anej ayach, yujtol ayin oc yin ijinakc'ulal, yujtol c'ayubtakxac'al tzet chonej. Chixa nachaj el jun ti' wuj sic'libil.</t>", "15": "<t>A yet max yion yip ch'ib in mimanil, man ebebilok el yul a sat, mawal yet max in watx'ji el yin man txequelok yin in txutx.</t>", "16": "<t>Max yil a sat in mimanil yet c'amto chin alji. Masanil bisil c'ual in k'inal, tz'ib yayji yul a libro yet c'amto junok c'ual chi wila'.</t>", "17": "<pb/><t>Ach in Diosal, c'am chi nachaj el a nabal wuj; c'am lajubal bisil.</t>", "18": "<t>Ta chin oc ijan in bisoni, ec'ban bisil yintak ch'en arena. A yet ok el in wayan, ayinc'al ec' a satak.</t>", "19": "<pb/><t>Ach in Diosal, ican el is k'inal eb unem yobtakil, cax najat checan el eb mak'om cam anima in c'atan.</t>", "20": "<t>Yujtol yob tzet chi yal eb ajc'ul en, chach yak' binaj eb yin yobal.</t>", "21": "<pb/><t>Mamin Jehová, chin cak eb chach cakoni, cax c'am chi wochej eb ajc'ul oc en.</t>", "22": "<t>C'am chi wochej eb yin junelnej, yujtol ajc'ul eb win waloni.</t>", "23": "<pb/><t>Ach in Diosal, ak' bey a c'ul yin wanimail, il c'apax oc in nabal.</t>", "24": "<t>Ila', tatol lanan in toj yin yob beybalej, cax chin ekbantok yul beal k'inalej tol ayc'al yin tojbalk'inal.</t>"}