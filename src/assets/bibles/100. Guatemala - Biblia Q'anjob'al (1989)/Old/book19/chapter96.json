{"1": "<pb/><t>Aokab junok ac' bit che bitnej bay Jehová. Bitnanek bay Cham e masanil ex anima bay yulyibank'inal.</t>", "2": "<t>A Cham che bitnej, alek watx' k'anej bay. Junjunc'al c'u che yalcan el colbanilej chi yak' Cham.</t>", "3": "<t>Alek el is yabixal is mimanbilal Cham, c'al is yunben c'ayubtak yoqui. Alek el bay masanil conoblak c'al nacionlak.</t>", "4": "<t>Yujtol miman yayji oc Jehová, cax tol is moj wal Cham chi al-lay watx' k'anej bay. ¡Yelxac'al tol ay is may Cham yintak masanil dioslak!</t>", "5": "<t>A pax is diosal juntzanxa eb conoblak xin, tok ay yopiso; ti tol a pax Jehová max watx'nen satcan.</t>", "6": "<t>Miman txequel is mimanbilal c'al is yibanil aj can Cham; is watx'il yili, c'al yipalil chi txecloj bay is templo.</t>", "7": "<pb/><t>Ex anima bay conoblak, alek bay Jehová, tol miman is yipalil, c'al is tzekekial.</t>", "8": "<t>Alek watx' k'anej bay Cham axca wal is mojalil, ocanektok yetok ofrenda bay is yamak'il templo Cham.</t>", "9": "<t>Ak'ek ayilal bay Jehová bay is templo tol watx' yili, bilokab aj masanil anima satak Cham.</t>", "10": "<t>Alek bay nacionlak, tol rey ton Jehová. A Cham max watx'nen yulyibank'inal ti' yin tol c'am chi bili. Junlajan chi yut yak'on cuenta Cham eb conoblak.</t>", "11": "<t>Tzalojokab satcan, c'al tx'otx' tx'otx' ti', elokab yaw a' mar yetok masanil tzet yetal ay yul a'.</t>", "12": "<t>Tzalojokab aj jakbentelak, yetok masanil tzet yetal ayay bay. Elokab yaw masanil te k'aktelak yin tzalojc'ulalil,</t>", "13": "<t>yujtol chi jay Jehová. Ti wal chi jayi, yin ul yak'on Yajawil bay tx'otx' tx'otx' ti'; ok yak' cuenta yin watx'il c'al yin tojolal.</t>"}