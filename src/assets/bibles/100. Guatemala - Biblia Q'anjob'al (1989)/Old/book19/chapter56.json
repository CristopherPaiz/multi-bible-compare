{"1": "<pb/><e>A bit David ti' yet max mitx'lay yuj eb filisteo bay Gat.</e> <pb/><t>Ach in Diosal, ok' wal a c'ul win, ay eb anima chin ukten ec'ok. Ayc'al oc eb yak'on owal win, cax chin is witz'ban eb.</t>", "2": "<t>C'amc'al chi bek eb in yukten ec' eb wajc'ul, tol xiwil eb. Yin maynejbail chi yak' eb owal win.</t>", "3": "<pb/><t>A yet chin xiwi, ach chach waoc yipok in c'ul.</t>", "4": "<t>Ach Dios, chach waoc yipok in c'ul, cax chi walon watx' k'anej yin alben. Ach chach waoc yipok in c'ul, cax c'am chin xiwi. ¿Tzet wal ok in yut anima?</t>", "5": "<pb/><t>C'amc'al chi bek eb yalon ya' k'anej win. Asanc'al tzet chi yun wetax el chi na eb.</t>", "6": "<t>Tzanc'al baytal chi c'ubaj el ba eb yuj in maklayi. Chi yechbanej eb janic' chin yak' cam eb.</t>", "7": "<pb/><t>¿Tom okto wal el eb yin is mul ti'? Ach in Diosal, ak' ayc'ay eb conoblak tu' yuj yowal a c'ul.</t>", "8": "<t>Ach inen oc bisil jayelxa chin elic'ok. Ojtak jantak yal in sat max eli. Tokwal man tz'ibok yayji bay a libro.</t>", "9": "<t>A eb wajc'ul ok el eb yet ok in k'anon a colwal. Ayin ti' wojtak wali tol ayach oc wetok.</t>", "10": "<pb/><t>Ach Jehová Dios, chach waoc yipok in c'ul, cax chi walon watx' k'anej yin alben.</t>", "11": "<t>Ach Dios chach waoc yipok in c'ul, cax c'am chin xiwi. ¿Tzet wal ok in yut anima?</t>", "12": "<pb/><t>Ach in Diosal, ok wikej in ti' max wak' ayach, yin walon yuj diosalil ayach.</t>", "13": "<t>Yujtol max in a col bay camich, max in a col yin tol maj in ayc'ayok. Yuj tu' xan chin ec'jab a satak bay sakk'inal chi tzektanen eb iquis.</t>"}