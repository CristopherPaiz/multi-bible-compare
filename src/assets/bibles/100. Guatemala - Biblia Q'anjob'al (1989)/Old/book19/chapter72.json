{"1": "<pb/><e>Bit yet Salomón</e> <pb/><t>Ach Dios, ak' a tojolal c'al a watx' nabal bay cham rey ti', a ton is c'ajol cham rey sic'bil el oj,</t>", "2": "<t>yet watx' yinc'al tojolal, c'al yin watx' nabalej chi yun yak'on yajawilal bay a conob, c'al bay eb a meba'.</t>", "3": "<t>Ayokab junc'ulal c'al tojolal xol conob.</t>", "4": "<t>Yak'okab cham rey tojolal bay eb meba'. Col-layokab el eb ayoc yin majilal, cax chi tec'on ay eb chi yetnej yet animail.</t>", "5": "<pb/><t>Yaokab ay ba a conob ayach yin tojbalk'inal, yak'ban ayto c'u, c'al xajaw.</t>", "6": "<t>Lajanokab cham rey axca nab, ma axca yal ak'bal chi aon oc yal tx'otx' tx'otx', c'al an ac'un yuj.</t>", "7": "<t>Ajokab can watx'ilal, c'al tojolal yul is tiempo is yajawil, masantac'al yet c'amxa xajaw.</t>", "8": "<t>Yak'okab yajawil bay ti a' mar, masantac'al bay ti' junxa mar, bay ti a' miman Éufrates, masantac'al bay tilakil el tx'otx' tx'otx' ti'.</t>", "9": "<t>A eb ajc'ul oc yin cham, a ton eb cajan bay tz'inan tx'otx', yak'okab ba eb bay cham yin mansoc'ulal.</t>", "10": "<t>A masanil eb rey yet Tarsis, c'al eb cajan bay tilak a' mar, mawal eb rey yet Sabá, c'al eb yet Seba, yak'okab eb sabalej c'al tojlabal bay cham.</t>", "11": "<t>Ayokab jajan masanil eb rey bay cham. Ak'layokab serbil cham yuj masanil nacionlak.</t>", "12": "<t>A cham ok colon el eb meba' chi yal ba bay, yetok c'apax eb ayoc yin majilal tol c'am mac chi coloni.</t>", "13": "<t>Ok cusaj c'ul cham yuj eb ayilwom. A eb meba' ok col-lay el eb yul k'ab camich yuj Cham.</t>", "14": "<t>Ok col-lay el eb bay eb etnem anima, c'al bay eb yaxc'ayinak c'ul, yujtol miman yelapnok is k'inal eb yul sat cham.</t>", "15": "<pb/><t>Iquisokab c'al cham rey. Ak'layokab ch'en oro yet Sabá bay. K'anlayokabc'al cawil cham bay Dios, watx'okabc'al yet cham.</t>", "16": "<t>Xiwilokab ixim trigo yul conobal, xiwilokab ixim bay jolomlak witz. Ch'ibokab trigo axca chi yun ch'ib te te' bay Líbano, axca an ac'un sat tx'otx'.</t>", "17": "<t>Nalayokab cham rey yin tojbalk'inal. Mayjokokab is mimanbilal cham axca c'u. Chaokab masanil nacionlak watx'ilal yuj cham. Yalokab eb tol watx' yet eb.</t>", "18": "<pb/><t>Al-layokab watx' k'anej bay Jehová Dios, Cham co Diosal ayon Israel on ti'. Asannej ton Cham chi unen tzet yetal c'ayubtak.</t>", "19": "<t>Al-layokab watx' k'anej bay Cham yin tojbalk'inal. Il-layokab is mimanbilal Cham bay masanil tx'otx' tx'otx' ti'. Yunokab axca tu'.</t>", "20": "<pb/><t>A cayti' chi lajwi is txaj cham David is c'ajol cham Isaí.</t>"}