{"1": "<pb/><e>A yuj tzet max yal cham Cus, yinatil Benjamín yin cham rey David, xan max bitnej cham David jun bit ti' bay Jehová.</e> <pb/><t>Mamin Jehová, ach in Diosal, a yul a k'ab lanan in sayon in colbanil. Colincan el yul k'ab eb chin ukten ec'ok. Colin elok,</t>", "2": "<t>a talaj chin coc'axcantok axca wal chi yut no coj is chibej, cax c'am mactxel chin coloncan elok.</t>", "3": "<pb/><t>Ach in Diosal, tokwal max wun tzet max yal nak ti'. Tok ay in mul yin jun ti'.</t>", "4": "<t>Tokwal ay bay yob max wut in c'ul yin eb watx' chi yut c'ul win. Tokwal ay bay max wetnej nak ajc'ul oc win, yin tol c'am is mul.</t>", "5": "<t>Tatol max wetnej nak, yak'okab nabal in yukten ec'ok. Watx' ta chin michchaj yuj, cax mi chin tec'lay yuj. Lajwokokab ay in mimanbilal yuj nak.</t>", "6": "<pb/><t>Mamin Jehová, ajan wan yin yowal a c'ul. Elantek satak yowal c'ul eb ajc'ul oc win. Ilab ach max a nabalnej el jun beyc'ulal. Ocan wetok Mamin.</t>", "7": "<t>Ocokab oyan nacionlak en, atac'al bay a despacho bay satcan cha beyc'ulnej eb.</t>", "8": "<pb/><t>Mamin Jehová, ach ton ok a beyc'ulnej nacionlak. Beyc'ulnej in atac'ala' in watx' beybal, atac'ala' in tojolal.</t>", "9": "<t>Ach Dios tojol, cha say el nabalej c'al tzet yetal chi ec' yul c'ulej. Yetzanxa, c'ayokab el eb yobtakwom yetok is yobtakil, cax chak'on is tec'anil eb watx' beybal.</t>", "10": "<pb/><t>A Cham Axac'al Ocok, in colbalba yayji, tol chi col-lay eb watx' nabal yuj.</t>", "11": "<t>A Dios, Juez tojol toni, yuj tu' xan ow Cham yin eb yobtakwom junjun c'u.</t>", "12": "<t>Ta c'am chi na ba c'ul eb, ok nik Cham yespada. Watx'xa yayji is julbal.</t>", "13": "<t>Lananxa watx'ji k'ak'al is julbal; watx'xa yayji mitx'k'abej tol chi oc camich yuj.</t>", "14": "<t>Ilek wal tzet chi yun naon eb yobtakwom, chi na eb yobal yin eb anima, c'al etnej anima chi yunej.</t>", "15": "<t>Miman yich jun yolan eb max watx'nej, cax a yul is yolan eb tu' ok tokcan eb.</t>", "16": "<t>A is yobtakwomalil eb, c'al is yaxc'aynakil eb ok titcan yiban.</t>", "17": "<pb/><t>Ok wal yuj diosalil bay Cham Jehová yuj is tojolal. A bay Cham Axac'al Ocok ok wak' in bit.</t>"}