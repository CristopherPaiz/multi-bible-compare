{"1": "<pb/><e>A ton bit David ti'</e> <pb/><t>A satcan chi tx'oxon el is mimanbilal Dios; chi tx'ox yin tx'ijanil is mulnajbal.</t>", "2": "<t>Junjunc'al c'u, junjunc'al ak'bal chi tx'ox satcan is jelanil Cham.</t>", "3": "<t>Caxc'al ton c'am k'anejal chi ablayi, tamwal ay junok nuk'ej chi ablay yoqui,</t>", "4": "<t>palta chi beytok yabixal yiban tx'otx' tx'otx' masanil, chi apni oc masantac'al bay lajub yulyibank'inal ti'. A bay satcan chi ayji c'u yuj Dios.</t>", "5": "<t>Axca junok ach'ej ato wal nupayi, chi eltek yul is cuarto, axca tu' yayji c'u; ma axca junok winak xiwil yip chi yak' tzaloj c'ul toj yin anejbail.</t>", "6": "<t>Chi ajol bay yichcan, cax chi tojcan bay yayub c'u; c'am tzet yetal chi je' colon ba bay is k'ak'al.</t>", "7": "<pb/><t>A wal is cuybej Cham Jehová c'am is tacnakil, tol chi ac'bic'al janimail yuj. A tenchebalej chi yak' Cham, a caw yel tol chi aj can eb anima yaynakil yin ojtakbilal yuj.</t>", "8": "<t>A tzet chi yal Cham watx' yayji, chi tzaloj aj co c'ul yuj. A is ley Jehová tojol toni, cax chi jay co nabal yuj.</t>", "9": "<t>A ayilal bay Jehová caw wal watx', cax ayc'al ec' yin tojbalk'inal. A is ley Cham, caw wal yel cax tojol toni.</t>", "10": "<t>Yelc'al tol ochebil yintak ch'en oro caw wal watx'. Yelc'al tol chi' yintak no yalcab chi el jililok.</t>", "11": "<t>In tenchebal ayin a chekbej in ti' yayji c'apaxok; ta yikem in, watx' chin eloc yuj.</t>", "12": "<pb/><t>¿Mactxel chi je' yilontek ba yin is paltail? Mamin, colinc'al bay juntzanxa in paltail c'am chi wiltek.</t>", "13": "<t>Manchak a cha' wiptzen tok in ba yin yobtakil. A juntzan yobtakil tu' manchak a cha' in yiptzeni. Cata wal tu' bian c'am in paltail yul a sat; c'am wec'nakilal yin wion el in ba entak.</t>", "14": "<pb/><t>Chabejtakokab in k'anej c'al in nabal a satak, Mamin Jehová, in Colomal ach; oj xan bekan inxa.</t>"}