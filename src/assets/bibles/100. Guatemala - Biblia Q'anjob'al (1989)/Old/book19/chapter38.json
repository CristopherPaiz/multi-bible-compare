{"1": "<pb/><e>A ton bit David ti'</e> <pb/><t>Mamin Jehová, manchak in ak' cuenta yin yowal a c'ul. Man aoc tz'um win yin a k'ak'alc'ulal.</t>", "2": "<t>Mayal oc txolan a julbal win. A a k'ab max tit wiban.</t>", "3": "<t>A yuj yowal a c'ul, caw wal ya'ay masanil in mimanil chi wabej yujc'al max oc in mul ayach.</t>", "4": "<t>A in yobc'ulalil chemantok wiban axca ikatz, tol c'amxa chi techaj wuj.</t>", "5": "<t>Yujc'al in pitalil xan lananxa yakbitok in yas, cax chi k'atok.</t>", "6": "<t>Nojan in ayok chin beyi. C'amxac'al tzet chi el waloni. C'am chi xew in cusilal jabok.</t>", "7": "<t>Xiwil chi tz'atok in nan yuj k'ak'al ilya', cax ijan chin cam chi wabej.</t>", "8": "<t>Buyan inxac'al, cax c'amxa wip. Chin k'akwi yuj in bilc'ulal.</t>", "9": "<pb/><t>Mamin Wajawil, ojtak masanil wochwan. A wal yet chi sik'son jay in c'ul, a sat yayji ocok.</t>", "10": "<t>Aymanxac'al chi bil wanimail, bijijixac'al yel wip, c'amxa chi je' wilwi.</t>", "11": "<t>A eb in watx'il anima, c'al eb junej chin ec' yetok, max toj eb najat, yetok eb cajan in cawilal, max bescan el ba eb in c'atan yuj in yas.</t>", "12": "<t>A eb chi yochej chin yak' camok, lanan yaon ay eb in yalil. A eb chi yochej chi etnencantok in nabal, lanan yel ti' eb win yin tzetbil chi yun wetaxcan elok. C'am chi xew eb naobtanen tzet ok in yut eb yin ewantakil.</t>", "13": "<pb/><t>A pax ayin xin, axcaok tol c'am chi wab tzet chi yal eb, axcaok tol makan in txiquin; axca tol c'am chi je' in k'anjabi, c'am tzet chi wala'.</t>", "14": "<t>Lajan in axca mac c'am chi yabej cax c'am chi je' yalon ba.</t>", "15": "<t>Ach Jehová, achc'al chach waoc yipok in c'ul. Ach Wajaw Dios, ok in a tak'wej.</t>", "16": "<t>Asan tol c'amokab chin is tzeyej eb, ẍi in c'ul. Manchak yak' eb bit yet tzalojc'ulal win ta chin ayc'ayi. A jun tu' chin k'an ayach.</t>", "17": "<pb/><t>Palta lananxa wayc'ay chi wabej. C'am chin xew yin in yatakilal jabok.</t>", "18": "<t>Ok walajtek in mul xin. Manxa animaok ay in c'ul yuj in yobtakil.</t>", "19": "<t>Mayal wal aj can eb ajc'ul oc win. Xiwil eb c'am chin ocheni, caxc'al c'am in mul bay eb.</t>", "20": "<t>Yobc'al chi yut eb c'ul win yuj in watx'c'ulal bay eb. Chi oc eb ajc'ulal win, yujc'al chin beybalnej watx'c'ulalil.</t>", "21": "<pb/><t>Mamin Jehová, manchak in a bekcanok. Ach in Diosal, man a besil a ba ayin.</t>", "22": "<t>Ach Wajawil, ach in Colomal, titan ayman in ul a coloni.</t>"}