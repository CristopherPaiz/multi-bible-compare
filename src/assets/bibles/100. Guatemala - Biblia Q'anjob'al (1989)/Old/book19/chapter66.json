{"1": "<pb/><t>Yin tzalojc'ulalil chex bitni bay Dios, masanil ex cajyom yulyibank'inal ti'.</t>", "2": "<t>Bitnejek is mimanbilal Cham. Bitnejek wal bit tol watx' bay.</t>", "3": "<t>Alek bay Dios: Yelc'al tol c'ayubtakxac'al onben. A wal a satak chi ayc'ay eb ajc'ul oc en yuj a miman ipejal.</t>", "4": "<t>A masanil eb anima yulyibank'inal ti' chi yiay ba eb ayach, cax chach bitnen eb, quex chi.</t>", "5": "<pb/><t>Titanek, ilek wal yunben Dios. C'ayubtakxac'al tzet max yun Cham yin anima.</t>", "6": "<t>Takin tx'otx'xa max yuncantok jun mar tu' yuj. A bay a' miman aej max ec' eb jichmam yin takinal. Tzalojokab co c'ul yin Dios.</t>", "7": "<t>A yetok is yipalil Cham chi yak' yajawil yin tojbalk'inal. Ayc'al oc sat yin nacionlak, yet watx' a eb chi ec' yiban, man ok aj wan eb yin.</t>", "8": "<pb/><t>¡Ex nacionlak, alek e watx' k'anej bay co Diosal! ¡Ablayokab e bit yin watx' k'anej bay Cham!</t>", "9": "<t>Ilabi ay co cawil yuj Cham, c'am chon bek ayc'ayok.</t>", "10": "<pb/><t>Ach Dios, ti' wal max el co nabal on. Axca sakbanelay plata, axca tu' max yun on a sakbaneni.</t>", "11": "<t>Max on ak' ayc'ay yul yal, yelc'al tol al ikatz max ak' jik on.</t>", "12": "<t>A wal comon anima max ak'balnej on is tec'oni. Max on eq'uel xol k'ak'ej, c'al xol mimek aej oj. Lajwi tu' max on eontok bay colan.</t>", "13": "<pb/><t>Ok in oc yul a templo, cax ok wak'on in xajanbal ayach. Catawal tu' ok wak'on yun walben ayach,</t>", "14": "<t>a ton walben yet wal ayin oc yin bilc'ulal.</t>", "15": "<t>A no no' bak'ech ok wak' tz'a bay altar. Ok wak' no wacax, c'al no mam chiwo, c'al no icham calnel yin xajanbal ayach tol chabejtak oj.</t>", "16": "<pb/><t>Sebaxek e masanil, mac ex ay yelapnok Dios yul e sat. Abxalwanek ayin xin, ok wal e yabix yuj is watx'c'ulalil Cham ayin.</t>", "17": "<t>Max wawtej Cham, cax max walon watx' k'anej bay.</t>", "18": "<t>Ta maj in na in ba yin in mul, maj mi yal c'ul Cham Yajaw max in is yabej.</t>", "19": "<t>Palta max ton in yab Cham xin, cax max yikej in txaj.</t>", "20": "<pb/><t>¡Al-layokab watx' k'anej bay Dios, yujtol maj yintaknej el in txaj, maj wal basnej Cham is camc'ulal ayin!</t>"}