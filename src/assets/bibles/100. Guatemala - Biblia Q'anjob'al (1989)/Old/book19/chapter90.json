{"1": "<pb/><e>A txaj Moisés is chekbej Dios</e> <pb/><t>Mamin, toc'alta' co colbalba ach yettaxc'al yichbanil.</t>", "2": "<t>Yettaxc'al c'amto chesnej aj witzlak, c'al yulyibank'inal ti', masantac'al yet lajubal, Dios achc'alta'a.</t>", "3": "<t>Ach chon ak' meltzoj yin pokokal junelxa, yet chaloni: Ex anima, meltzojanek yin pokokal junelxa, cachi.</t>", "4": "<pb/><t>Yel wali tol a mil abil, lajan axca yet ewi yul a sat, axca jayebok hora yet ak'balil.</t>", "5": "<t>Yin aymanil chon e beyok. Axca wal yeq'uel junok wayichej, caywal ton tu' jayji on.</t>", "6": "<t>Lajan on axca an ac'un chi ajolok. Chi titnaj xumaquil yet k'inibalil, axa yet chi aycan aj c'u xin, chi takilok, cax chi cam an.</t>", "7": "<pb/><t>Yel wali, a yowal a c'ul chon ak'on c'ayilok. ¡Manxa animaok chi yuncan el co c'ul yuj!</t>", "8": "<t>A co mul on, c'al co yobc'ulalil on, txequel yayji a satak.</t>", "9": "<pb/><t>Yel wali, a yuj yowal a c'ul xan chi lajwi ay co k'inal on. Ayman chi ec'can el co k'inal jiban, axca junok ibal cak'ek'.</t>", "10": "<t>Asan 70 abil jiquisal. Axa eb tec'an xin, chi ajapnok eb yin 80 abil. Palta yinxac'al yatakilal, c'al etnejc'ulal chi yun yeq'ui. Yin aymanil chi ec'can el jiquisal, cax chon c'ayajok.</t>", "11": "<pb/><t>¿Mactxel ojtaknen yipal yowal a c'ul? ¿Mactxel ojtaknen xiwc'ulal yet yowal a c'ul tu'?</t>", "12": "<t>Ak' jojtaknej on tol txennej co k'inal, yet watx' chon beytok yin jelanilal.</t>", "13": "<pb/><t>¡Mamin, occanc'al jetok! ¿Jantakto tiempo ok ach mayjok xin? Ok' wal a c'ul jin ayon a chekbej on ti'.</t>", "14": "<t>Yet junjun k'inibalil chak' tzaloj co c'ul on yuj a camc'ulal, axa co bitni yin tzalojc'ulal tu' yak'ban iquis on.</t>", "15": "<t>Chi jochej xiwil yabilal a tzalojc'ulal chak' ayon, axca wal bisil yabilal co yailal on.</t>", "16": "<t>Elokab yin a c'ul, tol ayon a chekbej on ti', c'al jinatil, chi jil onben c'ayubtak, c'al a mayk'ak'al.</t>", "17": "<pb/><t>Ayokab watx'il a c'ul jiban on Mamin, tol co Diosal ach. Ak' mayjok co mulnajbal. Yel toni mayjokokabc'al co mulnajil on tu'.</t>"}