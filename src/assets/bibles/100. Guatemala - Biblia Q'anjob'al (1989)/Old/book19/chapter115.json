{"1": "<pb/><t>C'am chi yal co c'ul chi al-lay watx' k'anej jin on Mamin Jehová. Asan ach bay chi al-lay watx' k'anej yuj a camc'ulal, c'al yujtol chak'c'al yun tzet chala'.</t>", "2": "<t>¿Tzet wal yuj xan ok k'anlej eb tx'ok conobal baytal ay co Diosal on?</t>", "3": "<t>Ach co Diosal, a bay satcan tu' ayach ec'ok; masanil tzet max yochej a c'ul max ak' yunej.</t>", "4": "<pb/><t>Axa is diosal eb tx'ok conobal tu', animac'al chi watx'neni, naba oro, naba platac'al.</t>", "5": "<t>Ay is ti' is diosal eb tu', palta c'am chi k'anjabi. Ay is sat, palta c'am chi ilwi.</t>", "6": "<t>Ay is txiquin, palta c'am chi yabej. Ay is txam, palta c'am chi je' suk'teni.</t>", "7": "<t>Ay is k'ab, palta c'am chi je' mitx'on tzet yetal. Ay yakan, palta c'am chi beyi, tamwal chi je' k'anjabi.</t>", "8": "<t>A eb chi watx'neni, c'al eb chi yaoc c'ul yin, lajanokab eb axca juntzan is diosalil tu'.</t>", "9": "<pb/><t>Ex wet conob Israel, aek oc Jehová yipok e c'ul. A Cham chi oc jetok, cax a' chon coloni.</t>", "10": "<t>Ex sacerdote, aek oc Jehová yipok e c'ul. A Cham chi oc jetok, cax a' chon coloni.</t>", "11": "<t>Mac on ay Jehová yul co sat ti', jaek oc Cham yipok co c'ul. A Cham chi oc jetok, cax a' chon coloni.</t>", "12": "<pb/><t>Max on nachajtek yuj Jehová, cax ok yak'on is watx'c'ulal jiban. Ok yak' watx'c'ulal ayon Israel on ti', ok yak' watx'c'ulal bay eb sacerdote is yinatil Aarón.</t>", "13": "<t>Ok yak' watx'c'ulal ayon mac on tol ay yelapnok Cham yul co sat ti', caxc'al mimek jikbej, ma yaynakil on.</t>", "14": "<pb/><t>Aokab Jehová chi ion can bisil juninal, c'al ji co txiquin.</t>", "15": "<t>Aokab Jehová, Cham yesnemal satcan c'al tx'otx' tx'otx' ti', yak'okab is watx'c'ulal ayon.</t>", "16": "<pb/><t>A ton Jehová ay yet satcan, axa tx'otx' tx'otx' ti', max yak' ayon anima on ti'.</t>", "17": "<t>A eb maxax ayapnok bay tz'inan, bay ayic' eb camnak, c'amxa chi je' yalon eb watx' k'anej bay Jehová.</t>", "18": "<t>Axa on xin, ok jal watx' k'anej bay Cham tinani', c'al yin tojbalk'inal. <pb/>¡Al-layokab watx' k'anej bay Jehová!</t>"}