{"1": "<pb/><e>Aloj watx' k'anej yin is cuybej Dios</e> <pb/><t>Tzalojc'ulal yet eb c'am tzet yob chi binaj yin, cax tzakan eb yintak cuybej Jehová.</t>", "2": "<t>Tzalojc'ulal yet eb chi yikej is tenchebal Cham, cax yin masanil is c'ul chi tzakloj eb yintak.</t>", "3": "<t>A ton eb c'am yobtakil chi yunej, eb chi tzakloj yintak cuybej Jehová.</t>", "4": "<t>Mamin Jehová, ach max ala', tol chi ikelay a chekbanil, cax tol yowalil chi yuncan elok.</t>", "5": "<t>Matawal chin ayjic'al yin wikemalil bay a cuybej.</t>", "6": "<t>¿Tzet yuj xan wal ok q'uixwok aj in c'ul yet ikem in bay masanil a chekbanil?</t>", "7": "<t>Ok wal watx' k'anej ayach yetok in nabal tojol yayji, yet mayal cuychaj wuj a ley tojol yayji.</t>", "8": "<t>Chi yochej in c'ul chi wikej a beybal. C'am bak'in chin a bekcanok.</t>", "9": "<t>A nak ach'ej, ¿tzet wal ok yun beytok nak yin c'am is mul? Asan yin yiken a k'anej.</t>", "10": "<t>Yin masanil in c'ul chin tzakloj entak. Manchak a cha' wiel in ba yin a chekbanilal.</t>", "11": "<t>Max cam wal in cuyon a k'anej, yet watx' c'am chi oc in mul ayach.</t>", "12": "<t>¡Watx' ach Mamin Jehová! ¡Cuyin yin a beybal!</t>", "13": "<t>Ok walcan el masanil a ley maxax alcan elok.</t>", "14": "<t>Chi tzaloj aj in c'ul yet chi wikej a tenchebal, yintak wion pax masanil pojanil beyomalil.</t>", "15": "<t>Ok in naobtanej a chekbanil max ak' ayon, cax ok cam in c'ul in naobtanen a cuybej.</t>", "16": "<t>Ok wak' tzaloj in c'ul yin a beybal, cax man ok tokcan c'ayc'ulal a k'anej wuj.</t>", "17": "<t>Ak' a watx'c'ulal ayin, yet watx' iquis intoc'al, cax ok wikej a k'anej.</t>", "18": "<t>Jak in sat xin, yet watx' chi nachaj el wuj jantak tzet c'ayubtak yin a ley.</t>", "19": "<t>Ec'jabwom in bay jun tx'otx' ti', man a c'ubaj el a chekbanil ayin.</t>", "20": "<t>Caw xiwil chi yochej in c'ul chi wojtaknej a ley yin junjun txolan.</t>", "21": "<t>Ach ton cha tenchanej eb ch'aan, cax cha catabnen eb chi yican el ba yin a chekbanil.</t>", "22": "<t>Yuj chi wikej a chekbanil, xan chin a col bay is yob k'anej eb chin intaknen elok.</t>", "23": "<t>Caxc'al a eb yajaw chi waj nanej eb in yetneni, axa pax ayin a chekbej in ti', a a beybal ok in naobtanej.</t>", "24": "<t>Chi wak' tzaloj in c'ul yuj a tenchebal, tol in cuyomal wal yayji ocok.</t>", "25": "<t>Toxa chin cam chi wabej; ak' in cawil xin, axcac'alta' aloni.</t>", "26": "<t>Max in tx'ox tzetbil in bey a satak, max in a tak'weni; cuyin yin a beybal.</t>", "27": "<t>Ak' in nabal xin, yet watx' chi wikej a beybal; chi yochej in c'ul chin naobtanej juntzan onben c'ayubtak yoqui.</t>", "28": "<t>Tol ayintok yin cusc'ulal, tec'an chin ot in k'ana', axcac'alta' aloni.</t>", "29": "<t>Najat chin ecan el bay beal lek'tial, cax chak'on a watx'c'ulal ayin yin a cuybej.</t>", "30": "<t>Maxax in siq'uil beal yel, cax ay wochwan yin a ley.</t>", "31": "<t>Mamin Jehová, tzakan inc'al yintak a tenchebal, manokab oc q'uixawc'ulalil win xin.</t>", "32": "<t>Ipan wak'on wip wiken a chekbanil, yujtol lanan ak'on in nabal.</t>", "33": "<t>Mamin Jehová, cuyin yin a beybal, chi yochej in c'ul tol tzakan in yintak a beybal tu' masantac'al yet lajubal.</t>", "34": "<t>Ak' in nabal, yet watx' ok wikej a cuybej. ¡Yin masanil in c'ul chi wochej ikem in bay a cuybej tu'!</t>", "35": "<t>Iintok bay beal a chekbanil, yujtol ay in tzalojc'ulal yin.</t>", "36": "<t>Ak' yun in nabal yin yochen tzet yetal chala', cax manokabnak yin pek'al tumin.</t>", "37": "<t>Manchak in a chatok in tzakloj yintak comon dios. Ak' in cawil xin, yet watx' tzakan inc'al yintak a cuybej.</t>", "38": "<t>Ak' yun juntzan alben ayin a chekbej in ti', a ton juntzan alben bay eb yikem ayach.</t>", "39": "<t>Yujtol watx' a ley yul in sat, xan najat checan el juntzan tx'emwal k'anej ayin, tol chin xiw bay.</t>", "40": "<t>Max wochej oc a chekbanil, ak' wiquisal xin, yujtol tojol ach toni.</t>", "41": "<t>Mamin Jehová, tx'ox ayin a camc'ulal c'al a colwal axcac'alta' aloni.</t>", "42": "<t>Caytu' ok yun in paktzen eb chin tx'emoni, yujtol a a k'anej ayoc yipok in c'ul.</t>", "43": "<t>Ocan wetok yin walon el a k'anej tol yel, yujtol yip in c'ul yayji a ley.</t>", "44": "<t>Chi wochej chi wikej a cuybej, cax c'amokab chin bekcan yin tojbalk'inal.</t>", "45": "<t>Cata wal tu' chin beytok yin c'am tzet chin tenoni, yujtol tzakan in yintak a chekbanil.</t>", "46": "<t>A satak eb cham rey ok wal tzet yetal chala', cax man ok q'uixwok aj in c'ul.</t>", "47": "<t>Ay in camc'ulal yin a chekbanil, cax ay in tzalojc'ulalil yuj.</t>", "48": "<t>A a chekbanil chin camc'ulnej, cax wochwan yayji; xiwil chin na' a beybal.</t>", "49": "<t>Natek alben max al ayin a chekbej in ti'. A a k'anej tu' max ak'can yipok in c'ul.</t>", "50": "<t>A' ton chin mimanc'ulnen yin in cusc'ulal; a yin alben ipan ak'on wiquisal.</t>", "51": "<t>A eb ch'aan, c'am chi bek eb in is tx'emoni; palta c'am chin elcan yintak a cuybej.</t>", "52": "<t>Chin natek a ley yet payxa Mamin Jehová. A yin jun tu' chi wi' mimanil in c'ul.</t>", "53": "<t>A eb chi unen yobal, chi bekcan eb a cuybej, xan chi tit wowal.</t>", "54": "<t>A a beybal max waoc in bitok bay sat tx'otx' ti', yujtol ec'jabwom wayji.</t>", "55": "<t>Mamin Jehová, chach in natek yet ak'balil, chi yochej in c'ul chin k'aytzej in ba yin a cuybej.</t>", "56": "<t>Chi jay in tzalojc'ulal, yujtol chi wikej a beybal.</t>", "57": "<t>Mamin Jehová, in satak ayji ocok, toxa max wak' in ti' yin wiken a k'anej.</t>", "58": "<t>Yin masanil in c'ul chin na' wak'on tzaloj a c'ul, watx' chot a c'ul win xin, axcac'alta' aloni.</t>", "59": "<t>Max in beyc'ulnej in beybal cax max c'oli wiken a tenchebal.</t>", "60": "<t>Ayman max wikej a chekbanilal.</t>", "61": "<t>A eb unem yobal max yay eb yal in satak, palta majc'al tojcan a cuybej yin c'ayc'ulal wuj.</t>", "62": "<t>A yet chuman ak'bal chin aj wan yin walon yuj diosalil ayach yuj a ley, yujtol tojol toni.</t>", "63": "<t>Watx' wak'on yetok eb ayilwom ayach, c'al eb chi iken a chekbanil.</t>", "64": "<t>Mamin Jehová, miman txequel a watx'c'ulal bay yulyibank'inal ti', cuyin yin a beybal.</t>", "65": "<t>Mamin Jehová, watx' ton max ot a c'ul yin jun a chekbej ti', axcac'alta' alben.</t>", "66": "<t>Chi yochej in c'ul chin a cuy yin jelanil, c'al yin ojtakbilal, yujtol a a chekbanil chi waoc yipok in c'ul.</t>", "67": "<t>A yet c'amto chi wik tz'um, xiwil bay max wak' c'aytok in ba, axa tinani' xin, chi wikej a k'anej.</t>", "68": "<t>Watx' ach ach ti', cax watx'c'al tzet chonej. Cuyinc'al yin a beybal.</t>", "69": "<t>A eb ch'aan, chi yalaj eb k'anej man yelok win; axa in xin, chi wikej a chekbanil yin masanil in c'ul.</t>", "70": "<t>Max etax el nabal eb yobtakwom, axa in xin, chi wak' tzaloj in c'ul yin a cuybej.</t>", "71": "<t>Watx' max in el ocok yuj max wik tz'um, tix wal max yun in cuychaj tu' yin a beybal.</t>", "72": "<t>A walon yul wet, tol yelxac'al watx' a cuybej yintak xiwilok ch'en oro c'al ch'en plata.</t>", "73": "<t>Ach wal caw max in a watx'nej. Ak' in jelanil, yet watx' chi cuychaj el a chekbanil wuj.</t>", "74": "<t>A eb ay elapnok yul sat, tzalojokab aj c'ul eb yet chin yilon eb, yujtol a a k'anej max waoc yipok in c'ul.</t>", "75": "<t>Mamin Jehová, wojtak tol tojol yayji a beybal. A yet chin aon oc yin bilc'ulal, ay ton wal yuj, xan caytu' chotej.</t>", "76": "<t>Aokab a camc'ulal chin mimanc'ulneni axca alon ayin.</t>", "77": "<t>Tx'ox watx'il a c'ul ayin, cax chak'onc'al in cawil; ay wal in tzalojc'ulal yuj a cuybej.</t>", "78": "<t>Elokab q'uixwil eb ch'aan, yujtol chin bajlay yuj eb, caxc'al mi tol c'am in mul. Axa ayin ti', chin naobtanej a chekbanil.</t>", "79": "<t>Wajokab ba eb ay elapnok yul sat wetok, eb yojtak tzet chala'.</t>", "80": "<t>Watx'okab yayji in nabal yin a beybal, yet watx' c'am bay ok je' in q'uixwi ajok.</t>", "81": "<t>Toxac'al nanon yec' in c'ul yin janic' ok in a colo'; palta a a k'anej chi waoc yipok in c'ul.</t>", "82": "<t>Lanan yetax el in sat yuj in makon yunen alben. Chin naon axca ti': ¿Bak'in wal ok ach jay yuj in ul a mimanc'ulneni? quin chi.</t>", "83": "<t>Caxc'al mi c'amxa wopiso yuj ichamil, palta c'am chi toj a beybal c'ayc'ulal wuj.</t>", "84": "<t>¿Jantakto wal tiempo ok wechbanej a beyc'ulnen eb ajc'ul oc win?</t>", "85": "<t>Eb ch'aan, man tzakanok oc eb yintak a cuybej, mayal watx'nej eb olan bay ok in mukay yalon eb.</t>", "86": "<t>Masanil a chekbanil yel toni. Ocan wetok xin; ilab c'am in mul yet chi oc eb ajc'ulal win.</t>", "87": "<t>Toxa chin cam yuj eb, palta c'am chi tojcan c'ayc'ulal a chekbanil wuj.</t>", "88": "<t>Ak' wiquisal xin, axcata' yayji a camc'ulal, cax ok wiken tzet yetal max ala'.</t>", "89": "<t>Mamin Jehová, a a k'anej c'am chi q'uexchaji; ayc'al ec' yin tojbalk'inal bay satcan.</t>", "90": "<t>Ach ti' chak'c'al yun tzet chal yin tojbalk'inal. Ach max a watx'nej oc yip tx'otx' tx'otx' ti', xan ac'ala'c'al yayji.</t>", "91": "<t>Masanil tzet yetal ac'ala' yayji, axcac'alta' aloni, cax lanan a k'anbalneni.</t>", "92": "<t>Ta a a cuybej c'am chi yak' in tzalojc'ulalil, mayal xam in lajwi el yuj cusc'ulal.</t>", "93": "<t>C'am bak'in chi tojcan c'ayc'ulal a chekbanil wuj. A yuj a k'anej xan max ak' wiquisal.</t>", "94": "<t>Colin el xin, et inc'alta'a, tzakan in yintak a chekbanil.</t>", "95": "<t>A eb unem yobal lanan yechbanen eb in c'aylay elok, palta ayin xin, a tzet chala' chin naobtanej.</t>", "96": "<t>Max wila' tol c'am tzet yetal watx'xac'al, axa a chekbanil xin, manxa wal watx'ilok.</t>", "97": "<t>Xiwil chin camel yin a cuybej. Cac'al ti' in naontek masanil c'u.</t>", "98": "<t>A a chekbanil naanc'al wuj yin tojbalk'inal, xan yelxac'al jelan in yintak eb ajc'ul oc win.</t>", "99": "<t>Ec'ban in jelanil yintak masanil eb in meẍtol, yujtol xiwil chin na' yin tzet yetal chala'.</t>", "100": "<t>Yelxac'al tol chi nachaj el wuj yintak eb icham winak, yujtol ikem in bay a chekbanil.</t>", "101": "<t>Maj yal in c'ul max watok in ba bay yob beybalej, yet watx' ikem inc'al yin a k'anej.</t>", "102": "<t>Majc'al in besil in ba bay a ley, yujtol lanan in a cuyoni.</t>", "103": "<t>Xiwil chial a k'anej chi wabej yintak yal cab.</t>", "104": "<t>Ay wal in nabal max wi' yin a chekbanil, a xan chi tit wowal yin masanil yob beybalej.</t>", "105": "<t>A a k'anej in tzektebal yayji yet chin beyi, cax chi tx'oxon in be.</t>", "106": "<t>Max wak' in ti' ayach ach in Diosal, xan yowalil ok wikej. Ok in k'aytzej in ba yin a ley, tol tojol toni.</t>", "107": "<t>Mamin Jehová, yelxac'al tol chi cus in c'ul chi wabej; ak' in cawil xin, axcata' aloni.</t>", "108": "<t>Mamin, cha' in watx' k'anej chi wal ayach yin masanil in c'ul, cax chin a cuyon yin a ley.</t>", "109": "<t>Toc'alta' ayin oc yin ay is may yet camich, palta c'am chi tojcan c'ayc'ulal a cuybej wuj.</t>", "110": "<t>A eb unem yobal, chi yaay eb in yalil, palta c'am chin elcan yintak a chekbanil.</t>", "111": "<t>A tzet yetal chala', a' ayoc in satakok yin tojbalk'inal, yujtol a a k'anej chi ak'on tzaloj in c'ul.</t>", "112": "<t>Mayal in nabalnej wiken a chekbanil, masantac'al yet lajubal.</t>", "113": "<t>Xiwil chin cak eb anima cabsat, palta chin camc'ulnej a cuybej.</t>", "114": "<t>Ach ayach oc wenelok, c'al in colbalbaok; a a k'anej ayoc yipok in c'ul.</t>", "115": "<t>Elanek in c'atan ex unem yobtakil, chi yochej in c'ul chi wikej is chekbanil in Diosal.</t>", "116": "<t>Mamin, ak' wip xin, axca yalon alben, cax iquis inc'al; manchak a ten lajwok tzet ayoc yipok in c'ul.</t>", "117": "<t>Ocan wetok, cax ok in colchajok, cata wal tu' ok wikenc'al a cuybej.</t>", "118": "<t>Max a tec'ay eb chi yican el ba yin a beybal, yujtol a is jelanil eb, nabac'al toni.</t>", "119": "<t>Axca wal k'alem yayji eb unem yobal yul a sat, yuj tu' xan chin camc'ulnej a k'anej.</t>", "120": "<t>A in mimanil chi bilaj a satak, yujtol chin xiw bay a ley.</t>", "121": "<t>A yin watx'il, c'al yin tojolal chin beyc'altok; manchak in a bektok yul k'ab eb ajc'ul oc win.</t>", "122": "<t>Ocan yilomalok in watx'ilal; cax manchakokab in yetnej eb ch'aan.</t>", "123": "<t>Lanan yetax el in sat, yuj in makon a jayi yet chi ul in a coloni. Lanan wechbanen in ak'on bekchaj elok, axcata' aloni.</t>", "124": "<t>Atac'ala' a camc'ulal, caytu' chot a c'ul win a chekbej in ti'. Cuy in yin a beybal.</t>", "125": "<t>A chekbej in ayin ti', ak' in jelanil xin, chi yochej in c'ul chi wojtaknej el tzet yetal chala'.</t>", "126": "<t>Mamin Jehová, tiempoxa ak'on cuenta eb yobtakwom; ilab tol max ten eb a cuybej.</t>", "127": "<t>Ay in camc'ulal yin a chekbanil, yintak pax ch'en oro yelxac'al watx',</t>", "128": "<t>a' xan tzakan inc'al yintak a chekbanil tu', cax chin cakon masanil yob beybalej.</t>", "129": "<t>C'ayubtakxac'al a k'anej, yuj wal tu' xan chi wikej.</t>", "130": "<t>A yet chi coc' alnelay el a k'anej chon is tzektaneni, chi cuychaj eb yaynakil anima yuj.</t>", "131": "<t>Xiwil chi yochej in c'ul a chekbanil, axca wal tol chi tak in ti'.</t>", "132": "<t>Ilintek, cax ok' wal a c'ul win, axca wal chot a c'ul yin eb chach camc'ulneni.</t>", "133": "<t>Ikbaj in yin a beybal, axca yalon a k'anej. Manchak in a cha' etax yuj yobc'ulalil.</t>", "134": "<t>Colin el bay yaxc'aynakil eb anima; chi yochej in c'ul chi wikej a chekbanil.</t>", "135": "<t>Chaokab a c'ul elon jun a chekbej ti', cax chin a cuyon yin a beybal.</t>", "136": "<t>Xiwilxa chin ok'i, yujtol c'am yelapnok a cuybej yul sat eb wet animail.</t>", "137": "<t>Mamin Jehová, tojol ach toni, watx'c'al yelapnok a ley.</t>", "138": "<t>Masanil tzet chala', tojol toni, xan chi je' jaon oc yin co c'ul.</t>", "139": "<t>Chi tacxac'al el in c'ul, yujtol a eb ajc'ul oc win, max toj c'ayc'ulal a k'anej yuj eb.</t>", "140": "<t>A alben, chi c'al yunej, tix wal yuj tu xin, xan ayin a chekbej in ti', ayc'al in camc'ulal yin.</t>", "141": "<t>Yaynakil anima in, intaknebil in el yuj eb wet animail; palta c'am chi tojcan c'ayc'ulal a chekbanil wuj.</t>", "142": "<t>A a tojolal toc'alta' watx', axa a cuybej yel chi yala'.</t>", "143": "<t>Manxa animaok ay in c'ul, axa a chekbanil chin ak'on tzalojok.</t>", "144": "<t>A tzet chala', toc'alta' tojol yoqui, ak' jay in nabal, yet watx' chin iquisbic'al ec'ok.</t>", "145": "<t>Mamin Jehová, yin masanil in c'ul chach wawtej, tak'wej in xin, yujtol chi wochej chi wikej a beybal.</t>", "146": "<t>A ayach chi wal in ba; ocan wetok xin, yet watx' chi wikej tzet yetal chala'.</t>", "147": "<t>A yet c'amto chi k'inibi, chin aj wan in k'anon a colwal, yuj chi waoc a k'anej yipok in c'ul.</t>", "148": "<t>Yak'ban c'amto chi k'ekbi, chin naobtanej a k'anej.</t>", "149": "<t>Mamin Jehová, ab in k'anej yuj a camc'ulal; ak' in cawil, atac'ala' a tojolal.</t>", "150": "<t>A eb chin ukten ec'ok lanan jitzontek ba eb in c'atan, palta najat ayil eb yin a cuybej.</t>", "151": "<t>Axa pax ach Mamin, cawil ayach ec'ok, yel ton chi yal masanil a chekbanil.</t>", "152": "<t>Payxataxc'al max wojtaknej el yuj a chekbanil, tol ach max a tz'uncan el yich a ley tu' yin tojbalk'inal.</t>", "153": "<t>Iltek in yailal Mamin, cax chin a coloni, yujtol c'am chi tojcan c'ayc'ulal a cuybej wuj.</t>", "154": "<t>Colin yin in yailal, cax chin eonc'al ec'ok; ak' wiquisal xin, atac'ala' yalon alben.</t>", "155": "<t>A eb unem yobal, c'am yalon yet eb yin a colwal, yujtol man tzakanok eb yintak a beybal.</t>", "156": "<t>Mamin Jehová, puch miman yayji oc a watx'c'ulal. Ak' wiquisal xin, atac'ala' a tojolal.</t>", "157": "<t>Xiwil eb ajc'ul oc win chin aon oc yin witz'anil, axa in xin, c'am chin elcan yin tzet yetal chala'.</t>", "158": "<t>A eb chi ec' yiban, c'am chi techaj eb wuj, a ton juntzan eb c'am chi iken a k'anej.</t>", "159": "<t>Mamin Jehová, yelc'al chin camel yin a chekbanil. Ak' wiquisal xin, yuj wal a camc'ulal.</t>", "160": "<t>A a k'anej caw wal yel, tojol ton masanil a ley, cax c'am bak'in chi lajwi ayok.</t>", "161": "<t>C'am in mul cax chin yukten ec' eb anima miman yikbej, palta ay yelapnok a k'anej yul in sat.</t>", "162": "<t>Chi tzaloj in c'ul yin alben, yintak pax axca chi yuncan el c'ul mac chi yi' mimanok is tumin.</t>", "163": "<t>C'am chi cha in c'ul naoj aj k'anej, chi taccan el in c'ul yuj, palta chin camel yin a cuybej.</t>", "164": "<t>Yin coc'takil chi walon watx' k'anej ayach, yujtol tojol ton a ley.</t>", "165": "<t>A mactxel chi camc'ulnen a cuybej chi yak' eb nabal yin junc'ulal, cax c'am tzet chi ak'on ayc'ay eb.</t>", "166": "<t>Mamin Jehová, lanan wechbanen in a coloni, yujtol lanan wiken a chekbanil.</t>", "167": "<t>Lanan wiken tzet yetal chala', cax ay wal in camc'ulal yin.</t>", "168": "<t>Lanan wiken tzet chala', a ton a chekbanil. Ojtak masanil in beybal.</t>", "169": "<t>Mamin Jehová, apnokokab yel waw a satak, ak' jay in nabal axcata' yalon a k'anej.</t>", "170": "<t>A in txaj xin, apnokokab a satak; colin elok, atac'ala' alben.</t>", "171": "<t>Walokab watx' k'anej en xin, yujtol ach max quin a cuy yin a beybal.</t>", "172": "<t>Ok in bitnej junok bit yuj alben, yujtol a masanil a chekbanil, tojol yayji.</t>", "173": "<t>Watx'xac'al yayji a k'ab yin yak'on colwal ayin, yujtol xiwilxac'al max wochej a chekbanil.</t>", "174": "<t>Mamin Jehová, yochwan wal in c'ul tol chin a colo'. Ay in tzalojc'ulal yin a cuybej.</t>", "175": "<t>Chi wochej tol iquis inc'al ec'ok, yet watx' ok in bitnok ayach. Ocokabc'al a tojolal wetok.</t>", "176": "<t>Max in c'aytok axca no calnel chi saklemtok. Sebach, sayin ec' ayin a chekbej in ti', yujtol c'am chi tojcan c'ayc'ulal a chekbanil wuj.</t>"}