{"1": "<pb/><e>A ton bit David ti'</e> <pb/><t>Max in nabalnej tol chin taynej in beybal, cax c'am chi oc in mul yin in k'anej waloni, c'al in mitx'on waay in ti' yak'ban ayic' eb anima yob c'ul in satak.</t>", "2": "<t>Max in tz'inji elok, tamwal maxto wal watx' k'anej. Axa in yailal max tec'al aj can.</t>", "3": "<t>Lanan yoc k'ak'al in pixan yin txam in c'ul max wabej. Catawal tu' max aj can yul in nuk' in k'anjabi, max waloni:</t>", "4": "<pb/><t>Mamin Jehová, al wabej, ¿tzet ok in onok? ¿Jayebto abil ayin ec'ok? Chi wochej chi wojtaknej elok tol txennej in k'inal.</t>", "5": "<t>Sebk'inal max ot ak'on in k'inal. Tokwal miman in k'inal a satak. A ayon anima on ti' axcac'al ibal cak'ek' co k'inal on.</t>", "6": "<t>Masanil on axcac'al enelej jayji, nabac'al chi co ten c'unbok co ba. Tok chi jak' co nabal yetok co beyomal chi co bulbaj ec'ok. Man jojtakok on mactxel ok ioncanok.</t>", "7": "<t>Axa tinani', Mamin Wajawil, ¿tzet watx' chi wechbanej? Ach ayach oc yipok in c'ul.</t>", "8": "<t>Colin el bay masanil wec'nakilal. Manchak in a cha' buchlay yuj eb yob nabal.</t>", "9": "<pb/><t>Axca eb c'am chi je' k'anjabi max wut in ba. C'am tzet max wala' yujtol ach max aoc juntzan ti' win.</t>", "10": "<t>Ican el in yailal max aocok. Lananxa in lajwi ay chi wabej yuj a mak'benal.</t>", "11": "<t>Ach chaoc co yailal on ayon anima on ti'. Chak'on jik tz'um yuj co mul, cax pokokxac'al chi yuncan el tzet yetal chi co camc'ulnej. Co masanil axcac'al ibal cak'ek' yayji co k'inal on.</t>", "12": "<pb/><t>Mamin Jehová ab jun in txaj ti', ocan t'anan bay chi wal in ba ayach. Manchak ach tz'inji bay wok'ilal. Yel chi wal Mamin, ec'jabwom in yul a sat axca eb wichmam.</t>", "13": "<t>I el a k'ak'alc'ulal win, yet watx' chi wi' in tzalojc'ulal junok bek, yak'ban c'amto chi el in c'ul, quin chi.</t>"}