{"1": "<pb/><t>Alek yuj diosalil bay Jehová yujtol watx' is c'ul Cham; a is camc'ulal Cham ayc'al yin tojbalk'inal.</t>", "2": "<pb/><t>Jalokab ayon israel on ti', tol a is camc'ulal Jehová ayc'al yin tojbalk'inal.</t>", "3": "<t>Yalokab eb sacerdote, tol a is camc'ulal Jehová ayc'al yin tojbalk'inal.</t>", "4": "<t>Jalokab ayon ay yelapnok Jehová yul co sat ti', tol a is camc'ulal Cham ayc'al yin tojbalk'inal.</t>", "5": "<pb/><t>Ayin wal oc yin in yailal, max wawten Jehová cax max quin is yabeni, cax max in colchaj el yuj.</t>", "6": "<t>Ayic' Jehová wetok. C'am chin xiw yuj tzet ok in yut eb wet animail.</t>", "7": "<t>Ayic' Jehová wetok, yujtol in Colomal yayji, xan ok wil yayc'ay eb c'am chin ocheni.</t>", "8": "<t>Yelxac'al watx' tol chi jaoc Jehová yipok co c'ul, yintak pax eb jet animail.</t>", "9": "<t>Yelxac'al watx' tol chi jaoc Cham yipok co c'ul yintak pax eb yajaw.</t>", "10": "<pb/><t>Maxc'al oymoj masanil nacionlak win, palta yuj yipal Jehová xan max ayc'ay eb wuj.</t>", "11": "<t>Maxc'al oc oyan eb winlak, palta yuj yipal Cham max ayc'ay eb wuj.</t>", "12": "<t>Maxc'al oc oyan eb winlak axca wal no noal cab, axa yowal eb max tancan el axca k'ak' ayoc yin takin q'uix. Yuj yipal Jehová max ayc'ay eb wuj.</t>", "13": "<t>Max in is tencantok eb yin yaxc'ayinakil, yet watx' chin ayc'ay yuj eb yaloni; palta max jay Cham yuj in ul coloni.</t>", "14": "<t>Chin bitni bay Jehová. A Cham chi aon oc wip, a Cham in Colomal yayji.</t>", "15": "<pb/><t>A bay yatut eb anima ikem, ay bit yet tzalojc'ulal, yujtol max ayc'ay owal yuj eb. C'ayubtak max yun yipalil Jehová.</t>", "16": "<t>A yipalil Cham max ak'on ayc'ayok. A yipalil tu' c'ayubtak max yunej.</t>", "17": "<t>Man ok in camok, palta ok in iquisbok ec'ok, yet watx' ok walil tzet max yun Cham.</t>", "18": "<t>Miman tz'um max wik yuj Cham, palta maj yal c'ul max in camxac'al.</t>", "19": "<pb/><t>Jakek puertail templo; chi yochej in c'ul chi toj wal yuj diosalil bay Cham.</t>", "20": "<pb/><t>A ton jun ti' is puertail bay chon oc satak Jehová; a bay tu' ok octok eb ikem.</t>", "21": "<pb/><t>Chi wal yuj diosalil ayach Jehová yuj max quin a tak'wej, yujtol in Colomal ach.</t>", "22": "<t>A ch'en ch'en max yintaknej el eb watx'nem na, a ch'en max oc yin jolom txiquin na.</t>", "23": "<t>A jun ti' max yun Jehová, cax chi c'ayaj co c'ul yuj.</t>", "24": "<t>A ton jun c'ual ti' max tz'unchajcan yuj Jehová, xan chon tzaloj tinani', chi elxac'al lenaj chi jila'.</t>", "25": "<pb/><t>Mamin Jehová, ocan t'anan jin on, cax colon elok, watx'okab chi yun co cancan oj.</t>", "26": "<pb/><t>Al-layokab watx' k'anej bay Cham chekbiltek yuj Jehová. Chi jal watx' k'anej ayex mac ex chex jay bay templo Jehová ti'.</t>", "27": "<t>A Jehová Dios toni, a Cham chi tzektanen co be. Chaek k'in, cax quetzektek no xajanbal masantac'al bay txiquinlak altar.</t>", "28": "<pb/><t>Chi wal yuj diosalil ayach Mamin, yujtol in Diosal ach, cax chi wal watx' k'anej yuj a mimanbilal.</t>", "29": "<t>Al-layokab yuj diosalil bay Jehová yujtol watx' is c'ul Cham; a is camc'ulal Cham ayc'al yin tojbalk'inal.</t>"}