{"1": "<pb/><e>A bit David ti' yet max elaj bay Saúl yet max tojcan bay ch'en nach'en.</e> <pb/><t>Ach in Diosal, ok' wal a c'ul win, a en chin say in colbalba. Chi wochej chin col in ba en axca chi yun colon ba no yune' caẍlan yalan xic' is txutx, masantac'al chi eq'uel jun in yailal ti'.</t>", "2": "<t>Ok aj waw bay Dios, Cham Axac'al Ocok, bay Dios tol chin is col yin masanil.</t>", "3": "<t>A yin is camc'ulal Cham, c'al yuj chi yunc'al tzet chi yala', xan ok yatek colbanilej ayin tac'al satcan. Axa in is colon el yul k'ab eb chin etnen tu'.</t>", "4": "<pb/><t>Oyan oc eb ajc'ul win axca wal no coj, telan in ay xol eb c'aywajwom. A is ye eb lajan axca ch'en lanza c'al julbalej. A is k'anej eb, lajan axca wal espada el ye.</t>", "5": "<pb/><t>Ach in Diosal, ilayokab ach aj can yiban satcan. Tx'oxlayokab a mimanbilal bay masanil tx'otx' tx'otx' ti'.</t>", "6": "<pb/><t>A eb ajc'ul oc win, max yaay eb in yalil, manxa animaok ay in c'ul yuj eb, cax max watx'nej eb jun olan yul in be; palta ac'al oc eb max ayc'ay yul.</t>", "7": "<pb/><t>Ach in Diosal, bekan wanimail, xan chi yal in c'ul ach in bitnen yin jayebok bit.</t>", "8": "<t>Ach wanimail, iel a wayan. Ican el a wayan, sonlan yin arpa c'al yin salterio. Ok el in wayan yet chi sakbi, cax ok in sonlok.</t>", "9": "<t>Mamin, ok ach in bitnej nan xol conoblak c'al nacionlak.</t>", "10": "<t>Miman ton a camc'ulal, chi apni masantac'al satcanlak. Toc'alta' chak'c'al yun tzet chala'.</t>", "11": "<pb/><t>Ach in Diosal, ilayokab ach aj can yiban satcan. Tx'oxlayokab a mimanbilal bay masanil tx'otx' tx'otx' ti'.</t>"}