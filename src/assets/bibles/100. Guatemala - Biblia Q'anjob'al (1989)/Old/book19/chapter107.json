{"1": "<pb/><t>Alek watx' k'anej bay Jehová yujtol watx' Cham, tol ayc'al camc'ulal Cham yin tojbalk'inal.</t>", "2": "<t>Maquex colbil exxa yuj Cham, alek tol max ex col-lay el yul k'ab eb ajc'ul,</t>", "3": "<t>tol max ex wajbaj eltek Cham bay conoblak bay chi ajol c'u, c'al bay chi toj c'u yetokc'al bay norte c'al bay sur.</t>", "4": "<pb/><t>Ay mactxel chi ec'jabtok xol takin tx'otx' bay c'am be, xan c'am chi ilchaj beal junok conob yuj eb bay chi je' cajay eb.</t>", "5": "<t>Ay wajil eb, ay takintial eb, cax toxa wal chi cam eb.</t>", "6": "<t>A yuj is yailal eb tu', xan max yal ba eb bay Jehová, axa Cham max colon el eb yin is yailal tu'.</t>", "7": "<t>Axa yilaytok eb tu' bay t'inan toj be yet jun conob bay chi je' cajay eb.</t>", "8": "<pb/><t>Yalokab eb yuj diosalil bay Jehová yuj is camc'ulal, c'al yuj is colwal c'ayubtak yayji ayon anima on ti'.</t>", "9": "<t>A Cham chi ion el is takintial mac chi tak ti', cax miman loj chi yak' bay mac ay wajil.</t>", "10": "<pb/><t>Ay mactxel tol cajan ec' bay k'ekk'olinak. A bay cusc'ulal ayoc eb preso, ay pax oc ch'en cadena yin eb,</t>", "11": "<t>yujtol maj yikej eb yalben Dios, cax max yintaknen el eb tzetc'al nabil yuj Cham Axac'al Ocok.</t>", "12": "<t>Max alay oc eb yin mulnajil ya'. Chi telc'oj eb, tokwal ay mactxel chi ion aj wan eb.</t>", "13": "<t>A yuj is yailal eb tu', xan max yal ba eb bay Jehová, axa Cham max colon el eb yin is yailal tu'.</t>", "14": "<t>Max yieltek Cham eb xol k'ekk'olinak, cax max yion el Cham ch'en cadena yin eb.</t>", "15": "<t>Yalokab eb yuj diosalil bay Jehová yuj is camc'ulal, c'al yuj is colwal c'ayubtak yayji ayon anima on ti'.</t>", "16": "<t>A Cham max coc'bijnentok ch'en puerta bronce, cax max coc'bijnentok ch'en yijul puertalak.</t>", "17": "<pb/><t>Ay mactxel tol ya'ay yuj is tenomtakil, c'al yuj is yobtakil eb, xan ayoc eb yin bilc'ulal.</t>", "18": "<t>Max yaj can el c'ul eb ixim loj. Toxa chi cam eb chi yut yabeni.</t>", "19": "<t>A yuj is yailal eb tu', xan max yal ba eb bay Jehová, axa Cham max colon el eb yin is yailal tu'.</t>", "20": "<t>A Cham max aloni, cax max jay c'ul eb. Max col-lay eb yuj Cham bay mukbanil camnak.</t>", "21": "<t>Alek yuj diosalil bay Jehová yuj is camc'ulal, c'al yuj is colwal c'ayubtak yayji ayon anima on ti'.</t>", "22": "<t>Yak'okab eb xajanbal bay Cham yuj aloj yuj diosalil, cax yin tzalojc'ulalil yalokab eb is yunben Cham.</t>", "23": "<pb/><t>Ay juntzan txonjom max toj eb yiban a' mar, max ec' eb yetok is barco yiban a'.</t>", "24": "<t>A bay tu' max yil eb yunben Jehová yin ijinakc'ulal.</t>", "25": "<t>A yet max yalon Jehová, max caktzaj tit yowal a', cax max aj chulnaj a' can.</t>", "26": "<t>Max ilay aj eb can, cax max ilay pax ay eb yuj a', max c'ayc'ul eb yuj is may a'.</t>", "27": "<t>Max ec' k'ek'on eb axca wal uq'uem an, tokwal ayto yopiso is jelanil eb.</t>", "28": "<t>A yuj is yailal eb tu', xan max yal ba eb bay Jehová, axa Cham max colon el eb yin is yailal.</t>", "29": "<t>A Cham max beson el cakxuchum tu', catawal tu' max oc numan a'.</t>", "30": "<t>Max tzaloj aj c'ul eb yet max yilon eb numay a'. Axa Dios max iontok eb bay puerto bay t'inan yapni eb.</t>", "31": "<t>Yalokab eb yuj diosalil bay Jehová yuj is camc'ulal, c'al yuj is colwal c'ayubtak yayji ayon anima on ti'.</t>", "32": "<t>¡Iek can Cham yet chi wajon ba eb conob! ¡Iek can Cham yet chi wajon ba eb icham winak!</t>", "33": "<pb/><t>A Jehová chi q'uexponentok yin takin tx'otx'al bay chi ec' a' mimek aej c'al nuk'lak aej,</t>", "34": "<t>cax chi q'uexoncan oc tx'otx' yax tx'otx' yin c'am tzet chi ch'ib bay. Yuj wal is mul eb anima cajan bay tu' xan caytu' chi yutej.</t>", "35": "<t>A Cham chi q'uexoncan oc takin tx'otx'lak yin najablakil, c'al yin nuk' aejlak.</t>", "36": "<t>A bay tu' chi yak' cajay eb anima ay wajil, cax chi watx'nen eb is mimek conoblak.</t>", "37": "<t>Chi awwi eb sat is tx'otx', chi aj latz'an yawoj eb, cax miman tzet chi yi eb.</t>", "38": "<t>A Cham chi ak'on yaxilal bay eb, cax chi ilay can bisil eb, cax c'am chi aytek bisil is jobbejal no' eb.</t>", "39": "<t>Max aytek bisil eb, yaynakilxa max yuncan eb yuj eb ajc'ul, yuj ilalej, c'al yuj yailal.</t>", "40": "<t>C'am yelapnok eb mimek winak yul sat Jehová, max yak'on c'aytok eb bay tz'inan tx'otx' bay c'amxa be.</t>", "41": "<t>Ac'al Cham max ion el cusc'ulalil yin eb meba', cax max yion aj can bisil yuninal eb axca wal ch'ibaj no calnel.</t>", "42": "<t>A wal yet ok il-lay jun ti', ok tzaloj can aj c'ul eb anima watx' nabal; axa eb anima yob nabal xin, c'amxa tzet ok yal eb.</t>", "43": "<pb/><t>A mac jelan, naokab yin juntzan ti', cax nachajokab el is camc'ulal Jehová yuj.</t>"}