{"1": "<pb/><t>Ab wal jun in txaj ti' Mamin Jehová, chi yochej in c'ul chi apni yel waw ayach tu'.</t>", "2": "<t>Manchak ach el tx'uman ayin yet ayin oc yin bilc'ulalil. Elokab yin a c'ul quin abeni; yinokab aymanil chin a tak'wej yet chach wawteni.</t>", "3": "<t>Lanan lajwi ay in k'inal, axca wal c'ayaj mub; lanan tz'atok in bakil chi wabej, cax axca tol tzak'ak' chi oc yin.</t>", "4": "<t>C'amxa yip in c'ul; axca wal takin ac'un in tinani'. C'amxa chi tit in wajil.</t>", "5": "<t>Mayal oc lotzan in tz'umal yin in bakil yuj xiwil chin c'uyuyi.</t>", "6": "<t>Lajan in yetok junok tonton bay tz'inan tx'otx', ma axca no xotx' bay k'alak na.</t>", "7": "<t>C'am chi oc in wayan. Lajan in axca no tz'iquin chi ec' tx'oklil bay chonlak na.</t>", "8": "<t>A eb ajc'ul oc win, cac'al ti' tx'emon cus eb in c'ul. Chin yak' binaj eb yet chi yalon eb is catab.</t>", "9": "<t>Axca tol tik'ak'il tan in lobej chin lo'; chi somchajtok yal in sat xol wuc'a',</t>", "10": "<t>yujc'al a k'ak'alc'ulal, c'al yowal a c'ul win. Max in eon aj wan, yet watx' chin a k'okayok.</t>", "11": "<t>Axca junok ewan lananxa c'ayajok, caywal tu' in k'inal. Lanan in takcan el chi wabej, axca wal an ac'un.</t>", "12": "<t>Axa pax ach Jehová, Yajaw ach yin tojbalk'inal. Toc'alta' ok ach nalaytek.</t>", "13": "<pb/><t>Ajan wanok, cusokab aj a c'ul yin Sión; mayal jay tiempoal ak'on yabenc'ulal yin.</t>", "14": "<t>Ay co camc'ulal ayon a chekbej on ti' yin ch'en ch'en yet Sión, xan ya' chi jabej, yuj max etaxcantok.</t>", "15": "<pb/><t>Masanil mimek conob, c'al eb cham reyal tx'otx' tx'otx' ti', ok xiw eb bay is mimanbilal, c'al is mayk'ak'al Jehová.</t>", "16": "<t>Yet ok ca watx'nelay aj Sión, cax ok tx'oxon aj ba Cham xol is tzekekial bay tu'.</t>", "17": "<t>Ok cha Cham is txaj eb c'am mac chi oc yetok, cax man ok tenchanej eb yet ok yalon ba eb bay.</t>", "18": "<t>Tz'ibchajokab can jun ti' yul un yet watx' ok yal eb manto aljok is watx' k'anej bay Jehová.</t>", "19": "<pb/><t>Atac'al bay is cajlobal Jehová bay satcan max yiltek tx'otx' tx'otx' ti',</t>", "20": "<t>yuj chi watx'nej yayji is k'akawil eb presowom. Chi ul colcan el Cham, eb t'inan chi cami,</t>", "21": "<t>yet watx' chi el yabixal bay Sión cax chi al-lay watx' k'anej yin Cham bay Jerusalén,</t>", "22": "<t>yet ok jay masanil nacionlak ul yaon ay ba bay Cham.</t>", "23": "<pb/><t>Max yican el Jehová wip yet nanto in k'inal.</t>", "24": "<t>Max wal bay Cham: Ach in Diosal, manchak in etok yet nanto in k'inal. <pb/>¡A wal a k'inal ach ti', c'am is lajub!</t>", "25": "<t>Atax yet yichbanil max a watx'nej ay yich tx'otx' tx'otx' ti', cax ach wal caw max a watx'nej satcan.</t>", "26": "<t>Ok c'aycan el masanil juntzan ti'; axa ach xin, toc'alta' ayach ec'ok. A juntzan tu' ok ichambok axca yichambi an pichilej; cax ach ton ok a q'uexcan elok, axca wal q'uexon el anima icham pichilej, cax chi k'okoncan el eb.</t>", "27": "<t>Axa ach xin, ac'ala' achc'al, c'am bak'in ok lajwok a k'inal.</t>", "28": "<t>A eb juninal ayon a chekbej on ti', ok ayjok eb a satak yin junc'ulalil; yuj a colwal xan c'am tzet ok on eb.</t>"}