{"1": "<pb/><t>A mac on ayon ec' sat tx'otx' ti', lajan yatakilal chi jil axca junok soldado ma axca junok mosejal,</t>", "2": "<t>axca junok chekbej tol chi yochej chi ay numumok, axca wal junok mulnajwom tol chi ispay aj yechbanen is tojol.</t>", "3": "<t>Yinxa xajawilal max in ayji ec' yin tol c'am tzalojc'ulal, junjun ak'bal ayinc'al oc yin yailal.</t>", "4": "<t>A yet chin aj telanok, caw wal miman yul ak'bal chi wabej. Caw wal chin c'unbitok in meltzojtakbi masantac'al yet chi sakbi, cax chin naoni: Janic' wal ok in aj wan, quin chi.</t>", "5": "<t>Caw wal tol nojnak el in mimanil ti' yuj patz cax tol chi el lec'labok sat in yabil, caw wal chi el pojowal in yabil tu'.</t>", "6": "<t>Lananxa jayoc c'ananok lajubal in k'inal axca yec' julnak junok julbal eb chemwom; c'amxa tzet yetal ayoc yipok in c'ul.</t>", "7": "<pb/><t>Natek xin ach Dios, tol a wiquisal ti', lajan wal axcac'al junok ioj cak'ek'al, tok ayto bak'in ok wil tzalojc'ulal cayti'.</t>", "8": "<t>A mac chin ilon tinani' manxa ok in yila'. Ok in is sayic'ok palta c'am inxa ec'ok.</t>", "9": "<t>Axca wal yec' lananok asun cax chi c'ayajok, caytu' chi yuncan junok mactxel chi aytok bay mukbanil camnak: C'amxa yechel chi meltzojtek bay tu', ok tokcan c'ayc'ulal yuj eb tol ayto yuj ba yetok.</t>", "10": "", "11": "<t>Yuj tu' xan man ok in tz'injok. Yuj in somc'ulal c'al yuj in k'ak'alc'ulal man ok oc wanaj in k'anjabi.</t>", "12": "<t>¿Tom lajan in axca junok no lagarto chi ec' bay yul a' chin ela', xan tol chin a taynejxac'al?</t>", "13": "<t>A yet chin naoni tol ok in xew wal janic'ok bay in tx'at, cax ok oc numan in yailal yuj chin way janic'ok,</t>", "14": "<t>caw wal chin xiw pax aj yuj in wayich chak'a'.</t>", "15": "<t>Yelxac'al mi watx' tol chin sut'lay camok; chi wochejxac'al chin cami.</t>", "16": "<t>C'amxa chi je' wuj, c'amxa chi wochej chin iquisbic'al ec'ok. Manchakxa quin etnej, yujtol a wiquisal ti' axcac'al junok ioj cak'ek'al.</t>", "17": "<t>¿Tzet wal jelapnok ayon anima on ti', xan mimanxac'al chon ot eon can? ¿tzet yuj xan chach ocxac'al il juj?</t>", "18": "<t>¿Tzet yuj xan chon a taynej yet chi ec'c'al c'u, cax chon ak'onc'al porobal yin junjun bek?</t>", "19": "<t>¿Tzet yuj xan tol c'am cheil a sat win, yet watx' chi je' wal in buk'on aytok jabok in tzub?</t>", "20": "<t>Ta chi oc in mul ¿tom chab yail yuj, ach tol taynemal anima ayji? ¿tzet yuj xan tol chin a wal oc satak a julbal? ¿Tom lajan in axca junok ikatz ayach?</t>", "21": "<t>¿Tom c'amxac'al chak' mimanc'ulal yiban in mul xin? ¿tom c'amxac'al chak' tan in yobtakil max oqui? Toxa wal chin toj aytok telan xol pokok; ok in a sayic'ok, c'am inxa ec'ok, ẍi cham Job.</t>"}