{"1": "<pb/><t>C'amxa chi je' wion in cak'ek' chi wabej; lananxa lajwi ay in k'inal, axac'al in camichal chi wechbanej.</t>", "2": "<t>Asan eb buchwajwom oyan oc win, masanil tiempo asan in tx'emlay cus yuj eb chi wila'.</t>", "3": "<t>Palta ach ti' ach Dios, chi je' a tak'wi wuj; macto wali, asannej ach chi je' oj.</t>", "4": "<t>Ach ti' max a makchej el is nabal juntzan eb wamigo ti', manchak in a cha' ayc'ay yuj eb.</t>", "5": "<t>Ta ay mac chi yak' yobc'ulalil yin yamigo yuj tumin, axa yuninal eb ok yab eb yailal yuj.</t>", "6": "<t>Ach max ak' yun eb, xan masanil eb yob tzet chi yal eb win, tol chi tzubli oc eb yin in sat.</t>", "7": "<t>Toxac'al chi k'ektanil yul in sat yuj in bilc'ulal; c'amxa yip in mimanil ti'.</t>", "8": "<t>A yet chi yilon eb anima watx' beybal tzet chin on ti', chi c'ayc'ul eb; chi tit yowal eb yin eb yobtakwom.</t>", "9": "<t>Cax ok beyc'altok eb tojol yin watx' beybalil; a eb c'am yobtakil chi yunej, ok ajc'al can eb.</t>", "10": "<t>Palta titanek, k'anjabanek junelxa. C'am junok aj nabal ok ilchaj wuj e xol.</t>", "11": "<pb/><t>Lananc'al yec'tok bel-labok c'ual in k'inal, axa masanil tzet yetal nabil wuj, c'al tzet chi wochej, mayal etaxcan elok.</t>", "12": "<t>Ayex ti' a ak'balil ti' che yala' tol c'ualil, caxc'al ay k'ekk'inal, che yala' tol cawilxa chi jayoc sakk'inal.</t>", "13": "<t>Asanxanej camich chi wechbanej, yet ok in ay telan way xol k'ekk'inal.</t>", "14": "<t>Chi wal oc cambal in maminok, axa no patz ok in chionok, chi waloc no' in txutxok c'al wanabok.</t>", "15": "<t>¿Tzet yetal chi je' waon oc yipok in c'ul? Tok ay mac chi je' yalon tzet watx' chi waoc yipok in c'ul.</t>", "16": "<t>¿Ok mi octok jun tu' wetok bay puertail cambal, yet watx' junejxac'al ok yun co xew bay xol pokok? ẍi cham Job.</t>"}