{"1": "<pb/>Max yalon cham Elifaz aj Temán:", "2": "<pb/><t>A mactxel jelan, man mojok tol chi tak'wi yin k'anej tol c'am yopiso, tamwal chi yiaj can ba yin yalon k'anej tol toc'al chi toj xol cak'ek'.</t>", "3": "<t>Man toc'alok chi k'anjabi, tamwal chi k'anbalnej nabalej c'am yopiso.</t>", "4": "<t>Ach Job, ach ti' chala' tol c'am yelapnok xiwc'ulal bay Dios, tamwal ay yelapnok acaw ayilal.</t>", "5": "<t>Yuj a yobtakil xan caytu' chot k'anjab a ba, chochej che aytek co sat yuj a k'anej tu'.</t>", "6": "<t>Manchak a na tol ayinto ok walaj a mul, ac'al oc a k'anej chi ak'on low en.</t>", "7": "<pb/><t>¿Chi mi a na tol ach babel aljinak ach? Tokwal ayachxa yet max txecloj aj mimek witz.</t>", "8": "<t>¿Tom acan oc a txiquin yet max naon Dios tzet ok yunej? Tokwal asannej ach jelan ach bay yulyibank'inal ti'.</t>", "9": "<t>¿Tzet yetal ojtak ach ti' tol man jojtakok ayon ti'?</t>", "10": "<t>A co jelanil ayon ti' max co cuy bay eb icham winak, ay eb tol icham winakxa yintak a mam.</t>", "11": "<t>A Dios chi yochej chach mimanc'ulnej, ¿tzet yuj c'am cha cha abej? Ayon ti' chi jal c'apax ayach yuj Cham yetok c'ununial k'anej.</t>", "12": "<t>¿Tzet yuj xan chach el c'atan Dios yuj a q'uixawc'ulal cax chi cakbi a sat yuj owal?</t>", "13": "<t>¿Tzet yuj xan tol cheil yowal a c'ul yin Dios, aymanxac'al chach k'anjab yin Cham?</t>", "14": "<t>Tok ay junok winak tol watx'xac'al, cax tol c'amxac'al jabok is mul.</t>", "15": "<t>Toltax eb ángel c'am oc eb yipok c'ul Dios, tamwal tol watx'xac'al satcan tu' yul sat Cham.</t>", "16": "<t>Akxa aon anima on ti', ¿tom ay co watx'il? Yajbejtak on. Bekanxac'al co c'ul co chaon yobtakilal, lajanxac'al chi jut axca juq'uen aej.</t>", "17": "<pb/><t>Ab wal tzet ok wal xin, a janic'ok tzet wojtak, a ok wal ayach.</t>", "18": "<t>A eb aj nabal max on cuyoni, a eb tu' max cuycan eb bay yichmam.</t>", "19": "<t>A eb ichmamej tu' asan bay eb max ak'lay tx'otx' tx'otx' tu', xan man somanok eb yetok eb tx'ok conobal.</t>", "20": "<pb/><t>A eb anima caw wal yob is beybal txench'an k'inal eb, yinc'al yatakilal chi yun yec' eb.</t>", "21": "<t>Chi yab eb bil tzetak yetal cax chi xiwaj eb yuj. A yet tol c'amxac'al tzet yetal ok on eb yaloni, a yet tu' chi jayoc c'aybanilal yiban eb.</t>", "22": "<t>C'amxa tzet ayoc yipok c'ul eb, yin colchaj el eb xol k'ekk'inalil cambal; ijanxac'al oc ch'en cuchillo yin eb.</t>", "23": "<t>Axa no ostoc ok chioncantok is mimanil eb. Yojtak eb tol a tzet yetal ok tit yiban eb, c'am chi ec'tok.</t>", "24": "<t>A somc'ulal c'al bilc'ulal, a chi ak'on xiwaj eb, axca chi yun co xiwaj satak junok yajaw chi jay yak'on owal jin.</t>", "25": "<t>Cayton wal tu' chi yun jayoc yiban mactxel tol chi yiaj k'ab yin Dios, cax chi oc wal tec'ban ba satak Cham tol chi je' yuj masanil,</t>", "26": "<t>axca tol chi yiaj eb makbal julbalej, chi toj lemnaj eb yak'on owal yin Dios.</t>", "27": "<t>Caw wal bak'ech sat eb c'al mimanil eb.</t>", "28": "<t>A jun conob bay cajan eb, yobxac'al ok yuncanok; axa te na ok beklaycanok, axcaxac'al bay chi bulay k'alem, cayxac'al tu' ok yuncanok.</t>", "29": "<t>Man mimanok tiempoal ok ayjok ec' is beyomal eb, tamwal ok maklay mimanok tx'otx' tx'otx' yuj is jobbejal no' eb.</t>", "30": "<t>Tokwal tol ok je' colchaj el eb bay xol k'ekk'inal. Lajanxac'al ok yun eb axca junok moc'an awoj te', tol chi tz'atok is wol yuj k'ak'ej. Ok ak'lay lajwok yuj k'anej Dios yetok yowal c'ul.</t>", "31": "<t>C'amokab chi yetnej ba eb yin yaon oc is nabal yin tzet yetal c'am yelapnok, yujtol c'am yelapnok tzet ok cha eb is paktzilok.</t>", "32": "<t>Ok cam eb yet c'amto chi ajapnok tiempoal, manxa ok aj can eb junelxa.</t>", "33": "<t>Lajanxac'al ok yuncan eb axca junok an uva tol chi ilay el sat yet c'amto chi k'inbi, axca junok olivo tol toc'al chi pukay is xumaquil.</t>", "34": "<t>A eb yobtakwom, tok ay yinatil eb ok ch'ibcan ajok. A jantak is beyomal eb, max yi eb yin tumin max cha eb yin ewantakil, toc'al ok tz'acantok.</t>", "35": "<t>Axca tu' chi yun jayoc yiban eb tol asan yatakil chi na chi low yin juntzanxa, a ti' yet eb tol asanc'al yin etnewomal ayoc is nabal eb, ẍi cham Elifaz.</t>"}