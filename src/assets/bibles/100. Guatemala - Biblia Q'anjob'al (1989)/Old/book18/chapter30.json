{"1": "<pb/><t>Axa tinani' a eb ach'ejto wintak, chi tzewi eb win, majc'alta' in cha' yayji ec' is mam eb tu' yetok no' in tx'i' chi taynen in calnel.</t>", "2": "<t>¿Tzet wal yopiso is yip eb wuj, a eb tu' toxa chi lajwi yip eb?</t>", "3": "<t>Yuj wajil c'al yuj majilal max ec' eb bay tz'inan tx'otx' yet ak'balil; a bay tu' max jot ajtek eb takin xelak te';</t>", "4": "<t>max wajon aj eb c'a' itaj bay xolak te', toltax max jotajtek eb xe' te q'uisbal lo'.</t>", "5": "<t>A ton juntzan anima tu' intaknebil el eb yuj eb yet conob; chi el yaw eb chi yukten eb tu' axca chi yun yuktelay eb elk'om.</t>", "6": "<t>A yulak nach'en max ayji ec' eb, bay satlak jotx c'al bay satlak ch'en.</t>", "7": "<t>Max awji eb xolak ac'un, a tu' max wajbaj ba eb bay yalanlak yenel te q'uisbal.</t>", "8": "<t>C'am yelapnok eb, toc'alta' c'am yelapnok is mam eb, uktebilxac'alta' el eb xol conob.</t>", "9": "<pb/><t>Axa tinani' a yuninal eb chi buchwaj win c'al quin yejmach'nen eb.</t>", "10": "<t>Chin yajlay yuj eb, xan chi el eb in c'atan, toltax chi tzubli oc eb yin in sat.</t>", "11": "<t>Palta a tinani', yak'ban tol max yiel Dios wikbej, axa yailal max yaoc wiban, c'amxa welapnok yul sat eb.</t>", "12": "<t>A bay in tz'eyil ti', toxac'al chi jayoc bulan eb anima c'am yelapnok, chin yak' ayc'ay eb cax chi oc eb yak'on owal win, chi yochejxac'al eb chin yak' camok.</t>", "13": "<t>Chi makchej el eb in be yet chin yak' ayc'ay eb yaloni c'amxa mac chi tenon oc wanaj eb.</t>", "14": "<t>Axca tol jakan junok muralla bay chi octek lemnaj eb win, ma axca junok cak'ek' yax nab.</t>", "15": "<t>Caywal tu' max yun yayc'ay xiwc'ulal wiban; a in mimanbilal max toj elaj axca toj cak'ek'. A tzetak yetal ay ayin max c'aycan aj axca asun.</t>", "16": "<pb/><t>A tinani' lanan in cami, c'amxa chi oc wanaj jun in yailal ti'.</t>", "17": "<t>A wal yailal tu' max octac'al apnok yulak in bakil; c'am chi oc wanaj waben yailal yet chi ec' ak'bal.</t>", "18": "<t>Yuj yipalil Dios xan caw wal yobxac'al yoc in pichil win. Caw wal cawxac'al chi yun yoc lacan Cham win, axca tol sut'an oc nuk' in camiẍ win.</t>", "19": "<t>Max in k'oklay wal ay yuj bay xol tz'otz'ew; lajan inxac'al yul sat axca pokok ma tik'ak'il tan.</t>", "20": "<pb/><t>Chin k'an a colwal ach in Diosal, palta c'am chach tak'wi ayin, chinto wal tewi ayach palta c'amxa cha cha abej.</t>", "21": "<t>Yobxac'al a c'ul win tinani', chach tzakloj wal wintak yetok a mayk'ak'al.</t>", "22": "<t>Axcaxac'al a cak'ek' chin xuon bey oj, cak'ek' nab wal chin tzicobtanen oj.</t>", "23": "<t>Wojtakxa tol lananxa quin eontok bay camich; a ton bay t'inanc'alta' ok apnok masanil anima.</t>", "24": "<t>Tokwal c'am chi jatok co k'ab yuj co colon co ba yet chon ayc'ayi, tok c'am chi el jaw co k'anon colwal yet ayon oc yin ay is mayil.</t>", "25": "<t>Tokwal maj in ok' yuj eb chi yab yail; max cus in c'ul yuj eb ay is cawxinakil.</t>", "26": "<t>Yuj tu' a tzalojc'ulal max wechbanej, axa max yun xin, max jayoc jun cusc'ulal ti' win. Max wechbanej sakk'inal, axa k'ekk'inal max jayoc win.</t>", "27": "<t>Toxac'al chi t'ukxi aj in c'ul, c'am in xewilal; asanxanej yailal chin echbaneni.</t>", "28": "<t>Max jaywal oc jun c'ual cusc'ulal win, c'amxa chi wil sakk'inalil yakan c'u; satak wal masanil anima max in aj wan yin in k'anon colwal.</t>", "29": "<t>Cusiltakxac'al yel waw axca no ok ma no tonton.</t>", "30": "<t>A in tz'umal ti', mayal k'ekbi elok, caw wal chi chiwaj in mimanil yuj k'ak'.</t>", "31": "<t>A yet yalantok, max wabc'al son yet tzalojc'ulal, axa tinani', asan ok'il c'al cusc'ulal chi wunej.</t>"}