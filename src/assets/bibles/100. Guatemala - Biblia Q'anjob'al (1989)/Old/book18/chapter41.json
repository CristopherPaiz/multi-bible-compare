{"1": "<pb/><t>Ac'ala' c'apax no Leviatán,*fn* ¿chi mi je' a mitx'on no' yetok ch'en anzuelo? ¿chi mi je' a c'alon ay yak' no' yetok tx'anej?</t>", "2": "<t>¿Chi mi je' aon ec'tok junok tx'an bay yul is txam no', ma aon ec'tok junok gancho bay yalan is ti' no'?</t>", "3": "<t>¿Ok mi wal tewok oc no' ayach yet watx' ay a yabenc'ulal yin no'? Tokwal yetok c'ununial k'anej ok yut yalon no' ayach.</t>", "4": "<t>Tokwal ok ak' pural no' aon oc yopiso yin tojbalk'inal.</t>", "5": "<t>¿Ok mi je' a sakchi yetok no' axca chi yun a sakchi yetok junok no tz'iquin? ¿Chi mi je' a c'alban ay no' yet chi oc no' sakchobalok eb a cutz'in?</t>", "6": "<t>A eb txayilwom ¿ok mi je' txonon eb no'? ¿ok mi je' c'upon coj eb, cax chi pojon ec' eb yin?</t>", "7": "<t>¿Chi mi je' yeq'uel julbalej yul is tz'umal no' oj? ¿Chi mi je' yeq'uel ch'en arpón yul jolom no' oj?</t>", "8": "<t>Tatol chak'lej a mitx'on no', chach poc'labi yetok, manxa ok tok c'ayc'ulal oj tzet max on yetok no' tu', c'amxa bak'in ok on junelokxa yetok no'.</t>", "9": "<pb/><t>A mac chi ilon yin no' Leviatán tu' chi pax yip yuj xiwilal.</t>", "10": "<t>¿Baytal ay junok chi tec'baj ba tx'emon no Leviatán tu'? Akxam wal ayin, ¿mactxel junok chi je' tec'ban ba in satak?</t>", "11": "<t>¿Tok ay mactxel max ak'on ayin yin babelal yet watx' chi je' in tojlanen bay junelxa? Yujtol a masanil tzet yetal wet.</t>", "12": "<t>C'am chin bek wak'on binaj yakan no Leviatán tu', c'al yip no', tol c'amxa yalbanil.</t>", "13": "<t>¿Mactxel chi je' yion el tz'umal no' ayoc yin tu', ma mac chi je' tekontok junok lanza yul is tz'umal no' tu', tol axca makbal julbalej yayji?</t>", "14": "<t>¿Mac wal txel ok je' jakon ti' no', yujtol ayxa may yili ye no'?</t>", "15": "<t>Axa tz'umal yichin no, lajanxac'al yetok makbal julbalej txolanxac'al ocok, tol nububixac'al yayji, caw wal caw axca ch'en ch'en.</t>", "16": "<t>Nububixac'al yayji oc jun yin junxa, tamwal cak'ek' c'amxa chi je' yeq'uel bay nan xol tu'.</t>", "17": "<t>Junejxac'al yayji, c'am mactxel chi je' pojon ayok.</t>", "18": "<t>A yet chi at'iẍli no', lajan wal axca letz'lon; axa yul sat no' tol wal chi jopopi yili axca yakan c'u yet chi k'inibi.</t>", "19": "<t>A yul ti' no' chi eltek xak k'ak'ej cax chi el tzititok axca k'ak'ej tu'.</t>", "20": "<t>Axa bay yul is txam chi eltek mub, lajan wal axca junok xij tol chi uki xol k'ak'ej.</t>", "21": "<t>Cak xayenakxac'al chi yun tzak'ak' yuj yet chi el is cak'ek', cax chi eltek xak k'ak'ej yul is ti'.</t>", "22": "<t>A is nuk' no' caw wal ay yip, masanil chi xiwaj bay no'.</t>", "23": "<t>Toltax a is chibejal no' caw wal caw, lajan wal axca ch'en hierro tz'anak tol chac'bil.</t>", "24": "<t>Caw wal caw is pixan no' axca junok miman ch'en, lajan wal axca ch'en ca'.</t>", "25": "<t>Tatol chi tit no' yin eb anima, toltax eb tec'an chi xiwaj eb, caw wal chi xiw eb, cax chi toj eb elajok.</t>", "26": "<t>C'am yopiso ch'en espada, c'al ch'en lanza, tamwal julbalej yet chi oc owal yetok no'.</t>", "27": "<t>A yul sat no', a ch'en hierro lajanc'al axca ch'im, axa ch'en bronce, lajanc'al axca k'ayil te'.</t>", "28": "<t>C'am chi el no' bay junok julbalej; tatol ch'en chi co k'oktok yin no' lajanc'al axca tol matz'il trigo chi co k'oktok bay.</t>", "29": "<t>Ta chi co mak'oc junok miman te' yin, lajanc'al axca tol a junok aj chi co mak'oc yin; toc'al chi oc t'anan no' yet chi yaben no' bil ch'en julbalej.</t>", "30": "<t>Tatol chi jutxtok ba no', chi olchajcan zanja yuj axca bay chi ch'oltok ch'en rastrillo.</t>", "31": "<t>Chi somlabi aj pimal a' mar yuj no', axca wal tol chi uki a', lajan wal axca junok xij bay chi somlay suk'uk'i jab.</t>", "32": "<t>Sakpolinakxac'al chi yun yili a' bay chi ec' no', axca sakil xil jolomej.</t>", "33": "<t>C'am junokxa tzet yetal bay sat tx'otx' ti' chi je' lajlen ba yetok; a jun no' tu' max in watx'nej yin tol man yojtakok chi xiwi.</t>", "34": "<t>A no' tu' chi oc no' satak junok tol ch'aan chi yut ba; a ton jun tu' reyal masanil no chiwajwom no', ẍi Jehová.</t>"}