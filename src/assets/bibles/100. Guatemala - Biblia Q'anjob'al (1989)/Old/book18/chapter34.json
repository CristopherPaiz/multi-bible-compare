{"1": "<pb/>Maxto k'anjabc'al Eliú:", "2": "<pb/><t>Ayex jelan ex c'al cuywinak ex ti', abek tzet ok wala':</t>", "3": "<t>Axca chi yun yaben yul co ti' tzet chi co lo', axca tu' chi yun yaben co txiquin tzet chi al-layi ta watx'.</t>", "4": "<t>Axca tu', co beyc'ulnejek el juntzan k'anej chi jal ti', cax chi nachaj el juj tzetbil yayji ocok.</t>", "5": "<t>Chi yalon cham Job: Ayin ti' c'am in mul, palta a Dios c'am chi watx'nej el in k'anej.</t>", "6": "<t>Lek'tial mi chi wala' tatol chi wala' tol ay in mul; a in yas ti' c'am chi taki, caxc'al tol c'am in mul, ẍi cham.</t>", "7": "<t>Tok ay mac lajan yetok cham Job ti'. Subojxac'al buchwaj yin Dios, axcaxac'al juq'uen aej.</t>", "8": "<t>Caw wal chi cha c'ul chi junanej ba yetok eb yobtakwom; a yetok eb anima yob is nabal chi eq'ui.</t>", "9": "<t>Chi yaloni tol c'am tzet chi ji' yin junen watx'il satak Dios.</t>", "10": "<t>Ayex tol ay e nabal ti', abek tzet ok wala'. A Dios Cham chi je' yuj masanil, xin tawal ok yun tzet yetal man tojolalok.</t>", "11": "<t>A Cham chi tojlanej bay junjun atac'ala' is yunben cax chi yak'on bay junjun tol moj chaoni.</t>", "12": "<t>C'am chi je' co naoni tol chi yun Dios man watx'ok, tol man tojolok chi yut Cham chi je' yuj masanil.</t>", "13": "<t>C'am mactxel max ak'on is yikbej Cham yin yak'on yajawilal bay masanil yulyibank'inal ti'.</t>", "14": "<t>K'inalok ta chi el yin c'ul Cham wajban ec' yespíritu c'al nabalej ak'bil yuj bay eb anima,</t>", "15": "<t>jun lajan mi chi yun co cam co masanil cax chon meltzojcan oc junelxa yin pokokal.</t>", "16": "<pb/><t>Mamin Job, ta ay a nabal xin, ab tzet yetal ok wala'; tz'inc'al cachi yak'ban chin k'anjabi.</t>", "17": "<t>K'inalok tatol man tojolok Dios ¿chi mi je' yak'on Yajawilal? ¿Tom chochej chak' low yin Cham tol tz'akan yin tojolal?</t>", "18": "<t>Tatol yobtakwom eb rey c'al eb ay yikbej, a Dios c'am chi xiw yalon oc yin sat eb.</t>", "19": "<t>A Cham c'am chi yaoc ba yetok eb yajaw, tamwal chi yaoc ba yetok eb beyom yintak eb meba', yujtol a Cham max watx'nen eb masanil.</t>", "20": "<t>Yin junnej bekal chi yun cam eb anima yet ak'balil; chi uchlay lajwok eb anima cax chi c'ayaj eb; chi c'ayaj eb ay yipalil yin c'am yalon yet anima yin.</t>", "21": "<t>Chi yil Dios tzetc'al chi yun jec' ayon anima on ti', yojtak Cham tzet chi yun co bey junjun on.</t>", "22": "<t>C'am k'ekk'inal tol chi je' makchen el eb yobtakwom.</t>", "23": "<t>Man yowalilok tol chi occ'al ijan Dios beyc'ulnen el eb anima, yuj tu' xan man is mojok chi k'antok ba eb satak Cham.</t>", "24": "<t>Man yowalilok tol chi cam k'anlen yab Cham, catatu' chi je' yak'on lajwok eb mimek winak cax chi cancan is yikbej eb bay junokxa.</t>", "25": "<t>A Dios yojtak tzet yetal chi yun eb; chi apni oc Cham yet ak'balil cax chi c'aylay el eb yuj Cham.</t>", "26": "<t>Chi alay oc yailal eb satak masanil anima axca wal junok yobtakwom.</t>", "27": "<t>Caywal tu' chi yut Cham yujtol c'am chi yochej eb chi yikej, c'am chi cha yab eb is ley Cham yin beybalneni.</t>", "28": "<t>Max el yaw eb meba' c'al eb ok'bal c'ul yuj eb; a yaw eb tu' max apnitac'al oc satak Dios, max yaben Cham.</t>", "29": "<t>Ta a Dios c'am tzet chi yala' ¿mactxel ok je' yak'on low yin? Ta chi c'ubaj el ba Cham ¿macto wal ok je' yilon yin? A Cham lajanc'al yikbej yiban nacionlak c'al yiban anima yin junjunal</t>", "30": "<t>yin tenon ec'ok, tol a eb yobtakwom c'am chi oc eb yin yajawilalok eb conob yuj yetneni.</t>", "31": "<pb/><t>Mamin Job, tokwal max al bay Dios: Max oc in mul, palta manxa ok wunej.</t>", "32": "<t>Tx'oxto wal in mul tol c'am chi nachaj el wuj tu' tinani'. Ta yob max wunej manxa ok wun junelxa, man cachiok.</t>", "33": "<t>¿Tom chi yochej a c'ul tol chi paktzej Dios ayach, axca wal bay chi cha a c'ul, xan maj a cha axca nabal Cham? Ach ok a na', mayinnak ok wala'. Alto wal ayon tzet yetal ojtak tu'.</t>", "34": "<pb/><t>Tzanc'al mactxel aj nabal chin abeni, ok yal eb axca ti':</t>", "35": "<t>Man yojtakok cham Job ti' tzet chi yala', c'am yelapnok is k'anej chi yal tu', ẍi mi eb.</t>", "36": "<t>Mimanokabc'al chi yun yak'layc'al porobal cham Job masantac'al lajub, yujtol a is paktzebal cham, lajan mi wal axca yet junok yobtakwom.</t>", "37": "<t>A Job ti', man asanok tol ajmul, palta yelxac'al tenomtak; co satak wali chi buchwaj yin Dios cax chi teyelen wal ba yetok Cham, ẍi cham Eliú.</t>"}