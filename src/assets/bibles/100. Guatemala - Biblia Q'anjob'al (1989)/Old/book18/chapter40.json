{"1": "<pb/>Max yalon pax Jehová bay cham Job:", "2": "<pb/><t>Ach Job, max yochej a c'ul a teyelen a ba wetok ayin tol chic'al je' wuj masanil, ¿tom mimantoc'al tzet chal win? Tak'wan ayin xin, ẍi Jehová.</t>", "3": "<t>Max tak'wi Job bay Cham:</t>", "4": "<t>¿Tzet wal ok yun in tak'wi ayin tol c'am welapnok ti'? Yelxac'al mi watx' tol c'am tzet chi wala'.</t>", "5": "<t>Mayal quin k'anjab junel cayel, c'amxa tzet watx' chi wala', ẍi cham Job.</t>", "6": "<pb/>Max k'anjab pax Jehová junelxa bay cham Job nan xol owal cak'ek', max yalon axca ti':", "7": "<pb/><t>Tec'baj a ba xin, cax cha paktzen juntzan in k'anlebal ok wal ti':</t>", "8": "<t>¿Chi mi wal a tec'baj a ba aloni tol man tojolok in, yet watx' chach eloc yin tol c'am jabok a mul?</t>", "9": "<t>¿Tom xiwilxa epalil wintak? ¿Cay mi wal tu' bil yul a nuk' axca wet ti'?</t>", "10": "<t>Ocan in satak yetok a mimanbilal c'al a mayk'ak'al, tx'ox ekbej c'al tol ay elapnok.</t>", "11": "<t>Chi cam wal elon eb tol chi maynej ba; ak'to wal owal yin eb, cax cheon ay eb.</t>", "12": "<t>Chi cam elon c'apaxok baytal ay eb ch'aan, cax choten eb yin yaynakilal; a bay chi chaloj eb yobtakwom oj, cha tec'on can ay eb.</t>", "13": "<t>Cha mukcan aytok eb masanil bay yalan tx'otx'; cha makchencan aytok eb bay makancan aytok eb camnak.</t>", "14": "<t>Caywal tu' ok yun walon ayach tol a yuj epalil xan ok je' a colon a ba.</t>", "15": "<pb/><t>Ocan t'anan yin no Behemot,*fn* ayin max in watx'nej no' tu' axca max ach wut in watx'neni. A no' ti' chi lo no' ac'un axca no wacax.</t>", "16": "<t>Ilab wali, caw wal ay yip yichin no' c'al yakan no'.</t>", "17": "<t>A ne no' lajan cawil axca c'ute', axa tx'anil is xub no' caw wal watx' yayji.</t>", "18": "<t>A is bakil no' lajan wal axca ch'en tubo bronce, a yakan no' axca ch'en hierro.</t>", "19": "<t>Asan jun ti' yelxac'al c'ayubtak yili xol masanil no no' watx'nebil wuj. Asan in chi je' wak'on c'ayilok.</t>", "20": "<t>A bay satlak witz bay chi sakchi no chiwajwom no' xolak te', a tu' chi waj no' yac'un.</t>", "21": "<t>Chi ay cupan no' bay yalanlak yenel te', c'al bay xolak yakan ac'un bay chic'a'.</t>", "22": "<t>A bay yalan yenel-lak te' tu' chi c'ubaj ba no'; bay xolak te sauce oyan oc bay tilak aej, a tu' ay no'.</t>", "23": "<t>Caxc'al chi el sequecok a' aej yul is be no', c'am chi xiw no'; caxc'al mi chi oc secnaj masanil a' Jordán yin sat no', c'amc'al tzet chi na no'.</t>", "24": "<t>¿Mac wal junok ok tzakay mitx'on no' ta iquis, no' yuj yaon ec'tok junok tx'an lasu yul txam no'?</t>"}