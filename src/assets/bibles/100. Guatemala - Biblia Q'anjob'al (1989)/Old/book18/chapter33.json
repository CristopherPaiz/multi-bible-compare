{"1": "<pb/><t>Yuj tu' mamin Job, ab in k'anej, taynej ab tzet ok wal xin;</t>", "2": "<t>yinxac'al txam wak' ayic' paktzebalej.</t>", "3": "<t>Ayin ti' yelc'al tzet ok wal ayach, ok wal tzet yetal tol nabil wuj.</t>", "4": "<t>A Dios, Cham tol chi je' yuj masanil, a' max in watx'neni, max yaon oc is cak'ek' win.</t>", "5": "<pb/><t>Ta chi je' oj, tak'wan ayin; na tzet chi yun a teyelen a ba wetok.</t>", "6": "<t>Lajan achc'al wetok satak Dios; ayin ti' yin c'apax tx'otx'ej max in watx'nelayi.</t>", "7": "<t>Yuj tu' xan maj je' tol ok ach in xibtej, maj je' yaynakil ok ach wutej.</t>", "8": "<t>Cochwal axca ti' max yun waben aloni:</t>", "9": "<t>Ayin ti' watx' in, c'am in mul, c'am wal jabok in paltail, tamwal in yobtakil.</t>", "10": "<t>Palta a Dios chi sayon tzet wal chi yun wak'lay queja, cax chin yuten axca junok is yajc'ul.</t>", "11": "<t>Max yaoc cadena yin wakan, cax ayc'al oc sat win yet chin beyi, cachi.</t>", "12": "<t>A jun k'anej axca tu' man watx'ok, yujtol a Dios caw wal miman yayji oc jintak ayon anima on ti'.</t>", "13": "<t>¿Tzet yuj xan chach alxi aj yin Cham yujtol c'am chi yal Cham tzet lanan yuneni?</t>", "14": "<t>A Dios xiwilxa makanil tzet chi yut k'anjab ba, palta ayon ti' c'am chi nachaj el juj.</t>", "15": "<t>Ay bay chi k'anjab yet ak'balil, yin junok wayichejal ma yin junok ilwalil, a ton yet mayal wayaj junok mactxel.</t>", "16": "<t>A yet waynak eb tu' chi k'anjab Cham yin is nabal, yet watx' chi yun cancan cuybanil tu' bay eb.</t>", "17": "<t>Axca tu' chi yunej yet watx' chi yiel ba eb anima yin is yobtakil, yet c'am chi yiaj can ba eb.</t>", "18": "<t>Caytu' chi yun colchaj el eb bay camich yet watx' c'am chi c'aylay el eb.</t>", "19": "<t>Ay c'apax bay xin, chi yak' cuenta Dios eb anima yetok ilya', yetok wal mimek yailal yin is mimanil.</t>", "20": "<t>A masanil is lobej, toltax juntzan caw wal watx', chi yaja'.</t>", "21": "<t>Axa is chibejal lanan lajwi ayok, lananxa txecloj is bakil.</t>", "22": "<t>A jun tu' lananxa tojcan bay mukbanil camnak; ayxa ec' bay puertail camich.</t>", "23": "<pb/><t>Palta ta a junok eb chekbej Dios xol eb xiwil is bisil tu' chi apni bay jun winak tu' cax chi yalon bay, tzet yetal moj chi yunej,</t>", "24": "<t>cax chi yala' tol a Dios mayal ok' c'ul yin, max colcan el yul k'ab camich, yujtol txequel mactxel ok manon canelok.</t>", "25": "<t>Axca tu xin a is mimanil tu' ok watx'jok pax junelxa, ok meltzoj pax axca yet max yak'on ach'ejal.</t>", "26": "<t>A yet ok tewok bay Dios, ok tx'ox Cham watx'c'ulal bay. Yin wal tzalojc'ulal ok yun yilon yin sat Dios, axa Cham ok aon oc yin watx'c'ulalil yetok junelxa.</t>", "27": "<t>Ok yalon satak eb anima: Max oc in mul, max wun tzet yetal man tojolok, palta a Dios maj yak' yailal wiban axca is mojalil,</t>", "28": "<t>akxa xin, tol max in col-lay el yuj bay camich, ti wal lananto wilon sakk'inal, ẍi.</t>", "29": "<pb/><t>Axca tu' cayel oxelc'al chi utlay eb anima yuj Dios,</t>", "30": "<t>yuj col-lay el eb yuj bay camich, cax chi yilonc'al can sakk'inal yuj Cham.</t>", "31": "<pb/><t>Ab wal tzet ok wal xin, mamin Job; tz'inc'al cachi yak'ban chin k'anjabi.</t>", "32": "<t>Ta ay janic'ok tzet chi yochej a c'ul chala', tak'wan ayin. Chi wochej tol chach can yin watx'il.</t>", "33": "<t>Tatol c'am tzet chal xin, taynej ab tzet ok wal ti', ok ach in cuy wal yin jelanilal, ẍi Eliú.</t>"}