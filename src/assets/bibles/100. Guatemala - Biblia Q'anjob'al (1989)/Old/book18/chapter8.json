{"1": "<pb/>Max yalon cham Bildad aj Súa:", "2": "<pb/><t>¿Bak'in ok a bek a k'anjab axca tu'? Lajanxac'al juntzan a k'anej tu' axca junok owal cak'ek'.</t>", "3": "<t>A Dios, Cham chic'al je' yuj masanil, c'am yechel chi yetnejtok tojolal, tamwal is satak junok mactxel chi yiec'ok.</t>", "4": "<t>A eb a c'ajol tu' toc'alta' max oc mul eb satak Dios, yuj tu' xan max yak' Cham yailal yiban eb axca wal is mojalil.</t>", "5": "<t>A wal oc a ba yul k'ab Dios, Cham tol chi je' yuj masanil, cax cha k'anon bay tol chi ok' c'ul en.</t>", "6": "<t>Tatol watx' a nabal, tojolc'al chot a ba, a Cham ok ach ilonok cax ok yak'on pax ayach masanil a tzet yetal etc'alta'a.</t>", "7": "<t>Axa a beyomal yet yalantok, majxa je' lajlen ba yetok tzet yetal ok a cha' yin tzunanil ti'.</t>", "8": "<pb/><t>K'anlej ab tzet max yal eb max ec'lej yet yalantok, cuy is jelanil eb anima yet payxa.</t>", "9": "<t>Ayon ti' axca tol ewito max con alji, tok ay jabok tzet jojtak. A co k'inal bay sat tx'otx' ti' lajanc'al axca junok enelej.</t>", "10": "<t>Akxa wal eb anima yet payxa, a eb tu' chi je' ach cuyon yin xiwil tzet yetal.</t>", "11": "<t>A te bayal c'al an papiro, asan bay ay aej, a tu' chi ch'ibi.</t>", "12": "<t>Ta chi tanaj a' aej, a juntzan tu' jun bek chi takaj yintak juntzanxa ac'un, caxc'al uninto, c'amto chi je' tzoc'lay aj yuj k'anlayi.</t>", "13": "<t>Axca wal tu' ok yun eb yobtak tzet chi el yuneni, eb tol chi tojcan Dios c'ayc'ulal yuj, toxac'al chi lajwican ay tzet yetal ayoc yipok c'ul eb.</t>", "14": "<t>A tzet chi yaoc eb yipok is c'ul tu', lajan wal axca yal ti' no xim.</t>", "15": "<t>Tatol chi yochej eb chi oc lacan yin jun t'inan yal ti' no xim tu', tokwal ay jabok yipalil; tatol chi oc k'ean eb yin jun yal ti' no xim tu', ¿tokwal man ok t'inchajok?</t>", "16": "<t>A eb yobtakwom lajan wal eb axca an yax ac'un chi ch'ibaj bay yakan c'u, chi tojc'al lebebok bay xolak awoj,</t>", "17": "<t>chi tojc'al is xe' yulak ch'en cax chi ch'ibaj yiban.</t>", "18": "<t>Palta ta ay mac chi ocon aj xin, c'amxa mactxel yojtak tatol max ayji ec' bay tu'.</t>", "19": "<t>Caytu' chi yun lajwi ayok, tx'okxa ac'unal chi ajol bay max oclay ajtek tu'.</t>", "20": "<pb/><t>A Dios, c'am chi beklaycan el junok watx' is nabal yuj, tamwal chi yak' is colwal bay eb yob tzet chi el yuneni.</t>", "21": "<t>A Cham ok ach ak'on tzewok junelxa c'al oc yin tzalojc'ulal yuj.</t>", "22": "<t>Axa pax eb ajc'ul xin, toxac'al ok occan eb yin q'uixawc'ulalil; a yatut eb yobtakwom tu', ok lajwok ayok, ẍi cham Bildad.</t>"}