{"1": "<pb/>Axa max yun xin, max yalon cham Job yobal k'anej yin c'ual yaljubal. Max yalon axca ti':", "2": "", "3": "<pb/><t>Caw wal yob yet jun ak'bal yet max in oc yin in txutx. Caw wal yob yet jun c'ual yet max quin alji.</t>", "4": "<t>Matawal a jun c'ual tu' tol max yutcan aj ba yin ak'balil, matawal cac'al tu' max eq'uel yuj Dios, maj sakbok aj yet jun c'ual tu'.</t>", "5": "<t>Matawal a junok miman k'ek ewan max oqui, yet watx' k'ekk'inalc'al, ma junok miman k'ek asun max makchen el xin, yet watx' max oc xiwc'ulal.</t>", "6": "<t>Matawal max ocxac'alcan k'ekk'inal yet jun ak'bal tu', axa jun c'ual tu' maj oc bisilok c'ual jun xajaw c'al jun abil tu'.</t>", "7": "<t>Matawal c'am tzet max yak' jun ak'bal tu', matawal c'am aw yet tzalojc'ulal max uji.</t>", "8": "<t>Matawal max catabnej eb ajbal jun ak'bal tu', eb tol ay yikbej yiban no Leviatán.*fn*</t>", "9": "<t>Matawal maj ajol puj yet jun k'inibalil tu', tamwal max ajol sakk'inal tol chi echbanelay c'alta'a, matawal maj il-lay tit cakil yichcan.</t>", "10": "<t>Caw wal yob jun ak'bal tu', tol maj tenoc wanaj waljubal yet maj wil jantak yailal c'al cusc'ulal ti'.</t>", "11": "<t>¿Tzet yuj xan maj in camxac'al yet ayinto oc yin in txutx, ma xin aokab yet max in alji max in cami?</t>", "12": "<t>¿Tzet wal yuj xan ay jolom penequej max in chaoni, yetok imej max in tz'ubu'?</t>", "13": "<t>Matawal tol max in cami; lanan mi in way yin tzalojc'ulalil tinani'; yin junc'ulalil chin xewi,</t>", "14": "<t>yetok eb rey c'al eb ay yopiso, a ton eb max watx'nen aj yili mimek icham na,</t>", "15": "<t>ma xin, yetok eb mimek yajaw tol max yak' noj is despacho yetok oro c'al yetok plata.</t>", "16": "<t>¿Tzet yuj xan maj in muklay axca junok eq'uil unin, axca junok unin tol camnakxa yet c'amto chi alji?</t>", "17": "<t>A bay mukbanil camnak, a tu' chi lajwican is yetnewomal eb yobtakwom, axa eb c'unbinak, a tu' chi ilchaj is xewilal eb.</t>", "18": "<t>A bay tu' chi ilchaj junc'ulal yuj eb preso yayji, tok okto yab eb yel yaw eb caporal.</t>", "19": "<t>A bay tu' ayic' eb yajnakil c'al eb yaynakil, jun lajanxac'al yayji eb. A bay tu' chi il-lay eb mosejal tol bekanxa yul k'ab is patrón.</t>", "20": "<pb/><t>¿Tzet yuj xan chi yak' Dios sakk'inal yil eb chi yetnej c'ul? ¿Tzet yuj xan chi yak' Cham yiquisal eb tol ayoc yin cusc'ulal,</t>", "21": "<t>bay eb tol lanan yechbanen jayoc camich, palta c'amc'al chi cam paxok, caxc'al tol yelxac'al chi sayic' is camichal yintak beyomal tol ebebil elok?</t>", "22": "<t>A is tzalojc'ulal jun anima tu' chi chaloj yuj ato yet mayal tojcan bay is mukbanil.</t>", "23": "<t>¿Tzet wal yuj xan chito ak'lay is cawil junok anima tol man yojtakok bay chi ca toji, axca wal tol makan yayji yuj Dios?</t>", "24": "<t>A yet chi wochej chin lowi, asan ok'il chi wunej, c'amxa chi je' chin bek in k'akwi.</t>", "25": "<t>A masanil tzet yetal yelxac'al chi aj can in xiwc'ulal yuj, a wal juntzan tu' max jayoc wiban.</t>", "26": "<t>C'amxac'al jabok in xewilal, tamwal watx'to wayji ec'ok. C'amxa junc'ulal chi chaloj wuj, asanxanej yailal chin oni.</t>"}