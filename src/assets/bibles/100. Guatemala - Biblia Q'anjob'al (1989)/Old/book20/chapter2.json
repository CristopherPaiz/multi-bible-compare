{"1": "<pb/><t>Ach in c'ajol, aoc juntzan in k'anej ti' yin a c'ul; c'ubaj juntzan in chekbanil ti' yin a nabal.</t>", "2": "<t>Acbaj wal a txiquin bay jelanilal, ak' ep a nabalnen elok.</t>", "3": "<t>K'an a jelanil, c'al aj nabalil yin masanil a c'ul.</t>", "4": "<t>Ak' wal a tiempo yin tz'akanil yin a sayon ec'ok, axca wal chi yun saylay ch'en plata, ma junok beyomal tol c'uan elok.</t>", "5": "<t>Caywal tu' ok yun nachaj el oj tzet yayji oc tol ay yelapnok Jehová yul a sat, c'al ojtaknen el Cham.</t>", "6": "<t>A Jehová chi ak'on jelanilal; a is k'anej chi ak'on ojtakbilal, c'al aj nabalil.</t>", "7": "<t>A Jehová chi yak' is colwal bay eb c'am is mul, c'al bay eb watx' is nabal.</t>", "8": "<t>Chi taynelay eb watx' chi yut ba yuj, chi col-lay eb tol yikem chi yut ba.</t>", "9": "<t>Tatol chacbaj a txiquin yin in chekbanil, ok ojtaknej el bay ijanilal, c'al tojolal, yetok watx' beybalejal.</t>", "10": "<t>Axca tu' ok yun yayji ec' jelanilal yin a nabal, cax ok ak'on a nabal yetok tzet yetal ojtak tu'.</t>", "11": "<t>A jelanilal c'al aj nabalil, a wal juntzan tu' ok ach colonok.</t>", "12": "<t>A juntzan tu' ok ach colon el bay yob beybalej, c'al bay yul k'ab eb anima yob is nabal,</t>", "13": "<t>a ton eb chi bekoncan be watx', cax chi tojcan xol yobtakil;</t>", "14": "<t>tol chi yak' wal eb nabal yetok, cax chi chaon eb k'inal is yob beybalil tu'.</t>", "15": "<t>Yin beybalej yob chi yaoc eb is nabal, chi bekoncan eb watx' beybalej.</t>", "16": "<t>A jelanil, c'al aj nabalil ok ach colon el bay yul k'ab eb ix tx'ok ixal, c'al bay eb ix tx'ok conobal tol chach montej yetok k'anej manxa watx'ilok.</t>", "17": "<t>Ma junok ix chi bekcan yichamil, cax chi tojcan leyal Dios c'ayc'ulal yuj.</t>", "18": "<t>Tatol chach toj yul beal is na ix ix tu', axca wal tol lanan a toj yul beal camich.</t>", "19": "<t>A mac chi occantok bay yul na tu', c'amxa chi eltek junelxa, c'amxa yechel okto ec'jab yul beal k'inalej.</t>", "20": "<t>Ec'jaban yin beybalej watx', cax cha beybalnen is beybal eb tojol.</t>", "21": "<t>A eb tojol is beybal, tol c'am wal jabok is tacnakil, najatil tiempo ok ayjok eb bay sat tx'otx' ti'.</t>", "22": "<t>A pax eb yob is beybal c'al eb etnewom, ok ilay el eb bay sat tx'otx' tx'otx', axca yoclay aj junok awoj.</t>"}