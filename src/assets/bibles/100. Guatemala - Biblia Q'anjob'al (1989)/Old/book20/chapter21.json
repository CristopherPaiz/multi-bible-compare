{"1": "<pb/><t>A yul k'ab Jehová ayoc is nabal eb rey; a Cham chi ikban nabal eb tu', axca chi yun yilay ec' a' aej xol junok awoj yet chi oc yal.</t>", "2": "<t>A eb anima chi na eb tol watx'c'al tzet chi yun eb, axa pax Jehová chi beyc'ulnen el nabalej.</t>", "3": "<t>Beybalnej watx'ilal, c'al tojolal; a juntzan tu' chi yochej Jehová yintak pax xajanbal.</t>", "4": "<t>A mac can ayaj sat yuj maynen ba, yobtakwom toni; toltax is nabal jun tu', yobtak yayji.</t>", "5": "<t>A junok tzet yetal tol chi cam nalayi, watx' chi elocok; a pax tzet chi uj yinc'al yaxc'ayinakil xin, ibil oc mebil yuj.</t>", "6": "<t>A mac chi yi is beyomal yin lek'tial, jun wal bek chi eq'uelok, axa camich chi saya'.</t>", "7": "<t>A eb yobtakwom, ac'al oc yobtakil chi yun eb tu', a chi ak'on lajwok ay eb, yujtol c'am chi yochej eb chi beybalnej tojolal.</t>", "8": "<t>A is beybal eb yobtakwom, man tojolok, a pax is beybal eb anima watx' is nabal, caw wal jichan.</t>", "9": "<t>Yelxac'al watx' chon ayji bay junok yaliẍ lanchu, yintak pax tol a bay junok miman na yetok junok ix ix owalc'al ay.</t>", "10": "<t>A eb yobtakwom, asanc'al yobtakil naan yuj eb yuneni; c'am bay chi yak' eb watx'c'ulal bay yet animail.</t>", "11": "<t>Ta chi alay oc yailal yiban junok ch'aan, ok nachaj el yuj eb c'amto nabal, a pax mac ay is nabal xin, asan yet chi al-lay bay, cax chi nachaj el yuj.</t>", "12": "<t>A Cham Dios tojol, chi cam wal yilon oc eb yobtakwom, asanc'al yatakilal chi yatok yiban eb.</t>", "13": "<t>A mactxel c'am chi cha yab is tewilal eb meba', man c'apax ok chalay is tewilal yuj Dios yet ok k'anon colwal Cham.</t>", "14": "<t>A sabalej chi ak'lay yin ewantakil, chi oc wanaj yowal c'ulej yuj.</t>", "15": "<t>A yet chi watx'nelay el junok k'anej yin tojolal, a junok mactxel tojol is nabal caw wal chi tzaloji, axa mactxel yob is nabal xin, caw wal chi xiwaj yuj.</t>", "16": "<t>A mactxel chi yican el ba yin watx' beybalej, a jun tu' lanan tojcan bay xol eb camnak.</t>", "17": "<t>A mactxel chi yaxac'al oc ba yul k'ab ochewalil yin uq'uej an, c'al yin mimek loj, yinxac'al mebail chi yuncanok.</t>", "18": "<t>A wal eb anima man watx'ok, caw wal ok yab yail eb q'uexelok eb tojol is nabal.</t>", "19": "<t>Yelxac'al mi watx' tol chon ayji bay junok lugar tol tz'inini, yintak pax tol chon ayji yetok junok ix ix tol owalc'al ay.</t>", "20": "<t>A bay yatut junok aj nabal, ay loj c'al tumin c'uan ec' yuj, axa pax jun c'am is nabal xin, chi yak' lajwok yin aymanil masanil tzet yetal chi yi'.</t>", "21": "<t>A mactxel tojol, c'al watx' chi yut ba, chi cha' is cawil, c'al is mimanbilal, watx'c'al yul sat Dios.</t>", "22": "<t>A mactxel ay is nabal, chi je' yoc yak'on owal yin junok conob tol taynebil wal sic'libil, cax chi yuchon ay is murallail jun conob tu'.</t>", "23": "<t>A mactxel chi taynej ba yin tzet yetal chi yala', chi col ba xol yatakilal.</t>", "24": "<t>A mac ch'aan c'al lues, chi ec'xac'al yiban maynen ba; buchwajwom chi yika'.</t>", "25": "<t>A eb isaj, chi cam eb yin yochen tzetak yetal, yujtol c'am chi yal c'ul eb chi mulnaji.</t>", "26": "<t>Masanilc'al c'ual chi yochej eb junok tzet yetal; a pax junok tojol xin, elbejc'al yel yuj.</t>", "27": "<t>C'am chi cha' c'ul Jehová is yofrenda eb yobtakwom, akxam wal yofrenda eb chi yitek yin yob nabalejal.</t>", "28": "<t>A mac chi oc yin lek'ti' testigoal, ok lajwok ayok; a pax mactxel chi cam yaben xin, a jun tu' chi mayjic'al is k'anej.</t>", "29": "<t>A eb yobtakwom, chi tz'ak tx'oxil eb tol watx' yayji eb; a pax mac watx' is nabal xin, watx' ton yayji oc yin is beybal.</t>", "30": "<t>C'am jelanilal, tamwal ojtakbilal, tamwal nabalej chi je' tenon oc wanaj yochwan Jehová.</t>", "31": "<t>A nak winak chi watx'nej aj tz'um is chej, cax chi toj yin owal, palta asan yuj Jehová xan chi je' yuj.</t>"}