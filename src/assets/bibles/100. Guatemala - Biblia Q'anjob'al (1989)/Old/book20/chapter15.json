{"1": "<pb/><t>A junok tol watx' chi yun paktzen junok k'anej, chi tanay owal yuj; a pax mactxel ow chi yun paktzen xin, tol chi tec'al aj can owal yuj.</t>", "2": "<t>A yet chi k'anjab jun aj nabal, caw wal chi cha c'ul eb anima yaj nabalil tu', a pax eb yob is nabal xin, a nabalej c'am yopiso chi yalc'al eb.</t>", "3": "<t>Tzanc'al bay ayc'al ec' Jehová; ayc'al oc sat yin eb watx' c'al yin eb yob.</t>", "4": "<t>A k'anej watx' tol chi ji' mimanil co c'ul yin, axca tol chon yak' pitzc'oj ajok, a pax etnewomal k'anej xin, manxa animaok chon yutcanok.</t>", "5": "<t>A mactxel yob is nabal, c'am chi cha yab tenchebalej chi yak' is mam; a pax mactxel chi cha yab xin, lanan tx'oxon elok tol ay is nabal.</t>", "6": "<t>Xiwilxa tzet yetal ay bay yatut junok anima tol watx' is nabal, a pax mac yobtakwom xin, asan bilc'ulal chi jayoc yiban yuj tzet chi yi'.</t>", "7": "<t>A mactxel tol jelan, chi yalil jelanilal tu'; a pax mactxel tol c'am is nabal xin, c'am yelapnok tzet chi yala'.</t>", "8": "<t>C'am chi cha c'ul Jehová is xajanbal eb yobtakwom, a pax eb watx' is nabal xin, watx' chi yun chalay is txaj eb.</t>", "9": "<t>C'am chi cha c'ul Jehová is yob beybalil eb yobtakwom, palta ay is camc'ulal yin mactxel tol watx' is nabal.</t>", "10": "<t>A mactxel chi bekcan watx' beybalej, yelc'ulal chi ak'lay cuenta. A mactxel c'am chi yochej chi tenchanelayi, ok camok.</t>", "11": "<t>Txequelc'al yayji tzet yetal ay bay najatil yich cambal yul sat Jehová, akxam wal is nabal eb anima.</t>", "12": "<t>A mactxel ch'aan, c'am chi yochej ay mac chi tenchaneni, tamwal chi k'anlej is nabal bay eb jelan.</t>", "13": "<t>A mactxel tol chi tzaloji, chi tzetzon sat; a pax mactxel chi cusi, cabtakc'al c'ul.</t>", "14": "<t>A mac aj nabal, chi sayic' ojtakbilal; a pax eb yob is nabal xin, chi tzaloj eb yetok is yob nabalilal tu'.</t>", "15": "<t>A mactxel ayoc yin bilc'ulal, yobxac'al masanil c'u yul sat; a pax mactxel chi tzaloj xin, k'inc'al yul sat masanil tiempo.</t>", "16": "<t>Yelxac'al watx' jet, tatol ay yelapnok Jehová yul co sat, caxc'al meba' on, yintak pax tol beyom on, palta ayonc'al oc yin bilc'ulal.</t>", "17": "<t>Yelxac'al watx' ta ay camc'ulal, caxc'al itaj chi co chi', yintak pax tol chibejc'al chi co chi', ayc'al pax owal.</t>", "18": "<t>A mactxel tol yaxc'ayinakc'al, asanc'al owal chi yiaj can; a pax mactxel tol ay mimanc'ulal xin, chi yak' tan owal.</t>", "19": "<t>A bay eb isaj, axq'uijan wal tol ay q'uix yul be; a pax bay eb anima watx' is nabal xin, jichanc'al be, c'amc'al tzet yetal ayay yul.</t>", "20": "<t>A eb uninalej tol ay is nabal, chi yak' tzalojbok eb c'ul is mam; axa eb c'am is nabal xin, chi yintaknej el eb is txutx.</t>", "21": "<t>A mactxel c'am is nabal, chi yak' tzalojbok c'ul yetok c'am nabalil; a pax mac ay is nabal xin, chi yilc'al tzet chi yut beytok ba.</t>", "22": "<t>Ta c'am chi cam wal co k'anlen ec'ok, a tzet yetal chi co na', chi etax elok; a pax mac chi cha yab nabalej watx' xin, watx'c'al chi elocok.</t>", "23": "<t>Watx' chi jabej ta watx' chi yun co paktzeni; manxa watx'ilok tatol chi chalej ba co k'anjabi.</t>", "24": "<t>A beal k'inalej chi toj yajti', xan c'am chi aycantok jun jelan is nabal bay cambal.</t>", "25": "<t>A Jehová chi yuch lajwok tzet ay yul k'ab mac chi mimanej ba, palta chi yak'c'al ayjok ec' Cham is satak eb xal ix camnakxa yichamil.</t>", "26": "<t>C'am chi cha c'ul Jehová tzet chi na eb yobtakwom, palta caw wal chi cha c'ul Cham watx' k'anej.</t>", "27": "<t>A mactxel xiwilc'al tzet chi yochej, chi aj can bilc'ulalil yiban, axa mactxel c'am chi chaon ch'en montebal tumin, ok najatilbok is k'inal.</t>", "28": "<t>A mactxel tol tojol is nabal, chi cam naon tzet ok yut tak'wok ba; a pax mactxel yobtak is nabal xin, txololixanej yalon yobal k'anej.</t>", "29": "<t>Najat chi el Jehová c'atan eb yobtakwom, axa pax eb tojol is nabal xin, chi chalay is txaj eb yuj Cham.</t>", "30": "<t>A mac chi tzetzoni chi tzaloj aj co c'ul yuj; a junok watx' abix chon iptzeni.</t>", "31": "<t>A mactxel chi cha yab tenchebalej chi ak'on cawilej, ay yalon yet xol eb aj nabal.</t>", "32": "<t>A mac c'am chi cha yab tenchebalej, ac'al oc chi yintaknej el ba; a pax mac chi cha yab tenchebalej xin, tol chi yi' is jelanilal.</t>", "33": "<t>A mactxel tol ay yelapnok Jehová yul sat, chi aj can is jelanilal; tatol chi jochej tol miman jelapnok, yowalil tol yaynakil chi jut co ba yin babelal.</t>"}