{"1": "<pb/><t>Yelxac'al watx' tatol watx' co binaji, yintak pax tol xiwil ch'en oro c'al ch'en plata ay ayon.</t>", "2": "<t>A junok beyom, c'al junok meba', lajanc'al el eb, a eb cawan tu', a Jehová max watx'nen eb.</t>", "3": "<t>A mactxel aj nabal, chi yil tzet yetal ay is may, cax chi colon ba bay; a pax mactxel tol c'amto is nabal xin, chi beyc'al toji, masantac'al chi yal yayc'ay yuj yatakilal tu'.</t>", "4": "<t>A yin jion ay co ba, c'al yin tol ay yelapnok Jehová yul co sat, chi ji beyomal, mimanbilal c'al k'inalej paktzilok.</t>", "5": "<t>A bay yul-lak is be eb yobtakwom, xiwilxa q'uix c'al tx'an yal ayayok; a pax mactxel tol chi taynej ba xin, man ok ayc'ay yul yal tu'.</t>", "6": "<t>Ak' watx' cuybanilej bay eb unin tinani', yet watx' chi beybalnej eb watx' beybalej, axa yet ok oc eb icham animail, man ok yican el ba eb yin.</t>", "7": "<t>A eb beyom, axca rey yayji xol eb meba'; a xol eb jequelwom, a ton eb chi ak'on tumin tu', yajaw yayji yiban eb.</t>", "8": "<t>A mactxel asan yobtakilal chi yunej, asan yatakilal ok cha'; axa is yetnewomal, ok lajwok ayok.</t>", "9": "<t>A mac elbej yel yuj, ok cha watx'c'ulal yuj pojon ec' is lobej xol eb meba'.</t>", "10": "<t>A yet chi ilay eltok junok buchwajwom, chi lajwi ay teyelejbail, owal, c'al tx'emlejbail.</t>", "11": "<t>A junok rey caw wal chi tzaloj yetok nabalej watx', cax chi tx'ox is watx'c'ulal bay mactxel watx' k'anjabi.</t>", "12": "<t>Taynebilc'al eb aj nabal yuj Jehová, palta chi tenic' Cham tzet yetal chi yal eb lek'ti'.</t>", "13": "<t>A junok isaj, chi yala' tol a bay yul calle ay jun no coj chi yochej chi mak'on camok; chi yal axca tu' yet watx' c'am chi toj mulnajil.</t>", "14": "<t>A wal is k'anej junok ix chi mulji yul k'ab yichamil, lajan wal axca junok xab olan, a bay tu' chi ayc'ay eb chi catabnelay yuj Jehová.</t>", "15": "<t>A c'am nabalil ayc'alta' yin eb unin, palta chi el jun tu' yin eb ta chi mak'lay eb yetok c'ax.</t>", "16": "<t>A mac tol yuj chi yochej chi oc beyomal, xan chi yetnej eb meba', c'al mac chi yak' montebal bay eb beyom, a eb tu' yinxac'al mebil ok yun lajwokcan ay eb.</t>", "17": "<t>Ab xin, ok ach in cuy yin tzet yetal max yal eb aj nabal, chi cam a cuyon xin.</t>", "18": "<t>Watx' tatol cha c'ubaj yin a nabal, yet watx' chi je' alubtanen masanil.</t>", "19": "<t>A wal tinani' chi wak' wal ojtaknej elok, yet watx' chawal oc a nabal yin Jehová.</t>", "20": "<t>Ti chin tz'ibej treinta k'anej ayach; a juntzan k'anej ti' ay nabalej c'al ojtakbilal ibil oc yuj,</t>", "21": "<t>yet watx' chi tx'ox tzet yetal watx' c'al yel, tol moj chojtaknej elok, yet watx' chi je' alon wal yin watx'il bay mac chi k'anlej yab ayach.</t>", "22": "<t>Manchak etnej junok meba' yujtol c'am chi je' colon ba, tamwal chetnej junok mactxel tol c'am mactxel chi colon satak eb yajaw.</t>", "23": "<t>Yujtol a Jehová ok colonok, axa Cham ok paktzen ayach yuj tzet chon tu'.</t>", "24": "<t>Manchak a junanej a ba yetok eb anima yob is nabal, c'al yetok eb toc'al chi chichon c'ul,</t>", "25": "<t>axa talaj chi yun ajok, cha cuyontok is yob beybalil tu', cax cha sut'on cam a ba.</t>", "26": "<t>C'amc'al bay chaoc a ba a tojlanen is jec junokxa anima,</t>", "27": "<t>yujtol ta c'am tzet watx' chi yun a tojlaneni, toltax a wayub chi je' yilay ec' ayach.</t>", "28": "<t>Manchak a q'uex mojonal satakej aycan ay yuj eb echmam.</t>", "29": "<t>A mactxel watx' chi yut mulnaj ba, a ton jun tu' ok mulnaj bay eb rey, cax manak bay juntzan anima tol c'am yelapnok ok mulnajok.</t>"}