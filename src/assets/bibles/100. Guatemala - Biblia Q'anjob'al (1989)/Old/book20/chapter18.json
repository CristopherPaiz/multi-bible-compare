{"1": "<pb/><t>A mac yob yak'on yetok yet animail, asan yochwan chi saya', cax chi tenon ec' masanil watx' nabalej.</t>", "2": "<t>A mactxel tol yob is nabal, c'am yochwan tol chi cuywi; asanc'al chi yochej chi yal yet.</t>", "3": "<t>Ta a yobtakilal chi junej, chi jayoc q'uixwilal, intaknebilal, c'al buchwalil jin yuj.</t>", "4": "<t>Ay bay is k'anej junok mactxel, lajan axca junok aej najat yich, lajan wal axca sical a' aej tol chi ajol nuk', miman jelanilal chi je' jion yin.</t>", "5": "<t>Caw wal man watx'ok, tatol chi ok' c'ul eb cham juez yin mac tol ay is mul, cax c'am yelapnok is derecho eb c'am is mul yul sat eb.</t>", "6": "<t>A yuj is k'anej junok c'am nabal xan chi oc owal; a yuj is k'anej tu' chi yitek yailal yiban.</t>", "7": "<t>A yuj is k'anej junok yob nabal xan chi lowcan yin; yuj is k'anej tu' xan chi oc tx'an lasu yin is nuk' yet chi sut'lay camok.</t>", "8": "<t>A is k'anej eb wajom k'anej, lajan axca junok tzet yetal watx'xac'al loji, tol chi tojtac'al bay yulak co c'ul.</t>", "9": "<t>A eb isaj c'al eb chi etnentok junok tzet yetal, toxac'al chi yuẍtaknej aj ba eb.</t>", "10": "<t>A Jehová, lajan wal axca junok cuartel caw wal watx' yayji bay chi apni oc eb tojol nabal yin colon ba.</t>", "11": "<t>A eb beyom, chi na eb tol a is beyomalil eb tu', lajan wal axca junok muralla ayoc yinlak junok conob yuj coloni.</t>", "12": "<t>A yintak maynejbail, a tu' chi jayoc telc'obalil; axa yintak ayilal, a tu' chi jayoc ajilcanilal.</t>", "13": "<t>Caw wal man watx'ok, cax q'uixwiltak, tatol chon tak'wi yet c'amto chi cam jaben junok k'anej.</t>", "14": "<t>A junok ya'ay, chi yak' techaj ilya' yuj tec'anil yanimail; a pax mac manxa animaok ay c'ul, c'amxa chi yak' techajok.</t>", "15": "<t>A mactxel tol aj nabal, chi ilchaj nabalej yuj, yujtol jakanc'al is nabal yin.</t>", "16": "<t>Yuj junok sabalej, chi je' jakay puertalak, caytu' chi yun japni oc bay eb anima tol mimek yikbej.</t>", "17": "<t>A mactxel babel chi yal ba, axq'uijan tol chi je' colon ba; axa yet chi apni pax oc is yajc'ul tu xin, chi txecloj elok tzet yayji ocok.</t>", "18": "<t>A yet chi tx'oxon Dios is nabal yin suerteal, chi lajwi owal, cax chi pojon nan eb chi yak' owal tu'.</t>", "19": "<t>Ta chi co tx'em cus junok juẍtak, yatak joc yin watx'c'ulalil yetok, yintak jak'on ayc'ay junok conob tol ay murallail, yujtol a tec'anil waay yin is nabal, lajan wal axca puertail junok cuartel watx' yoc yijul.</t>", "20": "<t>A tzet chi jala' chi je' yiontek yatakilal ma tzalojc'ulal jin.</t>", "21": "<t>A k'anej, chi je' yiontek camich ma k'inalej. Yuj tu' xan watx' chi co taynej tzet chi jala', yet watx' watx' chon elocok.</t>", "22": "<t>A yet chi ilchaj yetbi nak winak, mayal wal ilchaj watx'ilal yuj xin; axca wal tol mayal cha' is watx'c'ulal Jehová.</t>", "23": "<t>A eb meba', chi tewi eb; axa eb beyom, mimektak chi yut tak'wok ba eb.</t>", "24": "<t>Ay mac xiwil yamigo yaloni; axa yet chi jayoc yatakilal yiban, tok chito colwaj eb; palta ay pax mac ay junok acaw yamigo yelxac'al watx' yintak yuẍtak.</t>"}