{"1": "<pb/><t>A eb uninalej ay is nabal, chi cha yab eb tenchebalej chi yak' is mam; a pax mac c'am is nabal xin, tokwal chi cha yab tenchebalej.</t>", "2": "<t>A mac watx' nabal, chi cha' watx'il paktzebalok yuj tzet chi yala'; a pax eb etnewom xin, a wal yaxc'ayinakil chi yochej eb.</t>", "3": "<t>A mac chi taynej ba yin is k'anej, ac'al oc lanan taynen ba; a pax mac yelxac'al xiwil chi k'anjab xin, ac'al oc chi yetnej ba.</t>", "4": "<t>A mac isaj ay tzet chi yochej, palta c'am chi makchaj yuj; a pax mac chi mulnaj xin, chi aj can bay.</t>", "5": "<t>A mactxel watx' is nabal, c'am chi yochej etnewomal; a pax mactxel yob is nabal xin, yajbejtak c'al q'uixwiltak chi yut ba.</t>", "6": "<t>A is tojolal junok anima, a c'am chi chaon low yin; a pax yobtakilal xin, a chi ak'on low yin eb yobtakwom.</t>", "7": "<t>Ay mactxel tol c'am jabok tzet yetal ay bay, palta axq'uijanxac'al beyom chi yut tx'oxon el ba; ay pax mactxel caw wal ay tzet yetal ay bay xin, palta mebaxac'al chi yut pax ba.</t>", "8": "<t>A eb beyom, chi je' manon el ba eb yul k'ab eb elk'om yuj is beyomal, a pax eb meba', tok ay bay chi elk'anelaytok eb.</t>", "9": "<t>A eb tojol is nabal, lajan eb axca junok tzektebalej tol chi tzekeki, a pax eb yobtak is nabal xin, lajan eb axca tzektebalej toxa chi tani.</t>", "10": "<t>A mactxel chi maynej ba, asan owal chi yuch ajok; axa mac chi cha yabej, chi yi' is jelanil.</t>", "11": "<t>A beyomal tol jun bek chi wajnaj yuj etnewomal, toxac'al chi ay tananok; a pax beyomal chi wajlay yin c'ojanc'ulal yin mulnajil, chi ajc'al can.</t>", "12": "<t>Manxa animaok chi yuncan el mac c'amc'al chi yun is yochwan, a pax mac chi yun tzet chi yochej xin, chi ac'bi is nabal chi yabej.</t>", "13": "<t>A mactxel c'am chi yikej junok chekbanilej, ok tit yiban; a pax mactxel ay wal yelapnok junok chekbanilej bay xin, watx' chi elocok.</t>", "14": "<t>A cuybanilej chi yak' junok tol jelan is nabal, chon yitok yin k'inalej, chon ilay el yul beal camich yuj.</t>", "15": "<t>A mactxel ay is nabal, chi ochelayi, palta c'am chi mayji eb etnewom.</t>", "16": "<t>A mactxel tol aj nabal, chi cam yilon tzet chi yunej; axa pax mactxel tol yob is nabal xin, a tzet chi yunej a chi tx'oxon elok.</t>", "17": "<t>A junok chekbej tol c'am chi yun chekbanilej yuj, asanc'al caklejbail chi yitek. A pax junok chekbej chi yun chekbanilej yuj xin, ay junc'ulalil yin.</t>", "18": "<t>Asanc'al mebil c'al q'uixawc'ulalil chi tit yiban mactxel tol c'am chi cha yab watx' nabalej, a pax mactxel chi cha yab tenchebalej xin, caw wal chi ilay can.</t>", "19": "<t>A yet chi junen tzet chi yochej co c'ul, caw wal chon tzaloji; palta a eb yob is nabal, c'am chi pojil ba yin yobtakilal.</t>", "20": "<t>Watx' tol junejc'al chach ayji yetok eb aj nabal, yet watx' che a jelanilal; tatol junejc'al chach ayji yetok eb yob is nabal xin, ok ach lajwokxac'al ay yetok eb.</t>", "21": "<t>A eb yobtakwom, tzakanc'al oc yatakilal yintak eb; a pax eb watx' is nabal xin, ac'al watx'ilal chi cha eb.</t>", "22": "<t>A mactxel tol watx' is nabal, ay tzet yetal chi yak'can bay yitxiquin; axa is beyomal eb yobtakwom, chi cancan bay eb watx' is nabal.</t>", "23": "<t>A is tx'otx' eb meba', xiwil mi awoj chi je' yak'oni; palta toc'al ayic'ok, yujtol c'am chi mulnaj eb sat.</t>", "24": "<t>A mactxel c'am is camc'ulal yin yuninal, c'am chi yak' cuenta; a pax mac ay is camc'ulal yin xin, chi yak' cuenta.</t>", "25": "<t>A mactxel tol tojol is nabal, ayc'al is lobej; a pax mac yob is nabal xin, ayc'al wajil.</t>"}