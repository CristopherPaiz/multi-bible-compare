{"1": "<pb/><t>Ta ay junok eb cham mimek winak chach awten lowok, chi cam a naoni, mactxel cham bay ayach ec' satak tu'.</t>", "2": "<t>Caxc'al mi xiwil a wajil, palta watx' tol cha yanej low a ba.</t>", "3": "<t>Man yelokxac'al chi cam a loon jun loj manxa watx'ilok tu', talaj toc'al chi yochej jun tu' chach yetnej.</t>", "4": "<t>Manchak ak'xac'al ep oc yin beyomal; manchak ach oc il yuj juntzan tu'.</t>", "5": "<t>A ch'en tumin, junnej bek chi lajwi ay ch'en, ayman chi toj ch'en axca toj jenenok no' tx'acbaj, axcaxac'al tol mayal elol xic'.</t>", "6": "<t>Manchak ach low bay meẍa junok bas, manchak ochej oc is lobej manxa watx'ilok.</t>", "7": "<t>A jun aj loj tu', miman chi na' yin tojol jun loj tu'; caxc'al chi tz'ak yala': Lowan, ẍi, palta c'am chi yal yin masanil c'ul.</t>", "8": "<t>Ok a xayej el tzet yetal max a loaytok tu', cax c'am yopiso a k'anej tol watx'xac'al max yun alon bay.</t>", "9": "<t>Manchak al watx' nabalej bay junok tol yob is nabal, yujtol toc'al ok buchwaj yin a watx' k'anej tu'.</t>", "10": "<t>Manchak a q'uex mojonal tx'otx' tol aycan ay yettax payxa, tamwal cha tok'ic' satak eb c'amxa is mam, c'amxa is txutx,</t>", "11": "<t>yujtol a Cham ay yipalil ok colon el eb, c'al yak'on owal etok.</t>", "12": "<t>Acbaj wal a txiquin, c'al a nabal bay cuybanilej, c'al bay ojtakbilal.</t>", "13": "<t>Manchak a bek ak'on cuenta junok unin, tokwal ok cam yuj jayebok tz'um chak' yika'.</t>", "14": "<t>Palta tatol ok ak' cuenta, lanan a colon el bay camich.</t>", "15": "<t>A wal yet ok eon a jelanil, ach in c'ajol, c'al yet ok waben a k'anjab axca wal is mojalil, caw wal miman ok tzalojbok in c'ul.</t>", "16": "", "17": "<t>Manchak ochej oc is tzet yetal eb yobtakwom; a ti' et, tol ayokab yelapnok Jehová yul a sat.</t>", "18": "<t>Ta axca tu' ok onej, caw wal watx' ok ach el ocok, axa tzet ayoc yipok a c'ul, c'am yechel tol ok lajwok ec'ok.</t>", "19": "<t>Ach in c'ajol, taynej abej, cha cuyoni; ak' ep a toj yin beybalej watx'.</t>", "20": "<t>Manchak a junanej a ba yetok eb uq'uem an, tamwal yetok eb yelxac'al chi ec' yiban lowi,</t>", "21": "<t>yujtol a eb uq'uem an, c'al eb miman chi low tu', ok lajwokxac'al ay eb yuj mebil. A eb isaj tu', toxac'al olquiẍtak is pichil eb ok yaocok.</t>", "22": "<t>Cha ab tzet chi yal a mam, mac max ach pitzc'oneni; manchak entaknej el a txutx yet ixnamil ixxa.</t>", "23": "<t>Ak' ep a sayon tzet yetal tol yel yetok jelanilal, cuybanilej c'al aj nabalil; a juntzan tu' c'am chentaknej elok.</t>", "24": "<t>A is mam junok uninalej watx', tol aj nabal, moj ton tol chi tzaloj eb c'al maynen ba eb.</t>", "25": "<t>Yuj tu xin, ak' tzalojbok c'ul a mam, c'al a txutx, yet watx' miman yelapnok eb ok yabej.</t>", "26": "<t>Ach in c'ajol, taynej ab tzet ok wala', chi cam wal elon in beybal;</t>", "27": "<t>yujtol a junok ix ix chi mulji yul k'ab yichamil, lajan wal yetok junok xab olan najat yich palta txennej yul;</t>", "28": "<t>chi makwaj yul be axca junok elk'om, xiwilxa winak chi etax el yuj.</t>", "29": "<t>¿Mactxel chi yab yail? ¿mactxel chi el yaw? ¿Mactxel chi ec' ya' chi yabej? ¿Mactxel chi yasjitok yin tol c'am tzet yujal? ¿Mactxel tol cakxac'al yul sat?</t>", "30": "<t>A ton mactxel tol c'am chi bekcan uq'uej an, ayc'al oc yin yablen tzetbil yuq'ui an.</t>", "31": "<t>Manchak ach occ'al t'anan yin an an tu'; cakxac'al yili yul is copail, subojxac'al yaytok an.</t>", "32": "<t>Axa is lajubal xin, lajan wal axca junok no labaj tol manxa yailok bay chi chi'.</t>", "33": "<t>Xiwilxa tzet yetal ok ak'i el yuj, xiwil tzet yetal man watx'ok ok ala', c'al a naon yuj.</t>", "34": "<t>Axcaxac'al tol yiban a' mar ayach oc chabej; oybinakxac'al ay a sat, axq'uijanxac'al tol a chon junok miman teal barco ayach ajtok chabej.</t>", "35": "<t>Cax ok alon axca ti': Max in is mak' eb, palta maj wab yail; max wik tz'um, palta maj wabej; axa yet chi el lenaj chi wila', chin toj pax in sayon an junelxa, cachi mi.</t>"}