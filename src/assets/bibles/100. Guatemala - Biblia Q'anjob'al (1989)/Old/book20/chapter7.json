{"1": "<pb/><t>Ach in c'ajol, cha wal ab in k'anej ti'; a juntzan in chekbanil ti', tol cha c'ubaj wal yin a nabal.</t>", "2": "<t>Ikej in chekbanil, c'al in cuybanil; tol cha ya'ilnej wal axca neneal a bak' sat, yet watx' ok ach iquisbokc'al ec'ok.</t>", "3": "<t>Naanokabc'al oj, cax cha c'uban wal yin a nabal.</t>", "4": "<t>Camc'ulnej jelanilal axca anab, c'al aj nabalil axca wal junok a watx'il anima.</t>", "5": "<t>Caytu' ok yun a colchaj el yul k'ab ix ajmul ix, a ton ix ay yajaw tol watx'xac'al yoc is k'anej.</t>", "6": "<t>Ay jun c'ual max wililtek bay yulak is rejail is wentenail in na.</t>", "7": "<t>Ay juntzan ach'ej tol c'am is jelanil; max cam wal wilon jun tol yelxac'al c'am is nabal xol eb tu'.</t>", "8": "<t>A yet lananxa yayc'u, axa k'ekbi ay tu', max apni oc bay junok esquina cax max k'axponen ec'tok calle, bay yetc'ulal bay ay na junok ix ajmul ix.</t>", "9": "", "10": "<t>Axa yeltek lemnaj ix ix tu' ul chaoni, axca pichay eb ajmul ix, axcac'al is nabal eb ix tu'.</t>", "11": "<t>Comonc'al chi k'anjabi, c'am chi q'uixwi, c'am chi ayji bay yatut.</t>", "12": "<t>Asanc'al yulak calle chi ayji ec'ok. Bay txonbal, c'al bay txiquinlak calle, chi yechbanej yec' junok winak bay tu'.</t>", "13": "<t>A jun ix tu' max oc lak'anok, cax max tz'ublay el ti' nak ach'ej tu' yuj, cax max yalonxac'al yin c'am q'uixawilal axca ti':</t>", "14": "<t>A tinani' max wak' in xajanbal yet junc'ulal, tol albilxa wuj, xan ay chibej bay in na tinani'.</t>", "15": "<t>Yuj tu' xan max in eltek ach ul in chaoni; caw wal chi wochejxac'al chi wil oc en. Ti' wal mayal ach chaloj wuj tinani'.</t>", "16": "<t>A bay yiban in tx'at mayal in watx'nej ay jun sábana naba lino chi tit bay Egipto.</t>", "17": "<t>Mayal waoc perfume yin, tol sumumixac'al jabil, a ton mirra, áloe c'al canela.</t>", "18": "<t>Sebach wetok, ok co lajlejxac'al oc co camc'ulal jin junjun on; tol wal chi jak' tzalojbok co c'ul yetok jun camc'ulal tu', masantac'al ok yal sakbi elok.</t>", "19": "<t>Yujtol a nak wichamil c'am nak ayic' bay na ti'; max toj nak yin jun is viaje najat.</t>", "20": "<t>Max yitok jun tx'uy ch'en tumin, xan majtoc'al meltzojok, masantac'al yet c'ual tol tec'anxa xajaw, ẍi ix ix tu'.</t>", "21": "<t>A yuj is k'anej tol manxa watx'ilok yalon tu', xan jun wal bek max monchaj nak ach'ej tu' yuj.</t>", "22": "<t>Axa toj yintak ix tu', axca wal yilaytok junok wacax bay ok mak'lay camok, ma axca junok no tx'ucchej chi ayc'ay yul junok tx'an yal,</t>", "23": "<t>masantac'al chi ec'tok junok julbalej yul is pixan. Ma axca c'apax junok no tz'iquin chi toj yul junok tx'an yal, c'am chi na' tatol a bay tu' ok low yin.</t>", "24": "<t>Yuj tu xin ach in c'ajol, ab wal tzet ok wala'. Taynej ab in k'anej ti'.</t>", "25": "<t>Manchak etnej el a nabal yin junok ix ix axca tu' is nabal; manchak ak' c'aytok a ba yuj ix.</t>", "26": "<t>Yujtol xiwil mactxel mayal yak' cam ba yuj ix tu', xiwilxa is camnak mayal toji.</t>", "27": "<t>Tatol chach toj yul beal yatut ix tu', axca wal tol lananxa a tojcan bay yul beal camich.</t>"}