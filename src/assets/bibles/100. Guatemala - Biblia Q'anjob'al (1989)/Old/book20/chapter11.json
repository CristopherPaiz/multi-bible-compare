{"1": "<pb/><t>C'am chi cha c'ul Jehová echbal man tz'akanok, palta chi tzaloj yetok echbal tz'akan.</t>", "2": "<t>A maynejbail, asanc'al q'uixwilal chi yitek; axa eb yaynakil chi yut ba, jelan eb.</t>", "3": "<t>A mactxel tojol is nabal, a ton is tojolal tu' chi ikbani; a pax mac etnewom xin, chi lajwi ay yuj is yetnewomalil tu'.</t>", "4": "<t>A wal yet jun c'ual ok oc beyc'ulal jin, c'amxa yopiso co beyomal, asan co tojolal chon colon el bay camich.</t>", "5": "<t>A tojolal chi watx'nen oc is be eb tojol, axa eb yobtakwom tu' xin, ac'al oc yin is yobtakilal eb tu' chi telc'ojtok.</t>", "6": "<t>A tojolal chi colon el eb anima tojol is nabal, axa pax mactxel tol chi yochejc'al oc tzetak yetal xin, a chi ak'on low yin eb.</t>", "7": "<t>A yet chi cam eb yobtakwom, chi lajwi ay tzet yetal ayoc yipok c'ul eb tu' yetok. C'amxa chi yi ba tzet yetal naan yuj eb watx'nen yetok yipalil.</t>", "8": "<t>Chi col-lay el jun tojol is nabal nan xol is yailal yuj Dios, axa jun yobtakwom chi occan xol yailal tu' is q'uexelok.</t>", "9": "<t>A yuj is k'anej jun yobtakwom xan chi yetnej yet animail; axa jun tojol is nabal, chi colchaj yuj is jelanil.</t>", "10": "<t>A yet chi aj can eb watx' is nabal, caw wal chi tzaloj eb conob; chi tzaloj c'apax eb yet chi cam eb yobtakwom.</t>", "11": "<t>A yuj watx' k'anej chi yal eb tojol, xan chi aj can junok conob, a pax is k'anej eb yobtakwom xin, toc'al chi yak' lajwok ayok.</t>", "12": "<t>A mactxel c'am is nabal, yobtak tzet chi yal yin yet animail, axa mac ay is nabal xin, c'amc'al tzet chi yala'.</t>", "13": "<t>A junok wajom k'anej chi yalil tzet max al-lay bay yin ewantakil, axa pax mac watx' is nabal xin, toc'al chi c'ubaj yin is nabal.</t>", "14": "<t>Ta c'am mac chi ikban junok conob, chi ayc'ayi; palta ta xiwil mac chi ak'wi nabalej, watx' chi elocok.</t>", "15": "<t>A yet chi co wabaj co ba yin junok tx'ok animail, yob chon elocok; a mactxel c'am chi tak'wi yin junok, c'amc'al tzet chi na'.</t>", "16": "<t>A junok ix ix watx' is nabal, chi ilay aj can, axa junok winak yaxc'ayinak yin is trato, asan beyomal ok yi', palta intaknebil elok.</t>", "17": "<t>A mactxel tol ay is yabenc'ulal, ac'al oc chi chaon watx'ilal, axa mac yob xol yet animail, chi titcan yiban yuj is yobc'ulal tu'.</t>", "18": "<t>A mactxel yob, ok cha' paktzil watx' yaloni; axa mactxel watx' tzet chi yun xin, a wal watx'ilal ok cha' paktzilok.</t>", "19": "<t>Tatol chon toj yintak tojolal, lanan co toj yintak k'inalej; a pax tatol chon toj yin yobtakilal xin, lanan wal co toj yintak camich.</t>", "20": "<t>Caw wal chi yaj Jehová eb man watx'ok is nabal; palta caw wal chi tzaloj c'ul Cham yin eb tol c'am is mul.</t>", "21": "<t>Wal yel, a mactxel ay is yobtakilal, yowalil ok low yin, axa mactxel tojolc'al is nabal xin, c'amc'al tzet ok onok.</t>", "22": "<t>A junok ix ix watx' yili, palta c'am wal is nabal, lajanc'al axca junok no txitam ayoc junok argolla naba oro yin is txam.</t>", "23": "<t>A watx'ilal, a chi yochej c'ul eb watx' is nabal; axa tzet ok jayoc yiban eb yobtakwom, asan yowal c'ul Dios.</t>", "24": "<t>Ay wal anima bekan c'ul pojon ec' is tzet yetal, a jun tu' yelxac'al miman tzet chi cha'; ay pax mac tol bas yel yuj, chi jayxac'al can oc mebil yiban.</t>", "25": "<t>A mactxel tol chi el wal yin c'ul yak'oni, caw wal chi aj can bay; a mac chi colwaji, ok col-lay c'apaxok.</t>", "26": "<t>A mactxel toc'al chi wajbaj ec' ixim trigo, caw wal yob chi yal anima yin, axa mactxel tol chi txonon ixim xin, watx' chi al-lay yin.</t>", "27": "<t>A mactxel chi yunc'al watx'il, a watx'c'ulal anima chi chaloj yuj, a pax mactxel tol a yobtakil chi saya', ok michchaj el yuj yobtakil tu'.</t>", "28": "<t>A mactxel chi yaoc is beyomal yipok c'ul, ok ayc'ay axca chi yun yayc'ay takin xaklak te'; axa eb tojol xin, ok yi' eb yip axca yaxbi k'ablak te'.</t>", "29": "<t>A mac yob chi yut ba bay is mam ma bay is txutx, c'al xol eb yuẍtak, c'am satakej ok can bay; a mac yob is nabal, chekbejc'al yayji bay junok aj nabal.</t>", "30": "<t>A tzet chi yun junok tojol, a chi ak'on cawil. A junok jelan chi monchaj anima yuj.</t>", "31": "<t>Tatol chi cha' eb tojol is nabal paktzil bay sat tx'otx' ti', akxam wal eb c'am yelapnok Dios yul sat, c'al eb ajmul, ¿tzet xa mi wal ok yun eb?</t>"}