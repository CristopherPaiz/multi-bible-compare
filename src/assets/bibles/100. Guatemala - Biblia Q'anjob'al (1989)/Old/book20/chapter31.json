{"1": "<pb/>A is k'anej cham rey Lemuel miman yelapnok, tol cuybil cham yuj is txutx:", "2": "<pb/><t>Ach wune', a Dios max ach ak'on ayin yuj paktzilok in tewilal; tzetto wal watx' ok wal ayach.</t>", "3": "<t>Manchak etnej el a ba yin eb ix ix; a yuj eb ix xan xiwil eb rey chi etax elok.</t>", "4": "<t>Man watx'ok ach Lemuel, tol ok oc' an an caw wal ow, tamwal yuq'uen juntzan eb et yajawilal an an tu',</t>", "5": "<t>talaj chi tojcan c'ayc'ulal ley e yuj, cax che yetnen eb anima yaynakil.</t>", "6": "<t>Yuc'okab eb ayxa oc yin yailal an vino, yuc'okab eb yatakxac'al ay an an caw wal ow,</t>", "7": "<t>yet watx' chi c'aytok yul c'ul eb tzet chi yut ba, c'amxa chi na eb is mebil, c'al is yailal.</t>", "8": "<t>K'anjaban yuj eb c'am chi je' yalon ba; col eb tol c'am mac chi coloni.</t>", "9": "<t>K'anjaban yin a watx'nen el k'anej yin tojolal; col eb ok'bal c'ul, c'al eb yaynakil, ẍi is txutx cham Lemuel tu' bay.</t>", "10": "<t>A junok xal ix watx' nabal, man subojok yilchaji; ec'ban yelapnok xal yintak ch'en ch'en caw wal miman is tojol.</t>", "11": "<t>A xal ayoc yipok c'ul yichamil, c'am tzet chi majax bay.</t>", "12": "<t>Xiwilxa chi yak' tzalojbok c'ul yichamil yin masanil is k'inal.</t>", "13": "<t>Chi toj xal manoj lana c'al lino; yetok wal masanil is c'ul cax chi watx'nen is mulnajil.</t>", "14": "<t>Axca junok barco chi tojtac'al bay najat, axca tu' yayji xal, chi toj yitek tzet yetal chi oc yuj.</t>", "15": "<t>A yet c'amtoc'al chi sakbi, chi aj wanok cax chi c'oli yak'on low yune' c'al eb ix is chekbej.</t>", "16": "<t>Chi toj yil junok tx'otx', cax chi manoni, a ch'en tumin chi yi', a ton chi yak'balnej yawon uva.</t>", "17": "<t>Chi watx'nej ba, cax chi oc wal yin mulnajil.</t>", "18": "<t>Tol chi cam wal yiloni, tzetbil wal chi yun bey is txon; chi mulnaj c'ualil c'al ak'balil.</t>", "19": "<t>Chi watx'nej tx'al, cax chi chemwi.</t>", "20": "<t>Naanc'al eb meba', c'al eb ay is cawxinakil yuj.</t>", "21": "<t>Tok chi xiw yuj is familia yet xiwil sic, yujtol masanil eb, caw wal watx' is pichil eb ayocok.</t>", "22": "<t>A chi watx'nen is txow k'ap, a wal k'ap caw wal watx' chi yaoc is pichilok.</t>", "23": "<t>A cham yichamil xal tu', caw wal ojtakbil bay despachoal is conob, ayoc tz'akilok eb mimek winak yayji bay yul is conobal tu'.</t>", "24": "<t>Chi watx'nej xal k'utilej, yetok c'alilej, cax chi txonon bay eb txonjom.</t>", "25": "<t>Caw wal tec'an waay xal, cax miman yelapnok xal yul sat anima; tok ay tzet chi na yuj cawxinakil yet yecal.</t>", "26": "<t>Yinc'al jelanilal chi k'anjabi, yinc'al camc'ulalil chi cuywaji.</t>", "27": "<t>Ayc'al oc yilon tzet chi yun beytok masanil is tzet yetal bay yatut, c'am bay tol toc'al chi ec' tiempo yuj.</t>", "28": "<t>A eb yune', c'al yichamil, chi yal eb watx' k'anej yin, cax chi yalon eb axca ti':</t>", "29": "<t>Xiwil ix watx' beybal; palta asannej ach ach ti' yelxac'al watx' a beybal yintak masanil eb ix ix tu', ẍi eb.</t>", "30": "<t>A wal watx'il yili mimanil junok ix, ay bay tol montebalc'al. A watx'il yili sat, jun bek chi q'uexchaji; palta a ix ix tol ay yelapnok Jehová yul sat, moj wal tol miman yelapnok.</t>", "31": "<t>Alek watx' k'anej yin xal satak masanil conob; al-layokab watx' k'anej yin yuj masanil tzet yetal chi yunej.</t>"}