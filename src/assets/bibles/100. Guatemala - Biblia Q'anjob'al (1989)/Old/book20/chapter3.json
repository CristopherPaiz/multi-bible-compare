{"1": "<pb/><t>Ach in c'ajol, manchak toj c'ayc'ulal juntzan in cuybanil ti' oj, c'ubaj in chekbanil ti' yin a nabal,</t>", "2": "<t>yet watx' ok najatilbok a k'inal; yinc'al tzalojc'ulal ok ach ec'ok.</t>", "3": "<t>Manchak a bekcan a beybalnen watx'c'ulal c'al ikemal; chi cam wal a naoni, cax tojta wal c'ayc'ulal oj.</t>", "4": "<t>Axca tu xin caw wal watx' ach yul sat Dios, c'al yul sat eb anima.</t>", "5": "<t>Aoc a nabal yin Jehová yin masanil a c'ul; manchak aoc a jelanil yipok a c'ul.</t>", "6": "<t>Nac'altek Jehová yin masanil tzetak chonej, a Cham ok ach iontok yin beybalej watx'.</t>", "7": "<t>Manchak a naxac'al tol jelan ach; ayokab yelapnok Jehová yul a sat, cax cha pojon el a ba xol yobtakil.</t>", "8": "<t>Ta axca tu' chonej, ay a cawil, cax tec'an a mimanil.</t>", "9": "<t>Tx'oxo' tol ay yelapnok Jehová yul a sat, yin ak'on junok ofrenda bay Cham yin a beyomal, c'al yin a babel sat awoj.</t>", "10": "<t>Caytu' ok yun noj a c'una' yuj sat awoj, tz'akanc'al ok yun noj netal a vino.</t>", "11": "<t>Ach in c'ajol, manchak entaknej el is tenchebal Jehová, manchak cabax aj a c'ul yet chach yak'on cuenta.</t>", "12": "<t>Yujtol a mac ay is camc'ulal Cham yin, chi yak' cuenta axca chi yun yak'on cuenta junok mamej yuninal tol chi tzaloj yetok.</t>", "13": "<t>Caw wal tzalojc'ulal yet mac chi yi' is jelanil, c'al yaj can is nabal.</t>", "14": "<t>Yujtol yelxac'al watx' juntzan tu' yintak ch'en plata, chi aj wal can watx'ilal bay yintak ch'en oro.</t>", "15": "<t>A wal jelanilal tu', yelxac'al watx' yintak ch'en chi oc yelbubok colk'abej. Tokwal chi je' co lajlen jun jelanilal tu' yetok juntzanxa tzet yetal caw wal ochebil.</t>", "16": "<t>Yuj jelanilal ok najatilbok a k'inal, yuj xan ok e c'apax a beyomal c'al a mimanbilal.</t>", "17": "<t>Ta chi co beybalnej jelanilal, tzalojc'ulalc'al chon eq'ui, cax ayc'al co junc'ulal.</t>", "18": "<t>A mac ay is jelanil tu', axca wal cawilej yayji bay. Caw wal tzalojc'ulal yet mactxel chi je' yuj mitx'on waayok.</t>", "19": "<t>Yetok is jelanilal, c'al ojtakbilal max watx'nej Jehová satcan, c'al sat tx'otx' ti'.</t>", "20": "<t>Yuj is jelanil tu', xan chi ajol nuk'lak aej, cax chi tit yal ak'bal xol asun.</t>", "21": "<t>Ach in c'ajol, manchak a bek c'ayil a jelanil c'al aj nabalil; manchak eil a sat yin.</t>", "22": "<t>Yujtol ok najatilbok a k'inal yuj, watx' ok ach eloc satak eb anima yuj.</t>", "23": "<t>Yinxac'al junc'ulalil ok yun ec'jabi, cax c'am bay ok ach ayc'ayok.</t>", "24": "<t>A yet ok ach xewok, c'amc'al a xiwc'ulalil, yinc'al tzalojc'ulalil ok ach wayok.</t>", "25": "<t>C'amc'al tzet cha na', ta c'uxan ok jay c'aybanil eban, axca chi yun jay yiban eb yob beybal.</t>", "26": "<t>Yujtol chaoc Jehová yipok a c'ul, xan man ok ach cha ayc'ay yul junok yal.</t>", "27": "<t>C'am bay tol man ok ach oc yetok mac ok k'anon colwal ayach, tatol chi je' a colwaji.</t>", "28": "<t>Ta chi je' a colwaj tinani', manchak ala' tol ato yet yecal chach colwaji.</t>", "29": "<t>Manchak a na ak'on yobc'ulal yin mac cajan a cawilal, tol c'am is cabc'ulal en.</t>", "30": "<t>Manchak ak' owal yetok junok mactxel, ta c'am tzet yob chi yun ayach.</t>", "31": "<t>Manchak ochej oc beyomal eb c'am yabenc'ulal, tamwal chot a ba axca is beybal eb tu'.</t>", "32": "<t>Yujtol c'am chi cha c'ul Jehová eb yobtakwom tu'; a pax eb watx' xin, watx' yak'on yetok.</t>", "33": "<t>Chi yatok Jehová catab yiban eb yobtakwom; axa pax eb watx' xin, chi yak' watx'c'ulal yiban eb.</t>", "34": "<t>Chi buchwaj Cham yin eb buchwajwom; a pax eb yaynakil chi yut ba xin, caw wal chi yak' is watx'c'ulal bay eb.</t>", "35": "<t>A wal ioj aj canilal ayoc paktzebalok bay eb aj nabal, axa eb yob nabal xin, toxac'al chi elcan q'uixwil eb.</t>"}