{"1": "<pb/><t>A mac ay yelapnok ak'bal cuenta yul sat, chi yochej chi aj can is nabal; axa mac c'am chi cha yabej, c'am is nabal.</t>", "2": "<t>A junok anima watx', a watx'il chi cha bay Jehová, axa mac yob nabal, chi lowcan yin yuj Cham.</t>", "3": "<t>A eb a yobtakilal ayoc yipok c'ul, lajan eb axca junok na watx'nebil yiban arena; a pax eb watx' is nabal xin, tec'an waay eb axca junok tzet yetal caw is xe'.</t>", "4": "<t>A junok ix ix tol watx'c'al tzet chi yunej, axca wal rey chi yut ix yichamil; a pax junok ix istzilej tol caw wal yob is nabal xin, caw wal chi yak' lajwok ay ix yichamil tu'.</t>", "5": "<t>A eb anima watx' is nabal, asan watx'ilal chi na eb; a pax eb yob is nabal xin, asan etnewal chi na eb.</t>", "6": "<t>Chi cam anima yuj is k'anej eb yobtakwom, axa pax is k'anej eb watx' is nabal xin, chi colchaj anima yuj.</t>", "7": "<t>A yet chi ayc'ay eb yobtakwom, chi lajwi ay eb junelnej, axa pax mactxel watx' is nabal, chi mayji yetok is familia.</t>", "8": "<t>Watx' chi al-lay yin eb anima yuj is jelanil, a pax mactxel c'am is nabal xin, intaknebil elok.</t>", "9": "<t>Watx' yet mac c'am wal yelapnok palta ay yak'omal serbil, yintak pax mac mimektak chi yut ba, palta c'am wal tzet watx' chi lo'.</t>", "10": "<t>A mactxel watx' is nabal, chi taynej is jobbejal no', a pax eb yob is nabal, caw wal chi yetnej eb no'.</t>", "11": "<t>A mactxel chi mulnaj sat is tx'otx', ay is lobej; a pax mactxel c'am is nabal xin, asan yin tzet yetal tol c'am yopiso chi ec' tiempo yuj.</t>", "12": "<t>A eb c'am Dios yul sat, chi yochej eb chi oc beyomal yin aymanil yuj yunen yobtakil; a pax eb watx' is nabal, a is mulnajil eb, a chi ak'onc'al tzet chi oc yuj eb.</t>", "13": "<t>A eb yobtakwom, ac'al oc is yobal k'anej eb tu' chi ioncantek yiban, a pax mac watx' is nabal xin, chi elcan xol yatakilal.</t>", "14": "<t>Junjunc'al mactxel chi cha paktzil tzet yetal chi yala', cax chi chaon c'apax paktzebal yuj tzetak chi el yuneni.</t>", "15": "<t>A mactxel yob is nabal, chi na' tol watx'c'al masanil tzetak chi yunej, axa mactxel tol ay is nabal xin, chi cha yab watx' nabalej.</t>", "16": "<t>A mactxel yob is nabal, jun bek chi tx'ox yowal; a pax mac ay is nabal xin, toc'al chi eq'uel tzet chi utlay tu' yuj.</t>", "17": "<t>A junok testigo tol watx'c'alta' is nabal, yel tzet chi yala'; a pax junok testigo toc'alta' chi etnewi, asan lek'tial chi yala'.</t>", "18": "<t>Ay mac chi yak' cus c'ul yet animail yuj is k'anej, comonc'al chi yala'; a pax mactxel watx' is nabal xin, caw wal chi mimanc'ulnelay eb ayoc yin cusc'ulal yuj is k'anej.</t>", "19": "<t>A mactxel yel chi k'anjabi, chi ayjic'al ec'ok; a pax eb lek'ti xin, jun ch'an bek chi c'ayil eb.</t>", "20": "<t>A yin is nabal mac tol a yobal chi na' yuneni, ay etnewomal; a pax mac a watx'ilal chi na' yunen xin, tzalojc'ulalc'al ay.</t>", "21": "<t>A mactxel watx' is nabal, c'am junok tzet yobtak chi jay yiban; a pax eb yobtakwom xin, toxac'al ok ispay aj yatakilal yuj eb.</t>", "22": "<t>Caw wal chi yajlay eb lek'ti yuj Jehová; a pax mac c'am etnewomal chi yun xin, caw wal chi tzaloj c'ul Cham yetok.</t>", "23": "<t>A mactxel ay is nabal, c'am chi yixac'al aj can ba yuj tzet yetal yojtak; axa mactxel c'am is nabal xin, chi tx'oxxac'al el is c'am nabalil tu'.</t>", "24": "<t>A mac chi mulnaji, chi chekwaji; a pax mac isaj xin, chi cheklayi.</t>", "25": "<t>A bilc'ulal chi yak' cusaj co c'ul, a pax junok watx' k'anej xin, chon yak' tzalojbok.</t>", "26": "<t>A mactxel watx' is nabal, ikbajwom yayji yin watx'il bay yet animail; a pax mac tol yob is nabal xin, chi yikbaj yet animail yin yobal.</t>", "27": "<t>A junok uktem no' tol isaj, c'am chi watx'nej el no no' chi michchaj yuj; a pax mactxel tol c'asan xin, chi yak' nabal yetok tzet chi yi' tu'.</t>", "28": "<t>A is beybal eb watx' is nabal, k'inalej chi yak'a'; a yin jun beybalej tu', c'am camich.</t>"}