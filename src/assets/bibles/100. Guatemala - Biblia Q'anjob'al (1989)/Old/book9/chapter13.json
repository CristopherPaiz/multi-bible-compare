{"1": "<pb/>Caw wal tec'an winak wal Saúl yet max oc yin reyal xol eb israel. Cab abil max oc yin reyal tu'.*fn*", "2": "Max sic'on el cham 3,000 eb soldado xol eb israel. 2,000 max can yetok bay Micmas c'al bay tzalanlak cawilal Betel, axa junxa mil eb xin, max cancan yetok Jonatán is c'ajol bay Gabaa yul yet Benjamín; axa jantakto anima xin, max cheklay pax eb yuj cham Saúl bay yatut.", "3": "Max yak' lajwok Jonatán jun destacamento eb filisteo bay Gabaa, cax max yaben eb filisteo jun tu'. Yuj tu' ayman max chek Saúl tol chi xulay trompeta yul makbej israel yet chi wajban oc ba eb winak.", "4": "<pb/>Masanil eb israel max abeni, tol mayal yak' lajwok Saúl jun destacamento eb filisteo, cax max tit yowal eb filisteo yin conob Israel. Yuj tu', yin aymanil max wajbaj oc ba eb soldado yetok Saúl bay Gilgal.", "5": "Ac'ala' eb filisteo, max wajbaj c'apax oc ba eb yuj yak'on owal yetok eb israel; 30,000 carruaje yet owal yuj eb, 6,000 soldado ayaj yiban chej, cax xiwilto mactxel tol chi beyi, c'amxa chi bischaj eb. Ayman max toj eb bay Micmas, max watx'nen eb is campamento bay yichcanil Bet-avén.", "6": "<pb/>Max oc bilc'ulal yuj eb israel, yujtol lanan yayc'ay eb yuj eb filisteo. Yuj tu' max toj eb c'ubaj el ba bay yulak nach'en, c'al bay latan telak, xolak mimek ch'en, yulak c'ob yet aej, c'al yulak jobe.", "7": "Ay pax mac max k'axpoj ec' bay a' Jordán, max toj eb bay yul yet Gad, c'al bay Galaad. Axa Saúl xin, max tojcan bay Gilgal; a jantakto is soldado tzunan yintak, toxac'al chi baybon eb yuj xiwilal.", "8": "Max echbanelay cham Samuel yuj Saúl bay Gilgal yin ukeb c'ual, yujtol max yala' tol ok apnok bay tu'. Palta c'amc'al chi apni oc cham Samuel bay Gilgal tu', xan lananxa beklaycan cham Saúl yuj eb soldado.", "9": "Yuj tu' xan max yala': <pb/>—Iektek no xajanbal tol ok ak'lay tz'aok, c'al xajanbal yet junc'ulalil yetok Jehová, ẍi Saúl. <pb/>A wal caw max ak'on tz'a xajanbal tu'.", "10": "<pb/>Axa wal lajwi yak'on tz'a Saúl juntzan xajanbal tu', cax max apni oc cham Samuel. A yet max yaben Saúl tol chi apni, max eltok chaoni, c'al yak'on cawil c'ul.", "11": "Max yalon cham Samuel: <pb/>—¿Tzet yuj xan ach caw max ak' tz'a juntzan xajanbal tu'? ẍi cham. <pb/>—Yujtol max wila' tol lananxac'al yel eb anima in c'atan, cax c'amc'al chach jay pax axca aloni, toxac'al bulan pax ec' eb filisteo bay Micmas,", "12": "xan max in na', talaj chi jay eb yak'on owal win bay Gilgal ti', cax c'amtoc'al chi wabenej in ba yul k'ab Jehová; yuj wal tu' xan max waoc wet wak'on xajanbal tu', ẍi Saúl.", "13": "<pb/>Max tak'wi cham Samuel: <pb/>—Yin a yaxc'ayinakil max onen jun ti'. Mata tol max ekej tzet max yal Jehová ayach, max mi yal Cham tol chach can yin reyal xol eb israel yin junelnej.", "14": "Akxa tinani' xin, manxa najatilok ok mayjok ekbej; ok say Jehová junok mac tol ok cha' c'ul tzet chi yunej, a' ok oc yajawilalok is conob, yujtol max a tenic' ach ti' tzet max yal Cham.", "15": "<pb/>Max lajwi tu', cax max el cham Samuel bay Gilgal, axa pax tu'. A jantakto eb anima tzunan yintak Saúl, max toj eb yetok yin owal; max el eb bay Gilgal tu', max tojcan eb bay Gabaa yul yet Benjamín. A bay tu' max bis Saúl jantakto eb soldado tzunan yintak; 600 to chi yil ba eb.", "16": "A yintak Saúl tu' tzunan oc Jonatán is c'ajol, c'al eb soldado, a tu' max can eb bay Gabaa, axapax eb filisteo xin, a tu' ay is campamento eb bay Micmas.", "17": "Oxmakan max yut ba eb filisteo tu', max toj eb yion eltek tzetak yetal eb israel; jun makan max tojcan bay yetc'ulal Ofra yul yet Sual.", "18": "Axa junxa makan max toj bay Bet-horón, axa junxa yet is yox makan xin, max tojcan bay k'ean yiban jobeal Zeboim bay chi chaxac'altok tz'inan tx'otx'.", "19": "<pb/>Masanil yul is makbej nación israel, c'am wal junok watx'nem ch'en. C'am chi chalay c'apax watx'nej eb yuj eb filisteo, yujtol c'am chi yochej eb chi watx'nej eb israel tu' espada c'al lanza.", "20": "A yet chi el ye is ch'en eb israel, a tu' chi bet eb nik ye is ch'en tu' bay eb filisteo, mawal axca ch'en arado, ch'en asarón, ch'en echej, c'al ch'en piocha.", "21": "Cab bijan plata chi k'an eb filisteo tu' yuj niklay ajtek ye ch'en arado, c'al ch'en asarón; jun bijan chi k'an eb yet chi ajtek ye junok ch'en echej, c'al junok ch'en chucbal wacax.", "22": "Yuj tu xin, tamwal junok eb tzunan yintak Saúl, c'al yintak Jonatán ibil oc yespada, ma lanza yet max oc owal; asan Saúl yetok Jonatán ibil oc yet.", "23": "Axa jun destacamentoal eb filisteo max oc makon bay lot'an beal Micmas."}