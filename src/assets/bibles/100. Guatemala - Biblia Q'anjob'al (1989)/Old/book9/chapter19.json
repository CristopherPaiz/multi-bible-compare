{"1": "<pb/>Max yalon Saúl bay Jonatán is c'ajol, c'al bay eb is chekbej, tol chi mak'lay cam David yuj eb. Palta caw wal ay is camc'ulal Jonatán yin David,", "2": "xan ayman max yal yab David. Max yaloni: <pb/>—Chi na' in mam, tol ok ach mak' camok. Xan taynej a ba, cha c'ubaj el a ba bay ewantak yet yecal.", "3": "Yujtol a yet yecal tu' chin eltok ec'jab yetok in mam tu' yet k'inibalil, bay cawilal bay ayach ec' tu', ok in k'anjab bay oj ach ti', jilonc'al tzetbil ok yun yelocok, okxa wal ayach, ẍi Jonatán.", "4": "<pb/>Max yalon Jonatán yuj is watx'ilok David bay is mam. Max yaloni: <pb/>—Mam, man watx'ok tatol yob tzet cha na' yin a chekbej David, yujtol watx' nak ayach, man yobok chi yut ba.", "5": "Ach wal caw max ela', tol max yaoc ba yul k'ab camich yuj mak'on cam Goliat, axca tu' max yun coloncan el Jehová co conob ti'; a jun tu', max el wali; toltax max ach tzalojbi ajok. ¿Tzet yuj xan cha na' tol ok a mak' cam junok mac tol c'am jabok is mul, yujtol a David c'am is mul ayach? ẍi Jonatán bay.", "6": "<pb/>A yet max yaben Saúl, tol tojol yoc tzet chi yal Jonatán, max yaloni: <pb/>—Ti' chi wak' in ti' bay Jehová, tol man ok wak'cam David, ẍi Saúl.", "7": "<pb/>Max lajwi tu' max awtelay David yuj Jonatán, max yalon bay tzetbil k'anjab is mam Jonatán tu' yin. Lajwi tu' max yiontok bay is mam tu', cax max occ'alta' yin is mulnajil axca yet yalantok.", "8": "<pb/>Janiq'uixtowal tu', max oc pax owal yetok eb filisteo, max el paxtok David yak'on owal yin eb, caw wal miman eb max cam yuj, xan max el eb filisteo tu' bay.", "9": "Axa pax Saúl, max oc pax can espíritu yob yin yuj Jehová. Axa Saúl chotan ayok, lacbil aj is lanza yuj, xan max awtelay David yin txalon te arpa satak.", "10": "Max yion aj is lanza tu', max julontok yin David yet chi occan lac'an yin sat pared tu' yuj ch'en yaloni; palta max col ba David, max tojcan jekan is lanza Saúl tu', sat pared, cax max el David, max toj bay yatut.", "11": "A yet jun ak'bal tu', max yalon Saúl, tol chi toj taynelay David bay yatut, yet watx' axa yet junxa k'inibalil, cax chi mak'lay camok. Axa Mical yistzil David tu' max yal bay: <pb/>—Ta man ok a col a ba yet jun ak'bal ti', yecal camnak achxa, ẍi ix bay.", "12": "<pb/>Lajwi tu', max yion eltek Mical jun tx'an lasu bay yul wentena, a tu' max aytek David colon ba.", "13": "Axa yiontek ix jun is diosal, max yaon oc ix is k'an jun yechelej tu', max yaontok jun sábana yiban.", "14": "A yet max yaontok Saúl is chekbej toj mitx'lay David tu', max yalon Mical tol ya'ay nak.", "15": "Max chekon paxtok Saúl tu' is chekbej junelxa, max yaloni: <pb/>—Iektek yiban is tx'at tu' cayti', ok in mak' camok, ẍi Saúl.", "16": "<pb/>Max octok eb yul yatut David yuj yilon eb, ti tol asan jun dios telan ay bay sat tx'at, ayoc jun xil chiwo k'anok jolom. Lajwi tu' max toj yalon eb bay Saúl.", "17": "Max yalon Saúl bay Mical: <pb/>—¿Tzet yuj xan chin etnej, cax cha colon el jun wajc'ul tu'? ẍi Saúl. <pb/>Max tak'wi Mical: <pb/>—Yujtol max yal nak ayin: Ok ach in mak' camok, ta c'am chin a chatok elok, ẍi nak, ẍi Mical.", "18": "<pb/>Caytu' max yun colchaj David, cax max toj yilon cham Samuel bay Ramá. Max yalon bay cham tzet chi utlay yuj Saúl. A yet tu' max toj cham Samuel yetok David cajay bay Naiot.", "19": "A yet max yaben aj Saúl tol a bay Naiot yul yet Ramá, a tu' ayic' David,", "20": "max yaontok is chekbej toj yilaytek. A yet max apni oc eb chekbej tu', max yilon eb juntzan is chekbej Jehová, lanan bitni eb yuj Yespíritu Dios, axa cham Samuel chi ikban eb. A yet jun bek tu', max oc Yespíritu Dios yin eb is chekbej Saúl tu', cax max oc eb bitnok xol eb.", "21": "<pb/>A yet max yaben Saúl jun tu', max yaontok junxa makan eb chekbej, ac'ala' max oc pax eb tu' yin bit; max yaon pax tok Saúl junxa yet is yox makan eb chekbej, palanc'al yapni pax oc eb yin bit.", "22": "Yuj tu xan, a wal caw Saúl max toj ilonok; axa yet max apni bay jun miman uc'bala' ay bay Secú, max k'anleni baytal ayoc cham Samuel yetok David; ay mactxel max alon bay, tol ata bay Naiot yul yet Ramá ay eb.", "23": "Yuj tu' xan max toj bay tu'. Ayman max oc Yespíritu Dios yin Saúl, cax max c'oli bitni ajok, yak'ban chi beyi, masantac'al max apni oc bay Naiot tu'.", "24": "Max yion el is pichil yet reyal, comon animaxac'al max yut ba yet ayoc satak cham Samuel yin bitni yin jun c'ual, yetok jun ak'bal. A yin jun tu' max eltek jun k'anej chi ali: A c'apax jun Saúl ayoc xol eb chekbej Dios, ẍi."}