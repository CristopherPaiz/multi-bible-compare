{"1": "<pb/>Axa max yunej, max toj Nahas, reyal eb Amón yetok is soldado yin owal yin conob Jabes yul yet Galaad, cax max oymoj eb yin. Max yalon eb aj Jabes tu' bay Nahas: <pb/>—Ak' junok a trato jetok, cax chi jaon oc co ba yul a k'ab, ẍi eb.", "2": "<pb/>Max tak'wi Nahas reyal eb amonita, max yaloni: <pb/>—Chin watx'nejcan junok in trato e yetok, ta chi je' e c'ul chi wieltek e bak' sat bay e watx' junjun ex, axca tu' ok el e q'uixwil yetok eb e yet israelal, ẍi bay eb.", "3": "<pb/>Max tak'wi eb yajawil conob, max yalon eb: <pb/>—Ta axca tu', ak'can ukebokxa c'ual co tiempo ok jatok co chekbej bay masanil eb jet israelal, ta c'am mac ok jay colwaj jetok, axa jaon oc co ba yul e k'ab, ẍi eb.", "4": "<pb/>A yet max apni eb chekbej tu' bay Gabaa is conob Saúl, max yalon eb is chekbanil bay eb anima bay tu'. Axa masanil anima max aj yaw yok'i.", "5": "Lanan wal tu', max apni oc Saúl, petoj bay mulnajil, oybil oc juntzan no buey yuj; max k'anleni: <pb/>—¿Tzet yayji eb anima chi ok' tu'? ẍi. <pb/>Max yalon eb anima tu' tzet max ul yal eb chekbej max tit bay Jabes.", "6": "A yet max yaben Saúl axca tu', ayman max oc Yespíritu Dios yin yak'on yip; max tit numnaj yowal.", "7": "Max coc' tzoc'nentok cac'on no buey tu', max yaloni tol chi ilaytok no chibej tu' bay masanil yul makbej israel, yet chi il-layi, cax chi yalon eb chekbej tu' tol: Axca ti' ok utlay is wacax eb israel tol c'am chi yal c'ul chi wajbaj oc ba, c'al yaon oc ba yetok Saúl, c'al yetok cham Samuel, cax chi toj yin owal yetok eb, ẍi eb. <pb/>Cax max oc jun miman xiwilal yin eb anima yuj Jehová, junxanej max yut ba eb masanil, max jayoc eb yaon oc ba yetok Saúl.", "8": "A yet max bison Saúl jantak eb anima tzakan oc yintak bay Bezec, 300,000 eb winak max wajbaj oc ba yul is makbej israel, 30 mil eb ay yul yet Judá.", "9": "A yet tu' max yalon Saúl bay eb chekbej max tit bay Jabes: <pb/>—Alek bay eb aj Jabes tu', tol a yet yecal yet chuman, mayal colchaj eb anima tu' masanil, ẍi bay eb. <pb/>Max toj eb chekbej tu', max yalon eb bay conob tu', tol a yet yecal chi colchaj eb; caw wal max tzaloj aj eb.", "10": "Max yalontok eb bay Nahas: <pb/>—Ato yet yecal chi toj jaoc co ba yul e k'ab, cax che naoni tzet chon e yutej, ẍitok eb.", "11": "<pb/>A yet junxa c'ual, yet k'ekk'olinakto wal yoqui, max pojon ec' Saúl eb is soldado; yin ox pojan max yutej. Ayto wal sakbi max apni oc lemnaj bay yul is campamento eb ajc'ul; max oc ijan mak'on cam eb amonita, masantac'al yet max oc chuman, axa eb maj camok max saklemcantok eb, c'am bay junej max can cawanok eb.", "12": "<pb/>Max lajwi tu', max k'anlej jaywan eb anima bay cham Samuel: <pb/>—¿Mactaktxel eb max aloni tol man mojok yoc Saúl co reyalok? Iektek cayti', ok co mak' cam eb, ẍi eb tu'.", "13": "<pb/>Max tak'wi cham Saúl: <pb/>—A yet jun c'ual ti', man mojok chi cam junok eb jet conob, yujtol miman yelapnok jun c'ual ti', tol max on col-lay yuj Jehová, ẍi.", "14": "<pb/>Max yalon c'apax cham Samuel bay anima masanil: <pb/>—Tonek bay Gilgal, a tu' ok co chaek junok k'in yuj jion aj can Saúl yetok is yikbej, ẍi cham.", "15": "<pb/>Yuj wal tu xin, max toj masanil anima wajban oc ba satak Jehová bay Gilgal; cax max occan yikbej Saúl yoc yin reyal. Max lajwi tu' max ak'lay xajanbal yet junc'ulalil satak Jehová; max oc conob Israel yin mimek tzalojc'ulal yetok Saúl."}