{"1": "<pb/>A yet mayal lajwi jun k'in tu', masanil eb israel wajan ec' bay tu' max toj eb bay conoblak yul yet Judá. Max mak'on poj eb masanil juntzan ch'en ya' yili yalon eb, c'al yetok juntzan yechel Asera. Max yuchon ay eb masanil juntzan lugar yet ayilal bay can ayajok. Masanil juntzan tu' max yak' lajwok eb bay Judá, c'al bay yul yet Benjamín, yetokc'al bay yul yet Efraín, c'al yul yet Manasés. Max lajwi tu' max meltzoj masanil eb israel tu' bay is conobal, junjunc'al max tojcan bay is tx'otx'al.", "2": "<pb/>Max lajwi tu' max pojon ec' cham Ezequías eb sacerdote c'al eb levita yin is turno, junjun makan yetok is yopiso: a ton ak'oj tz'a xajanbal, c'al ak'oj xajanbal yet junc'ulalil, c'al aloj yuj diosal, c'al bitnelay watx' k'anej bay Jehová, c'al taynej puertalak yet templo.", "3": "Max yak'on cham rey no no' yet chi oc yin xajanbalil, c'al juntzanxa tzet yetal chi k'anlay yet chi ak'lay xajanbal yet k'inibalil, c'al yet yayc'ualil, c'al yet c'ual xewilal, c'al yet k'in chi chalay yet unin xajaw, c'al yet juntzanxa k'in mimek yelapnok, axca tz'ibelaycan yul ley Jehová.", "4": "Max yalon c'apax bay masanil eb anima cajan bay Jerusalén, tol chi yak' eb is colwal tol t'inanc'alta' ok yak' eb bay eb sacerdote, c'al bay eb levita, yet watx' tol bekan eb yak'on serbil Jehová atac'ala' ley.", "5": "A yet max eltok chekbanilej tu', max yak' eb israel jantak wal max el yin c'ul eb: trigo, vino, aceite, yal cab c'al masanil jantak sat yawoj eb caw wal watx' chi waja'. Yetok c'apaxok max yitek eb diezmoal masanil is yawoj. Caw wal miman max yak' eb.", "6": "<pb/>Masanil eb anima cajan bay Jerusalén c'al yetok eb cajyom bay juntzanxa conob yul yet Judá, max yic'altek eb diezmoal is wacax c'al diezmoal is calnel, c'al is chiwo, yetokc'al is diezmoal masanil tzetak yetal eb tol yet-xa Jehová is Diosal eb yayji ocok. Yinxa bulanil chi yun jayoc is colwal eb masanil.", "7": "A wal yet is yox xajaw max c'oli wajban eb masanil juntzan tzet yetal tu'. Ato yet ukeb xajaw max lajwi yak'on eb.", "8": "A yet max bet yilon cham Ezequías yetokc'al eb ayoc yin yajawilal yetok, masanil tzet yetal max wajnaj tu', max yalon eb watx' k'anej bay Dios, c'al yiban is conob, a ton Israel.", "9": "Lajwi tu' max k'anlen cham Ezequías bay eb sacerdote, c'al bay eb levita yuj masanil juntzan tzet yetal max jayoc bulan tu'.", "10": "Axa cham sat sacerdote Azarías, yinatil Sadoc, max tak'wi axca ti': Ataxc'al yet max chaon el eb yich yiontek is colwal yuj templo Jehová, ayc'al co lobej; caw wal mimanto chi cani. Masanil juntzan ti' mayal yak'can sobra, yujtol a Jehová, max yak' wal is watx'c'ulal yiban is conob, ẍi cham bay.", "11": "<pb/>Yuj wal tu' xan max chek cham Ezequías watx'nelay is c'unail juntzan tu' bay templo bay chi c'uayi. Axa yet mayal watx'ji xin,", "12": "tz'akaki max yun yaon octok eb juntzan colwal, c'al juntzan diezmo tu' yul, a ton masanil tzet yetal max yitek eb anima tu', c'al masanil tzet yetal tol yet Jehová yayji. A jun levita chi yik Conanías max oc yilomalok; axa Simei is yuẍtak, max oc yet is cab yilomalok juntzan tu'.", "13": "A cham rey Ezequías, yetok cham sat sacerdote Azarías max aon oc eb yiban lajonwan eb yet levitail yin mulnajil, a ton eb ti': Jehiel, Azazías, Nahat, Asael, Jerimot, Jozabad, Eliel, Ismaquías, Mahat c'al Benaía.", "14": "A Coré, c'ajol Imna yinatil Leví, yajaw yayji xol eb taynem puertail templo bay yetc'ulal yichcan. Ay c'apax oc yiban yin chaon ofrenda, c'al pojon ec' ofrenda chi el yin c'ul eb anima yak'oni, c'al tzet yetal tol yet Jehová yayji ocok.", "15": "A eb levita: a ton Edén, Miniamín, Jesúa, Semaías, Amarías c'al Secanías, yin bayc'al ijan max yun colwaj yetok Coré yin pojon ec' ofrenda xol conoblak eb sacerdote, atac'ala' yayji oc is makquiltakil eb, eb icham anima c'al eb unin.", "16": "Max pojon ec' eb xol masanil eb winak chi jayoc yil yopiso bay templo yet junjun c'u, atac'ala' is turno eb, asan tatol tz'ib yayji eb yin listail eb yinatil Leví, oxeb abil is k'inal chi beyc'altok,", "17": "a ton is listail eb sacerdote watx'nebil yin atac'ala' yichmam eb. Axa eb levita 20 abil is k'inal chi beyc'altok, ayoc eb yin lista atac'ala' yopiso eb, c'al yin txolilal is turno eb.", "18": "A bay lista tu' chi tz'ibelaycan eb xal istzilej, eb c'ajolej, c'al eb cutz'inej, chi yal elapnok masanil mac ayoc yalan yikbej eb. Yin bay ijanilal max yun pojon ec' eb juntzan ofrenda ak'bil bay Dios.", "19": "Ay c'apax eb winak tol ayoc yiban pojon ec' is gasto eb sacerdote, c'al eb levita tol tz'ibbil yin is listail eb yichmam eb, a ton eb cajan yinlak is conobal eb sacerdote, yetokc'al bay juntzanxa conob.", "20": "<pb/>Max yun cham rey Ezequías masanil juntzan ti' bay yul yet Judá. A masanil tzet max yun tu', caw wal watx', tojol, bayc'al ijan satak Jehová is Diosal.", "21": "A masanil tzet max yun yin ak'oj serbilal bay templo Dios max yun wal ikemal bay Dios yin masanil is c'ul, atac'ala' yalon ley c'al chekbanilej. Yuj tu' xan caw wal watx'c'al max elocok."}