{"1": "<pb/>25 abil is k'inal Jotam yet max oc yin reyal. 16 abil max yak' reyal bay Jerusalén. Jerusa bi is txutx, is cutz'in Sadoc xal.", "2": "<pb/>A is yunben Jotam, watx' satak Jehová axca max yun Uzías is mam. Palta maj octok yul templo Jehová yak'on tz'a incienso, axca max yut ba is mam tu'. Axa pax eb conob xin, max beybalnejc'al eb yob beybalej.", "3": "A cham Jotam tu', max watx'nen aj jun puertail templo bay yiban, xiwil tzet max watx'nej aj bay yiban is murallail conob bay mukbil el jobe.", "4": "Max watx'nej c'apax aj mimek conob bay siquilal tx'otx' yul yet Judá, yetok cuartel c'al torre bay xolak te'.", "5": "Max yak'c'al owal yetok eb amonita; a eb tu' max ayc'ay eb yuj. A yet jun abil tu' max yak' eb amonita tojlabal bay. Max yak' eb 75 quintal ch'en plata, yetok 37,000 quintal ixim trigo, ac'ala' cay c'apax tu' ixim cebada max yak' eb. Cac'al tu' max yun eb yin oxeb abil.", "6": "<pb/>Caw wal mimanbil max yun Jotam, yujtol caw wal watx' is beybal satak Jehová is Diosal.", "7": "A janic'okxa is yabixal rey Jotam, c'al tzetak max yunej, yetokc'al tzet max yun yak'on owal, a tu' tz'ibbil bay yunal yabixal yet eb reyal Israel c'al Judá.", "8": "<pb/>25 abil is k'inal Jotam yet max oc yin reyal. 16 abil max yak' reyal bay Jerusalén.", "9": "A yet max cami, max muklay yetok eb is yichmam bay conob David. Lajwi tu', axa Acaz is c'ajol max occan yin reyal is q'uexelok."}