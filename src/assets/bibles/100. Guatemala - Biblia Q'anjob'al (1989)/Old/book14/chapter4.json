{"1": "<pb/>Max yak' watx'jok c'apax Salomón jun altar naba bronce, baloneb metro max yun is k'atil, yetok baloneb metro is sat, nan is so' metro max aj is tel can.", "2": "Max watx'nen c'apax jun miman pila yet aej naba bronce. A jun tu' tol suyan yayji, nan is so' metro chi toj bay jun pac' is ti', chi apni bay jun pac'xa. A pax is tel ayaj can xin, cab metro yetok 25 centímetro, nan is canlajoneb metro wal yin.", "3": "A bay yalan is ti' bay yinlak jun pila tu', ayoc ca txol yechel toro yelbubok. Lajoneb juntzan yechel toro yin 45 centímetro, junnejc'al yayji juntzan tu' yetok jun pila.", "4": "Axa pax lajcaweb mimek yechel toro naba bronce ayoc batxlubok jun pila tu'. A juntzan tu', oxeb t'anantok bay yetc'ulal norte, oxeb c'apax bay sur, oxeb c'apax bay yetc'ulal bay chi ajol c'u, c'al oxeb bay yetc'ulal yayub c'u. A yakan bay yintak, ayoctok bay yalan. A yiban juntzan tu' batxan ay jun pila tu'.", "5": "Ay waxakeb centímetro pimal jun pila tu'. Etxan el is ti' axca yel petan junok xumaquil an lirio. K'okbil chi aytok 17,500 galón aej yul.", "6": "<pb/>Max watx'nej c'apax lajoneb yaliẍ pila naba bronce bay chi tx'ajlay masanil tzet yetal chi k'anabax yet chi ak'lay tz'a xajanbal. Oyeb max yaoc bay yetc'ulal sur, oyebxa bay yetc'ulal norte, axa bay jun miman pila tu xin, a tu' chi tx'aj ba eb cham sacerdote.", "7": "<pb/>Max watx'nej c'apax lajoneb batxlub candil naba oro, axcac'alta' yayji. Max alay octok bay yul templo, oyeb bay yetc'ulal sur, oyeb bay yetc'ulal norte.", "8": "Max watx'nen c'apax lajoneb meẍa, max yaon octok bay yul templo, oyeb bay yetc'ulal sur, oyeb c'apax bay yetc'ulal norte. Max watx'nej c'apax 100 mimek sec' naba oro.", "9": "<pb/>Max watx'nej c'apax jun yamak'il yet eb sacerdote c'al junxa miman amak'. Max occ'al bronce yin puerta ay nan xol cab amak' tu'.", "10": "A bay yetc'ulal sur, a tu' max yaoctok jun miman pila tu', bay yesquinail bay yetc'ulal bay chi ajol c'u.", "11": "<pb/>Max watx'nej cham Hiram juntzan xij, c'al pala yetok mimek sec', axca tu' max yun watx'ji mulnajil yuj Salomón yin is templo Dios.", "12": "A jun mulnajil tu', cab mimek oy, cab makil chon oy tu' tol suyan yayji, ay c'apax oc juntzan cadena bay yinlak cab makil chon oy tu'.", "13": "400 yechel granada ayoc yin cadena tu', ca txol yayji oc yin junjun cadena.", "14": "Lajoneb yaliẍ pila, lajoneb c'apax yich ayoc yalan juntzan tu',", "15": "jun miman pila yet aej tu', yetok lajcaweb yechel toro ayoc yalan,", "16": "yetok c'apax xij, c'al pala yetok tenedor. <pb/>Masanil juntzan mitx'k'abej tu' max watx'nej Hiram, cham meẍtol. A juntzan tu' max watx'nej yuj Salomón yet is templo Jehová, a ch'en bronce caw wal jopopi max oc yin.", "17": "A is moldeal masanil tzet yetal tol bronce max watx'nej ay eb yul tx'otx' ixcab tx'otx' ay bay tilak a' Jordán, bay nan xol Sucot c'al Saretán.", "18": "Xiwilxa mitx'k'abej naba bronce max watx'nej cham Salomón, xan majxa echelay jantak bronce max oc yin.", "19": "<pb/>Maxc'al yak' watx'jok Salomón juntzanxa mitx'k'abej yet is templo Dios: axca altar naba oro, c'al juntzan meẍa bay chi alay ay ixim pan chi ak'lay bay Jehová,", "20": "yetok juntzan batxlub candil naba oro, c'al yetok candil chi alay oc satak jun lugar tol asannej Jehová ay yet, yet chi oc k'ak'al, atac'ala' yayji chekbanilej.", "21": "Max watx'nej c'apax juntzan yechel xumac ayoc batxlubok candil, c'al tenaza,", "22": "c'al ibal el tanil mechail candil, c'al mimek sec', yetok cucharón, c'al netal incienso. A masanil juntzan tu', naba oro watx'. Ayoc oro yin puerta bay chon octok yul templo. Ay c'apax oro yin junxa puertail lugar tol asan Dios ay yet."}