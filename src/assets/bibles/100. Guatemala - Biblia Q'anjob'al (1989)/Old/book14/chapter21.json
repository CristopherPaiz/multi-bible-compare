{"1": "<pb/>Max cam cham Josafat; a tu' max mukay cham bay conob David is yichmam. Lajwi tu' axa Joram is c'ajol max occan yin reyal is q'uexelok.", "2": "A eb yuẍtak Joram c'ajol Josafat tu', a ton eb ti': Azarías, Jehiel, Zacarías, Azarías, Micael, c'al Sefatías. A masanil juntzan tu', c'ajol Josafat reyal Judá c'al eb.", "3": "A is mam eb tu', xiwil ch'en oro max salay bay eb yuj, c'al ch'en plata, yetokc'al juntzanxa tzet yetal tol can is tojol. Max ak'lay c'apax conob caw wal watx' cawxi is murallail bay eb yul yet Judá. Axa ikbej yin reyal max yak' bay Joram is c'ajol, yujtol babel c'ajolej jun tu'.", "4": "Palta a Joram tu xin, a yet max yion wal yip yin is yikbej tu', max tekon cam masanil eb yuẍtak tu', c'al yetok juntzanxa eb yajaw yayji bay conob Judá.", "5": "32 abil is k'inal yet max oc yin reyal tu', waxakeb abil max yak' reyal bay Jerusalén.", "6": "Ac'al is beybal eb reyal Israel yinatil Acab max beybalnej, yujtol a is yistzil, cutz'in cham Acab tu' xal. Yuj tu' xan caw wal yob is yunben satak Jehová.", "7": "Yuj is ti' Jehová yak'nak yetok cham rey David tol a is yinatil ayc'al yikbej yin tojbalk'inal, xan maj yal c'ul Jehová max c'aylay el yinatil David tu'.", "8": "<pb/>A yul tiempoal ayoc Joram yin reyal, max yiel ba eb aj Edom yin is makbej Judá, max yaoc eb reyal yul yet.", "9": "Caytu' max yun toj cham Joram yetok eb capitán, c'al yetok carruaje yin yak'on owal yetok eb edomita. Axa eb edomita max yoy ba eb yin. Axa yet ak'balil max aj wan Joram yetok eb is capitán yin yak'on eb owal yetok eb edomita, masantac'al max poj eb be bay max elaj eb.", "10": "Palta a eb aj Edom max je' yuj eb yion el ba yul k'ab eb aj Judá masantac'al tinani'. A ton yet jun tiempoal tu' max yi c'apax el ba conob Libna, yujtol a cham Joram, mayal beklaycan Jehová yuj, a ton is Diosal eb yichmam.", "11": "Max watx'nej aj lugarlak yet ayilal bay can ayajok yul yet Judá. A yuj tu' xan a masanil eb cajyom bay Jerusalén max yut ba eb tenomtakil bay Jehová. Caytu' max yun yetax el beybal eb aj Judá tu' yuj.", "12": "<pb/>A yet tu xin, max chaon cham Joram tu' jun is carta cham Elías is chekbej Dios, bay max yal axca ti': A Jehová is Diosal echmam David, a' chi alon ayach: Man lananok a beybalnen is beybal cham rey Josafat a mam, tamwal yet cham rey Asa, echmam,", "13": "palta tol a is beybal juntzan reyal Israel cha beybalnej. Oj toni xan masanil eb aj Judá, c'al eb aj Jerusalén chi oc tenomtakil bay Jehová axca wal is beybal eb yinatil Acab. Yetok c'apaxok, tol max a mak' wal cam eb oẍtak, a eb tu' watx' beybal eb entak.", "14": "Yuj wal tu' xan a Jehová ok yak' ayc'ay jun yailal yiban a conob, yiban eb onenal, c'al yiban eb xal estzil, c'al yiban masanil tzet yetal ay ayach.", "15": "Axa eban ach ti', xiwil pojanil ilya' ok jayocok. Ok oc jun ya c'ul en, tol junjunc'al c'u ok ajc'al can, masantac'al ok yal yeltek a tx'ancan yuj jun ilya' tu', ẍi Cham, ẍi jun carta tu'.", "16": "<pb/>Yuj tu xin, a Jehová max ak'on yun eb filisteo, c'al eb árabe cajan cawilal Cus yin tit yowal eb yin cham rey Joram.", "17": "Max toj eb tu' yin Judá xin. Max ayc'ay yuj eb, max yitok eb masanil beyomal ay bay despacho cham rey, max ilaytok masanil yuninal c'al eb xal yistzil. Asanxanej wal jun lajub c'ajol cham max cani, a ton Ocozías.", "18": "A yet max lajwi ec' masanil juntzan ti', max yaon oc Jehová jun ilya' yin is c'ul tol c'amxa chi anchaji.", "19": "Max ec' tiempo xin; yet max lajwi cab abil michchaji, max eltek is tx'ancan yuj jun ilya' tu'. Axca tu' max yun cami, yin wal mimek yailal max yunej. A yet max cam tu', c'am junok miman k'ak' max oqui, yuj tx'oxon eb conob tol ay yelapnok yul sat eb axca max utlayc'al eb yichmam.", "20": "32 abil is k'inal yet max chaon el yich yak'on reyal. Waxakeb abil max yak' reyal bay Jerusalén. Max cam yin tol c'am mactxel max naoni. Max muklay bay conob David, palta manak bay mukbanil eb rey."}