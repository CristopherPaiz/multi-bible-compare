{"1": "<pb/><t>Mayal ay paknaj dios Bel, axa Nebo mayal ayc'ayi. Yujtol a juntzan dios tu', ikbil chi yun toj yuj no chej; caw wal al juntzan tu', cax chi yikon no iktzom no' tol c'unbinakxa.</t>", "2": "<t>A juntzan yechelej tu', chi ay telanok cax chi ayc'ayi, tamwal ay jabok yipalil yin colon el ba. Ajun juntzan tu' chi ilaytok preso.</t>", "3": "<t>Axca ti' yalon Jehová: Abxalwanek ayin, ex yinatil Jacob, jantak exto max ex cancan bay conobal Israel, tol ibil exxac'alta' oc wuj yet c'amto chex alji; tol ayin lacnej ex ocok yet mojbil exto yuj e txutx.</t>", "4": "<t>Ac'ala' caytu' ok wunc'al e yetok yet icham anima exxa ti', ayinc'al oc e yetok, caxc'al sakxa xil e jolom. Ayin max ex in watx'nej, ok ex in taynejc'al. Ok in occ'al e yetok, cax ok ex in colonc'al.</t>", "5": "<pb/><t>¿Mac yetok chi je' quin e lajban tinani'? ¿Mac yetok lajan wayji e naoni?</t>", "6": "<t>Ay mac chi yiajtek oro yul is tx'uy, cax chi yechen plata yul echbal, cax chi sayon junok tenom ch'en yuj watx'ji junok is diosal, axa yay nojan satak tu', cax chi txajli bay.</t>", "7": "<t>Chi yaon ajtok jolom xic' chi yiontok. Lajwi tu', chi yaon ajtok yiban junok meẍa. A bay tu' chi cancan k'ean junelnej, tokwal chi bili. Caxc'al chi el yaw jun ay yet tu' chi k'anon colwal bay, palta c'am chi je' tak'wi, tamwal chi colwaj yetok yin is yailal.</t>", "8": "<pb/><t>Naektek jun ti' ex tenomtak, chi cam e naon yin tzet max wunej.</t>", "9": "<t>Naektek tzet max uj yet payxa tiempo, tol asannej in Dios in, c'am junokxa, tok ay junokxa dios chi je' lajlen ba wetok.</t>", "10": "<t>Ayin max walcan el lajubal yettaxc'al yichbanil. Max walcan el tzetak yetal tolto ok ujok yettaxc'al yalantok. Chi wala' tol ok uj tzet nabalnebil wuj, ok wun tzanc'al tzet chi yochej in c'ul.</t>", "11": "<t>Mayal wawtejtek jun winak bay yichcan, najatac'al ok tit axca junok tx'acbaj. A jun tu' ok wak' yun masanil tzet yetal nabil wuj, axca wal max wut waloni, caywal tu' ok wutej.</t>", "12": "<t>Ex anima pit, abxalwanek ayin, mac ex najat ayex el yin tojolal.</t>", "13": "<t>A in tojolal cawilxa ayic' wuj, manxa ok mayjok. Ayman ok in colcan el conob Sión, caw wal mimanbil ok wut Israel, ẍi Jehová.</t>"}