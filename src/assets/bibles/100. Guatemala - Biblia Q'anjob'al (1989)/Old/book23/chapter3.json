{"1": "<pb/><t>Ilab xin, tol a Jehová Cham Yajaw yin Masanil, toxa ok yican el bay Jerusalén, c'al bay Judá masanil mac ayoc yipok c'ul eb conob, c'al masanil tzet chi loji c'al masanil a' aej.</t>", "2": "<t>Ok yican el Cham eb yajawil eb soldado, c'al eb soldado ak'om owal, c'al cham juez, c'al cham chekbej Dios, c'al eb aj nabal, c'al yicham winakil conob.</t>", "3": "<t>Ok ilay el eb capitán yin 50, c'al eb anima ay yelapnok, eb ak'om nabalej, eb watx'nem tzet yetal tol watx', c'al eb jelan k'anjabi.</t>", "4": "<t>Axa pax Jehová ok aon oc eb nak ach'ej yin yajawil.</t>", "5": "<t>Axa eb conob ok aj uchnaj eb, ok yak'len eb owal. Junjun mactxel ok yak' owal yetok eb cajan cawilal. A eb nak ach'ej ok yak' owal yetok eb icham winak. Axa eb comonal, ok yak' eb owal yetok eb ay yelapnok.</t>", "6": "<t>A yet tu', ok oc mitx'an junok nak yin is k'ab junok yet conob ayto yuj ba yetok is mam, cax ok yalon bay: Ay wal a pichil ach ti', ok ach occan co yajawilok yet ayoc jun yatakilal ti' co xol, ẍi mi eb.</t>", "7": "<t>A yet jun c'ual tu', yel wal maj yal c'ul nak bian. C'am chin oc yin jun opiso tu', yujtol c'am loj bay in na, tamwal ay an pichilej, manchak quin e yacan oc yajawilok conob, ẍi mi nak.</t>", "8": "<t>Manxa watx'ilok yayji Jerusalén, axa Judá mayal ayc'ayi, yujtol a is k'anej eb, c'al is yunben eb, ajc'ulal yak'on yin Jehová, yuj tx'emlay Cham yuj eb.</t>", "9": "<pb/><t>A yili sat eb chi tx'oxon el is luesal. Chi tx'oxxac'al el eb is mul axca eb aj Sodoma. Ok'bal c'ul yanimail eb, ac'al oc eb max iontek yailal yiban.</t>", "10": "<t>Al bay eb anima watx' nabal tol watx' ok yun yeloc eb, yujtol ok tzalojbok eb yuj paktzil is watx' unben.</t>", "11": "<t>Ok'bal c'ul eb anima yob nabal. Yobc'al ok chaloj yuj eb, yujtol atac'ala' yunben eb, caytu' ok yun chaon eb tojol.</t>", "12": "<pb/><t>Ach'ejc'al el eb nak chi etnen in conob ti', ix eb chi yajawbi yiban. Ex in conob, a eb chex ikbani, a eb chi ion aytek e sat, cax chex yikban c'aytok eb.</t>", "13": "<t>A Jehová ayic' bay is despacho, yet chi beyc'ulnelay eb conoblak yuj,</t>", "14": "<t>cax ok yalon bay eb yicham winakil is conob, c'al bay is yajawil eb: A ton ayex ti' max e loaytok yawoj eb meba', cax ay wal ec' e yelk'an bay e na max bet e yelk'anej bay eb tu'.</t>", "15": "<t>¿Tzet che na' mac ex che yetnej in conob ti', cax chex aj can e yetnen eb meba'? ẍi Jehová Cham Yajaw yin Masanil.</t>", "16": "<t>Chi yal c'apax Jehová yuj eb ix ix bay Sión, tol chi luesnej ba eb; chi tx'emwaj eb yet chi bey eb, c'am chi q'uixwi eb jabok, tol chi canalwi eb, toxac'al chi tzinlabi tzet ayoc yin yakan eb yet chi bey eb.</t>", "17": "<t>Yuj wal tu xin, a Jehová ok ak'on pukil xil jolom eb yuj yabil, ok txecloj el is q'uixwiltakil eb yuj Cham.</t>", "18": "<pb/><t>A yet jun c'ual tu' ok yican el cham Yajaw yin eb ix aj Jerusalén masanil yelbub is mimanil, c'al yet yakan eb, yet jolom eb, c'al yet nuk' eb,</t>", "19": "<t>c'al ch'enal nuk' k'abej, c'al mak satej.</t>", "20": "<t>Ok yican el makil jolom eb, c'al c'alil nan eb, c'al pokok perfume eb, yetok yutxiquin eb,</t>", "21": "<t>c'al colk'ab eb, c'al ch'enal txam eb,</t>", "22": "<t>c'al an watx' pichil eb, c'al an camiẍ eb, c'al k'util eb, c'al an tx'uy eb,</t>", "23": "<t>ch'en espejo, an lababi camiẍ eb, c'al an txeq'ueq'ui k'apej, c'al mitx'banil xil eb.</t>", "24": "<t>A q'uexel is perfume eb tol watx' yoc jab, a ton tzet yak ok jayok. Axa lasu ok oc q'uexelok c'alilej, axa xil jolomej watx' yili yet yalantok, ok pukilok; a an el pichilej ok oc q'uexelok an pichilej watx' yili, ok etaxtok yili satej watx' yili yuj tzipinal tz'ayil.</t>", "25": "<t>A eb soldado aj Jerusalén ok ayc'ay eb yuj espada xol owal.</t>", "26": "<t>A conob ok ok'can ajok, ok occan yin cusc'ulalil, cax ok cancan yin tx'oklil.</t>"}