{"1": "<pb/><t>Chi yal Jehová: Tix jun in chekbej ti', a ton jun ti' chi wiaj can, ayin max in siq'uilok, ay ton wal in tzalojc'ulal yin. Maxax wacan oc Wespíritu yin, yet watx' chi beyc'ulnej masanil mimek conoblak yin tojolal.</t>", "2": "<t>Man ok aj yaw k'anjabi, man ok ablay yel yaw yulak calle.</t>", "3": "<t>Ay eb caw ok'bal c'ul, axca wal te pojil aj, ma axca an mecha yet tzektebal toxa chi tani, caytu' eb. Palta a ton ok colon el eb, man ok yak' low yin eb, tutun ok yak' tojolal yin yel.</t>", "4": "<t>Man ok xewok, tamwal ok cabax aj c'ul, masantac'al chi beybalnelay tojolal bay sat tx'otx' ti'. A conoblak bay sataktok a' mar, ok taynej yab eb cuybanilej ok yak'a', ẍi Cham.</t>", "5": "<pb/><t>A Jehová Dios max esnen aj satcan cax max jenbantok. A' max watx'nen tx'otx' tx'otx', c'al masanil tzet yetal chi ch'ib yiban. A' chi ak'on cawil eb c'al is cak'ek' eb. A' chi alon bay is chekbej axca ti':</t>", "6": "<t>Ayin Jehová in ti', max ach wawtej, cax max waon oc ep yet watx' chak' yun tojolal bay sat tx'otx' tx'otx'. Ach ok ach wak'balnej yet ok wak'on in lajti' yetok eb anima, cax chach occan yin sakk'inalil bay eb tx'ok conobal.</t>", "7": "<t>Chi yochej in c'ul cha jak sat eb c'am chi ilwi, cax cha jakon eltek eb aj preso yulak cuartolak bay c'am sakk'inal.</t>", "8": "<t>Ayin ton Jehová in, a ton in bi ti', man ok in cha' al-lay watx' k'anej bay junokxa yuj tzet max wunej, man ok in cha' ilay aj can yechelej tu' in q'uexelok.</t>", "9": "<t>Ilek wali, masanil tzet max wal yet yalantok maxc'al yunej. Axa tinani', ay juntzanxa c'amto chi wala' ok wal ayex. Yin ayoktoc'al chi walon ayex yak'ban c'amto chi yunej, ẍi Cham.</t>", "10": "<t>Bitnejek junok ac' bit bay Jehová; mac ex najat ayex, alek e watx' k'anej bay, ma wal ayex chex ec' yiban a' mar, c'al no no' cajan bay tu', c'al conoblak cajan bay sataktok a' mar tu'.</t>", "11": "<t>Tzalojokab eb conoblak cajan bay tz'inan tx'otx', c'al eb cajan bay campamentolak Cedar. Eb aj conob Sela, bitnokokab eb yin tzalojc'ulal. Yiokab aj can eb is nuk' bay jolomlak witz.</t>", "12": "<t>Yalokab eb conoblak tilak a' mar watx' k'anej bay Jehová.</t>", "13": "<t>A Cham ok yak' yip axca junok ak'om owal, ok aj yaw yak'on owal, axca junok soldado, axa yayc'ay eb ajc'ul tu' yuj.</t>", "14": "<pb/><t>A Jehová chi aloni: Najatil max quin tz'inayi, max quin numayi, max quin oc c'aanok. Axa wal tinani xin, ok el waw axca ix ix lanan yalji yune', chi k'akwi, cax chi jay c'ul.</t>", "15": "<t>Ok wuchcan ay witzlak c'al tzalanlak, cax ok wak'on tak masanil te te', cax ok wak' tancan el a' mimek aej; axca tz'inan tx'otx' ok yuncanok, ok wak' tancan aj a' najablak.</t>", "16": "<t>A eb c'am chi ilwi, ok witok eb bay juntzan be tol man yojtakok eb. A k'ekk'inal, ok wutcantok yin sakk'inal satak eb. Axa bay k'equiltak, pananxa ok wutcantok yin pananlak. A ton juntzan ti' yowalil ok wak' yunej.</t>", "17": "<t>Yin q'uixwilal ok tokcan eb chi yaoc yechelej yipok c'ul, c'al eb chi alon bay mentes: Co diosal ex, ẍi eb.</t>", "18": "<t>Ex c'am che yabej, abxalwanek, c'al ex c'am chex ilwi, ilwanek tinani'.</t>", "19": "<t>Tok ay mactxel junelnej c'am chi ilwi axca in chekbej sic'bil el wuj, tok ay mactxel junelnej tol chacan axca yalomal el in k'anej chekbil wuj.</t>", "20": "<t>Ex israel, caw ayc'al tzet che yila', palta c'am che camc'ulnej e yiloni; chi je' e yabeni, palta c'am che cha e yabej, ẍi Jehová.</t>", "21": "<t>Max yochej c'ul Jehová max colwaji, xan max yak' cuybanilej caw wal watx' bay is conob.</t>", "22": "<t>Palta a jun conob ti' chi elk'anelaytok is tzetak yetal yuj eb ajc'ul, chi ilaytok eb preso, chi makchelay octok eb yul calaboso, chi ayc'ay eb, cax c'amxa mac chi colon el eb. Chi elk'anelaytok eb, c'amxa mac chi ion ec' eb bay eb elk'om tu'.</t>", "23": "<pb/><t>¿Palta mac ex wal txel bekan e c'ul e chaon e yab tzet ok wal ti'? ¿Mac ex wal txel bekan e c'ul e chaon e yab tzet ok ujok?</t>", "24": "<t>¿Mactxel max bekon Israel is yinatil Jacob, yet chi ilaytok is tzet yetal? ¿Man mi tok tol a Jehová xin? Yujtol a eb max oc mul bay Cham. Maj yal c'ul eb max tzakloj yintak is beybal Cham tol tx'oxbilcanok, tamwal max yikej eb cuybanilej max yal Cham.</t>", "25": "<t>Yuj wal tu xin, xan max tit yowal Cham, cax max yaon oc yailal yiban eb. Owal max oqui axca wal yaj chulnaj xak junok k'ak'ej, axca tu' max yun yin eb, palta tamwal yuj tu' max na ba c'ul eb jabok.</t>"}