{"1": "<pb/>Max lajwi tu xin, max yalon Jehová bay Moisés: <pb/>—Asi' bay jun rey tu' cax chalon bay: Axca wal ti' yalon Jehová co Diosal ayon hebreo on ti': Chatok in conob ti' yet chi oc eb yin ayilal ayin.", "2": "Ta man ok a chatok, ta ok a mitx'c'al waayok,", "3": "ok tit wowal cax ok wak'on ilya' yiban no a jobbejal no', cax ok cam masanil no' yuj ilya' tu', a ton no chej, no wacax, no camello, no burro, c'al no calnel, yetok no chiwo.", "4": "Asanc'al masanil no' e yet ayex aj Egipto ex ti' ok camok, axa pax no' yet eb israel xin, c'am junok no' ok camok, ẍi Jehová, cachi.", "5": "<pb/>Max yalxac'alcan Cham is c'ual, max yaloni: <pb/>—Yet yecal chi watek jun yailal tu', ẍi Cham.", "6": "<pb/>Axa yet junxa c'ual xin, max yaontek Jehová ilya' yiban no no'. Masanil no' is jobbejal no' eb aj Egipto max cami, axa pax eb aj israel xin, c'am junok no' yet eb max cami.", "7": "Yin aymanil max chek cham rey toj il-layok ta c'am no' yet eb israel tu' max cami. Caxc'al yel toni c'am junok max cami, palta max pitbi pax el cham rey tu' junelxa, cax maj beklay el eb israel tu' yuj.", "8": "<pb/>Max lajwi tu xin, max yalon Jehová bay Moisés c'al bay Aarón: <pb/>—Asek, iektek junok wokan tik'ak'il tan bay yul junok horno, cax ok tiẍon aj Moisés satak jun rey tu',", "9": "cax ok saklemcantok axca pokok bay masanil yul nación Egipto, axa yaj yabil yin anima tu', c'al yin no no' yuj tan tu', ẍi Jehová.", "10": "<pb/>Max lajwi tu xin, cax max toj Moisés yetok Aarón yiontek eb tan bay junok horno, cax max toj eb yilon cham rey. Axa yet max apni oc eb satak, max tiẍon aj Moisés tu' tik'ak'il tan satcan, axa pitzc'oj aj yaxk'ayil yabil yin masanil anima tu', c'al yin masanil no no'.", "11": "Axa eb tz'akan c'ul, majxa je' tx'oxon ba eb satak Moisés, yujtol ya'ay eb yuj yabil axca yayji masanil eb anima bay Egipto.", "12": "Cax max pitbi pax el is nabal cham rey junelxa yuj Jehová, cax maj cha yab tzet max yal Moisés c'al Aarón, axca max yut yalon Jehová bay.", "13": "<pb/>Max lajwi tu xin, max yalon Jehová bay Moisés: <pb/>—Chach pet aj wan yet yecal cax chach toj k'anjab bay jun rey tu' cax chalon bay: Cay wal ti' yalon Jehová co Diosal ayon hebreo on ti', chi yaloni: Bekil in conob yet chi toj oc eb yin ayilal ayin.", "14": "A yet jun tiempoal ti' ok watek juntzan yailal ti' eban c'al yiban eb ay yopiso etok, c'al yiban eb a conob, yet watx' chojtaknej elok tol ayin ton miman welapnok, cax c'am junokxa lajan axca in ayin ti' bay yulyibank'inal ti'.", "15": "Ta chi yal in c'ul, chi je' in tx'oxon wipalil ayach cax chi waon oc yailal eban c'al yiban masanil eb anima bay a nación ti', cax chi je' e c'ayxac'al el bay sat tx'otx' ti'.", "16": "Akxa xin, c'amto chach in c'ayilok yujtol wochwan chin tx'ox wipalil en, cax ay is may in binaj bay masanil yulyibank'inal.", "17": "Caxc'al xiwil yailal chin tx'ox ela', palta cha pitnejc'al a ba, cax c'amc'al cha bekil in conob.", "18": "Yuj tu xin, a yet yecal yab wal axca hora ti', cax chi waon ayc'ay ch'en sakbat yiban conob ti', tol c'amto bay chi yak' junok sakbat yelxac'al miman axca jun ok ay tu' yettaxc'al max tz'unchaj nación Egipto ti'.", "19": "Yuj tu xin, al bay tol a masanil a jobbejal no', c'al masanil tzet ay xol a mulnajil chi occantok yulak lanchu, yujtol a yet ok jay ch'en mimek sakbat tu', masanil no no' c'al masanil anima tol c'am oc yenel, ok cam yuj ch'en, ẍi Jehová, cachi.", "20": "<pb/>Ay eb nak ay yopiso yetok cham rey, max xiwcan aj yet max yaben eb yuj tzet max yal Jehová. Yuj tu xin, max yaoc eb nak yenel is jobbejal no', c'al masanil is chekbej eb, max occantok yulak lanchu.", "21": "Ay juntzanxa eb maj yaoc yin c'ul tzet max yal Cham, cax max cancan is jobbejal no' c'al is chekbej yin cac'al tu'.", "22": "Lajwi tu xin, max yalon Jehová bay Moisés: <pb/>—Iaj a k'ab can, yet chi ayc'ay mimek sakbat yiban masanil anima, c'al yiban masanil no no', c'al yiban masanil awoj ay bay yul makbej Egipto ti', ẍi Cham.", "23": "<pb/>Cata tu xin max yiaj Moisés is k'okoch can, cax max mak'waj c'u c'al yaj joplabok rayo, axa yayc'ay mimek sakbat bay masanil sat tx'otx'al Egipto tu' yuj Jehová.", "24": "C'amxa chi oc wanaj yayc'ay ch'en sakbat, c'al mak'waj c'u, c'al joplabi. C'amc'alta' bay max binaj yak'on junelok sakbat yet yalantok yul yet Egipto axca jun owal sakbat max yak' tu'.", "25": "Masanil tzetak yetal ay bay Egipto, max etaxtok yuj ch'en mimek sakbat max yak' tu'. Max cam eb anima c'al no no' aycan yina', c'al masanil tzet ay xolak mulnajil, max lajwi can el yuj ch'en, c'al masanil te te' max k'ajcantok.", "26": "Asanxanej yul yet tx'otx' Gosén bay ayic' conob Israel, c'am wal junok c'otan ch'en sakbat max ayc'ayi.", "27": "<pb/>Yuj tu xin, max chekon yawtelaytek Moisés c'al Aarón, yuj cham rey tu', max yaloni: <pb/>—Mayal nachaj el wuj tinani' tol ayin ay in mul yetok in conobal ti'. Palta a Jehová, caw wal jichan yayji oc yuj.", "28": "Mayal ec' yiban mak'waj c'u c'al yayc'ay mimek sakbat. Yuj tu xin, majxa wiec' e tiempo, chi je' chex toj bay chi yal e c'ul: asan xin, matawal chi el yin e c'ul che k'an bay Jehová cax chi yion el jun yailal ti', ẍi cham rey.", "29": "<pb/>Max tak'wi Moisés bay cham rey: <pb/>—Asan wal yet chin elcantok yul conobal ti', cax chin mojban in k'ab yin txajil bay Jehová, cax chin k'anon bay, yet chi bek yak'on ch'en sakbat ti', cax manxa ok mak'waj c'u, yet watx' chi nachaj el oj tol yet Jehová yayji masanil yulyibank'inal ti'.", "30": "Palta wojtak sic'libil, tol tamwal ach ti', tamwal eb ay yopiso etok, ayxa yelapnok Jehová Dios yul e sat, ẍi cham Moisés.", "31": "<pb/>A jantak tzet awbil, axca an lino c'al cebada, masanil max etaxcantok. A ixim cebada ayxa sat, ac'ala' an lino ayxa is xumaquil.", "32": "Axa pax ixim trigo c'al ixim centeno, c'am wal tzet max oni, yujtol tzunanxa chi elolok.", "33": "<pb/>Axa yet max lajwi k'anjab cham Moisés yetok cham rey tu', max el bay yul conob, cax max yion aj is k'ab can, cax max txajlican bay Jehová. A wal yet jun bek tu', max oc wanaj yak'on sakbat, c'al yay nab, c'al mak'waj c'u.", "34": "Axa yet max yilon cham rey tol c'amxa chi ay nab, cax c'amxa chi ayc'ay ch'en sakbat, c'amxa c'u chi bili, ac'ala' max oc is mul cham junelxa, max pitbi pax el is nabal cham, yetokc'al eb ay yopiso yetok.", "35": "Majxa beklay el conob Israel yuj cham, axca max yun yalon Jehová bay Moisés."}