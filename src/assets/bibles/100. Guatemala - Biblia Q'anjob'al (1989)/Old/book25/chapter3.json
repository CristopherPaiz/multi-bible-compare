{"1": "<pb/><t>Ayin ti', miman wal max yun waben yail jun yowal c'ul Dios.</t>", "2": "<t>Max in yuktejtok xol k'ekk'inal bay junelnej k'ekk'olinak. Max in yak' bey bay yulak be yin tol c'am in tzektebal.</t>", "3": "<t>Masanilc'al c'u cac'al ti' quin is mak'on yetok yowal c'ul.</t>", "4": "<t>Max yak' ichambok in mimanil, coc'xac'al max yutcantok in bakil.</t>", "5": "<t>Max quin is makchej yetok yailal c'al etnejc'ulal.</t>", "6": "<t>Max quin yak' ayjok ec' xol k'ekk'inal, axcaxac'al yayji ec' eb camnak yettax payxa.</t>", "7": "<t>Max quin is makchej yin tol c'amxa bay chi ca weli; yetok wal mimek cadena max quin is c'albaj.</t>", "8": "<t>Caxc'al chi el waw yin in k'anon is colwal, c'amxa chi cha yab in tewilal chi wal bay.</t>", "9": "<t>Max makchej el in be yetok ch'en, yuj tu' xan axac'al bay q'uex be chin toji.</t>", "10": "<t>Lajan wal max yut ba Cham ayin, axca wal junok no oso chi c'ubaj el ba, axca wal junok no coj tol t'inan chi oc jucnaj win.</t>", "11": "<t>Max in jutxlay el yuj yul be, coc'xac'al max quin yutcantok cax max in beklaycan yuj.</t>", "12": "<t>Max watx'nej oc is julbal, max in yaon oc satak is julbal tu'.</t>", "13": "<t>A julbal max jultek win, najat wal max tojcan yich bay max lowi.</t>", "14": "<t>Masanilxac'al eb wet animail chi buchwaj eb win; asanxanej ayin chin yak' binaj eb xol is buchwal k'anej.</t>", "15": "<t>Max in ayji wal ec' yin yatakilal yuj; caw wal c'a' tzet max yak' wuq'uej.</t>", "16": "<t>Max pojtok we yet max quin ayc'ay sat tx'otx' yuj; toxac'al max in can telan xol pokok yuj.</t>", "17": "<t>C'amxa in junc'ulal, tokwal naanto el tzalojc'ulal wuj.</t>", "18": "<t>Chi waloni, tol mayal pax wip; a tinani' c'amxa oc Jehová yipok in c'ul.</t>", "19": "<t>A yet chin naontek in cusc'ulal c'al wec' in tx'oklil, caw wal ya' chi wabej.</t>", "20": "<t>A wal yet chin naontek juntzan tu', manxa animaok ay in c'ul chi wabej.</t>", "21": "<t>Palta ay jun tzet yetal chi wochej tol ayc'al ec' yin in nabal, a ton jun tu' chi wochej chi wac'al oc yipok in c'ul.</t>", "22": "<t>A ton wal yuj is camc'ulal Jehová, xan c'am chon lajwi ayok, yujtol c'am chi lajwi is yabenc'ulal Cham.</t>", "23": "<t>Caw wal miman yayji ocok, axca tol ac' chi jil yet junjun k'inibalil.</t>", "24": "<t>Yuj tu' xan chi wala' tol in satak wal yayji oc Jehová; yuj tu' xan asan Cham ayoc yipok in c'ul.</t>", "25": "<t>Caw wal watx' Jehová yetok eb tol a Cham chi yaoc yipok c'ul, a ton eb tol chi bekc'al oc ba yul k'ab.</t>", "26": "<t>Yelxac'al watx' tatol chi jechbanejc'al yin numanil, masantac'al chi colwaj Cham jetok.</t>", "27": "<t>Yelxac'al watx' tol chi jaoc co ba yul k'ab Cham, yintaxc'al co yaliẍal.</t>", "28": "<t>Watx' tol chon cancan co tx'oklil c'al yin numanil, yak'ban chi yaoc Jehová yailal jiban.</t>", "29": "<t>Yowalil tol chon oc yin ayilal, chon ay nojan bay sat tx'otx', talaj chito tx'ox Cham is yabenc'ulal jin.</t>", "30": "<t>Caxc'al chon mak'layi, chon buchlayi, palta co chaokabi.</t>", "31": "<t>C'am chon beklaycan yuj Jehová yin junelnej.</t>", "32": "<t>Caxc'al mi chi ya wal oc co yailal, palta chi cus pax c'ul, yujtol a is camc'ulal caw wal miman yayji ocok.</t>", "33": "<t>Yujtol wal yel c'am chi cha c'ul Cham chi yaoc cusc'ulal c'al yailal jin.</t>", "34": "<t>A Jehová c'am chi cha' c'ul tol chi etax eb anima yuj cusc'ulal yul preso,</t>", "35": "<t>tol chi ilay el yikbej eb yin bay ay yalon yet, ak'bil yuj Cham Axac'al Ocok.</t>", "36": "<t>Man watx'ok chi yil Cham, tatol c'am chi beyc'ulnelay eb anima yin tojolal.</t>", "37": "<t>Tokwal ay mactxel chi yal junok k'anej cax chi yunen tzet chi yal tu', ta manak Jehová chi aloni.</t>", "38": "<t>Ta chi jayoc watx'ilal ma yailal, a Cham chi el yin c'ul yak'on yunej.</t>", "39": "<t>Tzet xan ok on alxok yuj tzet chon oni yak'ban iquis on. Yelxac'al watx' chi cus co c'ul yuj co yobtakil.</t>", "40": "<t>Co beyc'ulnejek wal el sic'libil, tzetbil wal yili co beybal, cax chi jaon wal oc co ba yul k'ab Jehová.</t>", "41": "<t>Jaektok co nabal, c'al co txaj bay Dios aj satcan cax chi jaloni:</t>", "42": "<t>Max oc co mul c'al co tenomtakil ayach, maj pax ak' tanil co mul jiban.</t>", "43": "<t>Max jayoc yowal a c'ul jin, max on okteni, max on a c'ayil yin tol c'amxac'al a yabenc'ulalil.</t>", "44": "<t>Max a c'ubaj el a ba xol jun asun, yet watx' c'amxa chab co tewilal.</t>", "45": "<t>Axca k'alem max con ot satak masanil anima.</t>", "46": "<t>Masanilxac'al eb jajc'ul, max jak eb ti' con buchoni.</t>", "47": "<t>A xiwc'ulal, c'al tx'an yal, c'aybanilal, c'al uchlejbail max jayoc jiban, con chiokabi.</t>", "48": "<t>Caw wal chi el jililok yal in sat yuj cusc'ulal, yujtol lanan lajwi ay eb wet conob.</t>", "49": "<t>C'am chin bek wok'i, yuj wabenc'al yail,</t>", "50": "<t>masantac'al ok yal con yilon aytek Jehová bay satcan.</t>", "51": "<t>Caw wal ya'xac'al in sat chi wabej yetok wanimail, yuj tzet chi ec'tok yiban eb ix ix bay yul in conobal.</t>", "52": "<t>C'am wal jabok tzet yujal, xan max quin is yukten eb ajc'ul axcaxac'al chi yun jukten junok no tz'iquin.</t>", "53": "<t>Iquis in wali max in k'okon aytok eb bay yul jun olan, cax max makchen can eb jun olan tu' yetok junok ch'en, c'amxa bay chi ca weli.</t>", "54": "<t>Max in aycantok laan xol aej, max in na' wali tol ok in c'ayxac'al elok.</t>", "55": "<t>Mamin Jehová, max in awji ayach tac'al bay najatil yich jun olan tu'.</t>", "56": "<t>Ab yoc yul in nuk'; manchak a bek a chaon ab in tewilal, quin chi.</t>", "57": "<t>Max cach jayoc in c'atan yet jun c'ual yet max ach wawteni, cax max alon ayin: C'am chach xiwi, cachi.</t>", "58": "<t>Mamin, max in a colcan el yul k'ab camich.</t>", "59": "<t>Mamin Jehová, ila wal chin utlay yin man tojolalok ti'. Ach ti' beyc'ulnej in el yin tojolal.</t>", "60": "<t>Ilab wal yili is yochwan eb, c'al naon eb yin tzet ok in yutej.</t>", "61": "<t>Ab wal xin Mamin Jehová, jantak wal yayji oc tzet chi yal eb win, c'al masanil jantak tzet chi na eb win.</t>", "62": "<t>Ilab c'apax is k'anej eb ajc'ul tu' chi yala'. Junjunc'al bek chi yalon eb yobal k'anej win.</t>", "63": "<t>Ila wali, c'ualil c'al ak'balil chin is buch eb.</t>", "64": "<t>Mamin Jehová, paktzej bay eb axca wal is mojalil yuj tzet chi yun eb.</t>", "65": "<t>Ak' pitbok el is nabal eb, cax chaontok catab yiban eb.</t>", "66": "<t>Mamin, uktej eb yetok yowal a c'ul. C'ayokab aj eb oj bay yulyibank'inal ti'.</t>"}