{"1": "<pb/><t>Lanan woctok xol wawoj ach wetbi camc'ulnebil. Lanan wion aj in mirra c'al in perfume, lanan wablen yal cabil no akan, lanan wuq'uen in vino yetok in leche, ẍi nak.</t> <t>Ex wamigo lowanek, uq'uek a', uq'uek jantak che yochej, ẍi eb.</t>", "2": "<t>Waynak in elok, palta iquisc'al in nabal. Max wabeni tol a nak in camc'ulnebil chi awji bay puerta: Jak in octok ach in camc'ulnebil; ach k'opoj, lajan ach axca no cakmu, tol c'am jabok a tacnakil. Caw wal ch'acan in jolom yuj yal ak'bal. Caw wal chi el jil-labok yal ak'bal tu' yin xil in jolom, ẍi nak ayin.</t>", "3": "<t>Mayal wiel in pichil; ¿tom ok waoc junelxa? Mayal in tx'aj wakan; octa pax pokok yin junelxa, quin chi bay.</t>", "4": "<t>A nak in camc'ulnebil tu', max yaoctek nak k'ab bay yolanil puerta. Caw wal max in aj jucnaj yuj.</t>", "5": "<t>Yuj tu' max in aj wan in jakon octek in camc'ulnebil tu'. Toxac'al max el t'ujlabok mirra yin in k'ab, max occan yinlak tz'utz'al puerta. A wal yet max waben k'anjabi, ijanxac'al tol max in cam max wabej.</t>", "6": "<t>A yet max in jakon puerta bay nak in camc'ulnebil tu', c'amxa ec' nak. Max in sayic'ok, majxa ilchaj wuj; max wawtej, palta majxa tak'wok ayin.</t>", "7": "<t>Max in chaloj yuj eb nak patrulla chi ec' taynen conob; max in is mak'on yasjok eb nak. Caw wal yobxac'al max yun yion el eb nak chi taynen puertail conob in k'util.</t>", "8": "<t>Ex k'opoj aj Jerusalén, ak'ek e ti'; ta chi ilchaj nak in camc'ulnebil e yuj, alek bay, tol ayin ti' c'amxa chi techaj wuj in camc'ulal yin nak, quin chi bay eb.</t>", "9": "<t>¿Tzet yetal watx'il nak a camc'ulnebil tu' ayach, ach ix tol watx'xac'al eli yintak eb ix ix watx' yili? ¿Tzet-xac'al is watx'il jun a camc'ulnebil tu', xan toxac'al cha k'an ayon tol chi jak' co ti'? ẍi eb ayin.</t>", "10": "<t>A nak in camc'ulnebil tu', sak nak, cax cak wak'inak yili; caw wal watx' yili yintak 10,000 winak.</t>", "11": "<t>A is sat nak, lajan wal yetok oro caw wal watx'; a xil jolom coxquiltak, k'ek yili axca no joj.</t>", "12": "<t>A is bak' sat, lajan wal axca no cakmu chi ec'jabtok tilak aej, axcaxac'al tol xol leche chi achinwi no', ti najabil a' aej tu' chi ay pakan no'.</t>", "13": "<t>A wal paq'uil-lak sat, axca wal junok awoj bay ay an ac'un manxa watx'ilok yoc jabil. A wal xak is ti', lajan wal axca junok an xumac watx' yoc jabil.</t>", "14": "<t>A is k'ab, lajan axca junok xoyan oro ayoc ch'en topacio yin; a is c'ul, axca wal ch'en marfil nululixac'al, tol ayoc ch'en zafiro yelbubok.</t>", "15": "<t>A wal yakan, lajan wal axca cabok oy naba mármol ayay yiban cabok yich tol naba oro watx'; axa yili, lajan wal axca te c'ute' ay bay Líbano, tol sic'bil elok.</t>", "16": "<t>A wal is k'anej chi yala', manxa chialok chi jabej, caw wal watx'c'al nak yin masanil. Caywal tu' yili nak in camc'ulnebil ex k'opoj aj Jerusalén, quin chi bay eb.</t>"}