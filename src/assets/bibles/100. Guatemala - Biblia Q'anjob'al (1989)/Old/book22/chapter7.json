{"1": "<pb/><t>Manxa watx'ilok yili akan yul a xanab ach k'opoj, ach cutz'in rey. A wal a xub, caw wal watx' yili axca wal mulnajil junok jelan yin watx'nej yutxiquinej.</t>", "2": "<t>A wal a c'ul, lajan wal axca junok moc tol ayc'al ay vino yul; axa a nan xin, lajan axca junok bulan ixim trigo oyanxac'al oc xumac yinlak.</t>", "3": "<t>A cabil em, lajan wal axca cac'onok no tx'ucchej, tol tioẍ max yun yalji.</t>", "4": "<t>A a nuk', lajan wal axca junok torre naba marfil; a a bak' sat, lajan axca cab a' najab bay conob Hesbón, junnej ay bay puertail yet Bat-rabim; axa a txam xin, lajan wal yetok torre bay Líbano, a ton jun acantok bay conob Damasco.</t>", "5": "<t>A a jolom, can ayajok, axca jolom witz Carmelo; caw wal jopopi yili a xil axca an púrpura. Toxac'al chi ijican aj c'ul jun rey yuj a xil tol tzican aytek.</t>", "6": "<t>Ach in camc'ulnebil, ach ix tol ochbejtak eli, yelxac'al watx' eli.</t>", "7": "<t>Caw wal tojol eli axca junok an palma; axa em, lajan wal axca junjun chaan sat an palma tu'.</t>", "8": "<t>Chin na' wajtok yin an palma tu', cax chi wion aytek an satej. A em, lajan wal axca junjun chaan an uva; a wal xob a ti', sumumixac'al axca yoc jabil te mansan.</t>", "9": "<t>A wal a ti', lajan wal axca vino manxa watx'ilok chi wabej, ẍi nak.</t> <t>Chaokab nak in camc'ulnebil an vino tu' chi ec' oc yin xak ti', cax chi apni oc yinlak ye.</t>", "10": "<t>Yet in wal nak in camc'ulnebil, ochebil in yuj nak.</t>", "11": "<t>Ton bay xolak awoj ach in camc'ulnebil, chi ec' junok ak'bal juj bay xolak an xumaquil yet alheña.</t>", "12": "<t>Axa yet k'inibalil, chon toj bay xolak an uva, yuj jiloni, ta ayxa wol an, ta lananxa pojil xumaquil an. Ok jila', ta lananxa xumacli te granado; a wal bay tu' ok in tx'ox in camc'ulal ayach.</t>", "13": "<t>Caw wal lananxa bey jabil an mandrágora. A bay ti' co na, ayxa sat masanil awoj watx' loji, axca sat awoj takinxa, cax tolto chi wajlayi; tx'ok wal max in pojcan el et ach in camc'ulnebil, ẍi ix.</t>"}