{"1": "<pb/>Ayon ti' yuninal on Jehová co Diosal. Manchak jak' yasjok co mimanil, tamwal co tzukon el xil co jolom bay co satak yet chi cam junok anima,", "2": "yujtol ayon ti', is conobal Jehová co Dios jayji. A Cham max on sic'on el bay xol juntzanxa conoblak bay sat tx'otx' ti', yet chon occan is conobok.", "3": "<pb/>C'am che chi' no no' man watx'ok yul sat ley.", "4": "<pb/>Tixton is listail no no' chi je' e chion ti': No wacax, no calnel, no chiwo,", "5": "no gacela, no tx'ucchej, no gamos, no xolakilteal chiwo, yetokc'al masanil pojanil no antílope.", "6": "Chi je' e chion masanil no no' tol chi jutx' yan, cax tol pojan nan yisk'ak.", "7": "A pax juntzanxa no' ti xin, c'am chi je' e chion no': <pb/>A ton no camello, no tejón, c'al no txitx. A juntzan no' tu' man watx'ok no'; chi jutx' no yan, palta tol xiwil yisk'ak no'.", "8": "<pb/>Axca no txitam, pojan nan yisk'ak no', palta c'am chi jutx' no' yan. A no' tu', yowalil che na' tol man watx'ok no'. Manchak e chi' juntzan no' tu', tamwal che mitx' yet camnakxa.", "9": "<pb/>A pax masanil no' ay bay yulak a' aej xin, chi je' e chion no' ta ay is xic', c'al tuminal yin.", "10": "A pax no' c'am yet xin, c'am che chi' no'. Yowalil che na' tol man watx'ok no'.", "11": "<pb/>Masanil no tz'iquin, watx' chi je' e chion no',", "12": "palta ay juntzan no' c'am chi je' e chioni: axca no águila, no quebrantahueso, no asor,", "13": "no' gallinaso, no milano,", "14": "yetok c'apax masanil pojan no joj;", "15": "no avestruz, no lechuza, no teẍeliẍ, yetokc'al masanil pojanil no tx'acbaj,", "16": "no tonton, no ibis, c'al no cisne,", "17": "no pelícano, no ostoc, c'al yetok no cormorán,", "18": "no cigüeña, no garza, no abubilla, c'al yetok no sotz'.", "19": "<pb/>Masanil no coc'lak no' ay is xic' chi ec' yin bulanil, man watx'ok no'. C'am chi je' e chion no'.", "20": "A pax no coc'lak no' tol ay is xic' albilxa tol watx', chi je' e chion no'.", "21": "<pb/>C'am che chi' junok no' toc'al chi camaj axcac'al tu', yujtol a jun conobal on ti', sic'bil on el yuj Jehová co Diosal. Palta chi je' e yak'on bay eb tx'ok conobal cajan ec' e xol tu'. A eb tu' chi je' chioni, ma xin, chi je' c'apax e txonon bay eb tx'ok conobal, toc'al chi ec'jab e xol. <pb/>Manchak e txic no yune' chiwo xol yal yim is txutx.", "22": "<pb/>Junjunc'al abil yowalil che pojcan el is diezmoal sat e yawoj che waja'.", "23": "A ton diezmo che yiel yin e trigo, yin e vino, c'al yin e yaceite, yetok c'apax yin babel yune' e wacax, c'al yin babel yune' e calnel. A no' tu' che chi' ayex ti' bay satak Jehová co Diosal, a ton bay jun lugar, tol a Cham ok sic'on el yet chi oc ayilal bay, yet watx' miman yelapnok Cham yul e sat.", "24": "Ta a jun lugar bay chi oc ayilal tu', yelxac'al najat chi can bay ay e yatut, xan ta c'am chi je' e yiontok diezmoal e tzet yetal ok yak' Jehová ayextac'al bay tu',", "25": "chi je' e txonon el e diezmo tu', axa ch'en tumin che yitok bay jun lugar max sic'can el Cham tu'.", "26": "Axa yetok ch'en tumin tu' chi je' e manon bay tu' tzet chi cha' e c'ul: axca no wacax, ma no calnel, ma vino, ma junokxa makan uq'ueja' tol max pajbi; mac'al juntzanokxa tzet yetal chi yochej e c'ul, cax chex low satak Jehová bay tu', che chaon k'in yetok e familia.", "27": "<pb/>Manchak e yintaknejcan el eb levita cajan bay yul e conobal. Ilab tol maj yi eb tx'otx' tx'otx' is satakok axca e yet ayex ti'.", "28": "<pb/>Yin oxox abil che pojcan el is diezmoal sat e yawoj che waj yet jun abil tu'. A tu' che wajbaj bay yul e conobal tu',", "29": "xan a yet ok apnok oc eb levita tol maj cha' is tx'otx' satakok e yetok, ma eb tx'ok conobal cajan ec' e xol, ma eb meba' c'amxa mam c'amxa txutx, c'al eb xal ix camnakxa yichamil, chi je' loon eb e diezmo wajan ec' tu'. Caytu' ok yun yak'on Jehová co Diosal yaxilal yiban masanil tzet che yun tu'."}