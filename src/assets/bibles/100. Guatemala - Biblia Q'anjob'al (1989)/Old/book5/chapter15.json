{"1": "<pb/>Yin uk uktak abil, cax che bek e k'anon meltzoj tzet max e yak' majanil.", "2": "A jun k'anej ti', tix wal yayji oc ti': Masanil mac tol ay tzet max yak' majanil bay junok jet conob, c'amxa chi k'ana', yujtol a jun abil tu' max yal Jehová, tol c'amxa chi k'anlay ec' tzet yetal aytok majanil.", "3": "A bay junok tx'ok conobal chi je' e k'anon ec' tzet yetal max e yak' majanej tu'. Axa pax bay junok jet conob xin, c'amxa che k'anic' bay.", "4": "C'am che cha' aj can mebil yin eb jet conob, yujtol a Jehová co Diosal ok yak' yaxilal e yiban bay jun lugar ok yak' ayex tu'.", "5": "Tatol ok e yikej e beybalnen juntzan chekbanilej lanan waloncan ayex ti',", "6": "ok yak' Jehová co Diosal yaxilal e yiban, axca wal max yun yak'on is ti', xiwilxa tzetak yetal ok je' e yak'on majanil bay juntzanxa nación. Palta ayex ti', mayexnak ok e k'an tzet yetal e majanej. Xiwil juntzanxa nación ok ex yajawbok yiban, palta manak eb ok yajawbok e yiban.", "7": "<pb/>Ta ay junok eb jet conob ti' meba' e xol bay junok conob tol max yak' Jehová ayon, man yobok che yut e c'ul yin, palta che col eb jet conob yin is cawxinakil.", "8": "A ti' e yet, che sa' tzet yetal bay eb, cax che yak'on majanil bay eb tzet yetal tol chi oc yopiso yuj eb.", "9": "Manchak e chaoc junok yobal nabalej yin e nabal axca ti': Ilab tol cawilxa chi jayoc yet is suk abil, a ton jun abil yet c'amxa chi k'anlay ec' tzet yetal majanebil, man quex chiok. Maj je' yob ok e yut e c'ul yin eb meba' ay xol eb jet conob ti', axa chi yunajok, c'amxac'al che yak' majanej eb janic'ok tzet chi k'an eb, talaj chi aj yaw eb bay Jehová yuj e yobc'ulal tu', cax chi oc e mulok satak Cham.", "10": "Manokab yobok che yab yuj chex colwajc'al bay eb, bekanokab yel e yuj, yujtol a yuj tzet watx' che yun tu', ok yak' Jehová co Diosal yaxilal e yiban yet ok ex beyc'altok.", "11": "Ayc'alta' eb meba' e xol, yuj tu' xan ayin chi wal ayex, tol bekanokab yel e yuj bay eb jet conob, tol lanan yaben yail mebil bay yul e conobal tu'.", "12": "<pb/>Ta ay junok eb jet israelal, junok winak, ma junok ix chi txonlay ayex yin e mosook, asan wakeb abil chex ak'lay serbil yuj. Axa yet is suk abil xin, che bekon elok.", "13": "A yet chi el ayex tu', c'am chi toj yin tol c'am jabok tzet che yak' bay.", "14": "Palta che yak' no calnel, yetok mimanok trigo c'al vino bay. Chi yal elapnok chi yi' c'apax yet yin masanil tzet yetal max yak' Jehová co Diosal ayex.", "15": "C'amokab chi toj c'ayc'ulal e yuj tol max on ec' c'apax yin mosejal bay Egipto, axa Jehová co Diosal max con colon eltek. Yuj tu' xan chi yak' jun chekbanilej ti' ayex tinani'.", "16": "<pb/>Palta ta a junok eb e chekbej tu' chi yala' tol c'am chi yal c'ul chex beklaycan yuj, yujtol ay is camc'ulal e yin, c'al yin e familia, yetok c'apaxok yujtol watx' e c'ul yin,", "17": "ta axca tu', che yitek junok ch'en olbalej cax che jitzontok bay puertail e yatut, cax che yolon is txiquin e chekbej tu' yetok ch'en. Caytu' chi yun canxac'al can e chekbejok yin tojbalk'inal. Cay c'apax tu' chi utlay eb ix ix chi yaxac'al can oc ba yin mosejal yin junelnej.", "18": "Manokab yobok che yab yet che bekon el eb e chekbej, yujtol a yin wakeb abil max ex yak' serbil eb, cax asan ch'an nan is tojol eb max e yak' axca wal is tojol junok mulnajwom. Axa Jehová co Diosal ok yak' yaxilal yiban masanil tzet che yunej.", "19": "<pb/>Masanil babel yune' e wacax, ma e calnel tol icham, che sic'can el no' yin yoccan yetok Jehová co Diosal. <pb/>C'am che yak' mulnaj no' babel yune' wacax tu', tamwal che tzukil xil no' babel yune' calnel tu'.", "20": "Junjunc'al abil, ok e chion no' yetok e familia satak Jehová co Diosal, bay jun lugar tol a Cham sic'nen elok.", "21": "Palta ta ay janic'ok is tacnakil no' xin, ta k'ajil, ma yob bak' sat no', ma man wal watx'ok no', c'am che yak' no' yin xajanbalil bay Jehová.", "22": "A no' tu', chi je' e chion no' bay conob bay cajan ex tu'. Yalc'al mactxel chi je' chion no', tac'al watx' yayji eb, ma man watx'ok yayji eb, atac'ala' yalon ley, axcac'al chi yun e chion no gacela ma no tx'ucchej.", "23": "Palta c'am che chi' is chiq'uil no', asan tol che seccan ay bay sat tx'otx', axcac'al chi yun pulcantok a' aej."}