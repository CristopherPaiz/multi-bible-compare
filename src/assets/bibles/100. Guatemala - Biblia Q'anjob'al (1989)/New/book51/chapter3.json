{"1": "<pb/>A tinani', max on ictzonelay aj yetok Cristo yul sat Dios. Yuj tu', jaokabtok co nabal yin juntzan tzet ay bay satcan, bay chotan ay Cristo bay is watx' k'ab Dios.", "2": "A tinani' jaokabtok co nabal yin tzet yetal ay bay satcan, manokab yin oc tzet ay bay sat tx'otx' ti',", "3": "yujtol camnak onxa yetok Cristo yul sat Dios. Axa co k'inal ti' ebebil el yetok Cristo yin Dios.", "4": "Yujtol co k'inal yayji Cristo. A yet ok tx'oxlay aj Cham cax ok on tx'oxlay c'apax aj yetok yin is tzekekial.", "5": "<pb/>Yuj tu', bekekcan masanil beybalej yulyibank'inal ti' ayoc e yin, c'ayekcan el junelnej. Caw wal manchakxa e beybalnej ajmulal, ma junokxa tzanc'al tzet man watx'ok chi el yunen e mimanil. Manchakxa e yaoc e nabal e toj yin mulej, ma yin junokxa yobtakil. Yetok c'apaxok, c'am chi je' e yochen oc beyomal, yujtol a yet chi jochej oc beyomal, a yul sat Dios, axca tol lanan jalon oc beyomal tu' co diosalok.", "6": "Ok tit yowal c'ul Dios yiban eb chi unen juntzan chi wal ti'.", "7": "Ayex ti', max e beybalnej masanil juntzan chi waltek ti' yet yalan.", "8": "A tinani', yowalil che bekcan juntzanxa ok waltek ti': axca owal, chichonc'ulal, yobtakil, bajwal, c'al tzanc'al tzet yob k'anejal.", "9": "Manchak e yak' lek'tial bay junokxa mactxel. Man e yun juntzan max wal ti', yujtol a co nabal yet yalan, c'al co beybal, bekbilxa can juj.", "10": "A tinani', q'uexpojnakxa co nabal. Lanan watx'ji oc co nabal ti', yet watx' lajanxa chi yun jeloc yetok Cham mac watx'nenej on, cax chi jojtaknen wal el Cham.", "11": "Yuj tu', c'am yelapnok ta israel on, ma mayon israelok; caxc'al ay mac ak'bil circuncidar, caxc'al c'amak; caxc'al tx'ok conobal, caxc'al cabnal, caxc'al mosejal, ma yet ba, c'am yelapnok juntzan ti'. Asan Cristo ay yelapnok, yujtol a' ayoc jin junjun on.", "12": "<pb/>Caw ay is camc'ulal Dios jin. Max on sic' oc yetok, yet watx' axa Cham ayon yet. Ok'okab co c'ul yin jet animail, watx'okab chi jut co c'ul bay eb. Yaynakilokab chi jut co ba. Jak'ek mimanc'ulal yin eb chi oc mul ayon.", "13": "C'am chi je' jion ec' co pak bay eb. Ta ay mac ijan chi jak'lej aj owal yetok, jak'ek mimanc'ulal yin. Axca max yun yak'on mimanc'ulal Cham Jajawil jin, axcaokab tu' chi jut jak'on c'apax mimanc'ulal.", "14": "Yetok c'apax wal junxa ti', yowalilokab chi co camc'ulnelej co ba, yujtol a camc'ulal, chon junanej oc sic'libil.", "15": "Co bek co ba bay Cristo yin con yikbani yet chi ayji junc'ulalil co xol, yujtol axca tu' is yochwan Cham jin, xan junxanej jayji oc yin. Yetok c'apaxok, jalokab yuj diosalil bay.", "16": "<pb/>Jaokab wal oc co nabal yin k'anej Cristo, catatu' chi co cuylen co ba, c'al jiptzelen co ba yin masanil jelanilal, c'al co bitnenek salmo, yetok himno, c'al juntzanokxa bit yet Dios yuj jalon yuj diosalil bay Dios yin masanil co c'ul.", "17": "Tzanc'al tzet chi el juneni, ma tzet chi el jaloni, axcaokab moj yunen mac tol yet-xa Cham Jajawil Jesús, cayokab tu' chi el juneni. Jalokab yuj diosalil bay Dios Mamej yuj Cham Jajawil.", "18": "<pb/>Ex istzilej, ikejek tzet chi yal e yichamil ayex. Moj che yikej, yujtol che yaoc e c'ul yin Cham Jajawil.", "19": "Ac'ala' ayex ichamilej ex, camc'ulnejek e yistzil junjun ex. Manchak e yut e ba t'ukomc'ulejal bay eb ix.", "20": "Yetok ex c'apax ex uninalej, ikejek masanil tzet chi yal e mam c'al e txutx ayex, yujtol caw chi tzaloj Cham Jajawil e yetok axca tu'.", "21": "Axa ayex mamej txutxej ex, manchak e tx'em caktzaj e yuninal, yet watx' manchak cabax aj c'ul eb e yuj.", "22": "Ac'ala' c'apax ex mosejal e yayji, ikejek masanil tzet chi yal e patrón bay yulyibank'inal ti'. Manokab asannejok yet t'anan oc eb e yin, cax che lajon oc e mulnaji, yet watx' chi tzaloj eb e yetok e naoni, palta yin wal masanil e c'ul chex mulnaji, yujtol a bay Dios chex xiwi.", "23": "Masanilc'al tzet chi el e yuneni, unek yin masanil e c'ul. Axcaokab tol a bay Cham Jajawil chex mulnaji, cax manc'alnejnak yin mulnajil junok anima.", "24": "Yujtol jojtakxa, tol ok on is paktzej Cham Jajawil axca max yun yak'on is ti' ayon yuninal onxa ti', yujtol chi jak' serbil Cristo Cham acaw Jajawil.", "25": "Palta a mac chi unen tzet man watx'ok, ok cha' eb pak tzet man watx'ok chi el yunen tu'. Atac'ala' tzet max el yunen junjun mactxel, caytu' paktzil ok cha' c'apaxok."}