{"1": "<pb/>Palta maj ex techaj co naoni, xan max co nabalnej el co can co tx'oklil bay conob Atenas ti',", "2": "cax max co chekontok Timoteo ti' ayex, yujtol yak'omal serbil Dios jetok yin yalon el k'anejal yet colbanilej aycan yuj Cristo. A' max toj yuj yak'on e tec'anil. Max toj yuj yaon oc e nabal, yet watx' che ya wal oc Cristo yin e c'ul,", "3": "c'al yuj yalon e yabej, yet watx' c'am ex chi somchaj el e nabal yuj tzet bay lanan e yaben yail. E yojtakxa tol yowalil chi jay juntzan yailal ti' jiban.", "4": "A yet max on ec' ayex tu', max jaloncan ayex, tol yowalil chi jab yail, xan e yojtakxa. Mayal wal yun axca max jut jaloncan tu'.", "5": "Yujc'al wal tu', maj ex techaj in naoni, xan max in chektok Timoteo toj yabentek, ta ayc'al oc Cristo yin e c'ul. A talaj c'uxan chi ak'lay somchaj el e c'ul yuj nak diablo, cax nabac'al mi max jetnej co ba co mulnaj e nan e xol.", "6": "<pb/>Axa tinani xin, ti' mayal betic' Timoteo ayex. Max yala' tol ac'ala' ayc'al oc Cristo yin e c'ul, cax ayc'al e camc'ulal yin. Max yalon c'apaxok tol naan onc'al e yuj masanil tiempo, cax chon e camc'ulnenc'al, cax tolab che yochej che yil jin. Ilab on c'apaxok, caw wal xiwil chi jochej chi jil e yin.", "7": "Ayon ti' ex wu·∫çtak, ex wanab, xiwil tzet yetal chi jayoc jiban, lanan wal jilon yailal cayti', palta a yet max jabeni tol ayc'al oc Cristo yin e c'ul, max jay wal co tzalojc'ulal e yuj.", "8": "A yet max jabeni tol tec'anc'al waay e nabal yin Cham Jajawil, axca wal tol max ji' jun xikokxa co k'inal e yuj.", "9": "Yuj tu' xan caw wal chi jal yuj diosalil bay Dios e yuj, yujtol caw wal chon tzaloj e yuj satak Cham.", "10": "C'ualil c'al ak'balil chi jak' jip co txajli, yuj co k'anontok co ba ex toj jiloni, cax chi cam wal co tz'aktzencan e tec'anil tu'.", "11": "<pb/>Chi jochej chi oc co Mam Dios, c'al Cham Jajawil Jesucristo jetok, yet watx' chi je' co toj ayex tu'.", "12": "Chi jochej chi yak' mimanbok Cham Jajawil e camc'ulal, yet watx' che camc'ulnelej e ba wal sic'libil, cax ok je' e camc'ulnen masanil anima axca chex jut co camc'ulneni.", "13": "Chi jochej tol a Cham chi ak'on tec'anbok e nabal, yet watx' ac'ala'c'al watx'il e beybal, cax c'am jabok e yobtakil yul sat co Mam Dios yet ok jay Cham Jajawil Jesucristo yetok eb yet-xa yayji."}