{"1": "<pb/>Ak'ek e yip e camc'ulnelen e ba junjun ex. Cax ochejek wal juntzan opiso chi yak' Cham Yespíritu Dios ayex. Ay wal jun opiso yelxac'al watx', a ton jun aloj el k'anej Dios.", "2": "Ay mactxel chi je' k'anjab yin juntzan tx'ok tiejal. A yet lanan yalon eb junok tzet yetal yin tx'ok tiejal tu', a bay Dios lanan k'anjab eb, manak bay anima, yujtol c'am mac chi aben tzet chi yal eb tu'. A Cham Yespíritu Dios chi ak'on yal eb juntzan tzet yetal tol c'am mac ojtaknej.", "3": "Palta a mac chi alon el k'anej Dios, a bay eb chi abeni, a tu' chi k'anjabi, yet watx' chi yi' eb is tec'anil, yet chi iptzelay eb, cax chi mimanc'ulnelay eb.", "4": "A mac chi k'anjab yin juntzan tx'ok tiejal, asanc'al chi yi' can tec'anil tx'oklil; palta axa eb chi alon el k'anej Dios xin, a eb creyente chi yi' can tec'anil yuj eb.", "5": "<pb/>Chi yochej in c'ul chi je' e yuj e k'anjab yin tx'ok tiejal e masanil. Palta yelxac'al chi yochej in c'ul tol a k'anej Dios che yalilok, yujtol a aloj el k'anej Dios miman yelapnok yintak pax juntzan tx'ok tiejal tu'. Ay ton c'apax yopiso juntzan tx'ok tiejal tu', ta ay mac chi je' yoc ajtial yin tzet chi yal elapnok, yet watx' chi aj can nabal eb creyente yuj.", "6": "Ex wuẍtak, ex wanab, k'inalok ta ayin chin apni oc e xol tinani' cax chi walon juntzan tx'ok tiejal ¿tom ay jabok tzet ok e yican yin? Palta ta a tzet max yak' Dios chi wak' e yojtaknej elok, ma jelanilal, ma xin, a k'anej Dios chi wal ayex, ma junokxa cuybanilej, asan axca tu bian, ay watx'ilal chi je' e yabencanok.", "7": "<pb/>Jieltek co nabal yin juntzanok son tinani'. K'inalok ta chi xulay chirima, ma chi txal-lay pax junok arpa, ta toxac'al chi somlabi nuk', ¿xin ta chi jab tzet bital chi yaoc junjun?", "8": "K'inalok ta ay junok owal tinani', cax chi toj eb soldado. Chi xulay is cornetail eb, yet chi toj eb. Ta man yinok is bital yet owal chi yun xulayi, ¿xin ta chi watx'nej ba eb, cax chi toj eb?", "9": "Cayon tu xin, ta a k'anej c'am mac chi nachaj el yuj tzet chi yal elapnok, a chi jala', ¿tzet ok yun nachaj el yuj eb tzet chi jala'? Nabac'al chon k'anjab chi yal tu'.", "10": "A tinani', xiwil makanil tiej ay yulyibank'inal ti'. Masanil tiejlak tu', ay yelapnok junjun.", "11": "K'inalok ta ay junok mac chi k'anjabi, palta c'am chi jab pax tzet chi yala', axca tol tx'ok conobal on yul sat eb axca tu'. Yetok c'apaxok, axca tol tx'ok conobal c'apax eb yul co sat, yujtol c'am chi jab tzet chi jal yetok eb.", "12": "Ayin ti', wojtakxa tol che yochej juntzan opiso chi yak' Cham Yespíritu Dios ayex. Yuj tu' xan chi wal ayex, tol che yak' e yip, yet watx' a jun opiso caw wal watx' che cha', yet watx' ok je' e yak'on tec'anil nabal eb e yet creyenteal.", "13": "<pb/>Yuj tu', ta ay mac chi k'anjab yin tx'ok tiejal, yowalil chi k'an is jelanil bay Dios, yet watx' chi je' yalon el tzet chi yal elapnok tzet chi yal tu'.", "14": "K'inalok chin txajli yin junok tx'ok tiejal tinani'. Ac'al wanimail chi txajli, palta in nabal, c'am mi chi nachaj el jabok yuj tzet chi wal tu'.", "15": "Yuj tu', ¿tzet watx' chi jun che na'? Manokab asannejok yetok janimail chon txajli. Yowalil chon txajli c'apax yetok co nabal, yet watx' chi nachaj el juj. Yetok c'apaxok, a yet chon bitni, manokab asannejok yetok janimail chon bitni. Yowalil chon bitni c'apax yetok co nabal, yet watx' chi nachaj el juj.", "16": "K'inalok ay junok ex che yal e watx' k'anej bay Dios tinani', yin tx'ok tiejal. Ac'al ton yetok e yanimail chex k'anjabi. Axa pax mac ayic' e yetok xin, maj nachaj el yuj eb tzet che yal tu'. Yuj tu', a yet che yalon yuj diosalil bay Dios, maj je' yalon eb yunokabi, man ẍiok eb.", "17": "Tekan watx' e aloj yuj diosalil che yal yin txajil tu', palta c'am junok chi yi' can yip nabal yuj.", "18": "Yuj wal dios bay co Mam Dios, yujtol xiwil tx'ok tiejal chi je' wuj e yintak e masanil.", "19": "Palta a yet chi co wajban co ba yin culto, watx' tol a e ti' chi wal yet chex in cuyoni. Yujtol caxc'al o belannej k'anej Cham chi wal yin e ti', palta ec'ban tzet che yabcan ocok, yintak pax ta 10,000 k'anej c'am chi nachaj el e yuj chi wala'.", "20": "<pb/>Ex wuẍtak, ex wanab, manokab axcaok nabal unin, manokab axcaok tu' che yut e nabal yin juntzan ti'. Axa e beybal xin, matawal axca unin tol c'am bay chi yun eb junok tzet man watx'ok, mata caytu' che yut e ba, cax caw tec'an che yut e nabal, yujtol may ex uninok.", "21": "Tz'ib yayjican yul ley Dios axca ti': Ayin ti', ok in k'anjab bay jun conob ti' yin tx'ok k'anejal, c'al yin is ti' eb tx'ok conobal, palta majc'alta' cha yab eb, ẍi Cham Jajawil.", "22": "Yuj tu' xan a juntzan tx'ok tiejal chi al-lay tu', tx'oxbanilc'al yayji bay eb man creyenteok, cax man tx'oxbanilok yayji bay eb creyentexa. A pax yal-lay el k'anej Dios tu xin, tx'oxbanil ton yayji bay eb creyente jun tu', cax man tx'oxbanilok bay eb man creyenteok.", "23": "K'inalok ta a yet che wajban e ba e masanil ayex creyente ex ti' bay tu' tinani', cax e masanil chex k'anjab aj yin tx'ok tiejal, ta chi oc apnok junok man creyenteok e xol, tol man yojtakok tzetbil yoc beybalil jun jet ti', tekan ok yal axca ti': Axca wal tol loco eb, ẍi mi.", "24": "Palta k'inalok ta ac'al k'anej Dios che yalil e masanil, cax chi ocapnok junok man creyenteok tu', caxc'al man yojtakok tzetbil yoc beybalil jun jet ti', ok nachaj el yuj, tol yobtakwom toni. Ok beyc'ulnej ba, yet ok yaben tzet ok e yal junjun ex.", "25": "Caytu' ok yun txecloj el tzet ay yin is nabal. Yuj tu' ok ay jajanok, cax ok yalon ba bay Dios, cax ok yalon axca ti': Yel toni, caw wal ayoc Dios e yetok, ẍi mi.", "26": "<pb/>Yuj tu' ex wuẍtak, ex wanab, ok waltok ayex tzet ok e yut e ba yet che wajban e ba yin culto. Matawal ay ex chex bitni, ay ex che yak' junok cuybanilej, ay ex che yal tzet chi yak' Dios e yojtaknej elok, ay ex chex k'anjab yin tx'ok tiejal, cax ay ex c'apax che yal tzet chi al-lay yin tx'ok tiejal tu'. Matawal yelc'ulal tol chi aj can e nabal yuj masanil tzet che yun tu'.", "27": "Ta ay ex chex k'anjab yin tx'ok tiejal, k'okbilokab cawanok ma oxwanok ex chex k'anjabi. Cax junjunalokab e yalon e yet. Yetok c'apaxok, yowalilokab ay junok ex chi je' e yalon tzet chi al-lay yin tx'ok tiejal tu'.", "28": "Ta c'am mac chi nachaj el yuj tzet chi yal elapnok xin, manchak ex k'anjab yin tx'ok tiejal yet che wajban e ba tu'. Watx' munilc'al chex txajli bay Dios yul e c'ul.", "29": "Ac'ala' c'apax ex che yal k'anej Dios, k'okbilokab cawanok, ma oxwanok ex chex k'anjabi. Axa e masanil xin, chi cam wal e yacban e txiquin bay is k'anej Dios chi al-lay ayex tu'.", "30": "K'inalok ay junok ex lanan e yalon k'anej Dios e nan e xol, cax ay junokxa chi ak'lay yal junokxa tzet yetal yuj Dios, yowalil chex oc wanaj mac ex txel lanan e k'anjab tu', cax chi yalon junxa tu' yet.", "31": "Ta axca tu', a jantak ex chi ak'lay e yalil k'anej Dios, yin junjunal chi je' e yalon e yet, yet watx' jun lajan e yioncan e cuybanil c'al e tec'anil e masanil.", "32": "A mac ex chi ak'lay e yalil k'anej Dios, chi je' e mitx'on waay e ba yin e k'anjabi, yet watx' yin junjunal che yal e yet.", "33": "Ta toxac'al chon wekeki yet chi jalon tu', manak Dios chi ak'on jun axca tu'. Yujtol chi yochej Dios tol yin bayc'al ijanil chi jun masanil tzet yetal. <pb/>A beybal eb yet-xa Dios bay junjun iglesia, tol tz'inc'al ẍi eb ix ix.", "34": "Xan cayokab ex tu', tz'inc'alokab ẍi eb ix bay che wajbaj e ba, yujtol c'am chi chalay k'anjab eb ix bay culto. Yikemokab chi yut ba eb ix, yujtol axca tu' yalon ley Dios.", "35": "Ta ay junok tzet yetal chi yochej eb ix chi k'anlej yabej, k'anlejokab eb ix bay yichamil bay na, yujtol manta' wal mojok ix k'anjab bay culto tu'.", "36": "<pb/>Yowalil che natek, tol manak ayex max babji e yalon el k'anej Dios. Yetok c'apaxok, man asannejok ex max e cha' k'anej Dios tu'.", "37": "Ta ayex che na', tol ay e yopiso e yalon el k'anej Dios, ma che na' tol chi mulnaj oc Cham Yespíritu Dios e yin, ojtaknejek elok, tol chekbanil Cham Jajawil juntzan chin tz'ibejtok ayex ti'.", "38": "Ta ay mac c'am yelapnok juntzan chekbanil Cham Jajawil ti' yul sat xin, c'amokab c'apax yelapnok eb tu' yul e sat.", "39": "<pb/>Yuj tu xin ex wuẍtak, ex wanab, che yak' e yip yin jeon e yuj e yalon el k'anej Dios, cax man e tenoc wanaj eb chi k'anjab yin tx'ok tiejal.", "40": "Unek masanil yin bayc'al ijanil c'al yin txolilal."}