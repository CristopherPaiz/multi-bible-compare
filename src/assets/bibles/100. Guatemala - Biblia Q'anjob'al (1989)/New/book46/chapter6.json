{"1": "<pb/>Ay ex ab tol ay owal e nan e xol, chab e yalej oc e ba satak yajaw. ¿Tzet yuj xan che tec'baj e ba e toj satak eb yajaw man creyenteok tu'? ¿Tzet yuj xan manak satak eb yet-xa Dios chi toj e watx'nej ay owal e xol tu'?", "2": "¿Tom manto e yojtakok, tol ayon yet onxa Dios ti', ayon ok on oc yajawilal co beyc'ulnen eb yet yulyibank'inal ti'? Yuj tu' xan moj wal ayonc'al oc chi co watx'nej yayji juntzan owal e xol txennej yelapnok tu'.", "3": "¿Tom manto e yojtakok c'apaxok, tol ayon c'apax ok co beyc'ulnej eb ángel? Yuj tu' xan a juntzan tzet yetal yulyibank'inal ti', moj c'apax co watx'nen yayji.", "4": "Yuj tu', a yet ay owal e nan e xol, ¿tzet yuj xan a bay eb c'am yopiso yuj iglesia, a tu' chi bet e watx'nej yayji?", "5": "Chi waltok juntzan ti' ayex yuj e q'uixwilok. ¿Tom c'am junok mac chi nachaj el yuj e xol tu' e naoni? ¿Tom c'am junok creyente chi je' watx'nen yayji e xol tu xin?", "6": "Ilab ayex chi bet e yalej oc e ba satak yajaw, palta man creyenteok pax eb.", "7": "<pb/>A yet chi bet e yalen oc e ba satak yajaw tu', yob chex can yul sat Dios. Ta ay junok e yet creyenteal yob chi yut ba ayex, matawal toc'al che yak' techajok. Ta ay junok mac chi elk'anen junok tzet yetal ayex, ak'ek mimanc'ulal yin.", "8": "Ilab ayex man tojolok c'apax che yut e ba. Ay ex chex elk'anwi c'apaxok. Toltax ay bay caytu' che yut e ba bay eb e yet creyenteal.", "9": "<pb/>¿Tom man e yojtakok, tol a eb man tojolok chi yut ba, c'am yalon yet eb yoc yul k'ab Dios? Manchak e yetnej e ba yul e yet, yujtol a eb ok waltek ti', c'am wal jabok yalon eb yet yoc yul k'ab Dios: Eb chi yun mul yin tol mantoc'al yetbiok ba, eb chi yal ba bay tzet chi al-lay oc diosal, eb chi yaoc mul yul k'ab yistzil ma yul k'ab yichamil, c'al eb chi mitx'lej oc ba yetok yet winakil,", "10": "yetok c'apax eb elk'om, eb chi yochej oc tzet ay junokxa mactxel, eb uq'uem an, eb bajwajwom, c'al eb chi tokon ec' junok tzet yetal ay junokxa. A eb ti', tutun wal maj apnok oc eb yul k'ab Dios.", "11": "Ay ex caytu' e beybal yet yalan. Axa tinani xin, ibilxa el e yobtakil tu' e yiban jetok, yet exxa Dios jetok. A caw chi aloni tol watx' exxa yul sat tinani'. Axca ton ti' max yun e yeloc yuj Cham Jajawil Jesucristo, c'al yuj Cham Yespíritu Cham co Diosal.", "12": "<pb/>Tekan ay ex che yal axca ti' tinani' Ayon ti', bekanc'al junen masanil tzet yetal, tekan quex chi. Yel ton che yala' palta man mojok junen masanil tzet yetal. Yel ton xin, bekanc'al junen masanil tzet yetal, palta ayin ti', c'am junok tzet yetal ok in cha' yajawbok win.", "13": "Tekan ay ex c'apax che yal axca ti': A loj, yet c'ulej yayji, axa c'ulej yet loj yayji, quex chi mi. Yel ton jun k'anej ti', palta a Dios ok ak'on lajwok loj, c'al c'ulej. A pax co mimanil xin, man yetok ajmulal yayji, palta tol yet Cham Jajawil. A Cham Jajawil tu' chi taynej Cham co mimanil ti'.", "14": "Yuj tu', axca max yut yictzonen aj Dios Cham Jajawil, caytu' ok on yut c'apax yictzonen aj yetok is yipalil.", "15": "Ilab tol e yojtakxa, tol a co mimanil ti', axca tol yetbeyom is mimanil Cristo yayji. Yuj tu', ¿tom is moj jiontok yetbeyom is mimanil Cristo, cax chi toj jaon oc yetbeyomok mimanil junok ix ajmul ix, yet watx' junxanej chi yuncan el yetok ix? Majc'al bian.", "16": "Yujtol e yojtakxa, tatol ay junok mac chi ion junok ajmul ix, junxanej mimanilejal chi yuncan el yetok ix. Yujtol tz'ibbilcan yul tx'an Un axca ti': Junxanej mimanilejal ok yuncan el eb cawanil, ẍi tx'an.", "17": "Palta ta chi co junanej co ba yetok Cham Jajawil, junxanej espiritual chi juncan el yetok Cham.", "18": "<pb/>Yuj tu xin, bekekcan ajmulal tu'. Yujtol tzanc'al tzet junokxa yobtakil chi el juneni, c'am chi etaxtok co mimanil yuj. Palta a mac chi unen ajmulal tu', a wal caw is mimanil tu' chi etax el yuj.", "19": "E yojtakxa, tol a co mimanil ti' templo Cham Espíritu Santo yayji. Ayoc Cham yin, yujtol a Dios anej oc Cham jin junjun on. Manxa jetok co ba tinani',", "20": "yujtol manbil onxa elok. Yuj tu', jiokab can Dios yetok co mimanil ti'."}