{"1": "<pb/>Ay juntzan eb fariseo, c'al juntzan eb saduceo max jay bay Jesús, yuj yak'len eb yikban c'aytok Cham. Max k'an eb yil junok milagro chi tit bay Dios.", "2": "Axa yalon Cham bay eb axca ti': Ayex ti', a yet yayc'ualil che yal axca ti': Tojxa nab ti', ilab lanan tz'a asun, quex chi.", "3": "Ay bay xin, a yet k'inibalil che yal axca ti': Yocxa nab ti', ilab moyan, k'ekk'olinakxac'al, quex chi. Jelan ex ton e yiloni ta ok yak' nab ma c'amak, palta c'am chi nachaj el e yuj juntzan yechelej chi tx'oxon tzet lanan yunen Dios.", "4": "Ayex yet jun tiempoal ti', caw yob ex, manwalnak yin Dios che yaoc e nabal. Yuj tu xan toc'al che k'an junok milagro e yila', junok tzet chi tx'oxon yipalil Dios. Asanxanej jun milagro ok tx'oxlay ayex, a ton jun axca jun tx'oxbil yin Jonás yuj Dios, ẍi bay eb. <pb/>Max lajwi tu xin, max el c'atan eb, cax max toji.", "5": "<pb/>A yet max ec'tok Jesús yetok eb is cuywom bay junxa k'axepal a' mar, majc'al na eb yi' is lobej.", "6": "Axa yalon Jesús bay eb axca ti': <pb/>—Abek xin, che yilc'al e ba yuj yich pan eb fariseo, c'al yuj yich pan eb saduceo, ẍi bay eb.", "7": "<pb/>Axa c'oli yal-len eb cuywom tu' xol axca ti': <pb/>—A yuj c'am co lobej ibil, xan caytu' chi yala', ẍi eb.", "8": "<pb/>Max yojtaknej el Jesús tzet chi yal eb; yuj tu' xan max yal bay eb axca ti': <pb/>—¿Tzet xan xiwil che yalubtanej yuj c'am e lobej ibil? C'am wal che yaoc Dios yin e c'ul.", "9": "¿Tom c'amtoc'al chi nachaj el e yuj? ¿Tom c'amxa che natek ixim oyeb pan max yab lo eb oyeb mil winak, yetok jayebxa motx ixim bijquiltakil maxto ec' e wajcan ajok?", "10": "Yetok c'apax ixim ukeb pan max yab lo eb caneb mil winak, ¿tom c'amxa che natek jayebto motx ixim bijquiltakil maxto ec' e wajcan ajok?", "11": "A yet max wak'on binaj yich pan eb fariseo, c'al eb saduceo ayex, maj nachaj el e yuj tzet chi yal elapnok. A max e yut e naoni tol a ixim acaw pan chi wala', ẍi bay eb.", "12": "<pb/>A yet max yalon Jesús axca tu' bay eb, catatu' max nachaj el yuj eb tol manak acaw yich pan chi yala', palta tol a cuybanil eb fariseo c'al eb saduceo max yal Cham yichpanil.", "13": "<pb/>A yet max apni oc Jesús yetok eb is cuywom bay Cesarea yul yet Filipos, max k'anlen bay eb axca ti': <pb/>—Ayin Chekbilintek yuj Dios xol eb jet animail ti', ¿mac in txel yalon eb anima che yabej?", "14": "<pb/>—Ay eb chi aloni, ach ab Juan, cham ak'om bautismo ach. Ay eb chi aloni, ach ab Elías ach. Ay eb xin, ach ab Jeremías ach, ma xin junokxa chekbej Dios ec'nak payxa, ẍi juntzanokxa, ẍi eb bay.", "15": "<pb/>—Axa pax ex ayex ti', ¿mac in txel e yaloni? ẍi bay eb.", "16": "<pb/>Xan max tak'wi Pedro bay axca ti': <pb/>—Ach ti', ach ton Cristo ach, C'ajol ach Cham Dios iquis, ẍi bay.", "17": "<pb/>Yuj tu' xan max yal pax Jesús bay Pedro tu' axca ti': <pb/>—Simón, c'ajol Jonás, watx' et, yujtol a tzet max al ti', man yulok et max on nachaj el oj. A ton co Mam ayic' satcan max ak'on ojtaknej elok.", "18": "Ayin chi wak'can ek Pedro. (Pedro chi yal elapnok ch'en.) A yiban jun miman ch'en ti' ok in watx'nej ajtok wiglesia. A wiglesia tu', c'am oxlajon bak'in ok ak'lay lajwok yuj camich.", "19": "A ayach ok wak' laweal yet chi oc anima yul k'ab Cham aj satcan. A tzet ok ak' yowalil bay yulyibank'inal ti', a ton tzet ayxac'alta' yowalil yuj Cham aj satcan. Axa tzet man ok ak' yowalil bay yulyibank'inal ti', a ton tzet c'amc'alta' yowalil yuj Cham aj satcan, ẍi bay.", "20": "<pb/>Max lajwi tu xin, cax max yalon bay eb is cuywom, tol manchakc'al yalil eb tatol Cristo ton Cham.", "21": "<pb/>Atax yet jun tiempoal tu' max c'oli watx' alnen Jesús bay eb is cuywom, yuj tzet ok jay yiban. Max yalon axca ti': <pb/>—Yowalil ok in tok bay Jerusalén. Ata bay tu' ok tok wil yailal yuj eb yicham winakil conob, c'al yuj eb yajawil eb sacerdote, c'al yuj eb meẍtol yin ley Moisés. Ok in yak' cam eb; palta a yet cabjial tu' ok in ictzonelay ajok, ẍi bay eb.", "22": "<pb/>Axa yilay el Cham tx'oklil yuj Pedro tu', max tenchanelay Cham yuj. Max yalon bay axca ti': <pb/>—Mamin, caw man cayok tu' naon Dios. A juntzan tzet max al ti', maj wal je' jay eban bian, ẍi Pedro tu' bay Cham.", "23": "<pb/>Axa yoc wal t'anan Jesús yin tu', max yalon bay: <pb/>—Ach Satanás, elan in satak, yujtol chochej chi somchaj el in nabal. Manak tzet chi na Dios cha na'. Asan yin yet anima ayoc a nabal, ẍi bay.", "24": "<pb/>Max lajwi tu', cax max yalon bay eb is cuywom axca ti': <pb/>—Ta ay mac chi yochej chi ec'c'al cuywok wintak, yowalilokab manxa yetok ba yul yet. Yabokab eb yail wuj, caxc'al chi alay oc eb yin curus. Ta bekan c'ul eb axca tu', ec'okabc'al eb cuywok wintak.", "25": "Yujtol a eb c'am chi yochej chi cam bay yulyibank'inal ti', chi bekil eb jun k'inalej tol ayc'al yin tojbalk'inal. Axa pax eb chi bek c'ulok cam wuj xin, a ton eb tu' ok chaon k'inalej tol ayc'al yin tojbalk'inal.", "26": "K'inalok ta chon tzakay jion masanil tzet ay bay yulyibank'inal ti', palta chi c'ay pax el janimail, ¿tzet wal chi ji' axca tu'? ¿Tzet wal ok jak' manbanilok janimail?", "27": "A ayin Chekbilintek yuj Dios xol eb jet animail ti', ok in jay yetok mayk'ak'al in Mam, yetokc'al eb wángel. Axa wak'on paktzebal bay junjun anima yin atac'ala' tzet max el yuneni.", "28": "Wal yel chi wal ayex, ay jaywan e xol ti', manto ex camok okto e yil in jay ayin Chekbilintek yuj Dios xol eb jet animail ti', axa woc yin Yajawilal tu', ẍi bay eb."}