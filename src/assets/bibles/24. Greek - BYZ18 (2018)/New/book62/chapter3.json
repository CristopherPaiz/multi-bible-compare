{
  "1": "Mulolage uNguluvi uDaada kye akutwenda hiilo, akututambula vaana vaakwe! Ndakyene luli ewo kye tugenda. Neke kangi avaanu avasikumwidika uNguluvi, vasiikagula ukutigila, uneefwe tuli vaana va Nguluvi, pakuva vasimudzeeliye umwene.",
  "2": "Nye vende vanguanye, lino uneefwe tuli vaana va Nguluvi! Neke kangi lusinaa ludzeelanika pa weelu kye tulaavedza. Nda haamu, twidzeela ukutigila, umusika pe iipiluka kangi uKilisiti, tulaahwanana nave, pakuva tulamuwona kye agenda.",
  "3": "Umuunu ye avedzaga ye iihuuvila ewo, alaahwanana nu Kilisiti, iivaladzage ukuta avedze mwimike, ngita uKilisiti yumwene kye ali mwimike.",
  "4": "Umuunu ye avedzaga ye iilima indzanangifu, uyo ye mugalusi va milagililwe gya Nguluvi. Pa ulo, ukulima indzanangifu, kwe kuvedza mugalusi va milagililwe gya Nguluvi.",
  "5": "Mwidzeela ukutigila, uKilisiti aadzile mu kuhedza indzanangifu dzeesu. Kangi umwene asinaa alimaga indzanangifu yiyivedzaga.",
  "6": "Lino, umuunu ye avedzaga ye akwikala mugati mwa Kilisiti, asiigina ukulima indzanangifu. Neke kangi ye iigina ukulima indzanangifu, asikulufika ukutigila uKilisiti ye ani, kangi asimudzeeliye.",
  "7": "Lino nye vaana vanguanye, mutanage ukumwidikila umuunu ye avedzaga avaheniye. Umuunu umugolofu pa miiho ga Nguluvi, uyo iilima idza wugolofu, ngita uKilisiti kye mugolofu.",
  "8": "Neke kangi umuunu ye iigina ukulima indzanangifu, uyo va Setano, pakuva uSetano aalimile indzanangifu ukuhuma pa wutalilo wa nyi, kangi iigina ukulima indzanangifu. Nu Muswamuve va Nguluvi aadzile pe naanyi ukwananga amalimo ga Setano.",
  "9": "Umuunu ye avedzaga ye ali mwana va Nguluvi, asiigina ukulima indzanangifu, pakuva ali ni ngufu ya Nguluvi mugati umwakwe. Pa ulo, pakuva áholiilwe ukuhuma kwa Nguluvi, iilemwa ukugina ukulima indzanangifu.",
  "10": "Neke kangi umuunu ye asiilima ingolofu, enewuli ye asikumwenda umufuuwa muyagwe, uyo si mwana va Nguluvi. Ndeeni kye twikagulila imilekanile gya vaana va Nguluvi, na va Setano.",
  "11": "Imola ye mwapuliike ukuhuma pa wutalilo pe twavadalikiye ye iyi, túvagiye ukwiyenda.",
  "12": "Tutanage ukuvedza ngita Kayini yula ye aali muunu va Setano, ye amukomile umunungʼuve. Amukomile wiimila wa kiki? Amukomile pakuva amalimo gaakwe gaali maviifu, ga munungʼuve gaali magolofu.",
  "13": "Lino vafuuwa vayangu, mutanage ukudzuma ngana avaanu va nyi vakuvasuula unyeenye.",
  "14": "Uneefwe tukuveenda avafuuwa vayiisu, lwe lwene twidzeela ukutigila, túhegile mu ngufu ya fuwa, nu kwingila ku wuumi uwa mbeepali. Umuunu ye asikuveenda avafuuwa vayagwe, apila mu ngufu ya fuwa.",
  "15": "Umuunu ye avedzaga ye akumusuula umuyagwe, uyo muwuladzi. Mwidzeela ukutigila, sikwali umuwuladzi ye ali nu wuumi uwa mbeepali mugati umwakwe.",
  "16": "Uneefwe túwudzeeliye uwende kye wugenda mu lidzwi ili. UKilisiti awutawuwe uwuumi waakwe wiimila weesu. Na yuufwe ndeeni, twisakulwa ukuwutawula uwuumi weesu wiimila wa vafuuwa vayiisu.",
  "17": "Umuunu ngana ali ni fiinu fyoloofu pe naanyi nu kumuwona umufuuwa muyagwe ádagiine, neke kangi atane ukumuwonela lusungu, apo uwende wa Nguluvi simoowuli mugati umwakwe.",
  "18": "Vaana vangu, tutanage ukuveenda avayiisu mu madzwi geene hela, nda haamu, tuveendage ndakyene wugendela wa kuvalimila inofu.",
  "19": "Ngana twiyendage ewo, apo tuhadza twidzeela ukutigila, tukwikala mu ndakyene, kangi nadzi numbula dzeesu dzítengamiine pa miiho ga Nguluvi,",
  "20": "nde tuvedze tuli ni nongwa mu numbula dzeesu. Tuli nu lutengamaso, pakuva twidzeela ukutigila, uNguluvi mukomi ukulutila inongwa mu numbula dzeesu, kangi umwene iidzeela dzonda.",
  "21": "Nye vende vanguanye! Pe twilapangila kwa Nguluvi, ngana tusili ni nongwa mu numbula dzeesu, tukumuhegelela nu wukangafu.",
  "22": "Kangi twikwanukila ukuhuma ukwakwe luluvedzaga lwe twilapangila, pakuva tukudziidika indagi dzaakwe nu kulima idzikumukeeledza.",
  "23": "Indagi dzaakwe dze idzi, ukutigila tulifuuwage ilitaawa lya Muswamuve uYesu Kilisiti nu kwiyenda, ngita kye atulagiidze.",
  "24": "Umuunu ye akudziidika indagi dza Nguluvi, akwikala mugati mwa Nguluvi, nayu Nguluvi akwikala mugati mwa muunu uyo. Na yuufwe twidzeela ukutigila, uNguluvi akwikala mugati umwesu, wugendela mwa Mubepo uMwimike ye atupeeliye."
}