{
  "1": "Uwunyalumwinga weenyo mwa Kilisiti wiikangadza inumbula dzeenyo, nu wende waakwe wukuvanyaamadza. Kangi muli nu luhangano mwa Mubepo uMwimike ni numbula iya wuleele wonda nu lusungu.",
  "2": "Ngana ndakyene luli ewo, apo mukwilidzage ulukeelo lwangu pa kupuliingʼana nu kwiyenda, pe muli nu mutima gumwinga, nu wugulume wumwinga.",
  "3": "Mutanage ukulima luluvedzaga wiimila wa wudobofu wa kwinunumula, enewuli ukuvedza ni kidada, nda haamu, muvedzage nu lwiyiso ulwa kuvawona avangi ukutigila, vávalutiye uwukomi.",
  "4": "Mulekage ukulola ingʼaani dzeenyo yuunye hela, nda haamu, mulolage nadzi ngʼaani idza vangi.",
  "5": "Uwugulume weenyo, wuvedzage wuuwula we aali nawo uKilisiti Yesu.",
  "6": "Umwene ukuhumila pa kutala, aali ngita kye agenda uNguluvi, neke kangi asaaweene ukulingʼaana nu Nguluvi ngita kye kiinu kya kuumiilila,",
  "7": "nda haamu, umwene akululekaga ulo, iivedzaga ngita kye agenda umusutu, iiholwaga ngita muunu.",
  "8": "Nave pe ali nu luhwano lwa muunu, akwiyisaga, iikwidikilaga imikeelelele gya Nguluvi ukufikila ukufuwa, nambe kufuwa pa kipindulihidzo.",
  "9": "Neke uNguluvi amwinusage apoono pa wutawulilwe uwukomi mbandu, amupeelage ilitaawa ílilutiye ku litaawa ilingi lilivedzaga.",
  "10": "Aalimile ewo ukuta, mu litaawa lya Yesu ilyo, ifigawa fyonda fya kukyanya, mu nyi na ku wulungu, fifugamage pawutalo pa Yesu,",
  "11": "nayula iidikage ukutigila, uYesu Kilisiti ye Mutwa, ukuta uNguluvi uDaada apeelwage indolo.",
  "12": "Nye vende vangu! Umusika pe ndaali pamwinga naanye, mwamwidikaga uNguluvi ifigono fyonda. Lino, nde luvedze ndili kutaali, moongeledzage ukumwidika, kwe kutigila unyeenye muginage ukulima idziivagila ku vaanu ve ávapokile uNguluvi. Kangi mulimage idzo, wugendela wa kumoogopa uNguluvi nu kuhilila.",
  "13": "Ndiilonga ewo, pakuva ye Nguluvi yumwene ye iilima amalimo mugati umwenyo, ukuta mukwilidze imikeelelele gyakwe pa kugisaka nu kugilimila.",
  "14": "Mulimage ingʼaani dzonda kitiingʼulandza nambe kwibeedza,",
  "15": "ukuta muvedze vaana vagolofu va Nguluvi, vangaya nongwa nu lugomehedzo mu kivegalo ikya vaanu avahosi. Ndeeni, muwonekage ngita nondwe idziingʼalagadika mu lidugulu",
  "16": "pe mwikwinatila ilidzwi lya Nguluvi ilikuvapeela uwuumi uwa mbeepali, ukuta ndiluwone ulwa kulonga mu kigono kye alaapiluka uKilisiti. Apo ndihadza ndiiwona lutogo ukutigila, sindiigugumiidze wiimila weenyo, enewuli ukugimba mu malimo gaahela.",
  "17": "Ndiiwona ukumutovela iligendwa uNguluvi kwenyo, kuli ngita wusembe uwiihuma mu lufuuwo lwenyo. Neke kangi ngita difwayi iyiisopwa pakyanya pa wusembe uwo, imumuko dzangu dziikwilidza ukutovela iligendwa kwenyo. Wiimila wa ulo, ndíkeeliye mu numbula nu kukeela pamwinga naanye nyivonda.",
  "18": "Ndeeni na yuunye, mukeelage mu numbula nu kukeela pamwinga naane.",
  "19": "UMutwa Yesu wone akeele, ndiihuuvila ukumutuma uTimoti aadze ukwenyo umusika si mutaali ukuta, pe ahadza iipiluka, aandongele imola dzeenyo idza kuungʼangadza inumbula.",
  "20": "Sikwali umuunu uyungi umunya wugulume wumwinga naane ndawuli uyu, ye ahadza akuvagudila ingʼaani dzeenyo,",
  "21": "pakuva avangi vakwituunidza na malimo gaawo, agasili ga Yesu Kilisiti.",
  "22": "Neke kangi mwidzeela ukutigila, uTimoti íiwoneesiidze ukutigila, muunu munofu. Áanangile mu malimo ga kutagalidza iMola iNofu, ngita mwana ye akumutanga udaadiye.",
  "23": "Wiimila wa ulo, ndiihuuvila ukumutuma uyo ukwenyo, pe ndiivedza ndílolile amalimo gangu ga apa kye giihelela.",
  "24": "Ndiifuuwa mwa Mutwa Yesu, uneene ndiihuuvila ukwadza uko si musika mutaali.",
  "25": "Neke kangi, lino ndiiwona lwivagila ukumutuma uEpafuladito, umufuuwa muyangu, kangi mulima-malimo nu mukolakyanda ye iihomanila naane iMola iNofu. Uyo ye mulongodzi-mola veenyo, ye mwamutumile aanange ifya kuponela.",
  "26": "Nave ásuukiilwe mbandu ukuvawona unyeenye nyivonda, kangi ányengʼemiye, pakuva mwapuliike ukutigila, iivawa.",
  "27": "Ndakyene aatamiike gwasigiye padebe ukudumuka. Neke kangi uNguluvi amusungukiye, nu kwangu ndeeni, ukuta nditane ukuhuguvala hiilo.",
  "28": "Lwe lwene ndíkeeliye hiilo ukumutuma, ukuta mukeele pe mukumuwona nu wuhuguvafu wangu wukeepe.",
  "29": "Mumwanukilage nu lukeelo londa, ngita mufuuwa mwa Mutwa Yesu, kangi avaanu ndawuli uyo muvaginiyage,",
  "30": "pakuva aali asanga afuwa wiimila wa malimo ga Kilisiti. Aali mu lutalamu lwa kwambudza uwuumi waakwe wiimila wa kuundeetela ulutango lwe mwalemiilwe unyeenye, pakuva muli kutaali."
}