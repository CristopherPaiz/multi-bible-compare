{
  "3": "USawuli nave iivangaga ukwananga ulukombeso. Iingilaga inyumba ni nyumba, avalulundaga avamwadaada na vamwayuuva nu kuvadindila mu ndinde.",
  "4": "Suwe avanyigendwa avo avaapalaangʼiine, vaadalikaga iMola iNofu ponda pe vaahelelaga.",
  "5": "UFilipo nave, iihelelaga ku wudzenge wuli mu Samalya, iivangaga ukuvadalikila imola dza Mesiya aveeneka va apo.",
  "6": "Avaanu voloofu pe vaaviye vápuliike amadzwi ga Filipo, nu kulola ifimanyilo fya filole fye aahuufyaga, vakumupulikidzaga wunofu.",
  "7": "Aalosaga imibepo imiviifu mu vaanu voloofu, nagyo gyavahumaga kuno giikoola. Avananiyaga voloofu avanya mateela na vatenda.",
  "8": "Mu wudzenge uwo, kwivedzaga nu lukeelo mbandu.",
  "9": "Mu wudzenge wa Samalya uwo, aali mwali umuhavi yumwinga, ilitaawa lyakwe aatambulwaga Simoni. Umuunu uyo, aahuufyaga ifilole mu ngufu dza wuhavi. Avakagahikaga avaanu vonda va wudzenge uwo, kangi iiginikaga ukutigila, umwene ye kyalumwene.",
  "10": "Avaanu vonda va paanyi ukufikila avatambule, vamupulikidzaga kuno viitigila, “Umuunu uyu ali ni ngufu dza Nguluvi, idzo dziitambulwa Ngufu iNgomi.”",
  "11": "Avaanu vamupulikidzaga, pakuva ifigono fyoloofu avakagahikaga nu wuhavi waakwe.",
  "12": "Neke kangi uFilipo, pe avadalikiye iMola iNofu ya wutwa wa Nguluvi nu lwa litaawa lya Yesu Kilisiti, viifuuwaga nu kudzabikwa avamwadaada na vamwayuuva.",
  "13": "USimoni nave iifuuwaga, iidzabikwaga, iivangaga ukumuniniila uFilipo. Pe afiweene ifimanyilo ni filole fikomi fye aahuufyaga uFilipo, iidzumaga.",
  "14": "Neke avatume ku Yelusalemu pe vaapuliike ukutigila, avaanu va ku Samalya navo vaafuuviilwe ilidzwi lya Nguluvi, vakuvatumaga uko uPetulo nu Yohana.",
  "15": "Pe vaafikile ku Samalya, vakuvalapangilaga avaanu, ukuta navo vamwanukile uMubepo uMwimike,",
  "16": "pakuva umusika ugo, uMubepo uMwimike aali asinaa amwikila nambe muunu yumwinga. Vaali vádzabiikwe hela mu litaawa lya Mutwa Yesu.",
  "17": "Neke uPetulo nu Yohana vavaviikilage amawoko avafuuwa, navo vakumwanukilaga uMubepo uMwimike.",
  "18": "USimoni pe aaweene avaanu viikwanukila uMubepo uMwimike wugendela wa kuviikilwa amawoko na vatume, iisakaga ukutawula amagoobeli, akuvalongelaga uPetulo nu Yohana iitigilaga,",
  "19": "“Muumeele na yuune ingufu iyo, ukuta umuunu ye avedzaga ye ndikumuviikila amawoko, aanukilage uMubepo uMwimike.”",
  "20": "UPetulo akumuhigaga iitigilaga, “Amagoobeli gaako gatipulwe pamwinga naave, pakuva wiihambula ukutigila, wiisunga ugule ikipeelwa kya Nguluvi na magoobeli!",
  "21": "Uveeve usili mihanganile naafwe mu malimo aga, pakuva inumbula yaako si ngolofu pa miiho ga Nguluvi.",
  "22": "Upele uwuhosi waako uwu nu kulapangila kwa Mutwa Nguluvi. Apangi ahadza akukupyanila amahoodzo maviifu agali mu numbula yaako.",
  "23": "Ndiiwona ukutigila úmemile mbandu igiila, kangi údadilingʼiine ni ndzanangifu.”",
  "24": "USimoni iipilusaga iitigilaga, “Unyeenye muundapangilage kwa Mutwa Nguluvi, ukuta dzitane ukuundzadzila idzo dze múlongile!”",
  "25": "Suwe uPetulo nu Yohana, pe vaaviye vóoleliye nu kudalika ilidzwi lya Mutwa Yesu uko, viivangaga ukupiluka ku Yelusalemu. Mu ngʼaasi vaadalikaga iMola iNofu mu mbala ndzoloofu dza Samalya.",
  "26": "Neke umunyamwandza va Mutwa Nguluvi amulongelage uFilipo atigilage, “Wiime, uhelele ulubali lwa kumavemba ku ngʼaasi iya ku lungʼalangʼala, íyihumile ku Yelusalemu yiihelela ku Gasa.”",
  "27": "Neke uFilipo ahegage. Pe iihelanidza mu ngʼaasi, iitaangʼanaga nu mulugaluga yumwinga, umuhuma ku nyi ya Etyopya ye aali musawule. Uyo iimiililaga ifiinu fya magoobeli goloofu ifya Kandake, kwe kutigila umutwa umwayuuva va Etyopya. Umulugaluga uyo, aali áheliye ku Yelusalemu kwifuunya kwa Nguluvi.",
  "28": "Lino, pe iiwuya ku kaaya, iikalile mu mutuka gwakwe ugwa kukwegwa, iikwimba ikitabu kya muvidzi uIsaya.",
  "29": "Neke uMubepo uMwimike amulongelage uFilipo atigilage, “Uhegelele ku mutuka, uvedze biihi.”",
  "30": "UFilipo iikwangufyaga ku mutuka ugo, neke amupulikage umulugaluga uyo, iikwimba mu kitabu kya muvidzi uIsaya, amuwuudzage atigilage, “Amadzwi ago ge wiikwimba, ukugafika?”",
  "31": "Akumuhigaga iitigilaga, “Ndikugafika wuli, ngana sikwali umuunu va kuunganulila?” Akumunyilikaga uFilipo iingile mu mutuka, iikalase nave.",
  "32": "UWusimbe uWiimike uwo we iimbaga umulugaluga uyo, waatigilaga, “Aalongwidzwe ngita ngʼolo kuhelela kuhindzwa. Ngita ndzanangʼolo kye yaayidzika dzidzidzi pe viikeeta ulwage, umwene asaalongile nambe lidzwi.",
  "33": "Aayeyewiiswe nu kuhigwa wuviifu. Sikwali ye iisunga alonge imola idza kivegalo kyakwe, pakuva uwuumi waakwe wúhedziidzwe pe naanyi.”",
  "34": "Neke umusawule amuwuudzage uFilipo atigilage, “Ongo, uundongele, umuvidzi uyu iilonga imola dzaakwe yumwene, enewuli dza yungi?”",
  "35": "UFilipo iivangilaga pa Wusimbe uWiimike wuuwo ukumulongela iMola iNofu ya Yesu.",
  "36": "Umusika pe vali mu lugendo, viifikaga apoono apali nu lulenga. Umusawule uyo akumulongelaga uFilipo iitigilaga, “Lolage, ululenga ulu apa! Kiinu kiki ikiitanidza nditane ukudzabikwa?” [",
  "37": "UFilipo akumuhigaga iitigilaga, “Ngana ukumufuuwa uYesu Kilisiti ukuhuma mu numbula yaako yonda, usiilemwa ukudzabikwa.” Umusawule uyo akumuhigaga iitigilaga, “Ndiifuuwa ukutigila, uYesu Kilisiti ye Muswamuve va Nguluvi.”]",
  "38": "Neke umusawule uyo, alagidzage umutuka gwimidzwe, viikwikaga, viikwingilaga mu lulenga, uFilipo akumudzabikaga.",
  "39": "Umusika pe viidzabuka, baaho na baaho uMubepo va Mutwa Nguluvi akumunyagulaga uFilipo. Umusawule uyo asamuweene kangi, suwe iihelelaga ukwakwe, kuno ali nu lukeelo.",
  "40": "UFilipo akwiwonaga ali ku wudzenge wa Asoto. Apo iihelanidzaga mu ndzenge dzonda, iidalika iMola iNofu ukufikila pe aafikile ku wudzenge wa Kayisalya."
}