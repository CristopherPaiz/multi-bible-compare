{
  "1": "Pe dzíhelaniidze idzo, uPawulo iihegaga pa Atene, iihelelaga ku wudzenge wa Kolindo.",
  "2": "Iitaangʼanaga nu Muyahudi yumwinga, ilitaawa lyakwe aatambulwaga Akila, umuhuma ku Pondo. UAkila pamwinga nu mudala vaakwe uPulisila, vaahumile ku nyi ya Italya ifigono fiifyo, pakuva umutwa umukomi uKilawudyo aalagiidze ukutigila, aVayahudi vonda vahegage mu Loma. Neke uPawulo ahelelage kuvahungila.",
  "3": "Kangi, pakuva umwene awudzeeliye ukuhona amaheema ndawuli aveene, akwikalaga navo nu kulimanila amalimo ago.",
  "4": "Pa figono fya Sabato, uPawulo iingilaga mu luholanilo ukwandulingʼana na Vayahudi na Vagiliki nu kuvakwega, ukuta vamufuuwe uYesu.",
  "5": "USila nu Timoti pe vaafikile ukuhuma ku Makedoniya, uPawulo aavangile ukuvawulanidza aVayahudi ilidzwi lya Nguluvi, umusika gwakwe gonda oolelelaga ukutigila, uYesu ye Mesiya.",
  "6": "AVayahudi vakumubeedzaga nu kumulonga fivi uPawulo. Neke umwene apumuunage imyenda gyakwe nu kuvalongela iitigila, “Wone uNguluvi avahige, lwenyo yuunye! Uneene ndingaya lugomehedzo mu lidzwi ilyo. Ukuhuma lino, ndiihelelaga ku vaanu avasili Vayahudi.”",
  "7": "Neke uPawulo ahegage mu luholanilo, ahelelage ku nyumba iyeegemiine nu luholanilo, iyo yaali ya muunu ye aatambulwaga Tito Yusito. Uyo asaali Muyahudi, nda haamu, iifuunyaga kwa Nguluvi.",
  "8": "Umukomi va luholanilo ulo, ilitaawa lyakwe aatambulwaga Kilisipo, akumufuuwaga uMutwa Yesu, pamwinga na vaanu vonda va mu nyumba yaakwe. AVakolindo voloofu pe vaapuliike amadzwi ga Pawulo, navo vakugafuuwaga, viidzabikwaga.",
  "9": "Ikigono kimwinga pakilo, uMutwa akumulongelaga uPawulo mu kiwoneko iitigilaga, “Utane koogopa, uginage ukudalika kitadendewuka,",
  "10": "pakuva uneene ndili pamwinga naave. Sikwali umuunu ye akukwaluka ukuta akulemadze, pakuva mu wudzenge uwu, ndíhaaguwe avaanu voloofu aviivedza vaanu vangu.”",
  "11": "Neke uPawulo iikalage ku Kolindo mwaka gumwinga ni myedzi mutanda (6), aawulanidzaga avaanu ilidzwi lya Nguluvi.",
  "12": "Umusika uGalyo pe aali mutemi va mugoola gwa Akaya, aVayahudi vakumwalukaga uPawulo mu mutima gumwinga. Vakumwibataga nu kumusindika pa luhigilo,",
  "13": "viitigilaga, “Umuunu uyu iikoofya avaanu ukutigila, vamulumbage uNguluvi wugendela uwusiikwidiingʼana ni milagililwe.”",
  "14": "UPawulo pe asinaa avanga ukulonga, uGalyo akuvalongelaga aVayahudi iitigilaga, “Unyeenye Vayahudi, ngana ndakyene mukali muvedzage mukumutaaha umuunu uyu, pakuva muhosi enewuli mwanandzi, apo ngali ndívapulikiidze.",
  "15": "Neke kangi, ngana mukwibeedza ulwa madzwi na mataawa mu milagililwe gyenyo, apo mugamalage yuunye. Uneene ndilema ukuvedza muhidzi va madzwi aga.”",
  "16": "Suwe akuvadagaga aVayahudi avo vahege pa luhigilo apo.",
  "17": "Vonda vakumwibataga uSositene umukomi va luholanilo, viivangaga ukumutova baaho pa luhigilo. Neke kangi uGalyo asaaweene kiinu, nambe padebe, wiimila wa malimo ago ge vaalimaga.",
  "18": "UPawulo pe aaviye íikalile ifigono fyoloofu ku Kolindo, akwilagaga ku vafuuwa vayagwe, iiheleengʼasaga nu Akila nu Pulisila ku wudzenge wa Kenikeleya. Uko iikeetaga ifwili pa mutuwe gwakwe, ukuwoneesa ákwiliidze uluyiigo lwakwe, neke vahovage imeli iyiihelela ku Silya.",
  "19": "Viifikaga ku Efeso, apo uPawulo akuvalekaga uPulisila nu Akila. Umwene iikwingilaga mu luholanilo, iikwandulingʼanaga na Vayahudi.",
  "20": "Neke vamunyilikage uPawulo ukutigila, oongeledze ifigono fya kwikala navo, umwene iikaanaga.",
  "21": "Neke kangi pe akwilaga, avalongiye iitigilaga, “Ngana uNguluvi akeele, ndihadza ndiipiluka kangi ukwenyo.” Iihovaga mu meli, iihegaga apo pa Efeso.",
  "22": "Imeli yiikwimaga pa Kayisalya, uPawulo nave iihelelaga ku Yelusalemu kuhungila ulukombeso, neke ahegage kuhelela ku Andyokya.",
  "23": "Aaviye íikalile uko umusika mudoodo, iihegaga apo nu kuhumiingʼasa mu nyi ya Galatya ni ya Filigya, iikangadza avanyigendwa vonda.",
  "24": "Umusika ugo, uMuyahudi yumwinga ye aatambulwaga Apolo, muhuma ku wudzenge wa Alekisandilya, aadzile ku Efeso. Aali mukoola va kulonga, kangi awudzeeliye mbandu uWusimbe uWiimike.",
  "25": "Umuunu uyo aalongaga mu mufuulo nu kuwulanidza indakyene ya Ngʼaasi ya Mutwa Yesu, ngita kye yigenda. Neke kangi umwene aludzeeliye uludzabiko lwa Yohana hela.",
  "26": "Iivangaga ukuwulanidza iMola iNofu mu wukangafu mu luholanilo. UPulisila nu Akila pe vaapuliike imbulanidzo dza Apolo, vakumutegulaga, viihelelaga nave ukwawo, vakumuwulanidzaga ingʼaasi ya Nguluvi, ukuta ayikagule wunofu hiilo.",
  "27": "Pambele uApolo iisakaga ukulowoka inyandza kuhelela ku mugoola gwa Akaya, avafuuwa vayagwe vakumukangadzaga inumbula. Vakuvasimbilaga ihaate avanyigendwa va ku Akaya ukutigila, vamwanukile wunofu. Pe aafikile uko, akuvatangaga mbandu avamufuuviilwe uYesu wugendela wa lusungu lwa Nguluvi.",
  "28": "Avalemaga aVayahudi mu wukangafu pa lilugu lya vaanu ukuvadonyela ukuhuma mu Wusimbe uWiimike ukutigila, uYesu ye Mesiya."
}