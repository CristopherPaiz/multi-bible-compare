{
  "1": "Pe fyaviye fíhelaniidze ifigono fihaanu, uAnaniya umuteekedzi umuvina, pamwinga na vavaha va Vayahudi avangi, nu muunu yumwinga umulondzi va nongwa ye aatambulwaga Telitulo, vaafikile ku wudzenge wa Kayisalya. Avaanu avo viihelelaga pawutalo pa mutemi uFeliki kumulongela inongwa ye vakumutaaha uPawulo.",
  "2": "UPawulo aaviye áleetiilwe, uTelitulo iivangaga ukulonga inongwa ya kumutaaha iitigilaga, “Ve mutambule Feliki, uwutemi waako wunofu, wúleetile ulutengamaso lukomi mu figono fyonda ifi, kangi úwuyiipe goloofu amanofu mu nyi iyi wiimila wa wuwuya waako.",
  "3": "Tukulwanukila ulo mu luhongedzo pepavedzaga, na mu ngʼaasi yiyivedzaga.",
  "4": "Lino nditane ukukufwahidza umusika mutaali hiilo, ndiinyilika ulwigugumidzo lwako ukupulikidza inongwa yeesu ndoodo.",
  "5": "“Túmuweene umuunu uyu munya lufuwo, pakuva iilumbilidza amabaatu mu Vayahudi mu nyi dzonda. Kangi umwene ye mulongodzi va kiwungu kya wudesi ikya Vanasaleti avafuuwa.",
  "6": "Pe akiisakaga ayihulile lupumba nayi tembeli, tukamwibiite kisaatu. [Tukiisakaga ukumuhiga wugendela wa milagililwe gyesu,",
  "7": "neke kangi umukomi va vakolakyanda uLusya, aadzage amunyagatulage ni ngufu mu mawoko geesu.",
  "8": "Iilagidzaga ukutigila avo avakumutaaha, vaadze pawutalo apaako.] Ngana umunase, uhadza wiidzeela yuuve ukutigila, amadzwi gonda ge tukumutaaha ga ndakyene.”",
  "9": "AVayahudi navo viikwidiingʼanaga na madzwi ga kumutaaha ago, ge aalongile uTelitulo ukutigila, ga ndakyene.",
  "10": "Neke umutemi Feliki amusinidzage uPawulo, ukuta alonge. UPawulo iivangaga ukulonga ukutigila, “Ndiidzeela ukutigila, uveeve uli muhidzi va vaanu veesu mu myaka gyoloofu, lwe lwene ndíkeeliye ukwikengela pawutalo apaako.",
  "11": "Uveeve wiikagula wunofu ukutigila, fíhelaniidze ifigono finyikyumi ni fivili (12) hela, ukuhuma umusika pe ndaaheliye ku Yelusalemu kwifuunya.",
  "12": "Avaanu avakuunaaha, vasaambwene ndikwibeedza nu muunu ye avedzaga mu lipaala lya tembeli, nambe kukugiilidza avaanu mu nyolanilo, nambe pepavedzaga pala mu wudzenge uwo.",
  "13": "Amadzwi ago ge vakuunaaha lino, viilemwa ukugomedza.",
  "14": "“Neke kangi lwe ndiikwidikila pa miiho gaako lwe ulu. Uneene ndikwifuunya kwa Nguluvi va vakuhwesu, ndiininiila iNgʼaasi ya Mutwa Yesu, nde luvedze avaanu ava viitigila, lufuuwo lwa wudesi. Ndiifuuwa dzonda idzaasimbiilwe mu milagililwe gya Mose, na mu fitabu fya vavidzi.",
  "15": "Na yuune ndili nalo uluhuuvilo ngita avaanu ava kye vali nalo ukutigila, uNguluvi alavadzulubusa ávafuwe vonda, avagolofu na vahosi.",
  "16": "Lwe lwene ndikwitawula ngʼaani ifigono fyonda ukuvedza nu lwikagulo lunofu pa miiho ga Nguluvi na vaanu.",
  "17": "“Ndaaviye ndíikalile kutaali imyaka gyoloofu, ndaapilwike ku Yelusalemu, ukuta ndivasindikile amagoobeli avaanu veesu avahangala nu kutawula uwusembe kwa Nguluvi.",
  "18": "Avaanu ava váambwene mu tembeli pe ndiimaliidza ulwifuunyo ulwa kwivaladza. Kangi sipaali ni lilugu lya vaanu nambe lyowo lilivedzaga.",
  "19": "Neke kangi vaali poovali aVayahudi avangi avaahumile ku Asya, avo vakaavagiye vavedze apa pa miiho gaako. Avo ve veene ngali vanya koolela, ngana vali nadzo idza kuunaaha uneene.",
  "20": "Nambe ava avali apa, valonge vaveene inongwa yiki ye váyiweene ukwangu pe ndiimile pa kiwungu kyawo.",
  "21": "Apangi vakuunyiga wiimila wa lidzwi lye ndiinwise isawuti pa kulonga pa miiho gaawo ukutigila, ‘Ineengʼuli ndiihigwa pawutalo apeenyo, pakuva ndiifuuwa ukutigila, ávafuwe valaadzulubuka.’ ”",
  "22": "Neke uFeliki, ye áyidzeeliye wunofu iNgʼaasi ya Mutwa Yesu, atundulage inongwa iyo. Akuvalongelaga iitigilaga, “Ndihadza ndiilamula inongwa yeenyo, pe iivedza áadzile apa umuvina va vakolakyanda uLusya.”",
  "23": "UFeliki iilagidzaga umukomi va vakolakyanda ukutigila, amuloleelage wunofu uPawulo, neke kangi amulekelage padebe, kangi atanage ukuvakaanidza avadzeela vaakwe, ngana viikwadza mu kumutanga fye iisaka.",
  "24": "Fyaviye fíhelaniidze ifigono fikeefu, uFeliki iikwadzasaga nu mudala vaakwe uDulusila, ye aali Muyahudi. Iilagidzaga ukutigila vamuleete uPawulo, neke uFeliki amupulikidzage pe iilonga wiimila wa lufuuwo mwa Kilisiti Yesu.",
  "25": "UPawulo pe aaginaga ukulonga ulwa wugolofu, ukwiwopa ni kigono ikya luhigo ulwikwadza, uFeliki iikoogopaga. Akumulongelaga uPawulo iitigilaga, “Uhelelage, ndihadza ndikukukemeela kangi pe ndiivedza sindili ni dzingi.”",
  "26": "Neke uFeliki amukemeelage kavilikavili uPawulo, ukuta alonganage nave, pakuva aahuuvilaga ukutigila, apangi uPawulo ahadza akumupeela amagoobeli.",
  "27": "UFeliki akumulekaga uPawulo mu ndinde, pakuva aasakaga ukwikundiilidza ku Vayahudi. Gyaviye gíhelaniidze imyaka givili gya kudindilwa kwakwe, uFeliki iihomelwaga nu mutemi uyungi ye aatambulwaga Polikyo Fesito."
}