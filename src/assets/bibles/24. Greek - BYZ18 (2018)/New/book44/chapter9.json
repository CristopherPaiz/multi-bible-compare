{
  "1": "Umusika ugo, uSawuli aaginaga ukuvafingidza avanyigendwa va Mutwa Yesu, ukutigila ahadza akuvakoma. Iihelelaga kwa muteekedzi umuvina,",
  "2": "akumunyilikaga amupeele ihaate idza kumutambudza ku vakomi va nyolanilo, idzili mu wudzenge wa Damesiki. Ihaate idzo dzamupeeliye uwutawulilwe ukutigila, wone avawone uko avaanu aviininiila iNgʼaasi ya Mutwa Yesu, avamwadaada na vamwayuuva, avapingage nu kuvasindika ku Yelusalemu.",
  "3": "Neke, pe ali mu ngʼaasi asanga afika ku Damesiki, baaho na baaho ulumuli lukomi ukuhuma kukyanya, lumumulikage imbali dzonda.",
  "4": "Iiguwaga paanyi, iipulikaga isawuti yiitigila, “Sawuli! Sawuli! Kye kiki ukuumumusa?”",
  "5": "USawuli iiwuudzaga iitigilaga, “Mutwave, yuuve ani?” Akumuhigaga iitigilaga, “Uneene yuune Yesu, ye ukuumumusa.",
  "6": "Lino wiime! Wiingile mu wudzenge, umo uhadza wiilongelwa dze wiisakulwa ukulima.”",
  "7": "Avamwadaada avaali mu lugendo pamwinga nu Sawuli, viidzikaga dzidzidzi vákagahiye, pakuva vaapuliike isawuti iyo, neke kangi vasamuweene umuunu ye álongile.",
  "8": "USawuli iikwimaga, iiwonaga asiilola, nde gavedze amiiho gaakwe gaali gádindwike, iiwonaga ábofwike. Avayagwe vakumukoleelaga iliwoko nu kumukogoosa ukumusindika ku Damesiki.",
  "9": "Iikalile figono fidatu ábofwike, asiiliya nambe kunyuwa.",
  "10": "Ku Damesiki uko, aali kwali umunyigendwa yumwinga, ye aatambulwaga Ananiya. UMutwa Yesu akumukemeelaga mu fiwoneko iitigilaga, “Ananiya!” Nave iihigaga iitigilaga, “Mutwave, ndili apa.”",
  "11": "UMutwa akumulongelaga iitigilaga, “Uhelele ku nyumba ya Yuda, iyili mu ngʼaasi iyiitambulwa Ngolofu, ukawuudze umo umuunu va wudzenge wa Taliso, ilitaawa lyakwe ye Sawuli. Lino ali mu kulapangila,",
  "12": "na mu fiwoneko ámuweene umuunu ye iitambulwa Ananiya iikwingila mu nyumba mwe agenda, akumuviikila amawoko, ukuta alolage kangi.”",
  "13": "UAnaniya akumuhigaga iitigilaga, “Mutwave, voloofu váandongiye ulwa Sawuli uyo, kye ávalimiye imbiifu aviimike vaako ku Yelusalemu uko!",
  "14": "Lino áadzile apa nu wutawulilwe wa vateekedzi avakomi, ukuta avapinge vonda aviifuuwa ilitaawa lyako.”",
  "15": "Neke kangi uMutwa amulongelage uAnaniya atigilage, “Helele! Umuunu uyo ndímuhaaguwe, ukuta avedze mulimila-vangi vangu, adalikage imola dzangu ku avasili Vayahudi, ku vatwa vaawo na ku Vaisilaheli.",
  "16": "Uneene ndihadza ndikumuwoneesa ndzoloofu dze iisakulwa apumuke wiimila wa litaawa lyangu.”",
  "17": "Neke uAnaniya ahelelage, akiingilage mu nyumba mula mwe agenda uSawuli. Akumuviikilaga amawoko, akumulongelaga iitigilaga, “Munyalukolo vangu Sawuli, uMutwa Yesu ye akakuhumiye mu ngʼaasi pe wiikwadza apa, áanumile ukwako ukuta ulolage kangi, nu kumemywa uMubepo uMwimike.”",
  "18": "Baaho, ifiinu ngita magagala fiilagalaga paanyi ukuhuma mu miiho ga Sawuli, iivangaga ukulola kangi, iikwimaga, iidzabikwaga,",
  "19": "neke aliidzage ikyakuliya, ingufu dzimupilukilage kangi. USawuli iikaliise na vanyigendwa figono fikeefu ku wudzenge wa Damesiki.",
  "20": "Baaho na baaho, iivangaga ukuhelela mu nyolanilo, iidalika ukutigila, uYesu ye Muswamuve va Nguluvi.",
  "21": "Avaanu vonda avaapulikidzaga imbulanidzo dzaakwe idzo, viidzumaga hiilo. Vakwiwuudzaga viitigilaga, “Umuunu uyu, si yuuyula ye akiipumusaga avaanu avakumufuuwa uYesu ku Yelusalemu uko? Asaadzile ukuta aviibate avaanu, ngita avo va apa pa Damesiki, nu kuvasindika ku vateekedzi avakomi?”",
  "22": "Neke kangi uSawuli aginage ukuvedza ni ngufu pa kudalika, nu koolela ku Vayahudi va ku Damesiki uko ukutigila, uYesu ye Mesiya, ukufikila pe viilemwa ukumugomedza.",
  "23": "Pe fíhelaniidze ifigono fyoloofu, aVayahudi avo viikwidiingʼanaga ukutigila, vamukome.",
  "24": "Neke kangi uSawuli apulikage imola iya lukaani lwawo. Ikilo nu muunyi, viitegaga pa wingililo wa wudzenge ukuta vamukome.",
  "25": "Pakilo avanyigendwa vaakwe vakumuviikaga mu lihiivi likomi, nu kumudzuufya pa mbwenge iyaali pa lukandzi lwa wudzenge, vakumusolondosaga kwivala.",
  "26": "Neke uSawuli awuyage ku Yelusalemu. Pe aafikile, iigelaga ukwihandza mu vanyigendwa. Navo vonda vamoogopaga, pakuva vasaafuuviilwe ukutigila, ndakyene áhambwike munyigendwa.",
  "27": "Neke kangi uBalanaba amunyamulage uSawuli nu kumusindika ku vatume. Akuvalongelaga avatume ndawuli uSawuli kye akamuweene uMutwa Yesu mu ngʼaasi kuhelela ku wudzenge wa Damesiki, nayu Yesu kye akaalongiine nave. Kangi akuvalongelaga ndawuli uSawuli kye akavadalikiye mu wukangafu avaanu va uko imola ya Yesu.",
  "28": "Neke uSawuli asigalage pamwinga na vatume. Aapilimaga mu Yelusalemu, kuno iidalikila avaanu imola ya Mutwa Yesu mu wukangafu.",
  "29": "Aalonganaga nu kwibeedza na Vayahudi avaalongaga iKigiliki, neke kangi navo vasakage ukumukoma.",
  "30": "Avafuuwa vayagwe pe vaadzeeliye ulo, vakumusindikidzaga ukufikila ku wudzenge wa Kayisalya, vakumulekaga ahelelage ukwakwe ku Taliso.",
  "31": "Mu figono ifyo, ulukombeso lwali nu lutengamaso monda mu Yudeya, mu Galilaya, na mu Samalya. Kangi avafuuwa vamwidikaga uMutwa, neke vakangadzwage nu kunyaamadzwa nu Mubepo uMwimike. Ndeeni, nayi mbalilo ya vafuuwa yaaginaga ukoongelela.",
  "32": "Mu musika ugo, uPetulo aahelanidzaga poono poloofu, iifikaga mu wudzenge wa Lida, ukuta avahungile aviimike aviikalaga umo.",
  "33": "Mu wudzenge uwo, iitaangʼanaga nu mwadaada ye aatambulwaga Eneya. Uyo aali munya liteela, aagonile pa liteefu kitagenda mu myaka munaana (8).",
  "34": "UPetulo akumulongelaga iitigilaga, “Eneya, uYesu Kilisiti akukunaniya. Wiime! Gondze iliteefu lyako.” Baaho uEneya iikwimaga.",
  "35": "Avaanu aviikalaga mu wudzenge wa Lida ni Saloni, pe vamuweene uEneya iigenda, vonda vakumufuuwaga uMutwa.",
  "36": "Ku wudzenge wa Yafwa, aali kwali umwayuuva yumwinga umunyigendwa, ilitaawa lyakwe aatambulwaga Tabita, ikiganulo kyakwe ye Dolikasi, kwe kutigila nyaludzi. Uyu aalimaga mbeepali amalimo manofu nu kuvatanga avahangala.",
  "37": "Pa figono fiifyo, iitamikaga, iifuwaga. Avaanu viikalafyaga umufimba gwakwe, vakugugonekaga mu kiyumba kya kukyanya ku goloofwa.",
  "38": "Avanyigendwa viipulikaga ukutigila, uPetulo agenda ku wudzenge wa Lida. Neke vavatumage ukwakwe avaanu vavili, pakuva uwudzenge uwo waafudiingʼiine nu wudzenge waawo wa Yafwa. Avaanu avaatumiilwe, vakumugongoolaga uPetulo viitigilaga, “Siiwo waadze ukwesu, kisaatu!”",
  "39": "Suwe uPetulo iiheleengʼasaga navo. Pe aafikile, vakumusindikaga ku kiyumba kya kukyanya ku goloofwa. Avafwile na vagoosi vonda vakumulundanilaga, kuno viivemba. Vakumuwoneesaga imingila ni myenda igingi gye avahonelaga uDolikasi umusika pe akali muumi.",
  "40": "UPetulo akuvahumyaga vonda kwivala, iifugamaga, iilapangilaga kwa Nguluvi. Neke aseedukilage ku mufimba atigilage, “Tabita, lamuke!” Umwayuuva uyo, iidindulaga amiiho. Pe amuweene uPetulo, akwikalaga.",
  "41": "UPetulo akumwibataga iliwoko, akumwimyaga. Akuvakemeelaga avafwile na vagoosi avo, na vaanu avangi avamufuuviilwe uNguluvi, akuvawoneesaga ali muumi.",
  "42": "Imola idzo dziitagalilaga mu wudzenge wonda wa Yafwa, avaanu voloofu vakumufuuwaga uMutwa Yesu.",
  "43": "UPetulo akwikalaga ku Yafwa figono fyoloofu nu muunu ye aawuyapaga ingwembe, ilitaawa lyakwe aatambulwaga Simoni."
}