{
  "1": "Ilyowo lya ku Efeso ilyo pe lyaviye lísilile, uPawulo akuvalundasaga avanyigendwa pamwinga, akuvakangadzaga inumbula, neke iilagage navo, ahelelage ku Makedoniya.",
  "2": "Iihelanidzaga mu nyi iyo, akuvalongela avaanu amadzwi goloofu ga kuvakangadza inumbula. Pambele iifikaga ku nyi iya Wugiliki,",
  "3": "akwikalaga uko myedzi gidatu. Umusika pe akwigelanidza ukuwuya mu meli iyiihelela ku Silya, iidzeelaga ukutigila, aVayahudi víigelaniidze ukumukoma pe iivedza ali mu lugendo. Neke alamulage ukupiluka kugendela ku Makedoniya.",
  "4": "UPawulo aagendasaga nu Sopatilo umuswamuve va Pilo umuhuma ku wudzenge wa Beloya, uAlisitaliko nu Sekundo umuhuma ku wudzenge wa Tesalonike, uGayo umuhuma ku wudzenge wa Delibe, uTimoti, uTikiko pamwinga nu Tulofimo umuhuma ku nyi ya Asya.",
  "5": "Vonda avo vatulonguwe kuhelela nu kutudzindila ku wudzenge wa Tolowa.",
  "6": "Neke lino, umusika gwa kyaka kya mikaate igingaya luhaafu pe gwaviye gúsilile, uneefwe twihegaga pa Filipi mu meli, twigendaga ifigono fihaanu, twifikaga ku Tolowa. Apo twitaangʼanaga na vayiisu avaalonguwe, tukwikalaga kuuko ifigono mufungʼati (7).",
  "7": "Ikigono ikya kutala kya mulungu, twilundanaga ukuta tumenyule umukaate nu kuliilasa. UPawulo iivangaga ukuvadalikila avaanu, apiginaga ukudalika yiifikaga ikilogati, pakuva aasakaga ukuhega kilaawo yaakwe.",
  "8": "Lino, mu goloofwa mu kiyumba kya kukyanya mwe twalundaniye, dzaakaga imuli ndzoloofu.",
  "9": "Umuvinano yumwinga ye aatambulwaga Ewutiko, iikalile pa mbwenge ya goloofwa. UPawulo pe aaginaga ukulonga musika mutaali, uEwutiko iivangaga ukusindziila molimoli, iigoneelaga. Umusika pe aali mu tulo hiilo, iiguwaga paanyi ukuhuma ku mbwenge ya kiyumba kya kadatu ikya goloofwa. Avaanu vakumuholaga, ve áfuwe.",
  "10": "UPawulo iikwikaga paanyi, akwigonekaga pakyanya pa muvinano uyo, akumukumbatilaga nu kuvalongela avaanu iitigilaga, “Mutane ukoogopa, uyu pele muumi hela.”",
  "11": "Neke uPawulo iinukage kangi ku kiyumba ikyo, amenyulage umukaate, aliyage. Iiginaga ukulonga musika mutaali ukufikila pe kwitandaaluka, neke ahegage.",
  "12": "Avaanu avo vakumusindikidzaga umuvinano uyo ku kaaya, muumi hela, viinyamalaga mbandu.",
  "13": "UPawulo iilamulaga ukugenda lwa magulu kuhelela ku wudzenge wa Asosi, kwe aatigiye tudzitaangʼana. Uneefwe twihelelaga mu meli, pakuva twídiingʼiine ukutigila, tuhadza tukumunyamula apo.",
  "14": "Twaviye tútaangʼiine nu Pawulo kangi ku Asosi uko, tukumunyamulaga mu meli, twifikaga ku wudzenge wa Mitilene.",
  "15": "Ikigono ikya kavili twihegaga apo mu meli, twifikaga biihi ni ngʼumbungʼumbu ya kigunguli kya Kiyo. Ikigono ikya kadatu, twifikaga ku kigunguli kya Samo, tukwikalaga mu wudzenge wa Tulogilyo. Ikilaawo yaakwe, twifikaga ku wudzenge wa Mileto.",
  "16": "UPawulo aalamuwe ukugendela ku Efeso mu meli, ukuta atane ukufuvalila ku Asya, pakuva aali nu lwangupa lwa kufika ku Yelusalemu, pe kisinaa kivanga ikyaka kya Pendekositi, ngana lwivagila.",
  "17": "UPawulo pe ali pa Mileto, iitumaga avaanu vakavakemeele avavaha va lukombeso lwa Efeso.",
  "18": "Pe vaafikile, akuvalongelaga iitigilaga, “Unyeenye múgidzeeliye imigendele gyangu ifigono fyonda pe ndikiikaliige naanye, ukuhuma ikigono kye ndaafikiye pa Asya apa.",
  "19": "Mwidzeela ngita kye ndikamutoveliige iligendwa uMutwa Yesu mu wiileevedzi wonda, na moohodzi ni mumuko idzaambwene wiimila wa kufwimwa na Vayahudi.",
  "20": "Mwidzeela ukutigila, ndiitawuliye ngʼaani ukuvadalikila luluvedzaga ulwa kuvatanga unyeenye, pa kuwulanidza pa lilugu na mu nyumba dzeenyo.",
  "21": "Ndavoolelaga aVayahudi na Vagiliki ukutigila, vapelage indzanangifu dzaawo, vamupitukile uNguluvi nu kumufuuwa uMutwa veesu uYesu.",
  "22": "“Lino mupulikidze, uMubepo uMwimike akuungagiilidza ndihelele ku Yelusalemu, ndiihelela nde luvedze sindiidzeela uluhadza lwihumila uko.",
  "23": "Ndiidzeela hela ukutigila, mu wudzenge wuwuvedzaga we ndiihelanidza, uMubepo uMwimike akuumavila ukutigila, ndihadza ndiidindilwa mu ndinde nu kupumuswa.",
  "24": "Neke kangi uwuumi sindiiwona kiinu ukwangu. Ulukaani ulukomi hiilo ukwangu, ndimaliidze amalimo ge áambiikiye uMutwa Yesu ukutigila, ndivadalikilage avaanu iMola iNofu dza lusungu lwa Nguluvi.",
  "25": "“Ndikiihelanidzaga umwenyo ndiidalika ulwa wutwa wa Nguluvi. Neke kangi ndiidzeela lino ukutigila, unyeenye nyivonda musilaambona kangi.",
  "26": "Lwe lwene ndikuvalongela nyivonda ikigono ikya neengʼuli ukutigila, ngana yumwinga umwenyo iiyaga, uneene ndingaya lugomehedzo,",
  "27": "pakuva sindikiikangagilaga nambe padebe ukuvadalikila dzonda dza mu mikeelelele gya Nguluvi.",
  "28": "UMubepo uMwimike ávaviikile unyeenye muvedzage vimiilidzi va lukombeso lwa Nguluvi. Mwiyangalilage yuunye, kangi mudiimilidzage ililugu lye álisavile uNguluvi mu danda ya Muswamuve.",
  "29": "Ndiidzeela ukutigila, pe ndiivedza ndíhegile nu kuvaleka, avawulanidzi va wudesi vahadza viikwadza ukwenyo, vasali ngita mikekeeva, vasilaligungulidza ililugu lya vanyigendwa.",
  "30": "Nambe umwenyo yuunye, vahadza viihumila avaanu aviilonga imola dza wudesi idza kuvayadza avanyigendwa, ukuta vavaniniilage aveene.",
  "31": "Neke lino, muvedzage miiho! Mwiwukage ukutigila, mu myaka gidatu, ikilo nu muunyi, sindaalekaga ukuvawunga na moohodzi nayula umwenyo.",
  "32": "“Lino ndikuvaviika mu wuloleedzi wa Nguluvi nu wa lidzwi ilya lusungu lwakwe. Ilidzwi lyakwe lili ni ngufu ya kuvakangadza, nu kuvapeela ilipwela pamwinga na viimike avangi vonda.",
  "33": "Uneene sindaadobwike amagoobeli, nambe sahabu dza muunu ye avedzaga, nambe myenda gyakwe.",
  "34": "Unyeenye yuunye mwidzeela ukutigila, ndaalimaga amalimo na mawoko gangu, ukuta ndisavage ifya kuponela uneene na vayangu.",
  "35": "Ndikiilimaga dzonda idzo ukuvawoneesa ukutigila, twisakulwa tupifukilage ukulima amalimo, ukuta twanukilage ifya kuvatanga avadagiine. Kangi twiwukage ewo amadzwi ge aalongile uMutwa Yesu yumwene ukutigila, ‘Ali kitendileme ye iitawula, si ngita ye iikwanukila.’ ”",
  "36": "UPawulo pe aaviye ámalile ukulonga amadzwi ago, iifugamaga pamwinga navo vonda, iilapangilaga kwa Nguluvi.",
  "37": "Neke vonda vavembage hiilo, vamukumbatilage uPawulo nu kumunoonela pe vakwilaga nave.",
  "38": "Vaahuguviye mbandu, pakuva avalongiye ukutigila, vasilamuwona kangi. Neke vamusindikidzage ukufikila pa meli."
}