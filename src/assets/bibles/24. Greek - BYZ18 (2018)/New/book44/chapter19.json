{
  "1": "Umusika uApolo pe aali ku Kolindo, uPawulo aali mu lugendo ku Asya ukugendela ku nyi dza fidunda, iifikaga ku Efeso. Pe ali apo, iitaangʼanaga na vanyigendwa vamwinga,",
  "2": "akuvawuudzaga iitigilaga, “Pe mwamufuuviilwe uYesu, mwamwanukiye uMubepo uMwimike?” Vakumuhigaga viitigilaga, “Nambi! Tusinaa tupulikaga ukutigila, kooyuli uMubepo uMwimike.”",
  "3": "Akuvawuudzaga iitigilaga, “Lino mwadzabiikwe nu ludzabiko luki?” Vakumuhigaga viitigilaga, “Twadzabiikwe uludzabiko lwa Yohana.”",
  "4": "UPawulo akuvalongelaga iitigilaga, “UYohana avadzabikaga avaanu ukuwoneesa ukutigila, vápelile indzanangifu dzaawo. Avalongelaga ukutigila, vamufuuwage ye iikwadza kumbele ukwakwe, ye Yesu.”",
  "5": "Avaanu avo pe vaapuliike amadzwi ago, navo viidzabikwaga mu litaawa lya Mutwa Yesu.",
  "6": "Neke uPawulo avaviikilage amawoko, uMubepo uMwimike akuviikilaga, viivangaga ukulonga mu ndongele imiya nu kuvila imola ukuhuma kwa Nguluvi.",
  "7": "Avaanu avo vaakwiliye imbalilo ya vamwadaada vanyikyumi na vavili (12).",
  "8": "Mu musika gwa myedzi gidatu, uPawulo iingilaga mu luholanilo, aalonganaga na vaanu mu wukangafu pe akwigomedza navo amadzwi ga wutwa wa Nguluvi, ukuta vagafuuwe.",
  "9": "Neke kangi avangi vavedzage nu lunywindila, vakaanage ukufuuwa, vavangage ukuliga imbulanidzo wiimila wa Ngʼaasi ya Mutwa Yesu pa miiho ga lilugu lya vaanu. Neke uPawulo avalekage, avanyamulage avanyigendwa, aandiingʼanage navo imola dza Yesu ifigono fyonda mu nyumba ya mbulanidzo, iyaali ya muunu ye aatambulwaga Tilano.",
  "10": "UPawulo iilimaga ulo mu myaka givili, neke vonda aviikalaga mu nyi ya Asya, aVayahudi pamwinga na Vagiliki, vapulikage ilidzwi lya Mutwa Yesu.",
  "11": "UNguluvi aahuufiidze ifilole fikomi kugendela mu mawoko ga Pawulo.",
  "12": "Avaanu vaanyamulaga utwenda ni myenda igingi gye aapamiidze uPawulo, vaasindikaga ku vatamwa, navo vaaponaga ifitamwa fyawo, kangi imibepo imiviifu gyavahegaga.",
  "13": "Lino vaali poovali aVayahudi avangi, avaali vanya lugendagenda kuno na uko, navo vaalosaga imibepo imiviifu mu vaanu. Avo vaagelaga ukulima ulo mu litaawa lya Mutwa Yesu viitigila, “Mu litaawa lya Yesu uyo ye iidalikwa nu Pawulo, ndikuvalagidza ukutigila, muhege mwa muunu uyu.”",
  "14": "Mu vaanu avo avaalimaga ewo, vaali vaswamuve mufungʼati (7), udadaawo aatambulwaga Sikeva, ye aali yumwinga va vateekedzi avakomi va Vayahudi.",
  "15": "Neke kangi ikigono kimwinga ilibepo iliviifu limwinga livahigage avaswamuve avo litigilage, “UYesu ndímukaguwe, nayu Pawulo ndímudzeeliye, neke kangi unyeenye yuunye va ani?”",
  "16": "Neke umuunu ye aali ni libepo iliviifu, avadzumbilage vonda, avalemage ingufu, avatovage mbandu. Viihumaga mu nyumba viinyila, imyenda gyawo mideemule, vali na mavamba mu mivili.",
  "17": "Imola idzo dziikagulikaga mbandu ku Vayahudi na Vagiliki vonda aviikalaga apo pa Efeso. Vonda viikwibatwaga nu woogofi, vakulilumbaga ilitaawa lya Mutwa Yesu.",
  "18": "Avaanu voloofu avamufuuviilwe uYesu, viifikaga pawutalo pa vafuuwa, viipelaga indzanangifu dzaawo dze vaalimile.",
  "19": "Mu avo, vaali poovali voloofu avaahuufyaga ifilole fya wuhavi. Viileetaga ifitabu fyawo fye vaalimilaga uwuhavi, viinyaanyaga pa mooto pa miiho ga vaanu vonda. Ifitabu ifyo fyakwiliye ngita mbalilo ya magoobeli mbilima makyumi gahaanu (50,000).",
  "20": "Ndeeni ewo, ilidzwi lya Mutwa Yesu lyatagalilaga, nu koongelela ukuvedza ni ngufu mwa vaanu.",
  "21": "Pe dzaaviye dzíhelaniidze dzonda idzo, uPawulo iilamulaga mu numbula ukutigila, ahelele ku Yelusalemu kugendela ku Makedoniya na ku Akaya. Iitigilaga, “Pe ndiivedza ndífikile ku Yelusalemu, ndili munya kufika na ku Loma.”",
  "22": "Neke avatumage uTimoti nu Elasito, avavili mu avo avamutangaga, valongolele kuhelela ku Makedoniya, umwene iisigalaga ku Asya musika wuli.",
  "23": "Mu musika guugo, piihumilaga ilyowo likomi mbandu pa Efeso, wiimila wa Ngʼaasi ya Mutwa Yesu.",
  "24": "Mu wudzenge uwo aali mwali umuunu yumwinga, ilitaawa lyakwe aatambulwaga Demetilyo, umupondzi va fihwano fya magoobeli. Aapondaga ifihwano ífihwaniine ni tembeli ya nguluvi vaawo umudala uAlitemi, amalimo ago gavasavilaga avapondzi vaakwe uluwumbulilo lukomi.",
  "25": "Ikigono kimwinga, uDemetilyo akuvalundasaga avapondzi, pamwinga na valima-malimo avangi avaalimaga amalimo ngita ga mwene. Akuvalongelaga iitigilaga, “Vamwadaadaanye, mwidzeela ukutigila, twisava amagoobeli goloofu ukuhuma mu malimo aga!",
  "26": "Lino unyeenye mwipulika nu kulola uPawulo uyo, kye akuvakoofya nu kuvapitusa avaanu voloofu va pa Efeso apa, pamwinga na voloofu mu mbali idzingi dza Asya. Uyo akuvalongela ukutigila, ifihwano fila fye viiponda avaanu na mawoko gaawo, si minguluvi gya ndakyene.",
  "27": "Lino ndiikoogopa ukutigila avaanu vahadza viibeda amalimo geesu, kangi vahadza viibeda nayi tembeli ya nguluvi veesu umudala uAlitemi mukomi. Uwutambule waakwe wuhadza wiisila, uyu ye vakumulumba inyi yonda iyi iya Asya, na mu nyi idzingi dzonda.”",
  "28": "Avapondzi vayagwe pe vaaviye vápuliike imola idzo, viiviipaga mbandu. Viivangaga ukuyova viitigilaga, “UAlitemi va Vaefeso ye mukomi!”",
  "29": "Uwudzenge wonda wa Efeso wiimemaga lyowo. Apo ililugu liilundanaga, likuvalulundaga uGayo nu Alisitaliko, vaanu va ku Makedoniya, avaagendaga pamwinga nu Pawulo, viihelelaga navo kisaatu ukufikila pa luvandza lwa mikino.",
  "30": "UPawulo aasakaga ahelele pa lilugu lya vaanu avo, neke kangi avanyigendwa vamutanidzage.",
  "31": "Na vangi avalugaluga va ku Asya, avaali vadzeela vaakwe, viitumaga imola ya kumugongoola ukutigila, atane ukwingila pa luvandza apo.",
  "32": "Suwe avaanu avaalundiine apo viigaluungʼanaga, liivedzaga lyowo, avangi viitigilaga ulu, avangi ulungi. Voloofu vasaadzeeliye lwe válundaniye pamwinga.",
  "33": "AVayahudi vakumwimyaga umuunu ye aatambulwaga Alekisanda pa miiho ga vaanu avo. Avaanu avangi mu lilugu ilyo vakumulongelaga amadzwi ga kulonga. Nave akuvavingilaga iliwoko avaanu vonda ukutigila, vadzike, pakuva aasakaga kwikengela.",
  "34": "Neke kangi pe vaadzeeliye ukutigila uyo Muyahudi, vonda viiyovanilaga lusika lwa fivalilo fivili viitigila, “UAlitemi va Vaefeso ye mukomi!”",
  "35": "Umusimbi umukomi va wudzenge akuvadzisaga avaanu avo, iitigilaga, “Vamwadaadaanye va ku Efeso, sikwali ye asiidzeela ukutigila, uwudzenge uwu ye mwene muloleedzi va tembeli ya Alitemi, pamwinga nu luhwano lwakwe ulwaguwe ukuhuma kukyanya.",
  "36": "Lino, pakuva sikwali umuunu ye iisunga akaane imola idzi, mudzike, mutane ukulima luluvedzaga kitiiyangalila.",
  "37": "Muvaleetile apa avaanu ava, nde vavedze vasihiidzile kiinu kikivedzaga mu tembeli yeesu, nambe kumulonga fivi unguluvi veesu umudala.",
  "38": "Ngana uDemetilyo na vapondzi vayagwe, vali ni nongwa na vaanu ava, apo vayisindike inongwa yaawo pawutalo pa valugaluga.",
  "39": "Ngana muli ni ngʼaani idzingi, mudzisindikage pawutalo pa kiwungu ikiikwidikwa mu milagililwe gyesu.",
  "40": "Lino kuli nu lutalamu ulwa kutaahwa wiimila wa lyowo ílihumiye ineengʼuli iyi, kangi tuhadza twilemwa ukwikengela, pakuva umwango ugu gwahela.”",
  "41": "Aaviye ámalile ukuvalongela avaanu ulo, akulupalaangʼasaga ululundano."
}