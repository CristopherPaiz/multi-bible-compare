{
  "1": "Ikigono ikya Pendekositi pe kyaviye kífikile, avafuuwa vonda vaalundiine mu nyumba yimwinga.",
  "2": "Baaho isawuti ukuhuma kukyanya iyaali ngita muvelo mukomi gwipuula hiilo, yiimemaga mu nyumba yonda mwe vaali víikalile.",
  "3": "Fiiwonekaga ifiinu ngita ndimi dza mooto, dzikwigavasa nu kwima pakyanya pa vonda pa yumwinga yumwinga.",
  "4": "Avaanu vonda viimemywaga uMubepo uMwimike, viivangaga ukulonga mu ndongele iyingi, ngita uMubepo uMwimike kye avalongodzaga ukulonga.",
  "5": "Umusika ugo pa Yelusalemu apo, vaali poovali aVayahudi avamwidikaga uNguluvi, avaahumile ku nyi ndzoloofu mwe naanyi.",
  "6": "Avaanu avo pe vaapuliike isawuti iyo, voloofu viilundanaga apo. Neke vakenyamukage, pakuva nayula aapulikaga indongele yaakwe yumwene yiilongwa na vafuuwa avo.",
  "7": "Vaakuvilaga nu kudzuma mbandu, viivangaga ukwiwuudza viitigilaga, “Mupulikidzage! Avaanu ava aviilonga endee, si veeneka vahuma ku Galilaya?",
  "8": "Lino luli ndawuli, uneefwe twipulika nayula mu ndongele yaakwe ye aaholeliilwe?",
  "9": "Umwesu, poovali avaanu ávahumile ku nyi iya Vapalitya, Vamedya, Vaelami na ku nyi ya Mesopotamya. Avangi váhumile ku migoola gya Yudeya, Kapadokya, Pondo, Asya,",
  "10": "nava ku nyi ya Filigya, Pamufilya, ni Misili. Avangi viihuma imbali idza ku Libya idzili biihi nu wudzenge wa Kilene, na vangi váadzile mu kuhuma ku wudzenge wa Loma. Mu avo moovali aVayahudi vanyaanyi, na vangi ávahumile ku nyi idzingi aviifuuwa ulufuuwo lwesu ulwa Kiyahudi.",
  "11": "AVakilete na Vahalabu, tukuvapulika avaanu avo viilonga mu ndongele dzeesu, vakumulumba uNguluvi mu malimo makomi ge álimile!”",
  "12": "Avaanu vonda vaakuvilaga nu kunyengʼemala, vakwiwuudzaga yumwinga yumwinga viitigilaga, “Lwene ulu kwe kutigila kiki?”",
  "13": "Neke kangi avangi umwawo vavangage ukuvabenapula avafuuwa va Yesu vatigilage, “Ava vágaalile idifwayi.”",
  "14": "Neke uPetulo iimage pamwinga na vatume vayagwe vanyikyumi na yumwinga (11), oongeledzage isawuti nu kudalikila ililugu atigilage, “Unyeenye Vayahudi vayangu, na vonda ye mukwikala mu Yelusalemu, mupulikidzage wunofu kye ndiikola ukuvalongela lino.",
  "15": "Mutane ukuhoodza ukutigila, avaanu ava vágaalile! Vasigaalile nambi, pakuva lino lwamilaawo hela, ikivalilo kya wudatu.",
  "16": "Neke kangi idzi dze dzeene dzila dze aalongile uNguluvi, wugendela wa muvidzi uYoheli ukutigila,",
  "17": "‘Mu figono fya wusililo, ndilavasukulila avaanu vonda uMubepo vangu. Avaana veenyo avadiimi na vahindza, navo valaavila uwuvidzi, avavinano veenyo, valaahumilwa ni fiwoneko, avagogolo veenyo, valaaloota amalooto.",
  "18": "Mu figono ifyo, nava valimila-vangi vangu, vamwadaada na vamwayuuva, ndilavasukulila uMubepo vangu, navo valaavila uwuvidzi.",
  "19": "Ndilaahuufya ifidzumo ku wulanga kukyanya, ni fimanyilo paanyi pe naanyi. Kulaavedza ni danda, umooto, nu luuya lwa lyosi.",
  "20": "Ilidzuwa lilaahambuka kiisi, umwedzi gulaahambuka muduungʼu ngita danda. Dzonda idzo dzilaahumila, pe kyave kisinaa kyadza ikigono ikya Mutwa ikikomi ni kya ndolo.",
  "21": "Nu muunu ye avedzaga ye iikemeelela mu litaawa lya Mutwa, alaapokwa.’ ”",
  "22": "UPetulo iiginaga ukuvalongela iitigilaga, “Nye Vaisilahelaanye, mupulikidze wunofu amadzwi aga! UYesu umuhuma ku Nasaleti aali muunu ye mwene ye aavilatuliilwe nu Nguluvi ukwenyo wugendela wa filole, ifidzumo ni fimanyilo, fye fyene uNguluvi fye aalimile umwenyo wugendela mwa mwene, ngita unyeenye kye mwidzeela.",
  "23": "Neke pambele, uYesu agotolwage ukwenyo, ngita uNguluvi kye áludzeeliye ukuhuma pa wutalilo wiimila wa mikeelelele gyakwe. Unyeenye mukumukomaga pe mwamugotuwe ku vaanu avaviifu, avamutoveleliye pa kipindulihidzo.",
  "24": "Neke kangi uNguluvi amupokage uYesu mu wuvafi wa fuwa, amudzulubusage ukuhuma ku wulungu, pakuva ifuwa yaalemiilwe ukumwibata uYesu asigale kuuko.",
  "25": "UDawudi nave aalongile ulwa Yesu ukutigila, ‘Uneene ndamuwonaga uMutwa Nguluvi, ali kuwutalo ukwangu mbeepali. Pakuva umwene ali lubali lwangu ulwa kundiyo, sindiidenga-denga nambi.",
  "26": "Neke inumbula yangu yikeelage, nalu lulimi lwangu lutovage imbilikilila. Nu muvili gwangu guliikala mu luhuuvilo,",
  "27": "pakuva uveeve usilaguleka umubepo gwangu ku wulungu, nambe kuguleka umuvili gwa Mwimike vaako guwole, uneene ye ndili Mwimike vaako.",
  "28": "Úumboneesiidze ingʼaasi idza wuumi. Ulaamemehedza ulukeelo pe ndili pamwinga naave.’ ”",
  "29": "UPetulo iitigilaga, “Vafuuwa vayangu, ndikuvalongela mu wukangafu ukutigila, ukuhwesu uDawudi aafuwe nu kusiilwa, imombwe yaakwe tuli nayo baaha ukufikila ineengʼuli iyi.",
  "30": "Neke kangi uDawudi, pakuva aali muvidzi, aludzeeliye ukutigila, uNguluvi amuyiigiye uluyiigo ukutigila, alamuviika pa kideego kyakwe ikya wutwa umuunu yumwinga va mu kipelela kyakwe.",
  "31": "UDawudi aludzeeliye uluhadza lwihumila, iilongaga ulwa kudzulubuka kwa Mesiya ukutigila, uNguluvi asamulekile ku wulungu, nambe umuvili gwakwe guwole.",
  "32": "“UNguluvi amudzulubwise uYesu uyo ukuhuma ku wulungu, naafwe twivonda tuli voolesi va mola iyi.",
  "33": "Lino uNguluvi ámuginiike pa kumuviika ulubali lwakwe ulwa kundiyo, ukuta atemasage nave, kangi akumupeelaga uMubepo uMwimike, ngita kye aahuuviidzwe ukuhuma kwa Daada. Ye mwene uYesu ye átwitiye uMubepo uyo, ikyo kye kyene kye mukukiwona nu kupulika.",
  "34": "UDawudi asiinwike kukyanya, neke kangi aalongile ukutigila, ‘UMutwa Nguluvi amulongiye uMutwa vangu, “Wiikale ulubali lwangu ulwa kundiyo,",
  "35": "ukufikila pe ndiivedza ndívadelwidze avatavangwa vaako, nu kuvaviika paanyi pa ndzayo dzaako.” ’ ”",
  "36": "UPetulo iitigilaga, “Lino, aVaisilaheli vonda valudzeelage wunofu ukutigila, uyo ye mwamukomile unyeenye pa kipindulihidzo, uNguluvi ámuviikile avedzage Mutwa, kangi ye Mesiya.”",
  "37": "AVayahudi avo, pe vaapuliike amadzwi ago, inumbula dzaawo dzikuvavavaga mbandu. Vakuvawuudzaga uPetulo na vatume vayagwe viitigilaga, “Vanyalukolo veesu, lino tulimage kiki?”",
  "38": "UPetulo akuvahigaga iitigilaga, “Mupelage nu kudzabikwa nayula mu litaawa lya Yesu Kilisiti, ukuta mupyanidzwe indzanangifu dzeenyo, nu kwanukila ikipeelwa ikya Mubepo uMwimike.",
  "39": "Lino uNguluvi akuvapeela uMubepo uMwimike, ye avahuuviidze unyeenye, na vaana veenyo, na ku vangi vonda avali kutaali, na vaanu vonda ve akuvakemeela uMutwa Nguluvi veesu, vamuhelelele.”",
  "40": "UPetulo iiginaga ukuvalongela avaanu avo amadzwi agangi goloofu ga kuvawunga. Iinywilidzaga pa kuvalongela iitigilaga, “Mupokwage nu Nguluvi, ukuta mutane ukuhigwa mu kivegalo iki ikihaluka.”",
  "41": "Avaanu voloofu viikwidikilaga amadzwi gaakwe nu kudzabikwa. Mu kigono kiikyo, avaanu mbilima dzidatu (3,000) viikoongelelaga mu lukombeso.",
  "42": "Vonda avo vuumiililaga pa kwanukila imbulanidzo idza vatume, uwunyalumwinga wa lukombeso, ukumegula umukaate pamwinga nu kulapangila.",
  "43": "Avatume vaahuufyaga ifimanyilo fya filole ni fidzumo fyoloofu, avaanu vonda viikwibatwaga nu woogofi, vakumuginiyaga uNguluvi.",
  "44": "Avaanu vonda avamufuuviilwe uYesu, vaavedzaga pamwinga, ifiinu fyawo fyonda fyavedzaga fya wunyalumwinga.",
  "45": "Vaagudzaga imaale dzaawo, nafi fiinu fye vaali nafyo vamugavilaga nayula, ukugelela mu ndzala yaakwe.",
  "46": "Ifigono fyonda, vaavedzaga mutima gumwinga pa kulundana mu lipaala lya tembeli, ukumegula umukaate inyumba ni nyumba, nu kuhanganila ifyakuliya ulunya numbula ndzelu nu lukeelo.",
  "47": "Vamulumbaga uNguluvi nu kuvakeeledza avaanu vonda. UMutwa Yesu oongeledzaga avaanu vala avaapokwaga mu lukombeso, ikigono ni kigono."
}