{
  "1": "Ku Ikoniyo uko, gaalimiike amalimo gaagala agaalimiike ku Andyokya. UPawulo nu Balanaba pe vaaviye váfikile ku wudzenge wa Ikoniyo, viikwingilaga mu luholanilo lwa Vayahudi. Umo vakuvawulanidzaga avaanu imola dza Yesu. Avaanu voloofu mbandu, aVayahudi na avasili Vayahudi, vakumufuuwaga uYesu.",
  "2": "Neke kangi aVayahudi vala avaakaanile ukumufuuwa uYesu, vakuvalumbilidzaga avasili Vayahudi nu kupitusa inumbula dzaawo, ukuta vavaviipile avafuuwa.",
  "3": "UPawulo nu Balanaba vakwikalaga kuuko musika mukomi, vakuvalongela avaanu imola dza Mutwa Yesu mu wukangafu. UMutwa ooleliye ulusungu lwakwe wugendela wa fimanyilo fya filole ni fidzumo fyoloofu fye vaahuufyaga.",
  "4": "Neke kangi avaanu va wudzenge uwo viigavasage, avangi vavedzage ulubali lwa Vayahudi avakaanile ukumufuuwa uYesu, avangi vavedzage ulubali lwa Pawulo nu Balanaba.",
  "5": "Pambele aVayahudi, pamwinga na valongodzi vaawo na avasili Vayahudi, viikwidiingʼanaga ukuvalimila imbiifu, nu kuvatova na maganga avatume avo.",
  "6": "Avatume pe vaadzeeliye idzo, viinyililaga ku nyi ya Likawoniya, ukufika ku wudzenge wa Lisitila ni Delibe nu kungi mu nyi iyo.",
  "7": "Uko vavadalikilaga avaanu iMola iNofu.",
  "8": "Ku Lisitila uko, kwali umwadaada yumwinga ye aali mutenda amagulu ukuhuma pa kuholwa kwakwe, asaagelile agende nambe kigono kimwinga.",
  "9": "UPawulo pe aali mu kulonga, umuunu uyo nave iikalile baaho akumupulikidza. UPawulo akumulolaga umuunu uyo, iiwonaga ali nu lufuuwo ulwa kunanwa.",
  "10": "UPawulo akumukemeelaga ni sawuti ingomi iitigilaga, “Wiime na magulu gaako!” Umuunu uyo iikwimaga kisaatu, iivangaga ukugenda mwene.",
  "11": "Ililugu lya vaanu avaalundiine apo, pe lyaviye lílolile kye álimile uPawulo, liikwinusaga isawuti mu ndongele yaawo ya Kilikawoniya liitigilaga, “Iminguluvi gítwikiye mu luhwano lwa vaanu!”",
  "12": "UBalanaba vakumupeelaga ilitaawa Sewu, uPawulo vakumupeelaga ilitaawa Helime, pakuva uPawulo aali mulonga hiilo.",
  "13": "Ikiwungu kya kwifuunyila unguluvi Sewu, kyali piivala ya wudzenge. Umuteekedzi va Sewu iileetaga ingʼambako na maluva pa mulyango gwa wudzenge. Umuteekedzi pamwinga na vaanu, vaasakaga ukuvateekelela avatume.",
  "14": "Neke kangi avatume avo, uBalanaba nu Pawulo pe vaapuliike imola iyo, viideemulaga imyenda gyawo mu lunyengʼemalo, viinyililaga mu lilugu lya vaanu, viiyovaga hiilo viitigilaga,",
  "15": "“Nye vaanuanye! Kye kiki mwilima ulu? Uneefwe tuli vaanu hela ngita yuunye! Tukuvadalikila iMola iNofu ukuta, mubihile ukwifuunya ku minguluvi gya wudesi, mukamupitukile uNguluvi ye ali muumi, ye aagavile ikyanya, inyi ni nyandza pamwinga ni fyonda ifigenda mugati mwa ifyo.",
  "16": "UNguluvi pakataali, avalekile avaanu vonda avasili Vayahudi vagendelage dze viikeela vaveene.",
  "17": "Kangi ndeeni, asaalekile ukwiwoneesa ukwawo nu kuvalimila inofu. Umwene ye mwene ye akuvatoonyehedza indoonya ukuhuma kukyanya, ukuta muvedzage ni filiyo mu misika gyakwe. Umwene ye mwene ye akuvapeela imota ya filiyo nu kumemya ulukeelo inumbula dzeenyo.”",
  "18": "Nde luvedze uPawulo nu Balanaba vaalongile amadzwi ago, napo kangi lwali lutalamu ukulikaanidza ililugu ilyo litane ukuvateekela aveene uwusembe.",
  "19": "Neke vaadzage aVayahudi wuli ukuhuma ku Andyokya na ku Ikoniyo, vavakoofyage avaanu va ku Lisitila vavedze lubali lwawo. Vonda pamwinga vakumutovaga na maganga uPawulo, vakumululundilaga kwivala ya wudzenge, pakuva vaahoodziidze ukutigila, áfuwe.",
  "20": "Neke kangi avanyigendwa pe vamupiliime, iilamukaga, iipilukaga ku wudzenge. Pe kwakiye, iihegaga apo, iiheleengʼasaga nu Balanaba ku wudzenge wa Delibe.",
  "21": "UPawulo nu Balanaba, pe vaaviye vádaliike iMola iNofu mu wudzenge wa Delibe nu kuvapitusa voloofu kuvedza vanyigendwa, viipilukaga ku Lisitila uko, ku Ikoniyo na ku Andyokya ku nyi ya Pisidya.",
  "22": "Mu ndzenge idzo, vavakangadzaga inumbula avanyigendwa ukutigila, vuumiililage mu lufuuwo. Vavalongelaga ukutigila, “Twisakulwa ukugendela mu mumuko ndzoloofu ukwingila ku wutwa wa Nguluvi.”",
  "23": "UPawulo nu Balanaba vakuvahaagulilaga avavaha mu ngʼombeso dzonda, vakuvaviikaga avafuuwa vonda kwa Mutwa Yesu ye vamufuuviilwe, pa kwiviikila ngʼaani nu kulapangila.",
  "24": "Neke uPawulo nu Balanaba vahelanidzage mu nyi ya Pisidya, viingilage mu mugoola gwa Pamufilya,",
  "25": "vafikage mu wudzenge wa Peliga. Vaaviye vádaliike umo imola dza Nguluvi, viihelelaga ku wudzenge wa Atalya.",
  "26": "Ukuhuma apo, viihovaga imeli kupiluka ku wudzenge wa Andyokya ya ku Silya, kwe kwene pa kutala ulukombeso lwavaviikile mu lusungu lwa Nguluvi mu malimo ge vámalile lino.",
  "27": "Pe vaafikile ku Andyokya, viikoongʼasaga ulukombeso londa pamwinga. Viilongaga dzonda dze álimile uNguluvi kugendela aveene, na kye ávadinduliye avasili Vayahudi umulyango gwa kumufuuwa uYesu.",
  "28": "Vakwikalasaga na vanyigendwa musika goloofu ku Andyokya."
}