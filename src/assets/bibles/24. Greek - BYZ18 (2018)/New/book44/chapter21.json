{
  "1": "Twaviye twílagile na vavaha va ku Efeso, twikwingilaga mu meli, twihelelaga kidonya, twifikaga ku kigunguli kya Kosi. Pe kúkiye, twigendaga twifikaga ku kigunguli kya Lode. Ukuhuma apo, twihegaga kangi, twifikaga ku wudzenge wa Patala.",
  "2": "Apo tukuyiwonaga imeli iyiihagama ku nyi ya Foyinike, neke tuhovage tuhelelage nayo.",
  "3": "Twaviye túfikile pa ligunguli lya Kipulo, twigendelaga ulubali ulwa kumavemba, twifikaga ku wudzenge wa Tilo, ku nyi ya Silya. Twihumaga mu meli iyo, pakuva ifitegulo fiiswaga apo.",
  "4": "Tukuvawonaga avanyigendwa va apo, twihuwaga baaho figono mufungʼati (7) tukwikala ukwawo. Avanyigendwa avo vamugongoolaga uPawulo mu ngufu dza Mubepo uMwimike ukutigila, atane ukuhelela ku Yelusalemu.",
  "5": "Napo kangi, pe twaviye túmalile ifigono mufungʼati, twihegaga. Avanyigendwa vonda va pa Tilo apo, avamwadaada na vadala vaawo, na vaana vaawo, vakutusindikidzaga kwivala ya wudzenge uwo nu kufika ku mwani ya nyandza. Apo twifugamaga nu kulapangila kwa Nguluvi.",
  "6": "Neke twilagage navo, tuhovage mu meli iyo, aveene viipilukaga ukwawo.",
  "7": "Twihegaga apo pa Tilo, twikwendelelaga nu lugendo ukufikila ku wudzenge wa Tolemayo. Tukuvahungilaga avafuuwa vayiisu nu kuhuwa apo kigono kimwinga.",
  "8": "Kwaviye kúkiye, twihegaga, twihelelaga ku Kayisalya. Tukwikalaga mu nyumba ya Filipo ye aali mudalisi va Mola iNofu, kangi yumwinga mu vatangilidzi mufungʼati avo avaahaaguliilwe ku Yelusalemu.",
  "9": "UFilipo uyo aali na vaana vahindza vatayi avasinaa vatawuka, vaali ni kipeelwa kya kuvila uwuvidzi.",
  "10": "Twaviye twíkalile figono fikeefu pa Kayisalya apo, iifikaga umuvidzi ukuhuma ku Yudeya, ye aatambulwaga Agabo.",
  "11": "Uyo akutwadzilaga, iinyamulaga umukandalo gwa Pawulo, akwiwopaga mu magulu na mu mawoko iitigilaga, “UMubepo uMwimike iilonga ukutigila, ‘Umuunu umunya mukandalo ugu, aVayahudi va ku Yelusalemu vahadza vakumuwopa ndeeni, nu kumuleka mu mawoko ga avasili Vayahudi avedze mudindilwa.’ ”",
  "12": "Uneefwe pamwinga na vayiisu va ku Kayisalya, pe twapuliike idzo, tukumugongoolaga mbandu uPawulo ukutigila, atane ukuhelela ku Yelusalemu.",
  "13": "Neke kangi umwene ahigage atigilage, “Kye kiki mwivemba nu kuundendewula inumbula? Uneene ndíigelaniidze si kudindilwa hela, nda haamu, nambe kufuwa ku Yelusalemu wiimila wa litaawa lya Mutwa Yesu.”",
  "14": "Pe twaweene ukutigila, uPawulo asikutupulikidza, twibihilaga ukumugongoola twitigilaga, “Lwe ákeeliye uMutwa Nguluvi, lwe lwene lulimikage.”",
  "15": "Pambele twiwopaga ifitegulo fyesu, twivangaga ulugendo ukuhelela ku Yelusalemu.",
  "16": "Avanyigendwa vakeefu va pa Kayisalya vaaheleengʼiise naafwe, vakutusindikaga ku nyumba ya Munasoni, ye twahelelaga ukwikala nave musika mudoodo. Uyo aali muhuma ku Kipulo, kangi yumwinga va vanyigendwa avamufuuviilwe uYesu ukuhuma kataali.",
  "17": "Twaviye túfikile ku Yelusalemu, avafuuwa vayiisu va apo vakutwanukilaga nu lukeelo.",
  "18": "Ikigono ikyafudiike, uneefwe nu Pawulo twihelelaga kumuwona uYakobo, avavaha vonda va lukombeso vaali apo.",
  "19": "UPawulo akuvahungilaga, iivangaga ukuvalongela dzonda dze aalimile uNguluvi ku avasili Vayahudi wugendela wa wulimila-vangi waakwe.",
  "20": "Vaaviye vápuliike ulo, vakumupeelaga indolo uNguluvi. Neke vamulongelage uPawulo vatigilage, “Munyalukolo veesu, wiilola imbilima mbilima dza Vayahudi kye vámufuuviilwe uYesu, vonda avo viikwinatila imilagililwe gya Mose.",
  "21": "Neke kangi vápuliike imola dzaako ukutigila, wiiwulanidza aVayahudi vonda avakwikala ku nyi dza avasili Vayahudi ukutigila, vatanage ukwinatila imilagililwe gya Mose, vatanage ukuvasinga avaswamu-vaawo, nambe kuniniila imigendzehedze gyesu gya Kiyahudi.",
  "22": "Lino tulime kiki? AVayahudi vayiisu va apa vahadza viipulika ukutigila, wáadzile apa.",
  "23": "Lino ulime ngita kye tukukulongela. Apa umwesu poovali avamwadaada vatayi ávaviikile uluyiigo pa miiho ga Nguluvi.",
  "24": "Uheleengʼase navo ku lwifuunyo ulwa kwivaladza. Uvahombele uwusembe we viisakulwa ukutawula, ukuta vakeete ifwili dzaawo. Apo avaanu vonda vahadza viidzeela ukutigila, imola dzaako dze vápuliike si dza ndakyene, nda haamu, ukutigila uveeve ukugiinatila nu kugigendela imilagililwe gya Mose.",
  "25": "Lino ku vafuuwa avo avasili Vayahudi, tukavasimbiye ihaate ya kuvalongela imilamulile gyesu ukutigila, vatanage ukuliya ifiliyo ífiteekeliilwe ku fihwananguluvi, vatanage ukuliya idaaho, nambe nyama ya fingʼooko fye vábudile, viiyefyage nu wugoni.”",
  "26": "Kwaviye kúkiye, uPawulo akuvanyamulaga avamwadaada avo, iivangaga ulwifuunyo lwa kwivaladza pamwinga navo. Pambele iikwingilaga mu lipaala lya tembeli, ukuta amulongele umuteekedzi ikigono ikya wusililo pe valaavedza vámalile ukwivaladza kwawo, nu wusembe pe wuhadza wiitawulwa wiimila wa muunu yumwinga yumwinga.",
  "27": "Ifigono mufungʼati ifya kwivaladza pe fyali biihi ukusila, aVayahudi vakeefu avaahumile ku Asya, vakumuwonaga uPawulo mu lipaala lya tembeli. Viilumbilidzaga ililugu lyonda lya vaanu avaali apo, vakumwibataga uPawulo,",
  "28": "viivangaga ukoova viitigilaga, “Unyeenye Vaisilaheli, mututange! Umuunu uyu ye yula ye iiwulanidza avaanu vonda ponda ukutigila, vatubenapulage uneefwe Vaisilaheli, ni milagililwe gya Mose, nayi tembeli iyi. Uluviifu hiilo, áviikile ulupumba mu tembeli indzimike pe áviingiidze aVagiliki mu lipaala lyesu.”",
  "29": "Vaalongile ewo, pakuva vamuweene uTulofimo umuhuma ku Efeso, ye asaali Muyahudi, ali pamwinga nu Pawulo ku Yelusalemu. Viihoodzaga ukutigila, uPawulo ámwingiidze uTulofimo mu lipaala lya tembeli.",
  "30": "Neke uwudzenge wonda wa Yelusalemu wumemage lyowo, avaanu vanyilage ukuhuma kuno na uko ukufikila pe agenda uPawulo. Vakumwibataga, vakumukuluwulilaga kwivala, baaho na baaho indzidzi dza tembeli dziibadidzwaga.",
  "31": "Avaanu avo, umusika pe vaasakaga vamukome uPawulo, imola dzikumufikilaga umuvina va vakolakyanda va Valoma ukutigila, uwudzenge wonda wa Yelusalemu wúmemile lyowo.",
  "32": "Umuvina va vakolakyanda akuvanyamulaga kisaatu avimiilidzi va vakolakyanda na vakolakyanda avangi, viinyilaga kuhelela ku lilugu lya vaanu. Avaanu avo, pe vaaweene avakolakyanda vali pamwinga nu muvina vaawo, viilekaga ukumutova uPawulo.",
  "33": "Umuvina va vakolakyanda uyo akumuhegelelaga uPawulo, akumwibataga, iilagidzaga ukutigila, awopwe ni minyololo givili. Neke avawuudzage avaanu atigilage, “Mwene uyu ani? Álimile kiki?”",
  "34": "Avangi mu lilugu, viivangaga ukoova wuhulo, avangi viilongaga ulu, avangi ulungi. Ilyowo ilyo lyamutaniidze umuvina va vakolakyanda ukuyifika indakyene, neke alagidzage ukutigila, vamusindike uPawulo ku lilinga lya vakolakyanda.",
  "35": "UPawulo pe aafikile mu fikomo fya kwinukila ku lilinga ilyo, avakolakyanda avo vakumupaasaga ukuhuma mu ngufu dza vaanu.",
  "36": "Avaanu va lilugu ilyo vaaniniilaga kumbele ukwawo, kuno viikoova viitigila, “Mumukome!”",
  "37": "Avakolakyanda avo, umusika pe vamwingidzaga mu lilinga lyawo, uPawulo akumuwuudzaga umuvina vaawo iitigilaga, “Ndiikwidikwa ukukulongela kiinu kimwinga?” Umuvina vaawo iihigaga iitigilaga, “Úlukaguwe ukulonga iKigiliki?",
  "38": "Ongo, uveeve siye Mumisili yula ye akaalumbiliidze uwugalusi, nu kuvasindika ku lungʼalangʼala avawuladzi mbilima dzitayi (4,000) umusika wuli ugukaahelaniidze?”",
  "39": "UPawulo iihigaga iitigilaga, “Uneene ndili Muyahudi, ndaaholiilwe ku wudzenge wa Taliso, ku nyi ya Kilikya, ndili muvanda va wudzenge úwudzeelaniike. Ndiinyilika uundzidike ndilongane na vaanu ava.”",
  "40": "Umuvina va vakolakyanda uyo, aaviye ámwidikiye uPawulo iikwimaga pakyanya pa fikomo, akuvavingilaga iliwoko avaanu avo ukutigila, vadzike. Vaaviye vádzikile vonda, iivangaga ukuvalongela mu ndongele ya veeneka iitigilaga,"
}