{
  "1": "Mu musika ugo, umutwa Helode iibiite avaanu va lukombeso ku Yelusalemu uko, ukuta avapumuse.",
  "2": "Aalagiidze ukutigila, vamukome na mapanga uYakobo, umaamiye va Yohana.",
  "3": "Pe aaweene ukutigila, ulo lúvakeeliidze aVayahudi, iilagidzaga ukutigila, vamwibate nayu Petulo. Ugu gwali musika gwa kyaka kya mikaate igingaya luhaafu.",
  "4": "Vaaviye vámwibiite uPetulo, uHelode akumudindilaga mu ndinde. Akumugotolaga ku fipuga fitayi, nakila kyali na vakolakyanda vatayi. Avakolakyanda avo, vaanuungʼanaga vatayi vatayi ukumuloleela. Aasakaga amuhige uPetulo pawutalo pa vaanu pe fiivedza fíhelaniidze ifyaka ifyo.",
  "5": "Mu figono ifyo, fye aadindiilwe uPetulo mu ndinde, ulukombeso lwaginaga mbandu kumulapangilila kwa Nguluvi.",
  "6": "Ikilo ya kulamukila ikigono ikya Helode ukumuhiga, uPetulo aali ágonile pagati pa vakolokolooni vavili mu ndinde. Avakolokolooni avo, vaali vámupingile ni minyololo givili ukuhuma mu mawoko gaawo, kangi paali na vakolokolooni avangi pa mulyango aviloleela umulyango gwa ndinde.",
  "7": "Baaho iihumilaga umunyamwandza va Mutwa Nguluvi, nu lumuli lwimulikaga mu kiyumba kya ndinde. Akumuhwadzaga uPetulo pa lubafu nu kumulamusa iitigilaga, “Lamuke kisaatu!” Iminyololo gye vamupingiye uPetulo, giiguwaga paanyi.",
  "8": "Umunyamwandza uyo, akumulongelaga iitigilaga, “Wiipinye umukova gwako, ufwale ni ndaatu.” UPetulo akululimaga ulo, umunyamwandza akumulongelaga iitigilaga, “Fwale ilikoote lyako, uuniniilage!”",
  "9": "UPetulo akumuniniilaga, viihumaga kwivala ya ndinde. Neke kangi uPetulo asaadzeeliye ukutigila, idzo dze álimile umunyamwandza dza ndakyene. Aahoodziidze ukutigila, iilola fiwoneko.",
  "10": "UPetulo nu munyamwandza uyo, viihelanidzaga pa vakolokolooni va kutala nava kavili, viifikaga pa lwidzi lwa kyuma ulwa kuhumila mu ndinde, kuhelela ku wudzenge. Ulwidzi lwidindukaga lwene, viihumaga kwivala. Vaaviye váhelaniidze ulugendo ulwa lugelele lumwinga, baaho na baaho umunyamwandza akumulekaga uPetulo mwene.",
  "11": "Neke uPetulo lumwadzilage uluhala atigilage, “Lino ndídzeeliye ndakyene ukutigila, uMutwa Nguluvi ámutumile umunyamwandza vaakwe, ukuta aamoke ukuhuma mu wutawulilwe wa Helode, nu kuhuma mu mbiifu dzonda dze vakiihuuvilaga aVayahudi ukutigila, akuundimila.”",
  "12": "Aaviye ádzeeliye ulo, iihelelaga ku nyumba ya Maliya, ungʼina va Yohana. UYohana uyo, ilitaawa ilingi aatambulwaga Maluko. Mu nyumba iyo, vaalundiine avaanu voloofu avaalapangilaga kwa Nguluvi.",
  "13": "UPetulo iikongʼoonaga pa lwidzi lwa lipaala lya nyumba iyo. Umuhindza yumwinga umulimila-vangi, ilitaawa lyakwe Loda, iihelelaga pa mulyango kupulikidza ukutigila ye ani.",
  "14": "Pe aadzeeliye ukutigila, sawuti ya Petulo, iikeelaga si kukeela, iiseemwaga ukumudindulila nalu lwidzi, iipilukaga ukuvalongela iitigilaga, “UPetulo íimile pa mulyango!”",
  "15": "Avayagwe vakumulongelaga viitigilaga, “Úgulwike lukwale!” Neke kangi umuhindza uyo aginage ukukangadza ukutigila, ápuliike isawuti ya Petulo. Aveene vakumulongelaga viitigilaga, “Uyo ye munyamwandza vaakwe ye akumuloleela.”",
  "16": "UPetulo iiginaga ukukongʼoona pa lwidzi. Viihelelaga kudindula ulwidzi, viiwonaga ye Petulo, viidzumaga.",
  "17": "UPetulo akuvavingilaga iliwoko ukutigila vadzike. Akuvalongelaga ndawuli uMutwa Nguluvi kye ámuhumiidze mu ndinde. Kangi iitigilaga, “Ídzilimiike idzi, mumulongelage uYakobo na vafuuwa vayiisu.” UPetulo iihegaga apo, iihelelaga kungi.",
  "18": "Kwaviye kúkiye, avakolokolooni avamuloleelaga uPetulo mu ndinde, viivedzaga mu lunyengʼemalo hiilo, pakuva vasaludzeeliye úluhumiye kwa Petulo.",
  "19": "UHelode akuvalagidzaga avakolokolooni ukutigila, vamutemule hiilo uPetulo. Vaaviye válemiilwe ukumuwona, akuvawuudzaga avo avakamuloleeliige, viilemwaga ikya kulonga, neke avalagidzage avakolakyanda avangi vavakome. UHelode iihegaga ku Yudeya, iihelelaga ku Kayisalya kwe iikalaga.",
  "20": "UHelode aaviifiidzwe mbandu na vaanu va wudzenge wa Tilo nu wa Sidoni. Neke avaanu va ndzenge idzo vavedzage wunyalumwinga, vavatumage avalongodzi-mola, ukuta vataangʼane nave. Vakumukoofyaga umuunu yumwinga ye aatambulwaga Bulasito, ye aali mukomi va kaaya ya mutwa, avedze lubali lwawo, viinyilikaga ikigono ikya kumuwona umutwa. Vamugulwime ukumunyilika ulutengamaso, pakuva vaahuuvilaga inyi ya mutwa ukuhemelela ifiliyo.",
  "21": "Ikigono kye aahaaguwe umutwa Helode vataangʼane, kiifikaga. UHelode iifwalaga imyenda gya wutwa, akwikalaga pa kideego kyakwe kya wutwa, iilongaga na vaanu.",
  "22": "Neke ililugu lya vaanu avo, lyovage litigilage, “Iyi ye sawuti ya nguluvi, si ya muunu!”",
  "23": "Baaho umunyamwandza va Mutwa Nguluvi akumutovaga uHelode nu wutamwa wa kuliiwa na mayoka ga mu lileme, pakuva asamupeeliye uNguluvi indolo, suwe iifuwaga.",
  "24": "Neke kangi ilidzwi lya Nguluvi lyaginaga ukutagalila na vafuuwa voongelelaga hiilo.",
  "25": "UBalanaba nu Sawuli, pe vaaviye vámalile amalimo ga kusindika ipembe, viihegaga ku Yelusalemu, vakumunyamulaga uYohana ye aatambulwaga Maluko, viihelelaga ku Andyokya."
}