{
  "1": "Uneene Pawulo, pamwinga nu Silivano nu Timoti, tukuvasimbila unyeenye vaanu va lukombeso ulwa wudzenge wa Tesalonike, ye mukumufuuwa uNguluvi uDaada nu Mutwa Yesu Kilisiti. Ulusungu nu lutengamaso fivedzage naanye.",
  "2": "Tukumuhongedza uNguluvi ifigono fyonda wiimila weenyo nyivonda, kangi tukuvalapangilila kingaya kudendewuka.",
  "3": "Pe tukuvalapangilila kwa Nguluvi uDadiisu, twikwiwuka amalimo ge mwilima mu lufuuwo, nu wupifu weenyo uwiihumila mu wende weenyo, kangi ngita kye mukwigugumidza wugendela wa luhuuvilo lwenyo mwa Mutwa veesu uYesu Kilisiti.",
  "4": "Unyeenye vafuuwa vayiisu, ve áveendile uNguluvi, twidzeela ukutigila ávahaaguwe muvedzage vaanu vaakwe.",
  "5": "Twidzeela ewo, pakuva umusika pe tukiidalikaga iMola iNofu ukwenyo, siyikali ya madzwi geene hela, nda haamu, tukiidalikaga ni ngufu na mu lutango lwa Mubepo uMwimike, nave akavawoneesiige ngʼaani indakyene ya Mola iNofu iyo. Mwidzeela wunofu kye tukiikalasiige naanye, mu wugulume wa kuvatanga.",
  "6": "Nde muvedze mwali mu mumuko wiimila wa lufuuwo lwenyo, mwanukiye imola iyo nu lukeelo ulwihumila mwa Mubepo uMwimike. Wugendela wa ulo, unyeenye mwininiilaga ikyoledzi kyesu ni kya Mutwa Yesu.",
  "7": "Ndeeni, muli kyoledzi kinofu ku vafuuwa vonda va ku mugoola gwa Makedoniya nu gwa Akaya.",
  "8": "Avaanu vápuliike ilidzwi lya Mutwa Yesu ukuhuma ukwenyo, si ku vaanu va ku Makedoniya na va ku Akaya hela, nda haamu, nalu lufuuwo lwenyo kwa Nguluvi lúpuliise imbali dzonda. Pa ulo, tungaya wugulume wa kulonga,",
  "9": "pakuva konda kwe twihelela, avaanu avo viilonga imola dza lwadzilo lwesu ukwenyo. Viilonga kye mwafilekile ifihwananguluvi fyenyo nu kumufuuwa uNguluvi, ukuta mumutovelage iligendwa umwene ye ali muumi na ndakyene.",
  "10": "Kangi viilonga kye mukumudzindila uMuswamuve ukupiluka ukuhuma kukyanya, ye aadzulubwiswe nu Nguluvi ukuhuma ku wulungu. UYesu uyo ye mwene umunya kutupoka mu ligooga lya Nguluvi iliikwadza."
}