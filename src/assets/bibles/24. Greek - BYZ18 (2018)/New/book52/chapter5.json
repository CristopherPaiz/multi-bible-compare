{
  "1": "Vafuuwa vayiisu, pamwinga na idzo, tungaya wugulume wa kuvasimbila unyeenye imola ya musika ugwa kwadza kwa Mutwa.",
  "2": "Pakuva unyeenye mukapidzeela ukutigila, ikigono ikya kwadza uMutwa, kilaadza kitinuhidza, ngita umuhiidzi kye iikwadza pakilo.",
  "3": "Avaanu pe valaalonga ukutigila, “Kuli lutengamaso, kangi kúpolile,” apo pe peene pe lulavaadzila ulutipulo kitinuhidza, ndawuli uwuvafi wa kuhola kye wukumwadzila umwayuuva umunya wuvaha. Pa ulo, vasilaadyega nambe padebe.",
  "4": "Neke kangi unyeenye vafuuwa vayiisu, musili mu kiisi. Wiimila wa ulo, ikigono ikyo kisilavaangʼanidza ngita muhiidzi.",
  "5": "Unyeenye nyivonda muli vaana va lumuli, ndeeni muli vaana va muunyi. Uneefwe tusili va kilo, nambe va kiisi.",
  "6": "Lino tutanage ukuvedza ngita avangi aviigoneelela, nda haamu, tuvedzage miiho nu kuvedza vanya kwiwopa.",
  "7": "Pakuva aviigoneelela, vaavigoneelela pakilo, navo aviigaala, vaavigaala pakilo.",
  "8": "Neke kangi uneefwe, pakuva tuli vaanu va muunyi, tuvedzage vanya kwiwopa pa kufwala ulufuuwo nu wende ngita kyuma kya kukenga imambaga, kangi uluhuuvilo lwa wupoki ngita kofiya ya kyuma iya kukenga pa mutuwe.",
  "9": "Pakuva uNguluvi asatuhaaguwe ukuta tupedzwe mu ligooga lyakwe, nda haamu, twanukilage uwupoki wugendela mwa Mutwa veesu uYesu Kilisiti,",
  "10": "ye aafuwe wiimila weesu ukuta tuvedzasage nu mwene, pe tuli vuumi enewuli pe túfuwe.",
  "11": "Suwe mwikangadzage nu kwidzenga yuunye mwa yuunye, ngita kye mwilima.",
  "12": "Lino vafuuwa vayiisu, tukuvanyilika muvaginiyage aviilima amalimo mu wupifu wa kuvatanga unyeenye, avo ve vakuvalongodza mwa Mutwa nu kuvawunga.",
  "13": "Muvaginiyage hiilo nu kuveenda wiimila wa malimo gaawo. Kangi mwikalage nu lutengamaso yuunye mwa yuunye.",
  "14": "Vafuuwa vayiisu, tukuvagongoola ukutigila, muvawungage avagata, muvakangadzage inumbula avanyengʼemafu, muvatangage avangaya ngufu. Kangi muvedzage vanya lwigugumidzo ku vaanu vonda.",
  "15": "Mwangalilage wunofu ukutigila, umuunu ye avedzaga atanage ukumupiluhidza umuyagwe imbiifu pa mbiifu. Nda haamu, ifigono fyonda, mugimbage ukwilimila inofu yuunye mwa yuunye, na ku vaanu vonda.",
  "16": "Muvedzage nu lukeelo mbeepali,",
  "17": "kangi mulapangilage kwa Nguluvi kitaduma,",
  "18": "mumuhongedzage uNguluvi mu dzonda, pakuva idzo dze dzeene dze iikeela mumulimilage mwa Kilisiti Yesu.",
  "19": "Mutanage ukutanidza amalimo ga Mubepo uMwimike,",
  "20": "mu ulo mutanage ukutofola uwuvidzi,",
  "21": "nda haamu, mugelandzage dzonda. Muginage ukulima inofu,",
  "22": "nu kwiyefya nu wuviifu wuwuvedzaga.",
  "23": "UNguluvi yumwene ye akutupeela ulutengamaso, avavaladzage mbandu, ukuta muvedzage viimike. Adzidiimage inumbula, imiikalile ni mivili gyenyo, ukuta mutanage ukugomehedzwa ukufikila pe alaavedza iikwadza uMutwa veesu uYesu Kilisiti.",
  "24": "UNguluvi ye akuvakemeela, ahadza akuvalimila idzo, pakuva umwene ye muhuuvilwa.",
  "25": "Vafuuwa vayiisu, mutulapangilage kwa Nguluvi.",
  "26": "Muvahungilage avafuuwa vayiisu vonda mu lwinoonelo ulwimike.",
  "27": "Ndikuvalagidza mu litaawa lya Mutwa ukutigila, ihaate iyi muviimbilage avafuuwa vayiisu vonda.",
  "28": "Ulusungu lwa Mutwa veesu uYesu Kilisiti, luvedzage naanye."
}