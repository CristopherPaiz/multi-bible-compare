{
  "1": "Vafuuwa vayiisu, unyeenye mwidzeela ukutigila, ulwadzilo lwesu ukwenyo silwali lwahela.",
  "2": "Kangi mwidzeela ukutigila, umusika pe twali tusinaa tufika ukwenyo, twapumwiswe nu kuligwa ku wudzenge wa Filipi. Neke kangi uNguluvi atupeeliye ingufu dza kuvadalikila iMola iNofu, nde tuvedze twabeedziidzwe hiilo.",
  "3": "Lino, imola ye twinywilidza, siyiihuma mu kwidzanga kwesu nambe wugulume uwuviifu, nambe wubuganidzi.",
  "4": "Nda haamu, uNguluvi atupeeliye amalimo ga kudalika iMola iNofu, pakuva akutwidika. Naafwe sitwidalika ulwa kuvakeeledza avaanu, nda haamu, ulwa kumukeeledza uNguluvi ye iikomandza dzonda idzili mugati mu numbula dzeesu.",
  "5": "Mwidzeela ukutigila, sitwalongaga amadzwi ukuta mutwende, nambe amadzwi agasili ga ndakyene ukuta tusavilage uluwumbulilo. UNguluvi ye moolesi veesu.",
  "6": "Kangi sitwasakaga avaanu vatulumbage, nambe unyeenye, nambe avangi vonda. Nde luvedze uneefwe ngita vatume va Kilisiti, ngali túdzigiye amadzwi wuli ukwenyo, sitwalimile ewo.",
  "7": "Nda haamu, twali valeele umwenyo, ndawuli uyuuva kye iifuvilila avaana vaakwe.",
  "8": "Ndeeni kye tukaveendiige hiilo, lwe lwene tukaakeeliidzwe ukuvalongela iMola iNofu ya Nguluvi, pamwinga nu kwitawulila ukulima dzonda idziivagila ukuvatanga, pakuva muli vende veesu ndakyene.",
  "9": "Vafuuwa vayiisu, mwikwiwuka ndawuli kye twagimbile ukulima amalimo, umusika pe tukuvadalikila iMola iNofu ya Nguluvi. Twalimile amalimo ikilo nu muunyi, ukuta tutane ukumudodela umuunu ye avedzaga.",
  "10": "Unyeenye muli voolesi, nayu Nguluvi ndeeni ukutigila, imigendele gyesu umwenyo vafuuwa gyali miimike, migolofu, kangi gingaya lugomehedzo.",
  "11": "Ngita kye mwidzeela, twamulimiye ye avedzaga umwenyo, ndawuli udaada kye akuvalimila avaana vaakwe.",
  "12": "Twavakangadzaga inumbula, twavasungʼanidzaga nu kuvagongoola ukutigila, mwikalage ngita kye lwivagila ku vaanu ve ávakemeeliye uNguluvi ukwingila mu wutwa ni ndolo dzaakwe.",
  "13": "Kangi tukumuhongedza uNguluvi ifigono fyonda, pakuva umusika pe mwapulikidzaga ilidzwi lyakwe ukuhuma ukwesu, simwanukiye ndawuli lidzwi lya muunu, nda haamu, mwanukiye ndawuli lidzwi lya Nguluvi, ndakyene lili ewo. Ilidzwi ilyo lye lyene iliilima amalimo mugati mu numbula dzeenyo, unyeenye ye mwifuuwa.",
  "14": "Apo mwahwaniine na vafuuwa va Kilisiti Yesu va ku mugoola gwa Yudeya, kwe kutigila ingʼombeso dza Nguluvi, pe mwapumwiswe na vanyaanyi vayeenyo ndeeni, ndawuli kye vaapumwiswe na Vayahudi vayaawo.",
  "15": "AVayahudi avo, vamukomile uMutwa Yesu na vavidzi, na yuufwe vakutudagaga. Avaanu avo, vakumuviifya uNguluvi, kangi vatavangwa va vaanu vonda,",
  "16": "vakutubeedza mu wupifu pe tukuvadalikila iMola iNofu avasili Vayahudi ukuta vapokwe. Mu ulo, viigina ukwilundahidzila indzanangifu. Neke kangi lino, uNguluvi ávaviipiye ukufikila ukuvapedza.",
  "17": "Vafuuwa vayiisu, pe twagagiiliidzwe ukulekana naanye musika mukeefu hela, twalekiine mu lwa muvili, neke kangi inumbula dzeesu dzaali pamwinga naanye. Umusika gonda ugo, twadobwike hiilo nu kupifukila tutaangʼane naanye.",
  "18": "Lwe lwene twasakaga ukwadza ukwenyo, hiilo uneene Pawulo ndaasakaga ukwadza nyakoloofu, nda haamu, uSetano atutaniidze.",
  "19": "Ye ani uluhuuvilo, ulukeelo ni ngeela yeesu? Si yuunye ye mulatuhulila uneefwe ukuwona lutogo pa miiho ga Mutwa veesu uYesu pe alaadza?",
  "20": "Ndakyene, unyeenye yuunye ye mukutuhulila ukuwona lutogo nu kukeela."
}