{
  "1": "Nde luvedze pakataali, kwali na vavidzi va wudesi mu Vaisilaheli, ndeeni kuhadza kwivedza na vavidzi va wudesi umwenyo. Avaanu avo vahadza viikwingidza kinyele imbulanidzo dza wanandzi idza kuheniya avaanu, nambe idza kumukaana uMutwa Yesu, uMukomi va fyonda ye ávakombwidze. Wugendela wa ulo, vahadza viihula ulutipulo lwawo luvafike kisaatu.",
  "2": "Kangi avaanu voloofu vahadza viininiila imigendele gyawo igya wugoni, apo avo vahadza viihula avangi ukulonga fivi imigendele gya ndakyene.",
  "3": "Mu kyoyo kyawo, avawulanidzi va wudesi ava vahadza vakuvalongela isimo dza wudesi idza kudzanga, ukuta vanyamule fye muli nafyo. Neke kangi ukuhuma kataali, uNguluvi avakeliye uluhigo, ali miiho, ndakyene ahadza akuvatipula!",
  "4": "Lwe lwene, umusika avanyamwandza avaalimile indzanangifu, uNguluvi asavalekile ukuvahiga, nda haamu, avaviikile mu lilindi ilinya kiisi kwe váwopiilwe ni minyololo ukufikila ikigono ikya luhigo.",
  "5": "Kangi umusika gwa Nwaka, uNguluvi asaalekile ukuvahiga avaanu aviikalaga pe naanyi avasamwidikaga, nda haamu, aaleetile uwulava ukuvatipula. Neke kangi avaloleeliye uNwaka pamwinga na vaanu avangi mufungʼati (7), uNwaka ye mwene ye avadalikiye avaanu valimage idza wugolofu.",
  "6": "Kangi uNguluvi avahigile avaanu va wudzenge wa Sodoma nu wa Gomola, akuvatipulaga ngʼaani nu mooto. Aalimile ewo, ukuta vavedzage kihwananidzo kya idzo idzihadza dzikuvafika avaanu avasikumwidika uNguluvi.",
  "7": "Akumupokaga uLoti, umuunu umugolofu, ye aadendewiiswe hiilo ni migendele igya wugoni gya vaanu avagalusi avo.",
  "8": "ULoti umuunu umugolofu uyo, iikalasaga na vaanu avo mu figono fyoloofu, inumbula yaakwe yaadendewiike mbandu mu dze aalolaga nu kupulika idza malimo gaawo amaviifu.",
  "9": "Suwe dzonda idzo dziiwoneesa ukutigila, uMutwa Nguluvi aludzeeliye kye ahadza akuvapoka mu mumuko avaanu avakumwidika umwene. Kangi iidzeela kye áviibiite avaanu avasikumwidika, ukuta vapedzwe pa kigono ikya luhigo kila,",
  "10": "hiilo vala aviininiila uwudobofu wuviifu wa muvili, nu kuwutofola uwutawulilwe wa Nguluvi. Avawulanidzi va wudesi avo, vanya lwinunumulo ni kidada, vasiikoogopa ukufilonga fivi ifigawa fya kukyanya.",
  "11": "Navo avanyamwandza avali ni ngufu ukulutila ifigawa ifyo, napo kangi vasikufilonga fivi nu kufihiga pa miiho ga Mutwa Nguluvi.",
  "12": "Neke kangi avawulanidzi avo, viilonga fivi kila kye vasikidzeeliye. Viihwanana ni fingʼooko ifingaya luhala, ifiiholwa hela, ukuta pambele fiibatwe nu kuhindzwa! Ngita fingʼooko ifyo, uNguluvi ahadza akuvatipula avawulanidzi va wudesi avo.",
  "13": "Kangi vahadza viihombwa imumuko pa mumuko dze váhulile ku vaanu avangi. Lolage, aveene viikeela ukulima uwuviifu pa muunyi. Navo, pe viiliilasa naanye mu ngʼeelanilo, viikeela ukuvadzanga, apo viihunga nyoni.",
  "14": "Amiiho gaawo gámemile wudumuli-noolane nu wudobofu waawo wa kulima indzanangifu wungaya wusililo. Vakuvadzanga avaanu avasikangiye mu lufuuwo. Inumbula dzaawo dzíidzooviye ukuvedza ni kyoyo wiimila wa kusava imaale. Vanya luleko kwa Nguluvi!",
  "15": "Váyilekile ingʼaasi ingolofu, váyagile nu kuniniila ingʼaasi ye aaniniilaga uBalamu, umuswamuve va Beholi. Umwene aakeeliye ukwanukila imaale wugendela wa kulima uwuhosi.",
  "16": "Neke kangi akenyelwage wiimila wa kulima uwuhosi. Imbunda iyisiilonga, yaalongiye mu sawuti ya muunu, yiitanidzaga amadzimu ga muvidzi uyo.",
  "17": "Avawulanidzi va wudesi avo, vali ngita fisima ifingaya lulenga, ni ngʼungugu iyiipuulika konda ni kipulavaana. UNguluvi ávagelanidziye apoono pa kiisi kikomi.",
  "18": "Viilonga amadzwi ga wiiginisi gaahela, kangi ga kuvakwega mu wudobofu uwuviifu wa muvili, vakuvategandza avaanu ávavangile ukumufuuwa uNguluvi, nu kudyega ku avo avakwikala mu ndzanangifu.",
  "19": "Vakuvahuuvidza avaanu uwuvangwa, neke kangi aveene vasutu va wuhosi uwukuvaananga, pakuva umuunu iivedza musutu va kikivedzaga kila íkimulemile.",
  "20": "Avaanu avo, vamufuuviilwe uMutwa nu Mupoki veesu uYesu Kilisiti pa kutala, lwe lwene vawutyegile uwuhosi wa lidugulu. Neke kangi, ngana viibatwe nu kulemwa kangi mu wuhosi uwo, apo imivedzele gyawo giivedza miviifu hiilo, ukulutila pa kutala.",
  "21": "Lukali kiba ukwawo ngana vakali vatane ukuyidzeela ingʼaasi ya wugolofu, sindawuli ukuyidzeela kangi kululeka ululagi ulwimike lwe vaanukiye.",
  "22": "Kuli luselengo ulwitigila, “Imbuwa yípilukiye ukuliya amadeesi gaakwe,” nu lungi lwitigila, “Ingubi indzofoge yípilukiye ukugalagala mu madope.” Ndakyene ndeeni kye dzili ewo ukwawo."
}