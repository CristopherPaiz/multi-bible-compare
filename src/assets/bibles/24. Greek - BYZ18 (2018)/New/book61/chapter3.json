{
  "1": "Vende vanguanye, ndikuvasimbila ihaate ya kavili iyi. Mu haate dzivili idzi, ndiisaka ukuviiwusa amadzwi, ukuta ndilamuse amahoodzo geenyo amanofu.",
  "2": "Ndiisaka mwiwuke amadzwi ge vaalongile kataali avavidzi aviimike, nu lulagi lwa Mutwa nu Mupoki veesu lwe vavaleetiye avatume vaakwe.",
  "3": "Ulukaani lwa kutala ukulukagula kwe kutigila, ifigono fya wusililo valaadza avaanu aviibeda, avo valaaniniila uwudobofu waawo uwuviifu. Valavabeda unyeenye",
  "4": "viitigila, “UKilisiti aahuuviidze ukutigila, iikwadza! Ali kwiya lino? Imola ve dziidzi ukuhuma avakuhwesu pe vaafuwe, amadzwi giisigala gaagala kye gaali pa wutalilo wa nyi.”",
  "5": "Avaanu avo, vakwipuniya ngita váseemiilwe ukutigila, pakataali uNguluvi aalongile ilidzwi hela, ikyanya ni nyi fiigawaga. Aagavile inyi ukuhuma mu lulenga, kangi iidzungulidzilaga ululenga.",
  "6": "Wugendela wa lulenga ulo, inyi iya musika ugo yaatipuliilwe.",
  "7": "Kangi mu lidzwi ilyo, uNguluvi aaviikile ikyanya ni nyi fya lino fisigale ngita kye figenda, wiimila wa kunyaanywa nu mooto. Fiisigala ukufikila ikigono ikya luhigo ikyo pe alavatipula avaanu avasikumwidika.",
  "8": "Neke kangi nye vende vanguanye, mutanage ukuseemwa ikiinu kimwinga pa miiho ga Mutwa Nguluvi, ikigono kimwinga kili ngita myaka mbilima yimwinga (1,000), kangi imyaka mbilima yimwinga gili ngita kigono kimwinga.",
  "9": "Avaanu avangi viihoodza ukutigila, uMutwa Nguluvi iifuvalila ukulima idzo dze aahuuviidze, nda haamu, asiifuvalila. Umwene ali nu lwigugumidzo wiimila weenyo, asiikeela ukutigila, yumwinga veenyo ayage, nda haamu, iisaka ukutigila vonda vapele indzanangifu dzaawo.",
  "10": "Neke kangi ikigono kye alaapiluka uMutwa Yesu, kilaadza kitinuhidza ngita muhiidzi. Ikigono ikyo, ikyanya yilaayagaanika nu musindo mukomi, ifiinu ifili umo filaatipulwa ni lifuke, nayi nyi nakila ikyalimiike mugati umwakwe kilaayenga.",
  "11": "Lino, ngana ifiinu fyonda filaatipulwa wugendela uwo, unyeenye mwisakulwa ukuvedza vaanu va ndawuli? Mwisakulwa ukwikala mu migendele imiimike nu kumwidika uNguluvi,",
  "12": "umusika pe mwidzindila ikigono kye aaviikile uNguluvi wiimila wa kwadza uKilisiti, nu kukyangufya ikigono ikyo kyadze kisaatu. Ikigono ikyo, uNguluvi alaatipula ikyanya, ifiinu ifili umo filaayenga ni lifuke.",
  "13": "Neke kangi uneefwe twidzindila ikyanya imiya ni nyi imiya, apoono pa wugolofu ngita kye atuhuuviidze.",
  "14": "Pa ulo, nye vende vanguanye, pe mwidzindila ikigono ikyo, mupifukilage ukuvedza vagolofu, vangaya lugomehedzo pa miiho ga Nguluvi, nu kuvedza nu lutengamaso.",
  "15": "Mwiwukage ukutigila, uMutwa ali nu wisamutima, ukuta unyeenye muvedze nu musika gwa kupokwa. Ulo lwe lwene ngita umuyiisu mwende uPawulo kye avasimbiye mu luhalawukagudzi, ndawuli uNguluvi kye amupeeliye.",
  "16": "Idzo, dze dzeene dze iilonga mu haate dzaakwe dzonda. Koodzili inalamu pa kudzikagula mu haate dzaakwe idzo. Avapuva na avasikangiye mu lufuuwo viiheniya amadzwi ago, ngita kye viiheniya uWusimbe uWiimike uwungi. Pa kulima ewo, vakwihulila ukutipulwa.",
  "17": "Neke kangi nye vende vanguanye, lino múdzikaguwe idziilongwa na vawulanidzi va wudesi. Mu ulo, mwiyangalilage, mutanage ukudzangwa nu wusugu wa valima-ndzanangifu avo, ukuta mutane ukuguwa nu kugileka imiimile gyenyo imikangafu mu ndakyene.",
  "18": "Nda haamu, muginage ukukula mu lusungu nu wuwuya wa Mutwa nu Mupoki veesu uYesu Kilisiti. Indolo dzivedzage nu mwene, lino na mbeepali! Eena."
}