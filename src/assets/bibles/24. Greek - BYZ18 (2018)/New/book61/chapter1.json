{
  "1": "Uneene Simoni Petulo, nde mutovela-ligendwa kangi mutume va Yesu Kilisiti. Ndikuvasimbila unyeenye ye mwánukiye ulufuuwo luulula ulutalamu lwe twanukiye na yuufwe. Mwánukiye ulufuuwo ulo wugendela wa wugolofu wa Yesu Kilisiti, uNguluvi nu Mupoki veesu.",
  "2": "UNguluvi avoongelehedzage ulusungu nu lutengamaso wugendela wa kumukagula umwene nu Yesu uMutwa veesu.",
  "3": "UNguluvi, mu ngufu dzaakwe idza Wunguluvi, átupeeliye ifiinu fyonda wiimila wa miikalile ni migendele iminofu. Túpeeliilwe ifyo, pakuva túmudzeeliye uNguluvi ye átukemeeliye mu ndolo nu wunofu waakwe.",
  "4": "Wugendela wa idzo, uNguluvi átuhuuviidze ifiinu fya wutalamu wukomi hiilo, kangi inyuuvidzo dzaakwe dzikuvatanga ukwawulwa ukuhuma mu wuhosi wa mwe naanyi uwiihuma mu wudobofu wonda uwuviifu, ukuta muhange pamwinga nu Nguluvi.",
  "5": "Wiimila uwo, mupifukilage hiilo mu lufuuwo lwenyo ukoongeledza uwunofu, nu wunofu uwo ukoongeledza uwuwuya.",
  "6": "Kangi nu wuwuya uwo, mupifukilage hiilo ukoongeledza ukwiwopa, nu kwiwopa uko, ukoongeledza ulwigugumidzo, nu lwigugumidzo ulo, ukoongeledza imigendele iminofu.",
  "7": "Kangi ni migendele iminofu igyo, mupifukilage hiilo ukoongeledza uwende yuunye mwa yuunye, nu wende uwo ukoongeledza uwende ku vaanu vonda.",
  "8": "Ndiilonga ulo, pakuva ngana muvedze ni migendele minofu igyo nu koongeledza, gihadza giihula muvedze nu wugifi nu kuveleka ifiveleko pa kumudzeela uMutwa veesu uYesu Kilisiti.",
  "9": "Neke kangi umuunu ye asili nafyo fyonda ifyo, uyo mubofu, iilemwa ukulola indakyene, kwe kutigila áseemiilwe ukutigila, uNguluvi ámuvaliidze indzanangifu dzaakwe idza kataali.",
  "10": "Mu fyonda ifyo vafuuwa vayangu, mupifukilage hiilo ukuwoneesa kutigila, uNguluvi ávakemeeliye nu kuvahaagula. Ngana mukwikala ewo, musilaaguwa nambi.",
  "11": "Kangi mulaanukilwa hiilo, pe mwikwingila ku wutwa wa mbeepali wa Mutwa nu Mupoki veesu uYesu Kilisiti.",
  "12": "Neke lino, ndipiginaga ukuviiwusa dzonda idzo mbeepali, nde luvedze mukudzidzeela nu kukangala mu ndakyene ye mwíwulaniidze.",
  "13": "Ndiiwona ukutigila, umusika gonda ugu gwe ndikwikala mu nyi umu, lunofu ukwangu ukuviiwusa ulwa mola idzo.",
  "14": "Ndiilonga ewo pakuva ndiidzeela ukutigila, ndisanga ndiihega pe naanyi apa. Ulo luli ewo, ngita uMutwa veesu uYesu Kilisiti kye áambilatuliye uneene.",
  "15": "Kangi ndihadza ndiipifukila, ukuta umusika pe ndiivedza ndífuwe, mwiwukage dzonda idzo mbeepali.",
  "16": "Umusika gwe twavawulanidzaga imola idza ngufu nu kwadza kwa Mutwa veesu uYesu Kilisiti, sitwaniniilaga isimo idza wudesi idzaahumile mu mahoodzo ga wusugu. Nda haamu, uneefwe twadziweene indolo dzaakwe na miiho geesu.",
  "19": "Kangi amadzwi ga wuvidzi gakutupeela uwoolesi wa idzo, naanye mwilima lunofu pe mwipifukila ukulola amadzwi ago, ngita ulumuli kye lwimulika mu kiisi ukufikila pe kwitandaaluka. Apo pe kwitandaaluka ikigono ikya kwadza kwa Kilisiti, ndeeni ulumuli lwakwe lulaamulika mbandu inumbula dzeenyo, ngita lutondwe lwa pa nyavambula.",
  "20": "Neke kangi ulukomi ukulutila idzo, mudzeelage ukutigila, sikoowuli uwuvidzi wa Wusimbe uWiimike we vaaganuwe avavidzi ukuhuma mu mahoodzo gaawo veene,",
  "21": "pakuva uwuvidzi wusaahumile mu mikeelelele gya muunu. Nda haamu, uwuvidzi waahumile ku vaanu avaalongaga imola ukuhuma kwa Nguluvi ngita kye vaalongodzwaga nu Mubepo uMwimike."
}