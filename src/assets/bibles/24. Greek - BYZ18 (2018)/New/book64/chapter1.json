{
  "1": "Uneene nde muvaha va lukombeso, ndikukusimbila uveeve Gayo ve mwende vangu, ye ndikukwenda mu ndakyene.",
  "2": "Ve mwende vangu, ndikukulapangilila kwa Nguluvi inofu dzonda mu miikalile gyako, nu muvili gwako. Ndiidzeela ukutigila, mu miikalile mu lwa mubepo, uveeve uli munofu mbandu.",
  "3": "Ndaakeeliye hiilo avafuuwa vayiisu vamwinga, pe vaadzile nu kukoolelela kye wiikwinatila wunofu indakyene, nu kwikala mu ndakyene iyo.",
  "4": "Sikookili ikiinu ikikuumeela ulukeelo lukomi hiilo, ukulutila ukupulika ukutigila, avaana vangu viigina ukwikala mu ndakyene.",
  "5": "Ve mwende vangu, uveeve uli muhuuvilwa mu dzila dze ukuvalimila avafuuwa vayiisu, nde vavedze vagendzi ukwako.",
  "6": "Avagendzi avo valooleliye ulukombeso lwa apa, ulwa wende waako. Ndikukunyilika ukutigila, uginage ukuvatanga fye viikeepa ngita uNguluvi kye iikeela, ukuta vahelanidzage nu lugendo.",
  "7": "Pakuva vaavangile ulugendo lwa kumutovela iligendwa uMutwa Yesu, kingaya kwanukila kiinu kikivedzaga kya kuvatanga ukuhuma ku vaanu avasili vafuuwa.",
  "8": "Pa ulo, uneefwe twisakulwa ukuvatanga avaanu ngita avo, ukuta tulimase amalimo wiimila wa ndakyene.",
  "9": "Ndalusimbiye ulukombeso ihaate, neke kangi uDyotelefe ye akwilongoledza kuwutalo ngita mulongodzi va lukombeso, asiikwinatila indagiilidzo dzangu.",
  "10": "Lwe lwene, pe ndilaadza uko, ndihadza ndiilonga pa weelu dzonda dze iilima, idza wuheesi nu wudesi wa kutulonga fivi. Si dziidzo hela, kangi iikaana ukuvaanukila avafuuwa vayiisu aviigendela uko. Kangi akuvatanidza avaanu avangi aviisaka ukuvaanukila, nu kuvadaga mu lukombeso.",
  "11": "Ve mwende vangu, utanage ukwiga ukulima uwuviifu, nda haamu, wiigage ukulima inofu. Ye avedzaga ye iilima inofu, uyo mwana va Nguluvi. Neke kangi ye avedzaga ye iilima uwuviifu, uyo asimudzeeliye uNguluvi.",
  "12": "Avaanu vakumoolela uDemetilyo ukutigila, muunu munofu, na malimo gaakwe ga ndakyene giikoolela ukutigila munofu. Na yuufwe, twikoolela ukutigila muunu munofu, na yuuve wiidzeela ukutigila uwoolesi weesu wa ndakyene.",
  "13": "Ndili na madzwi goloofu ge ndikiisakaga ukuvalongela. Neke kangi ndilema ukusimba ago mu kalataasi.",
  "14": "Ndiihuuvila ukwadza ukwenyo si musika, tulongane mulomo nu mulomo.",
  "15": "Ulutengamaso luvedzage naave. Avadzeela veesu va apa vakukuhungila. Na yuuve uko, uvahungilage avadzeela veesu yumwinga yumwinga mu litaawa lyakwe."
}