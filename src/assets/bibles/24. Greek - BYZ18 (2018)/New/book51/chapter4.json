{
  "1": "Na yuunye vatwa, muvalimilage avasutu veenyo uwugolofu nu wunofu, pakuva mwidzeela ukutigila, na yuunye muli nave uMutwa kukyanya.",
  "2": "Muumiililage ukulapangila kwa Nguluvi ifigono fyonda, pa ulo muvedzage miiho pamwinga nu kumuhongedza.",
  "3": "Mutulapangililage na yuufwe, ukuta uNguluvi atudindulile ingʼaasi ya kulidalika ilidzwi lyakwe, ye mola ya Kilisiti iyaali ku kinyele. Uneene ndídindiilwe wiimila wa mola iyo.",
  "4": "Mulapangilage ukutigila, ndivilatulage wunofu ilidzwi ilyo, ngita kye lívagiye ukudalikwa.",
  "5": "Muvedzage nu luhalawukagudzi mu migendele gyenyo ku avasili vafuuwa, kangi mulimage inofu umusika gonda gwe muli nago.",
  "6": "Amadzwi geenyo gavedzage manyongʼonyafu kangi agiivagila, ukuta mudzeelage ukumuhiga wunofu umuunu ye avedzaga.",
  "7": "UTikiko mufuuwa mwende, mulima-malimo muhuuvilwa, kangi mulimila-vangi muyiisu mwa Mutwa Yesu, uyo ye mwene ye ahadza akuvalongela imola dzangu dzonda.",
  "8": "Lwe lwene ndímutumile ukwenyo, ukuta avalongele imola dzeesu nu kuvakangadza inumbula.",
  "9": "Iikwadzasa nu Onesimo, umufuuwa muyiisu, muhuuvilwa nu mwende, kangi muunu va kwenyo. Vahadza vakuvalongela dzonda idziilimika apeesu apa.",
  "10": "UAlisitaliko, ye ádindiilwe mu ndinde pamwinga naane, akuvahungila. Nayu Maluko umuhidzive va Balanaba, ye mukaanukiye indagiilidzo dzaakwe, akuvahungila. Pe áfikile ukwenyo, mumwanukilage wunofu.",
  "11": "UYesu ye iitambulwa Yusito, nave akuvahungila. Avo ve Vayahudi veene mu valima-malimo vayangu, wiimila wa wutwa wa Nguluvi. Avo vávedzile lwe lunyaamadzo ukwangu.",
  "12": "UEpafula, muunu va kwenyo, umutovela-ligendwa va Kilisiti Yesu, akuvahungila. Asiitoveka ukuvalapangilila unyeenye ukutigila, mwimage sipi, múkangiye nu kuvedza nu wumasimike mu mikeelelele gyonda igya Nguluvi.",
  "13": "Ndikumuwona iipifukila ukulima amalimo wiimila weenyo, nu kwa vaanu va wudzenge wa Lawodikya nu wa Helapoli.",
  "14": "ULuka, umuyavi-migoda veesu mwende, nu Dema, vakuvahungila.",
  "15": "Muvahungilage avafuuwa vayiisu va ku Lawodikya. Kangi mumuhungilage uNimufwa, mufuuwa muyiisu, pamwinga nu lukombeso ulwitaangʼana pa kaaya yaakwe.",
  "16": "Ihaate iyi pe yiivedza yíimbiilwe ukwenyo, muvasindikilage na va lukombeso lwa ku Lawodikya, navo vayiimbe. Neke na yuunye, mwimbe ihaate ye mwánukiye ukwawo.",
  "17": "Mumulongelage uAlikipo ukutigila, amaliidzage wunofu amalimo ge ámupeeliye uMutwa Yesu.",
  "18": "Uneene Pawulo ndiisimba uluhungilo ulu ni liwoko lyangu yuune. Mwiwukage ukutigila, ndídindiilwe mu ndinde. Ulusungu lwa Nguluvi luvedzage naanye."
}