{
  "1": "Ihaate iyi yíhumile ukwangu neene Pawulo, nde mutume va Kilisiti Yesu mu mikeelelele gya Nguluvi, pamwinga nu mufuuwa muyiisu uTimoti.",
  "2": "Tukuvasimbila aviimike na vafuuwa vayiisu vahuuvilwa mwa Kilisiti, ye mukwikala mu wudzenge wa Kolosayi. Ulusungu nu lutengamaso ukuhuma kwa Nguluvi uDadiisu, nu kwa Mutwa Yesu Kilisiti, fivedzage naanye.",
  "3": "Ifigono fyonda pe tukuvalapangilila unyeenye, tukumuhongedza uNguluvi, uDaadiye va Mutwa veesu uYesu Kilisiti.",
  "4": "Twilima ewo, pakuva túpuliike ukutigila, mukumufuuwa uKilisiti Yesu, nu kuveenda hiilo aviimike vonda.",
  "5": "Ulufuuwo nu wende uwo, fiihumila mu luhuuvilo lwe avaviikiye uNguluvi kukyanya. Mwapuliike imola dza luhuuvilo ulo ukuhuma pa kutala pe mwadalikiilwe ilidzwi ilya ndakyene ilya Mola iNofu.",
  "6": "Ukuhuma ikigono kye mwapuliike imola dza lusungu lwa Nguluvi, nu kuyidzeela indakyene yaakwe ngita kye yigenda, imola idzo idzaafikile ukwenyo, dziiveleka ifiveleko nu kutagalila mu nyi dzonda, ngita kye dziilimika mugati umwenyo.",
  "7": "Mwíwulaniidze iMola iNofu iyo ukuhuma kwa Epafula. Uyo ye mulima-malimo muyiisu mwende, kangi mutovela-ligendwa muhuuvilwa va Kilisiti wiimila weenyo.",
  "8": "Nave átulongiye imola dza wende weenyo uwiihumila mwa Mubepo uMwimike.",
  "9": "Wiimila wa ulo, tukuvalapangilila ifigono fyonda ukuhuma umusika pe twapuliike imola dzeenyo. Twilapangila ukutigila, uNguluvi avapeelage uwuwuya, ukuta mugidzeelage imikeelelele gyakwe gyonda, wugendela wa luhalawukagudzi nu luhala londa ukuhuma mwa Mubepo uMwimike.",
  "10": "Tukuvalapangilila idzo, ukuta muvedzage ni ngufu ya kwikala ngita uMutwa Yesu kye iisaka, nu kulima idzo idzikumukeeledza mu lwiwonelo luluvedzaga. Ndeeni, muvelekage ifiveleko mu malimo gonda amanofu, nu kugina ukumudzeela uNguluvi.",
  "11": "Tukuvalapangilila ukutigila, uNguluvi avapeelage ingufu dzaakwe dzonda idzinya ndolo, ukuta muvedzage mu vanya lwigugumidzo nu wisamutima kitaduma mu dzonda.",
  "12": "Mu ulo, mumuhongedzage uDaada mu lukeelo, pakuva uNguluvi ávaviikile muvagilage ukuhanga mu lipwela lya viimike, lye avaviikiye mu wutwa waakwe uwa lumuli.",
  "13": "Kangi atupokile ukuhuma mu wutwa wa kiisi, akutuhaamyaga nu kutwingidza mu wutwa wa Muswamuve umwende.",
  "14": "Wugendela mwa Muswamuve uyo, uNguluvi átukombuwe, kwe kutigila átupyaniye indzanangifu dzeesu.",
  "15": "Nave ali luhwano lwa Nguluvi ye asiiwoneka, umwene ye muvina ukulutila ifigawa fyonda.",
  "16": "Pakuva, wugendela mwa mwene, uNguluvi aagavile ifiinu fyonda, ifili kukyanya ni fya pe naanyi, ifiiwoneka ni ifisiiwoneka, avatwa na vanya ngufu, avatemi na vanya wutawulilwe. Ifiinu fyonda fyagaviilwe wugendela mwa mwene, nu wiimila wa mwene.",
  "17": "Umwene aali pwali umusika gonda pe fisinaa figawa, kangi akufikamiingʼasa ifiinu fyonda pamwinga.",
  "18": "Umwene gwe mutuwe gwa muvili, lwe lukombeso. Umwene ye kiwumbuko kya lukombeso, pakuva ye va kutala ukudzulubuka ukuhuma ku wulungu, ukuta avedzage muvina ukulutila ifiinu fyonda.",
  "19": "Pakuva uNguluvi aakeeliye ukutigila, uwukwilifu waakwe wonda wiikalage mwa Muswamuve.",
  "20": "Kangi, wugendela mwa mwene, uNguluvi aakeeliye ukutigila, afiteepudzage ifiinu fyonda nu mwene, ifiinu ifili mwe naanyi umu enewuli ifya kukyanya. Kwe kutigila, aaviikile ulutengamaso wugendela wa danda ya Muswamuve iyiitiike pa kipindulihidzo.",
  "21": "Na yuunye pa kutala, mwali kutaali nu Nguluvi, kangi mwali vatavangwa vaakwe wiimila wa mahoodzo ni migendele gyenyo imiviifu.",
  "22": "Neke kangi lino, uNguluvi ávateepwidze nu mwene wugendela wa muvili gwa Kilisiti, nu kufuwa kwakwe. Aalimile ewo, ukuta avaleete pa miiho gaakwe muli viimike, vangaya lugomehedzo nambe nongwa.",
  "23": "Lino, lúvavagiye muginage ukwikala mu lufuuwo, mwikangadzage nu kuvedza ni ngufu. Kangi umuunu yungi atane ukuvaseedusa, ukuta mululeke uluhuuvilo lwe mwanukiye pe mwapuliike iMola iNofu. IMola iNofu iyo, ye yeene iyiidalikwa ku vaanu vonda va pe naanyi, kangi uneene Pawulo ndili mulimila-vangi va iyo.",
  "24": "Lino ndiipumuka wiimila weenyo, kangi ndiikeela, pakuva ndiipumuka wiimila wa muvili gwa Kilisiti, kwe kutigila lwe lukombeso. Wugendela wa mumuko idzo mu muvili gwangu, ndiikwilidza amalimo ge aanyaaguliye uNguluvi.",
  "25": "UNguluvi áambiikile ndivedzage mulimila-vangi va lukombeso ulo, ukuta ndivaleetele ilidzwi lyakwe ngita kye ligenda.",
  "26": "Ilidzwi lya ku kinyele ilyo ilyafihiilwe ukuhuma kataali ku fivegalo fyonda, neke kangi lino lívilatuliilwe pa weelu ku viimike.",
  "27": "UNguluvi aagulwime ukuvavilatulila ikinyele ikyo, mu woloofu wa ndolo dzaakwe. Ikinyele ikyo, kili wiimila wa avasili Vayahudi navo. Ikinyele ikyo, ye Kilisiti ye ali mugati umwenyo, ye mwene ye luhuuvilo lwesu lwa kuvedza mu ndolo dza Nguluvi.",
  "28": "Wiimila wa ulo, tukumudalika uKilisiti, tukuvawunga nu kuvawulanidza avaanu vonda wugendela wa luhalawukagudzi londa, ukuta tuvaleete vonda pawutalo pa Nguluvi pe viivedza vákangiye mwa Kilisiti.",
  "29": "Lwe lwene ndiilima amalimo, ndikwituunidza ni ngufu dzonda dze áameeliye uKilisiti."
}