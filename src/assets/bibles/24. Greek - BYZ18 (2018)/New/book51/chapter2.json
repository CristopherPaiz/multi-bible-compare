{
  "1": "Ndiikeela ukutigila, unyeenye muludzeelage ngita kye ndiipifukila ukulima amalimo wiimila weenyo, na vaanu va wudzenge wa Lawodikya, na vonda avasinaa vataangʼanaga naane.",
  "2": "Ndiilima ewo, ukuta vakangadzwe mu numbula nu kwikalasa mu wende, ukuta vavedzage nu luhala ulukwilifu ulukuvapeela uwumasimike. Apo vahadza viidzeela imola dza Nguluvi idzili ku kinyele, kwe kutigila, ye Kilisiti yumwene.",
  "3": "Mugati mwa Kilisiti, mwe mwene mwe dzífihiilwe inofu dzonda dza luhalawukagudzi nu wuwuya.",
  "4": "Lino ndikuvalongela idzo, ukuta mutanage ukudzangwa na madzwi ga kuvakoofya ga muunu ye avedzaga.",
  "5": "Pakuva, nde luvedze sindili pamwinga naanye mu lwa muvili, ndili pamwinga naanye mu lwa mubepo. Kangi ndiikeela, pakuva ndikugiwona imigendzehedze gyenyo nu wumasimike wa lufuuwo lwenyo mwa Kilisiti.",
  "6": "Lino, ngita kye mwamufuuviilwe uKilisiti Yesu ukutigila ye Mutwa, muginage ukwikala mugati umwakwe.",
  "7": "Imidela gyenyo giidomekage mugati umwakwe, uwuumi weenyo wudzengwage pakyanya apaakwe, mwisikimikage mu lufuuwo ngita kye mwawulaniidzwe. Kangi muginalidzage ukumuhongedza uNguluvi.",
  "8": "Muvedzage miiho, umuunu ye avedzaga atanage ukuvaheniya ni mbulanidzo dzaahela, ni dza wudesi. Imbulanidzo idzo, dziihuma mu mivedzehedze gya vaanu ni migendzehedze gya lidugulu ili, gisiihuma kwa Kilisiti.",
  "9": "Pakuva uwukwilifu wonda wa Nguluvi, wukwikala mu muvili gwa Kilisiti yumwene.",
  "10": "Na yuunye musiikeepa kiinu kikivedzaga wiimila wa wunyalumwinga weenyo mwa Kilisiti, umwene ye muvina ukulutila avatemi nu wutawulilwe wonda.",
  "11": "Kangi, mwa Kilisiti mwasingiilwe kwe kutigila, uwumuunu weenyo uwulovela waahedziidzwe. Ukusingwa uko si wugendela wa mawoko ga vaanu, nda haamu, wugendela mwa Kilisiti.",
  "12": "Pe mwadzabiikwe, mwafuwe nu kusiilwa pamwinga nu Kilisiti. Kangi mu musika guugo, mwadzulubwiswe pamwinga nu Kilisiti, wugendela wa lufuuwo lwenyo mu ngufu dza Nguluvi ye amudzulubwise ukuhuma ku wulungu.",
  "13": "Unyeenye pe musinaa mudzabikwa, mwali múfuwe wiimila wa ndzanangifu dzeenyo, simwali vaanu va Nguluvi wiimila wa wumuunu weenyo uwulovela. Neke kangi uNguluvi avapeeliye uwuumi pamwinga nu Kilisiti, kangi aawodziidze indzanangifu dzeesu dzonda.",
  "14": "UYesu pe aatoveleliilwe pa kipindulihidzo, uwusimbe wa nongwa ni milagililwe gyakwe ifyatuhigile, fyatoveleliilwe pamwinga nave apo, kwe kutigila umusika ugo uNguluvi aayadziidze tipu umudzigilo gwesu.",
  "15": "Pa kipindulihidzo apo, uKilisiti aasweketuwe ingufu dza mibepo gyonda igili nu wutemi nu wutawulilwe, agiyeyewiise pa lilugu, agidelwidze mbandu wugendela wa kipindulihidzo.",
  "16": "Neke lino, umuunu atanage ukuvahiga pakuva mwiliya ifyakuliya ni finyuwo fye viitigila mwiko, enewuli pakuva musininiila imivedzehedze gyawo gya fyaka fya ngʼeelanilo, ikyaka kya mwedzi pe gwivalika, enewuli gya kigono ikya Sabato.",
  "17": "Dzonda idzo, gwe mwigisila gwa dze vaahuuvilaga aVayahudi ukwadza, indakyene yili mwa Kilisiti.",
  "18": "Mutanage ukwidikila ukuhigwa nu muunu ye avedzaga ye akwiginiya mu migendele gyakwe igya kwiyisa, nu kwifuunya kwakwe ku vanyamwandza. Umuunu ndawuli uyo, atanage ukuvasweketula ingeela yeenyo ya mbeepali. Uyo, iisimiilidza amadzwi goloofu wiimila wa fiwoneko fye áfiweene, neke kangi amahoodzo gaakwe ga mu nyi hela.",
  "19": "Kangi uyo, asikamiingʼiiswe nu Kilisiti. Ngita umutuwe kye gwikamiingʼasa umuvili gonda pamwinga ni mitimbila, nu kugupeela ikyakuliya nu kugukudza, luli ndeeni nu Kilisiti kye iikudza avaanu vaakwe ngita kye iikeela uNguluvi.",
  "20": "Unyeenye mwafwiliise nu Kilisiti pa kugileka imiiko ni migendzehedze mu lidugulu. Lino, kye kiki mwigina ukugiidika ngita unyeenye muli va mu lidugulu umu? Lusiivagila ukugiidika imiiko",
  "21": "ngita igi, ukutigila, “Mutanage ukwibata iki, mutanage ukugedza, enewuli mutanage ukupamya ikyo!”",
  "22": "Gyonda igyo, gihadza giikwanangika pe giivedza gílimiilwe, pakuva giihuma mu milagililwe ni mbulanidzo dza vaanu hela.",
  "23": "Ndakyene avo aviininiila imiiko igyo, viiwoneka ukutigila, vanya luhalawukagudzi. Viininiila ulwifuunyo lwe viiviikiye vaveene, ukwiyisa kwa wudesi nu kuguleevedza umuvili kwa wusali. Neke kangi imiiko igyo gye viiviikiye, gisiitanidza uwudobofu uwuviifu wa muvili."
}