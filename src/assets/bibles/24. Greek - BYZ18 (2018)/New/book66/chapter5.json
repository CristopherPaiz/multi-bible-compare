{
  "1": "Neke ndiyiwonage ihaate mu liwoko ilya kundiyo lya yula ye iikalile pa kideego kya wutwa. Ihaate iyo yaali yísimbiilwe mugati na mwivala nu kukolekelwa ni fihundo mufungʼati (7).",
  "2": "Kangi ndikumuwonaga umunyamwandza umunya ngufu hiilo iilonga ni sawuti ngomi, iiwuudzaga iitigilaga, “Ye ani ye iivagila ukulamaatula ifihundo ifi nu kuyigolondzola ihaate iyi?”",
  "3": "Neke kangi pasaawoniike umuunu ye avedzaga kukyanya uko, nambe ku nyi, nambe ku wulungu, ye aavagilaga ukugolondzola ihaate nambe kulola mugati.",
  "4": "Apo ndiivangaga ukuvemba hiilo, pakuva asaawoniike ye avedzaga ye aavagiye kuyigolondzola ihaate nambe kulola mugati.",
  "5": "Neke yumwinga va vavaha avo aandongelage atigilage, “Bihile ukuvemba! Lolage! INyalupala ya kipelela kya Yuda, ye iihuma mu mudela gwa Dawudi yídelwidze. Iyo ye yeene iyiivagila ukulamaatula ifihundo mufungʼati ifyo nu kuyigolondzola ihaate iyo.”",
  "6": "Neke ndikawonage aKaanangʼolo akaawoniike ngita káhindziilwe, kíimile pagatinagati pa kideego kya wutwa. Ifigawa fitayi ifyo na vavaha makyumi gavili na vatayi (24) vákapiliime. AKaanangʼolo ako kaali ni membe mufungʼati na miiho mufungʼati. Amiiho ago gye Mibepo mufungʼati gya Nguluvi igyali gítumiilwe pe naanyi.",
  "7": "AKaanangʼolo ako kiihelelaga, kiinyamulaga ihaate iyo ukuhuma mu liwoko ilya kundiyo lya uyo ye íikalile pa kideego kya wutwa.",
  "8": "Kaaviye kányamuwe ihaate iyo, ifigawa ifyumi fitayi ifyo, pamwinga na vavaha makyumi gavili na vatayi avo, vakwigwisaga kinyalileme pawutalo pa Kaanangʼolo. Nayula aali ni ligombo ni nyaludzo iya sahabu íyimemile uwufumba, uwo dze ndapangilo dza viimike.",
  "9": "Vakukiimbilaga aKaanangʼolo ulwimbo ulupiya ulwatigilaga, “Uveeve wiivagila ukunyamula ihaate iyo, nu kulamaatula ifihundo fyakwe. Pakuva uveeve waahindziilwe, kangi wugendela wa danda yaako, wamukomboliye uNguluvi avaanu ukuhuma mu vaanu vonda, nyi dzonda, fipelela fyonda, ni ndongele dzonda.",
  "10": "Uveeve wavahambwise avaanu avo vavedzage wutwa na vateekedzi, vamulimilage uNguluvi veesu, navo vahadza viitema mu nyi.”",
  "11": "Neke ndilolage nu kupulika isawuti dza vanyamwandza voloofu, vápiliime pa kideego kya wutwa ikyo, ni figawa ifyo pamwinga na vavaha avo. Uwoloofu wa vanyamwandza waali mbilima mbilima.",
  "12": "Viikwimbaga mu sawuti ngomi, viitigilaga, “AKaanangʼolo ákahindziilwe, kiivagila ukwanukila ingufu, uwumosi nu luhalawukagudzi, uludali, uluginiyo, indolo na malumbo!”",
  "13": "Neke ndipulikage ifigawa fyonda kukyanya uko, mu nyi, ku wulungu na mu nyandza, fiikwimba fiitigila, “Umwene ye íikalile pa kideego kya wutwa, na Kaanangʼolo, valumbwage, vaginwage, vapeelwage indolo ni ngufu mbeepali na mbeepali!”",
  "14": "Ni figawa ifyumi fitayi ifyo fiitigilaga, “Eena!” Avavaha avo navo vakwigwisaga kinyalileme nu kumugondamila."
}