{
  "1": "AKaanangʼolo kiilamaatulaga ikihundo kya mufungʼati (7). Apo ikyanya yiidzikaga dzidzidzi umusika ngita gwa kivalilo mupingulo wuli.",
  "2": "Neke ndivawonage avanyamwandza mufungʼati avo aviikwima pawutalo pa Nguluvi, nayula iipeelwaga ulukwalimba.",
  "3": "Umunyamwandza uyungi iikwadzaga, iikwimaga pawutalo pa kiteekelelo, ákoleeliye ikifuungʼilihidzo kya sahabu ikya kufuungʼilihidza uwufumba. Iipeelwaga uwufumba woloofu, ukuta afuungʼilidze pamwinga ni ndapangilo dza viimike, pa kiteekelelo kya sahabu ikyali pawutalo pa kideego kya wutwa.",
  "4": "Ilyosi lya wufumba, pamwinga ni ndapangilo dza viimike, fiikwinukaga kukyanya pawutalo pa Nguluvi ukuhuma mu liwoko lya munyamwandza uyo.",
  "5": "Neke umunyamwandza uyo, anyamulage ikifuungʼilihidzo kyakwe, amemyage umukala gwa mooto ukuhuma pa kiteekelelo, agutoodzage mu nyi. Kwihumilaga imuli dza lipamba, ifyuyililo, ilibalamusi ni kilindima kya nyi.",
  "6": "Neke avanyamwandza mufungʼati avaali ni ngʼwalimba mufungʼati avo, viigelanidzage ukutova ingʼwalimba dzaawo.",
  "7": "Umunyamwandza va kutala iitovaga ulukwalimba lwakwe. Neke indoonya ya maganga, nu mooto ífitimbulingʼiine ni danda, fitoodzwage mu nyi. Umooto ugo, gwinyaanyaga ulubali lumwinga mu dzidatu (1/3) lwa nyi, nu kunyaanya ulubali lumwinga mu dzidatu lwa mibiki na masoli amadodi.",
  "8": "Umunyamwandza va wuvili, nave iitovaga ulukwalimba lwakwe. Neke ikiinu ngita kidunda kikomi hiilo ikyakaga umooto, kitoodzwage mu nyandza. Inyandza yiihambukaga danda ulubali lumwinga mu dzidatu.",
  "9": "Ifigawa fyumi ifya mu nyandza fiifuwaga ulubali lumwinga mu dzidatu, kangi ulubali lumwinga mu dzidatu lwa meli dzonda, lwikwanangikaga.",
  "10": "Umunyamwandza va wudatu, nave iitovaga ulukwalimba lwakwe. Neke ulutondwe lukomi luguwage ukuhuma kukyanya. Lwimulikaga ngita mooto, nalo lwigwilaga ulubali lumwinga mu dzidatu dza mikoga, ni mbali dzidatu dza fidwiwuli fya lulenga.",
  "11": "Ulutondwe ulo lwatambulwaga Lukali. Lwihambusaga ulubali lumwinga mu dzidatu lwa lulenga ukuvedza lukali. Avaanu voloofu viifuwaga, pakuva vaanyuwe ululenga ulo ulwali lukali.",
  "12": "Umunyamwandza va wutayi, nave iitovaga ulukwalimba lwakwe. Neke ulubali lumwinga mu dzidatu idza lidzuwa, idza mwedzi ni nondwe dzitowage, ukuta ulubali lumwinga mu dzidatu idza muli idzo dzivedze kiisi. Apo imuunyi yiiyadzaga ulumuli lwa lubali lumwinga mu dzidatu, nayi kilo ndeeni.",
  "13": "Neke ndiliwonage ilingasimula liiguluka pagatinagati ya kyanya. Liiyovaga umwango liitigilaga, “Lukali! Lukali! Lukali ukwenyo ye mukwikala mu nyi, pakuva avanyamwandza vadatu avangi avo, vakwigelanidza ukudzitova ingʼwalimba dzaawo!”"
}