{
  "1": "Neke umunyamwandza umunya kugela uwudzenge uwo, aamboneesage umukoga gwa lulenga ulwa wuumi, gwalangalaga ngita galasi ulwihuma ku kideego kya wutwa kya Nguluvi na Kaanangʼolo.",
  "2": "Umukoga ugo gwanyilimaga pagatinagati pa likaasi likomi lya wudzenge. Ulubali lwa mukoga nalula, lwali nu mubiki gwa wuumi. Umubiki ugu gwiveleka ifiveleko kanyikyumi ni fivili (12) pa mwaka, kwe kutigila imyedzi gyonda. Amahamba ga mubiki ugo gwe mugoda gwa kunaniya avaanu va nyi dzonda.",
  "3": "Uwudzenge uwo wusilaavedza ni kiinu kikivedzaga ikinya luleko. Ni kideego kya wutwa kya Nguluvi ni kya Kaanangʼolo, filaavedza mu wudzenge umo. Avatovela-ligendwa vaakwe navo valiifuunya ukwakwe.",
  "4": "Valamuwona ku miiho ukwakwe, ni litaawa lyakwe lilaasimbwa pa mbumila dzaawo.",
  "5": "Mu wudzenge uwo, kusilaavedza ni kilo kangi. Vasilaavedza nu lwakusaka ulumuli lwa tala nambe lwa lidzuwa, pakuva uMutwa Nguluvi iivedza lumuli lwawo. Avaanu avo, valaatema mbeepali na mbeepali.",
  "6": "Umunyamwandza uyo akuundongelaga iitigilaga, “Amadzwi aga ga kufuuwa, kangi ga ndakyene. UMutwa Nguluvi akuvapeela avavidzi uMubepo vaakwe, nave amutumile umunyamwandza vaakwe avawoneese avatovela-ligendwa vaakwe amadzwi agiisakulwa gahumile umusika mukeefu ugwikwadza.”",
  "7": "UYesu iitigila, “Lolage! Ndiikwadza kisaatu. Áfuunyiliilwe ye akugiinatila amadzwi ga wuvidzi uwa kitabu iki.”",
  "8": "Uneene nde Yohana ye ndaalolile nu kupulika amadzwi ago. Pe ndaaviye ndígaweene nu kugapulika, ndikwigwisaga kinyalileme pa magulu ga munyamwandza uyo ye aamboneesiidze amadzwi ago, ukuta ndimugondamile.",
  "9": "Neke kangi aandongelage atigilage, “Utanage ukulima ewo! Uneene ndili mutovela-ligendwa muyago pamwinga na vafuuwa vayago avavidzi, na vangi vonda aviikwidika ilidzwi lya kitabu iki. Umugondamilage uNguluvi mwene!”",
  "10": "Neke umunyamwandza uyo, aandongelage atigilage, “Utanage ukugaviika ku kinyele amadzwi ago ga wuvidzi wa kitabu iki, pakuva umusika gwa kukwila amadzwi ago guli biihi.",
  "11": "Ukufika mu musika ugo, umuunu ye iilima uwuhosi, aginage ukulima uwuhosi, nayu mwafu aginage ukulima uwaafu. Umuunu ye iilima uwugolofu, aginage ukulima uwugolofu, nu muunu umwimike, aginage ukuvedza mwimike.”",
  "12": "UYesu iitigilaga, “Lolage, ndiikwadza kisaatu. Ndiikwadza mu kumuhomba nayula mwe gáveeliye amalimo gaakwe.",
  "13": "Uneene ye Alufwa nu Omega, ye va kutala nu wusililo, wuvangilo nu wudugilo.",
  "14": "“Váfuunyiliilwe avaanu aviikandza imyenda gyawo ukuvedza minofu, ukuta vavedzage nu wutawulilwe uwa kuliya ifiveleko ifya mubiki gwa wuumi, nu kwidikilwa ukwingila mu wudzenge kugendela mu milyango gyakwe.",
  "15": "Neke kangi avambuwa, avahavi, avagoni, avawuladzi, avakwifuunya ku fihwananguluvi na vonda aviikeela ukulonga uwudesi, viivedza kwivala ya wudzenge.",
  "16": "“Uneene nde Yesu, ndímutumile umunyamwandza vangu ukoolela imola idzi mu ngʼombeso. Uneene ye Mudela, kangi ye va lukolo lwa mutwa Dawudi. Yuune nde lutondwe ulwingʼalagadika hiilo pa nyavambula.”",
  "17": "UMubepo va Nguluvi nu mudala va noolane viitigila, “Waadze!” Ye avedzaga ye iipulika amadzwi ago atigilage, “Waadze!” Ye avedzaga ye ali ni ngʼelo aadzage, nave ye iisaka, aadzage anyuwe ululenga ulwa wuumi lwe luwonolo lwahela.",
  "18": "Ndikuvawunga vonda aviipulika amadzwi ga wuvidzi aga agali mu kitabu iki ukutigila, wone umuunu oongeledze amadzwi ago, uNguluvi nave akumoongelehedza inipulo ídzisimbiilwe mu kitabu iki.",
  "19": "Kangi umuunu ye avedzaga, wone ahedze amadzwi gagavedzaga ukuhuma mu wuvidzi wa kitabu iki, uNguluvi nave asimwidika ukuhanga ukuliya ifiveleko fya mubiki gwa wuumi, kangi asimwidika ukuhanga uwiikalo mu wudzenge uwiimike. Imola dza mubiki ugo nu wudzenge uwo dzísimbiilwe mu kitabu iki.",
  "20": "Umwene ye iikoolela dzonda idzo iitigila, “Ndakyene ndiikwadza kisaatu.” Eena. Waadze Mutwa Yesu!",
  "21": "Ulusungu lwa Mutwa uYesu, luvedzage naanye nyivonda. Eena."
}