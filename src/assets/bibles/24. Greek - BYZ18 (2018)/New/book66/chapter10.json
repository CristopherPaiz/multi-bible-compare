{
  "1": "Neke ndimuwonage umunyamwandza uyungi umunya ngufu, iikwika ukuhuma kukyanya. Aafwikiilwe ilifunde, na pakyanya pa mutuwe gwakwe paali ni likangigulu. Ku miiho kwakwe kwangʼalitaga ngita lidzuwa, na magulu gaakwe gaali ngita simbili dza mooto.",
  "2": "Mu liwoko lyakwe iibiite ihaate indebe indindule. Iilivataga iligulu ilya kundiyo pakyanya pa nyandza, ni ligulu lya kungʼigi pakyanya pa nyi ngʼafu.",
  "3": "Iikwinusaga isawuti ngomi ngita ya nyalupala yiibuuma. Umunyamwandza uyo pe aaviye íinwise isawuti, giipulisaga amabalamusi mufungʼati (7).",
  "4": "Amabalamusi mufungʼati ago, pe gaaviye gábalamwike, ndiisakaga ukusimba dzila idzaalongiilwe na mabalamusi, neke kangi ndipulikage isawuti ukuhuma kukyanya yiitigila, “Utane ukusimba amadzwi ga mabalamusi mufungʼati ago. Ikyo kinyele!”",
  "5": "Neke umunyamwandza uyo, ye ndamuweene íimile pakyanya pa nyandza na pa nyi ngʼafu, iinamulage iliwoko lyakwe ilya kundiyo kukyanya.",
  "6": "Iiyiigaga mu litaawa lya Nguluvi ye ali muumi mbeepali, ye aagavile ikyanya, inyi, inyandza ni figawa fyonda ifili mugati umwawo, iitigilaga, “Umusika gwa kudzindila gúsilile.",
  "7": "Umunyamwandza va mufungʼati, pe alaatova ulukwalimba lwakwe, uNguluvi alaakwilidza uwugulume waakwe uwa kinyele. Lulaakwilidzwa ngita kye avalongiye avatovela-ligendwa vaakwe avavidzi.”",
  "8": "Neke isawuti yila ye ndaapuliike ukuhuma kukyanya, yilongage naane kangi yitigilage, “Uhelele ukanyamule ihaate indindule yila, ukuhuma mu liwoko lya munyamwandza ye íimile iligulu ilya kundiyo ku nyandza, ni ligulu ilya kungʼigi ku nyi ingʼafu.”",
  "9": "Apo ndiihelelaga kwa munyamwandza uyo, ndikumulongelaga ndiitigilaga aameele ihaate indebe iyo, nave iitigilaga, “Nyamule uliye. ‘Mu mulomo gwako yiivedza nyongʼonyafu ngita luuki,’ nda haamu, mu lileme yiilefyundzaga.”",
  "10": "Ndiinyamulaga ihaate indebe iyo ukuhuma mu liwoko lya munyamwandza uyo, ndiiliyaga. Yiivedzaga nyongʼonyafu ngita luuki, neke kangi pe ndímilile, yiilefyundzaga.",
  "11": "Ndiilongelwaga ukutigila, “Wiisakulwa ukuvila uwuvidzi wiimila wa vaanu voloofu, nyi ndzoloofu, ndongele ndzoloofu na vatwa voloofu.”"
}