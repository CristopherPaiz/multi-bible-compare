{
  "1": "Neke ndiliwonage ilikooko liikwinuka kukyanya ukuhuma mu nyandza. Ilikooko ilyo lyali ni mituwe mufungʼati (7) ni membe likyumi limwinga (10), nalula lwali ni ngeela. Ni litaawa lya kumulonga fivi uNguluvi, lyali lísimbiilwe mu mituwe igyo.",
  "2": "Ilikooko ilyo lye ndaliweene, lyahwaniine ni liduma, neke kangi amagulu gaakwe gaali ngita ga libuli, nu mulomo gwakwe gwali ngita gwa nyalupala. Ilihato ilyo liitawulaga ingufu dzaakwe, ikideego kyakwe ikya wutwa nu wutawulilwe wukomi ku likooko ilyo.",
  "3": "Gumwinga mu mituwe mufungʼati igya likooko ilyo, gwawoniike ngita guli ni livamba lya ku wufuwe. Neke kangi ilivamba ilyo liponage! Avaanu vonda mwe naanyi viidzumaga nu kulininiila ilikooko ilyo.",
  "4": "Avaanu vonda avo vakwifuunyaga ku lihato ilyo, pakuva lyatawuwe uwutemi waakwe ku likooko ilyo, kangi vakwifuunyaga ku likooko ilyo viitigilaga, “Sikwali uyungi ngita ilikooko! Kangi sikwali ye ali nu ludali ulwa kuhomana ni likooko!”",
  "5": "Ilikooko ilyo lyapeeliilwe ukulonga amadzwi ga kwiginiya nu kumulonga fivi uNguluvi. Kangi lyapeeliilwe uwutawulilwe wa kutema imyedzi makyumi gatayi ni givili (42).",
  "6": "Ilikooko ilyo liivangaga ukumulonga fivi uNguluvi nu kulilonga fivi ilitaawa lyakwe na poono pe akwikala, pamwinga na vonda avakwikala kukyanya.",
  "7": "Liikwidikwaga ukuhomana na viimike, nu kuvadeludza. Lyapeeliilwe uwutawulilwe wa kutema avaanu ukuhuma mu vaanu vonda, nyi dzonda, fipelela fyonda, ni ndongele dzonda.",
  "8": "Avaanu vonda va mu nyi vahadza vakwifuunyaga ku likooko ilyo, nda haamu, vonda avo, amataawa gaawo agaasimbiilwe mu kitabu kya wuumi ukuhumila pe lisinaa ligawa ilidugulu. Ikitabu ikyo kye kya Kaanangʼolo ákahindziilwe.",
  "9": "Ye ali na masiikidza, apulikage.",
  "10": "Umuunu ye áviikiliilwe ukusindikwa ku wugalulano, ahadza iisindikwa ku wugalulano. Umuunu ye áviikiliilwe ukukomwa ni lipanga, ahadza iikomwa ni lipanga. Lino aviimike viisakulwa ukwigugumidza, nu kuvedza nu lufuuwo kitaduma.",
  "11": "Neke ndiliwonage ilikooko ilingi, liikwinuka kukyanya ukuhuma pe naanyi. Ilikooko ilyo lyali ni membe dzivili ngita dza ndzanangʼolo, neke kangi pa kulonga lilongage ngita lihato.",
  "12": "Lyalimiye uwutawulilwe wonda wa likooko ilya kutala ilyo, ukulima amalimo kwimila apaakwe. Ilikooko ilya kavili ilyo, lyavagagiiliidze avaanu vonda va nyi viifuunyage ku likooko ilya kutala, ilyali ni livamba lya ku wufuwe ilyaponile.",
  "13": "Nalyo liihuufyaga ifimanyilo fikomi, nu kuhula umooto gwike ukuhuma kukyanya, ukufikila pe naanyi pa miiho ga vaanu.",
  "14": "Wugendela wa fimanyilo ifyo fye lyapeeliilwe uwutawulilwe wa kulima wiimila wa likooko ilya kutala, liidzangaga avaanu vonda va nyi. Likuvalongelaga avaanu vahongole ikihwano kya kuliginiya ilikooko ilya kutala ilyalemiidzwe ni lipanga, neke kangi liginage ukuvedza lyumi.",
  "15": "Ilikooko ilya kavili, liipeelwaga uwutawulilwe wa kupuulila umuuya gwa wuumi mu kihwano kya likooko ilya kutala, ukuta kilonge nu kuhula, ukuta vakomwe vonda aviikaana ukwifuunya ku kihwano ikyo.",
  "16": "Kangi ilikooko ilya kavili ilyo, lyavagagiiliidze avaanu vonda, avatambule na si vatambule, avamosi na vahangala, avaawule na vasutu, vatonywe indonya mu mawoko ga kundiyo enewuli pa mbumila.",
  "17": "Ndeeni, umuunu ye angaya ndonya, asiidiikwe ukugula enewuli kugudza. Indonya iyo lye litaawa lya likooko ilya kutala, enewuli ye mbalilo ya tudelemusi tonda twa litaawa lyakwe.",
  "18": "Lino ulukaani ulu lwisakulwa ukuvedza nu luhalawukagudzi. Umunya wukagudzi, avalilage imbalilo ya likooko ilyo, pakuva ye mbalilo ya muunu. Imbalilo iyene kwe kutigila, ge magana mutanda makyumi mutanda nu mutanda (666)."
}