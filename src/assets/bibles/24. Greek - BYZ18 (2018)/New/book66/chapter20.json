{
  "1": "Neke ndimuwonage umunyamwandza iikwika ukuhuma kukyanya. Mu liwoko lyakwe ali ni kidindulilo ikya lilindi ilya ku wulungu, ni nyololo ingomi.",
  "2": "Apo umunyamwandza uyo iikwibataga ilihato lila, indzoka ya kataali iyaatambulwaga Muhosi enewuli Setano, akuyipingaga ni nyololo, ukuta yidindilwe myaka mbilima yimwinga (1,000).",
  "3": "Kangi akuyitoodzaga ku lilindi ilya ku wulungu, iidindaga ililindi ilyo nu kukolekela ikikolekelelo, ukuta indzoka iyo yitane ukudzanga kangi avaanu va nyi, ukufikila imyaka mbilima yimwinga gisile. Umusika ugo, yiisakulwa ukudindulilwa mu musika mudebe hela.",
  "4": "Neke ndifiwonage ifideego fya wutwa víikaliye avali nu wutawulilwe wa kuhiga. Avo vaali gye mibepo gya vaanu avangʼenyiilwe imituwe wiimila wa kumoolela uYesu, nu kulifuuwa ilidzwi lya Nguluvi. Vasiifuunyile ku likooko lila, nambe kihwano kyakwe. Vasiidikiye ukutonywa pa mbumila, nambe mu mawoko gaawo indonya ya likooko ilyo. Avaanu avo viidzulubukaga, kangi viitemasaga nu Kilisiti myaka mbilima yimwinga.",
  "5": "Uludzulubuko lwa kutala ulo lwe avadzulubwise avaanu uNguluvi. Avangi vonda vasaadzulubwike ukufikila imyaka mbilima yimwinga yikwile.",
  "6": "Váfuunyiliilwe kangi viimike, vonda avo aviihanga mu ludzulubuko lwa kutala. Ingufu ya fuwa iya kavili yisilaavedza ni ngufu ukwawo avo, nda haamu, valaavedza vateekedzi va Nguluvi nu Kilisiti, kangi valaatemasa nave umusika gwa myaka mbilima yimwinga ugo.",
  "7": "Pe giivedza gísilile imyaka mbilima yimwinga, uSetano alaadindulilwa ukuhuma mu ndinde yaakwe,",
  "8": "apo alaahelela kuvadzanga avaanu va nyi mu mbali dzonda dza nyi, kwe kutigila uGogu na Magogu, ukuta avalundase ukuhoma amagoha. Avo voloofu ngita muhanga gwa mu ngʼumbungʼumbu ya nyandza.",
  "9": "Navo valaagenda imbali dzonda dza nyi nu kupilima avaanu va Nguluvi mu wudzenge we akuweenda uNguluvi. Neke kangi umooto gwikage ukuhuma kukyanya nu kuvatipula.",
  "10": "USetano nave, ye avadzangaga avo, alaatoodzwa mu liseela ilya mooto mukali hiilo. Mwali pamwinga ni likooko lila nu muvidzi va wudesi yula avaatoodziidzwe umo. Navo valaapumuswa uko ikilo nu muunyi, mbeepali na mbeepali.",
  "11": "Neke ndikiwonage ikideego kya wutwa kikomi kangi kivalafu, pakyanya paakwe íikalile yumwinga. Inyi ni kyanya fiiyagaanikaga pa miiho gaakwe kitawoneka kangi.",
  "12": "Ndikuvawonaga avaafuwe vonda, avatambule na si vatambule, víimile pawutalo pa kideego kya wutwa ikyo. Neke fivalaalulwage ifitabu ífisimbiilwe amalimo ga vaanu vonda. Kangi kiivalaalulwaga ikitabu ikingi, ikyo kya wuumi. Avaafuwe avo viihigwaga kulingʼaana na malimo gaawo agaasimbiilwe mu fitabu umo.",
  "13": "Inyandza yiihumyaga avaafuwe avali umo. IFuwa nu Wulungu nafyo fiihumyaga avaafuwe avali umo. Nayula iihigwaga kulingʼaana na malimo gaakwe.",
  "14": "Neke iFuwa nu Wulungu fitoodzwage mu liseela ilya mooto. Iliseela ilya mooto ilyo, ye fuwa iya kavili.",
  "15": "Umuunu ye avedzaga umunya litaawa ilisisimbiilwe mu kitabu kya wuumi, nave aatoodziidzwe mu liseela ilya mooto."
}