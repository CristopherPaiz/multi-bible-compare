{
  "1": "Neke ndikawonage aKaanangʼolo pe kaalamaatuwe ikihundo kya kutala mu fihundo mufungʼati (7). Ndiipulikaga kimwinga mu figawa ifyumi fitayi ifyo, kiilonga mu sawuti ngita libalamusi kiitigilaga, “Waadze!”",
  "2": "Apo ndiilolaga, ndikuyiwonaga ifwalasi mbalafu, nu muunu ye íikalile pakyanya apaakwe ákoleeliye ulugogombo. Iipeelwaga ingeela ya wutwa. Iihumaga kukyanya, ngita mudeludzi ye munya wugulume wa kudeludza.",
  "3": "AKaanangʼolo kiilamaatulaga ikihundo kya wuvili. Neke ndipulikage ikigawa ikyumi ikya wuvili ikyo kiitigila, “Waadze!”",
  "4": "Apo yiihumilaga ifwalasi iyingi duungʼu ngita mooto. Uyo ye áyihovile, iipeelwaga ilipanga likomi nu wutawulilwe wa kuhedza ulutengamaso mu nyi, ukuta avaanu viikomage.",
  "5": "AKaanangʼolo kiilamaatulaga ikihundo kya wudatu. Neke ndipulikage ikigawa ikyumi kya wudatu ikyo kiitigila, “Waadze!” Apo ndiilolaga, ndikuyiwonaga ifwalasi niitu nu muunu ye áyihovile, ali ni kigelelo mu liwoko lyakwe.",
  "6": "Ndiipulikaga ikiinu ngita sawuti ukuhuma pagati pa figawa fitayi fyumi ifyo yiitigila, “Uluhombo lwa kigono kimwinga luhadza lwigula ilita yimwinga ya wutine wa ngana. Nu luhombo lwa kigono kimwinga luhadza lwigula ilita dzidatu dza wutine wa ngongilwe. Neke kangi utane ukwananga amafuta ga seyituni nambe difwayi.”",
  "7": "AKaanangʼolo kiilamaatulaga ikihundo kya wutayi. Neke ndipulikage ikigawa kyumi ikya wutayi ikyo kiitigila, “Waadze!”",
  "8": "Apo ndiilolaga, ndikuyiwonaga ifwalasi iyinya lunyakifu, na uyo ye aahovaga aatambulwaga Fuwa, nu Wulungu amuniniilaga biihi kumbele ukwakwe. Navo viipeelwaga uwutawulilwe wa kukoma ulubali lumwinga mu dzitayi (1/4) dza vaanu mu nyi wugendela wa lipanga, indzala, ifitamwa ni fingʼooko ifisali ifya mu nyi.",
  "9": "AKaanangʼolo kiilamaatulaga ikihundo kya wuhaanu. Neke ndigiwonage imibepo gya vaanu paanyi pa kiteekelelo. Avaanu avo vaali vákomiilwe wiimila wa kulifuuwa ilidzwi lya Nguluvi nu kulyolela.",
  "10": "Avaanu avo vaavembaga mu sawuti ngomi viitigila, “Mutwave Mukomi va fyonda, ye uli mwimike kangi va ndakyene, wuhadza wiifuvalila ukufikila ndali ukwadza kuvahiga avaanu mu nyi? Uhadza ukuvalumbila umukole ndali wiimila wa kusukula idanda yeesu?”",
  "11": "Neke avaanu avo vapeelwage nayula umwingila muvalafu. Viilongelwaga ukutigila, vadzindile ukufikila umusika pe yiikwila imbalilo ya valimila-vangi na vafuuwa vayaawo mwa Kilisiti avahadza viikomwa, ngita kye vaakomiilwe aveene.",
  "12": "Neke ndikawonage aKaanangʼolo kiilamaatula ikihundo kya mutanda (6). Kwivedzaga ni kilindima kikomi hiilo kya nyi. Ilidzuwa liihambukaga kiisi. Umwedzi gonda gwihambukaga muduungʼu ngita danda.",
  "13": "Inondwe ukuhuma kukyanya dziiguwaga mu nyi, ngita umudzombe pe gwihuguswa ni livelo likomi ni fiveleko fyakwe ifisinaa fikangala kye fiilagadzwa.",
  "14": "Ikyanya yiiyagaanikaga ngita kye yiigondzwa ihaate. Ifidunda fyonda ni figunguli fyonda fiihedzwaga ukuhuma pe figenda.",
  "15": "Neke avatwa va nyi, avatemi, avavina va vakolakyanda, avamosi, avanya ngufu, avaawule na vasutu, vonda vafihamage mu manga na mu matalaawe ga mu fidunda.",
  "16": "Vakufilongelaga ifidunda ifyo na matalaawe viitigilaga, “Mutugwile! Mutufihe ukuta atane ukutuwona uyo ye íikalile pa kideego kya wutwa, kangi litane ukutugwila iligooga lya Kaanangʼolo.",
  "17": "Pakuva ikigono ikikomi kya ligooga ilitalamu ukuhuma kwa Nguluvi na Kaanangʼolo kífikile! Ndakyene ye ani ye ali nu ludali ulwa kwima iikangadze?”"
}