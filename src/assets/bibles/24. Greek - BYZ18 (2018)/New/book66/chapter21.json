{
  "1": "Neke ndiyiwonage “ikyanya imiya ni nyi imiya,” pakuva ikyanya iya kutala ni nyi iya kutala fíhelaniidze, inyandza kangi yiivedzaga kwahela.",
  "2": "Apo ndikuwuwonaga uwudzenge uwiimike, iYelusalemu imiya, yiikwika ukuhuma kukyanya kwa Nguluvi. Uwudzenge uwo waahwaniine nu mudala va noolane mu myenda gyakwe gya lutogo, ye íigelaniidze ukutaangʼana nu mugoosi va noolane.",
  "3": "Ndiipulikaga isawuti ngomi ukuhuma pa kideego kya wutwa yiitigila, “Lolage! Uwiikalo wa Nguluvi wuli pamwinga na vaanu. Aliikalasa na vaanu, navo viivedza vaanu vaakwe, nave iivedza Nguluvi vaawo.",
  "4": "‘Alaapolosa amoohodzi gaawo gonda. Kusilaavedza ni fuwa’ nambe luhugumo nambe kivembo nambe wuvafi, pakuva imivedzele gya kataali igyo gíhelaniidze.”",
  "5": "Neke yula ye iikalile pa kideego kya wutwa atigilage, “Lolage, ndiihambusa fyonda ukuvedza fipiya!” Kangi akuundongelaga iitigilaga, “Usimbe aga, pakuva ge madzwi ga kufuuwa, kangi ga ndakyene.”",
  "6": "Akuundongelaga kangi iitigilaga, “Gákwiliye! Uneene ye Alufwa nu Omega. Uneene ye ndiivanga amadzwi gonda nu kugamala. Nu muunu ye avedzaga ye ali ni ngʼelo, ndikumupeela ululenga anyuwe kitagula, ukuhuma mu fidwiwuli fya lulenga ulukuvapeela avaanu uwuumi.",
  "7": "Ye avedzaga ye iideludza uwuhosi, alaanukila dzonda idzo, umwene iivedza mwana vangu, na yuune ndiivedza Nguluvi vaakwe.",
  "8": "Neke kangi aviikoogopa ukuundzoolela, avasiifuuwa, avo avali lugagi, avawuladzi, avagoni, avahavi, avakwifuunya ku fihwananguluvi, na vadesi vonda, avo apoono paawo palaavedza pa liseela ilya mooto mukali hiilo. Iyo ye fuwa ya kavili.”",
  "9": "Neke umunyamwandza yumwinga mu mufungʼati (7) vala avaali ni nyaludzo mufungʼati dza nipulo dza wusililo, aadzage mu kuundongela atigilage, “Waadze, ndikuwoneese umudala va noolane, ye iivedza mudala va Kaanangʼolo.”",
  "10": "UMubepo va Nguluvi akuundzadzilaga, neke umunyamwandza aandongodzage ukufikila pakyanya pa kidunda kikomi kangi kitaali. Akuumboneesaga uwudzenge uwiimike wa Yelusalemu uwiikwika ukuhuma kukyanya kwa Nguluvi.",
  "11": "Uwudzenge waangʼaalaga indolo dza Nguluvi, ngita liganga ilya wutalamu lya yasipi, kangi ngita kinyawiilole ikiingʼalita.",
  "12": "Waali nu lukandzi lukomi kangi lutaali, uwunya milyango ginyikyumi ni givili (12). Nagula gwaloleelwaga nu munyamwandza, kangi gwali gúsimbiilwe ilitaawa lya kipelela kimwinga kya likyumi ni fivili fya Isilaheli fila.",
  "13": "Nalula ulubali lwali ni milyango gidatu: kunena milyango gidatu, kuweehe milyango gidatu, kumavemba milyango gidatu, na kusika milyango gidatu.",
  "14": "Ulukandzi lwa wudzenge uwo, lwadzengiilwe pakyanya pa maganga ga luutu ganyikyumi na gavili. Nalila lyasimbiilwe ilitaawa lya yumwinga mu vatume vanyikyumi na vavili va Kaanangʼolo.",
  "15": "Umunyamwandza uyo ye aalongaga naane, aali nu lubiki ulwa sahabu ulwa kugelela. Aali nalo, ukuta agelele uwudzenge uwo, imilyango gyakwe nu lukandzi lwakwe.",
  "16": "Uwudzenge uwo waahwaniine imbali dzonda dzitayi. Apo munyamwandza uyo iigelaga imbali dzonda nu lubiki, iiwonaga uwutaali, ikyato nu wiimo fyali ni figelelo ífilingʼiine, kwe kutigila uwutaali wa kilometa mbilima dzivili na magana gatayi (2,400).",
  "17": "Iigelaga ikyato kya lukandzi ulo, nalo lwivedzaga ni mita makyumi mutanda nu mutanda (66). Nave aagelelaga ikigelelo kya wumuunu.",
  "18": "Ulukandzi ulo lwadzengiilwe na maganga ga yasipi. Uwudzenge nawo waadzengiilwe ni sahabu inofu ngita kinyawiilole ikiingʼalita.",
  "19": "Uluutu lwa lukandzi lwa wudzenge uwo lwapombiilwe na maganga ga wutalamu agali poloofu. Iliganga ilya kutala lyali yasipi, ilya kavili lyali yakuti samawi, ilya kadatu lyali kalikedoni. Iliganga ilya katayi lyali sumalidi,",
  "20": "ilya kahaanu lyali salidoniki, ilya mutanda (6) lyali akiki. Iliganga ilya mufungʼati lyali kilisolito, ilya munaana (8) lyali sabalayadi. Iliganga ilya ligondza (9) lyali yakuti yinyalusweswe, ilya likyumi limwinga (10) lyali kilisopilaso, ilya likyumi ni yimwinga (11) lyali hiyakinito, ni lya likyumi na gavili lyali ametisito.",
  "21": "Imilyango ginyikyumi ni givili gyonda igyo, gyawuyiipwe ni ndzambo. Ulwidzi luluvedzaga lwawuyiipwe nu lwambo lumwinga hela. Ilikaasi likomi lya wudzenge uwo, lyawuyiipwe ni sahabu inofu, ngita kinyawiilole ikiingʼalita.",
  "22": "Sindayiweene itembeli mu wudzenge umo, pakuva uMutwa Nguluvi uMunya Ngufu Dzonda na Kaanangʼolo, vaali ye tembeli yaakwe.",
  "23": "Uwudzenge uwo wusaasakaga ulumuli lwa lidzuwa enewuli umwedzi, pakuva indolo dza Nguluvi dzawumulikaga, na Kaanangʼolo ye tala yaakwe.",
  "24": "Avaanu va nyi dzonda valiikala mu lumuli lwa wudzenge uwo, na vatwa va nyi valaaleeta umo ulutogo lwawo nu kusindika ifiinu fyawo ifya wutalamu.",
  "25": "Imilyango gyonda igya wudzenge giivedza midindule musika gonda, pakuva kusilaavedza ni kilo.",
  "26": "Avaanu va nyi dzonda valaaleeta ulutogo nu luginiyo lwawo mu wudzenge umo.",
  "27": "Sikookili ikiinu kikivedzaga ikili lupumba ikiliingila umo, nambe muunu ye avedzaga ye iilima amadzwi ga nyoni enewuli ga wudesi. Nda haamu, avaanu avaliingila mu wudzenge uwo, ve avo swe amataawa gaawo gásimbiilwe mu kitabu kya wuumi kya Kaanangʼolo."
}