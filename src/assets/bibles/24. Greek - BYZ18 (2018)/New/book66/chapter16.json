{
  "1": "Ndiipulikaga isawuti ngomi ukuhuma aPiimike pa Piimike, yikuvalongela avanyamwandza mufungʼati (7) avo yiitigila, “Muhelelage mukasukule ku nyi inyaludzo mufungʼati dza ligooga lya Nguluvi.”",
  "2": "Umunyamwandza va kutala iihelelaga, iisukulaga ku nyi inyaludzo yaakwe. Ku nyi uko, avaanu vonda avanya ndonya ya likooko na aviifuunyile uluhwano lwakwe, viikwibatwaga na mawuladzi amaviifu agiivava hiilo.",
  "3": "Umunyamwandza uva kavili, nave iisukulaga mu nyandza inyaludzo yaakwe. Ululenga lwihambukaga danda ngita ya muunu ye áfuwe, ni figawa fyonda ifyumi mu nyandza, fiifuwaga.",
  "4": "Umunyamwandza va kadatu, nave iisukulaga mu mikoga na mu fidwiwuli fya lulenga inyaludzo yaakwe, ululenga ulo lwihambukaga danda.",
  "5": "Neke ndipulikage umunyamwandza umwimiilidzi va lulenga iitigila, “Ve Nguluvi ve Mwimike, ye uli pwali, kangi ye waali pwali, uveeve ve mugolofu, nu luhigo lwako ulu lwa wugolofu.",
  "6": "Pakuva avaanu avahosi vávakomile aviimike na vavidzi vaako, na yuuve Mutwa Nguluvi, úvapeeliye idanda vanyuwe. Lúvahwanile luulo!”",
  "7": "Neke ndipulikage isawuti ukuhuma ku kiteekelelo yiitigila, “Eena, Mutwave Nguluvi ve Munya Ngufu Dzonda, uluhigo lwako lwa wugolofu, kangi lwa ndakyene.”",
  "8": "Umunyamwandza va katayi, nave iisukulaga ku lidzuwa inyaludzo yaakwe. Apo ilidzuwa liipeelwaga ingufu ya kunyaanya avaanu nu mooto gwakwe.",
  "9": "Avaanu viilalikaga wiimila wa lifuke lya lidzuwa. Vakulilongaga fivi ilitaawa lya Nguluvi, pakuva aali nu wutawulilwe wiimila wa nipulo idzo, neke kangi vasaapelile nambe kumupeela indolo.",
  "10": "Umunyamwandza va kahaanu, nave iisukulaga ku kideego kya wutwa kya likooko inyaludzo yaakwe. Baaho na baaho, ikiisi kiigubikaga uwutwa waakwe, na vaanu vakwilumaga indimi dzaawo wiimila wa wuvafi.",
  "11": "Vakumulongaga fivi uNguluvi va kukyanya wiimila wa wuvafi na mawuladzi gaawo. Kangi ndeeni, vasaapelile amalimo gaawo amaviifu.",
  "12": "Umunyamwandza va mutanda (6), nave iisukulaga ku mukoga mukomi gwa Efulata inyaludzo yaakwe. Ululenga lwakwe lwikuumaga, neke ingʼaasi yigelanidzwage wiimila wa vatwa ukuhuma kunena.",
  "13": "Neke ndigiwonage imibepo imiviifu gidatu igyahwaniine ni mingodofu. Limwinga liihumaga mu mulomo gwa lihato, ilingi mu mulomo gwa likooko, ni lingi mu mulomo gwa muvidzi va wudesi yula.",
  "14": "Imibepo igyo giihuufya ifimanyilo. Igi giihelela ku vatwa mu lidugulu lyonda kuvalundasa pamwinga, wiimila wa magoha pa kigono ikikomi kila, ikya Nguluvi uMunya Ngufu Dzonda.",
  "15": "UYesu iilongaga ukutigila, “Mulolage! Ndiikwadza kitinuhidza ngita umuhiidzi. Áfuunyiliilwe ye iivedza miiho nu kufwala imyenda gyakwe, ukuta atane ukugenda wufuula nu kuyeyewuswa.”",
  "16": "Apo imibepo igyo, giilundasaga avatwa vonda na malugu gaawo apoono apiitambulwa Halimagedoni mu ndongele ya Kiebulaniya.",
  "17": "Umunyamwandza va mufungʼati, nave iisukulaga ku mepo inyaludzo yaakwe. Na yuune ndiipulikaga isawuti ngomi, ukuhuma pa kideego kya wutwa kya Piimike pa Piimike yiitigila, “Dzonda dzílimiike!”",
  "18": "Piivedzaga ni muli dza lipamba, ifyuyililo na mabalamusi, ni kilindima kikomi hiilo mu nyi. Ikilindima ndawuli ikyo, kisinaa kihumilaga nambi ukuvangila uNguluvi pe aagavile umuunu.",
  "19": "Apo uwudzenge uwo wukwigavaga mbali dzidatu, kangi indzenge mu nyi idzingi dziimamukaga. Ndeeni, uNguluvi awuhigile uwudzenge wukomi wa Babeli wula, nu kugagiilidza ukunyuwa ukuhuma mu kinywelo kya difwayi ya ligooga lyakwe likomi.",
  "20": "Ikilindima ikyo kiihulaga ifigunguli fyonda fiyage, ni fidunda fyonda fitane ukuwoneka kangi.",
  "21": "Indoonya ya maganga yiitoonyaga ukuhuma kukyanya. Amaganga makomi ga maseve, nalila ngita kilo makyumi gahaanu (50), gakuvagwilaga avaanu. Avaanu vakumulongaga fivi uNguluvi wiimila wa nipulo idzo dza ndoonya iya maganga, pakuva yaali nipulo mbiifu hiilo."
}