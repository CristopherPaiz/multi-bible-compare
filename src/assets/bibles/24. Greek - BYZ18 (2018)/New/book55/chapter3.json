{
  "1": "Lino uludzeelage ukutigila, ifigono fya wusililo filaadza imisika imitalamu.",
  "2": "Avaanu valiiyendaga veene, valaavedza nu wudobofu wa magoobeli, nu lwinunumulo, nu wiiginisi, aviilonga fivi, avanya lukana ku vavaha vaawo, avangaya luhongedzo nu wiimike.",
  "3": "Kangi avo valaavedza vangaya wende, vangaya lwiteepulo, vanya maligo, vangaya kwiwopa, vatalamu, vasiikeela inofu,",
  "4": "viisutula, viilima amalimo kitahoodza ulwihumila kuwutalo, vanya kidada, valaaleka ukumwenda uNguluvi wiimila wa wudobofu wa nyi.",
  "5": "Avaanu avo, viiwoneka mwivala ngita vakumuginiya uNguluvi, neke kangi mu numbula dzaawo viikaana ingufu dzaakwe. Wiiyefyage na vaanu ndawuli avo.",
  "6": "Mu avo, moovali aviikwingila nu wugulume uwuviifu mu nyumba dza vaanu, nu kugalula uluhala lwa vamwayuuva avapuva, avahoyamiidzwe ni ndzanangifu dzaawo, nu kulongodzwa nu wudobofu uwuli poloofu.",
  "7": "Avamwayuuva avo vakwiwulanidza mbeepali, neke kangi viilemelelwa ngʼaani ukuyifika indakyene.",
  "8": "Avaanu avo vakuvadzanga avamwayuuva, viibeedza indakyene ngita uYane nu Yambule kye vamubeedziidze uMose. Avaanu avo vali nu luhala úluhenile, lwe lwene ulufuuwo lwawo lungaya luwumbulilo.",
  "9": "Nda haamu, vasiifika pepavedzaga, pakuva uwupuva waawo wuhadza wiidzeeleka pa weelu ku vaanu vonda, ngita kye lwali kwa Yane nu Yambule.",
  "10": "Neke kangi úniniiliye imbulanidzo dzangu, imigendele, uwugulume, ulufuuwo, uwisamutima, uwende nu lwigugumidzo lwangu.",
  "11": "Wiidzeela ukutigila, avaanu vaandimiye wuviifu nu kuumumusa pe ndaali ku wudzenge wa Andyokya, Ikoniyo ni Lisitila. Kangi wiidzeela ukutigila, ndiigugumidzaga mu nalamu dzonda, neke kangi uMutwa aamokage mu dzonda idzo.",
  "12": "Eena, avafuuwa vonda va Kilisiti Yesu aviisaka ukwikala imiikalile gya kumuginiya uNguluvi, vahadza viipumuswa.",
  "13": "Neke kangi avaanu avahosi na vadzandzi, vahadza viiginalidza uwuviifu waawo, viidzangaga nu kudzangwa vaveene.",
  "14": "Neke kangi uveeve wiikalage mu idzo dze waawulaniidzwe nu kudzifuuwa mu wumasimike, pakuva wiidzeela ve va ani avakuwulaniidze.",
  "15": "Ukuhuma pa waana úwudzeeliye uWusimbe uWiimike, úwuhwanile ukukupeela uluhalawukagudzi lwa kwanukila uwupoki wugendela wa kumufuuwa uKilisiti Yesu.",
  "16": "UWusimbe uWiimike wonda wúsimbiilwe mu wulongodzi wa Nguluvi. Uwo wiivagila ukuwulanidza indakyene, ukuvakenyela avaanu uwuhosi waawo, ukuvapitusa aviikwangula nu kuvalongodza vavedzage vagolofu.",
  "17": "Pa lwene ulo, umuunu va Nguluvi iivedza ákwiliye nu kugelanidzwa ukugalima amalimo gonda amanofu."
}