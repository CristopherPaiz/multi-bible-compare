{
  "1": "Ndikukulagidza idzi pa miiho ga Nguluvi, na pa miiho ga Kilisiti Yesu, ye alavahiga avuumi na ávafuwe, kangi iikwadza mu kutema, pakuva ali Mutwa.",
  "2": "Udalikage ilidzwi lya Nguluvi, ulimage ulo umusika ugwivagila nu ugusiivagila. Uvakenyelage, uvawungage aviikwangula, uvakangadzage ni mbulanidzo mu wisamutima wonda.",
  "3": "Ulimage ewo, pakuva gulaadza umusika avaanu pe vasilaapulikidza imbulanidzo dza ndakyene. Valaasaka ukupulikidza amadzwi agakuvakeeledza swe, nu kuhaagula avawulanidzi voloofu va kuvawulanidza dze viikeela hiilo ukupulika.",
  "4": "Valaakaana ukupulikidza indakyene, valaaseedukila isimo dzaahela.",
  "5": "Lino uveeve uvedzage munya kwiwopa mu ngʼaani dzonda. Wiigugumidzage mu mumuko, ulimage amalimo ga kudalika iMola iNofu ya Nguluvi, ulimage wunofu mu wulimila-vangi waako wonda.",
  "6": "Ndikukulongela idzo, pakuva idanda yangu yili biihi ukutawulwa ngita difwayi iyiisopwa pa wusembe. Kwe kutigila, umusika gwangu gwa kufuwa guli biihi.",
  "7": "Ndíhomile amagoha manofu, ndímalile ulugendo, kangi ndíloleeliye ulufuuwo lwesu.",
  "8": "Lino lúsigiye ukuyaanukila ingeela ya wugolofu, ye yeene uMutwa, umuhidzi ye mugolofu, alaameela ikigono ikya luhigo, sindimwene hela, nda haamu, alavapeela navo vonda aviihuuvila ukwadza kwakwe.",
  "9": "Timoti, waangupage ukwadza ukwangu,",
  "10": "pakuva uDema áandekile, áheliye ku wudzenge wa Tesalonike. Álimile ewo, pakuva áwukeeliye uwudobofu wa nyi. Kangi uKilesike áheliye ku mugoola gwa Galatya, uTito áheliye ku mugoola gwa Dalamatya.",
  "11": "Yu Luka mwene, ye ali apa pamwinga naane. Lino waadzasage nu Maluko, pakuva ahadza akuunanga mu malimo ga Nguluvi.",
  "12": "UTikiko, ndikamutumile ku wudzenge wa Efeso.",
  "13": "Pe wiivedza wiikwadza, waadzage ni likoote lyangu lye ndalilekile kwa Kalipo ku Tolowa uko, kangi waadzage ni fitabu fyangu, hiilo ifya ngwembe ifyo.",
  "14": "UAlekisanda umupondzi va fyuma, áandimiye imbiifu ndzoloofu. UMutwa ahadza akumuhiga wiimila wa malimo gaakwe.",
  "15": "Na yuuve wiiyangalilage nu muunu uyo, pakuva akiibeedzaga hiilo imbulanidzo dzeesu.",
  "16": "Ulwa kutala pe ndaakaanaga pa luhigilo, asaali pwali nambe muunu yumwinga uva kuunanga, vonda vaandekile. UNguluvi atanage ukuviidikila ulukaani ulo.",
  "17": "Neke kangi uMutwa aali pamwinga naane, akuumeelaga ingufu dza kudalika ilidzwi mu wukwilifu wonda, ukuta avaanu vonda avasili Vayahudi vapulike. UMutwa akuumokaga mu fuwa, pakuva ndaali ngita ndili mu mulomo gwa nyalupala.",
  "18": "UMutwa alaamoka mu mbiifu dzonda nu kuundoleela, ukufikila pe ndiifika ku wutwa waakwe uwa kukyanya. Indolo apeelwage umwene mbeepali na mbeepali. Eena.",
  "19": "Uvahungilage uPulisila nu Akila na va mu nyumba iya Onesifolo.",
  "20": "UElasito ásigiye ku wudzenge wa Kolindo. UTulofimo ndamulekile ku Mileto, pakuva aali mutamwa.",
  "21": "Lino, waangupage ukwadza pe gusinaa gufikila umusika gwa ngʼaala. UEwubulo, uPude, uLinusi nu Kilawudya, pamwinga na vafuuwa vonda, vakukuhungila.",
  "22": "UMutwa avedzage naave. Ulusungu lwakwe luvedzage naanye nyivonda."
}