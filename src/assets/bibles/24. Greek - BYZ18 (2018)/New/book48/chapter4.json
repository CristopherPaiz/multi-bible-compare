{
  "1": "Lino ndiitigila, umunya kuhaala ngana apila mwana, asilekiine nu musutu, nde avedze ye munya maale yonda.",
  "2": "Umusika gonda ugo, umunya kuhaala ali paanyi pa wimiilidzi nu wuloleedzi, ukufikila umusika úgugelaniidzwe nu daadiye.",
  "3": "Ndeeni, na yuufwe twimiililwaga ngita vaana, twali vasutu va migendzehedze gya mwe naanyi.",
  "4": "Neke kangi umusika ugwaviikiilwe nu Nguluvi pe gwafikile, uNguluvi akumutumaga uMuswamuve. Aaholiilwe nu mwayuuva, kangi aaholiilwe Muyahudi mu wutemi wa milagililwe.",
  "5": "Aatumiilwe ukuta avakombole vonda avali mu wutemi wa milagililwe, kangi ukuta uneefwe tuvedzage vaana va Nguluvi.",
  "6": "Lino, pakuva unyeenye muli vaana vaakwe, uNguluvi ámutumile uMubepo va Muswamuve mu numbula dzeesu, uMubepo uMwimike ye akutuhambusa ukumukemeela uNguluvi, “Aba,” ikiganulo kyakwe, “Daada.”",
  "7": "Neke lino, uveeve usili musutu, nda haamu, uveeve uli mwana. Kangi wiimila wa kuvedza mwana, uNguluvi ákuhambwise na yuuve uvedzage munya kuhaala.",
  "8": "Pakataali, pe simwamudzeeliye uNguluvi, mwali vasutu va figawa, ni figawa fisiivagila ukutovelwa iligendwa.",
  "9": "Neke kangi lino, múmudzeeliye uNguluvi, nave ávadzeeliye unyeenye. Wiimila wa idzo, kye kiki mwipilukila ku migendzehedze gya pe naanyi, igingaya ngufu nambe luwumbulilo? Kye kiki mwisaka ukuvedza vasutu va migendzehedze igyo kangi?",
  "10": "Mwave mwikwinatila ingʼeelanilo dza Vayahudi idza fyaka, imyedzi ni myaka wuli!",
  "11": "Ndiikoogopa ukutigila, apangi amalimo gangu umwenyo, gaali gaahela!",
  "12": "Nye vafuuwa vayiisuanye! Ndikuvagongoola mwikalage mu wuvangwa ngita uneene, pakuva ndiikalaga ngita unyeenye ulwa kitiinatila imilagililwe gya Mose. Pe ndaali naanye, musaandimiye uwuviifu wuwuvedzaga.",
  "13": "Mwidzeela ukutigila, ndavadalikiye iMola iNofu ulwa kutala wiimila wa wutamwa.",
  "14": "Napo kangi umusika ugo, musaambedile enewuli ukuungʼaana wiimila wa wutamwa wangu, nde luvedze lwali lugemyo ukwenyo. Nda haamu, mwaandzanukiye ngita munyamwandza va Nguluvi, kangi ngita uKilisiti Yesu yumwene.",
  "15": "Ulukeelo lwenyo lwe mwali nalo, luli kwiya? Ndiikoolela ulwa ndakyene ukutigila, mukali mwikopola amiiho geenyo nu kuumeela, ngana lukali luvedze ewo.",
  "16": "Ongo, lino ndívedzile mutavangwa veenyo wiimila wa kuvalongela indakyene?",
  "17": "Avaanu avo, vali nu wusuukwa wa kuvaginiya ukuta mupitukile ulubali lwawo, neke kangi uwugulume waawo si luginiyo. Viisaka ukuvalekasa nu neene, ukuta muvedze nu wusuukwa ulubali lwawo.",
  "18": "Lunofu umusika gonda ukuvedza nu wusuukwa ngita wugulume wunofu, si musika pe ndili naanye hela.",
  "19": "Vaana vangu vende, ndikuvawonela wuvafi kangi ngita umwayuuva umunya wuvaha ye iikwibatwa uwuvafi wa kuhola, ukufikila ndimuwone uKilisiti mugati umwenyo.",
  "20": "Ndiisaka ukuvedzasa naanye lino, nu kuvalongela mu wuleele, pakuva ndikuvagudila!",
  "21": "Muundongele, unyeenye ye mwisaka ukuvedza mu wutemi wa milagililwe, mukulufika wuli kye giilonga imilagililwe?",
  "22": "Lúsimbiilwe ukutigila, uAbulahamu aali na vaana vavili, yumwinga kwa mwayuuva umusutu, uva kavili kwa mwayuuva umuvangwa ye aali mudala vaakwe.",
  "23": "Umwana va mwayuuva umusutu uyo, aaholiilwe wiimila wa mahoodzo ga vaanu. Neke kangi umwana va mwayuuva umuvangwa, aaholiilwe wiimila wa luhuuvidzo lwa Nguluvi.",
  "24": "Amadzwi ago kye kihwananidzo ukutigila, avamwayuuva avo viikwimila ifingo dzivili. Ulufingo lumwinga lwihuma ku kidunda Sinayi, avaanu pe vaapeeliilwe imilagililwe, ulufingo ulo luli ngita uHagili, umwayuuva umusutu ye iihola avaana ukuvedza vasutu.",
  "25": "UHagili iikwimila ikidunda Sinayi ikigenda ku nyi ya Alabya. UHagili na vaana vaakwe vaali vasutu, ndeeni na vaanu va ku Yelusalemu ya lino vali vasutu paanyi pa milagililwe gya Mose.",
  "26": "Neke kangi uSala, umwayuuva umuvangwa, iikwimila ulufingo lwa luhuuvidzo. Ulo luli ngita vaanu avali vavangwa va ku wudzenge wa Yelusalemu ya kukyanya, nu wudzenge uwo kye kiwumbuko kyesu.",
  "27": "Lwe lwene uWusimbe uWiimike wiitigila, “Ukeelage uveeve, ye uli mugumba ye usiihola, ungʼangʼiilage uveeve ye usinaa uhola umwana, pakuva voloofu ve vaana va mudala ye aalekiilwe nu mugoosi vaakwe ukulutila va mudala yula ye ali nu mugoosi.”",
  "28": "Lino nye vafuuwa vayiisuanye, unyeenye muli ngita uIsaka, muli vaana va Nguluvi kulingʼaana nu luhuuvidzo lwakwe.",
  "29": "Napo kangi, ngita kye lwali umusika ugo, umuswamuve ye aaholiilwe wugendela wa mahoodzo ga vaanu, amupumwise umuswamuve ye aaholiilwe wugendela wa ngufu dza Mubepo uMwimike, ndeeni kye lugenda umusika ugu.",
  "30": "Neke kangi uWusimbe uWiimike wiilonga kiki? Wiilonga ukutigila, “Umudagiilidze umwayuuva umusutu pamwinga nu muswamuve, pakuva umuswamuve va musutu asilaahaala pamwinga nu muswamuve va mwayuuva umuvangwa.”",
  "31": "Neke lino, vafuuwa vayiisu, uneefwe si vaana va mwayuuva umusutu, nda haamu, va mwayuuva umuvangwa."
}