{
  "1": "UKilisiti átwawuwe, ukuta tuvedzage vaawule. Neke lino, mwimage sipi, mutane ukwidikila kangi ukuvedza vasutu va milagililwe.",
  "2": "Mupulikidzage! Ye neene Pawulo ndikuvalongela ndiitigila, wone mwidikile ukusingwa pa kwidikilwa ukuvedza vagolofu, uwupoki wa Kilisiti wusili nu luwumbulilo ukwenyo nambe ludoodo.",
  "3": "Ndikumoolela kangi nayula ukutigila, ye iikwidikila ukusingwa, iisakulwa ukwinatila imilagililwe gyonda.",
  "4": "Unyeenye ye mwisaka ukwidikilwa ukuvedza vagolofu wugendela wa milagililwe, mwíleguwe kwa Kilisiti, muli kwivala ya lusungu lwa Nguluvi.",
  "5": "Neke kangi uneefwe, twihuuvila ukwidikilwa ukuvedza vagolofu wiimila wa lufuuwo lwesu, kangi twidzindila ulo mu wusuukwa wugendela wa kulongodzwa nu Mubepo uMwimike.",
  "6": "Pe mwihanga nu Kilisiti Yesu, kungaya luwumbulilo ukusingwa nambe uwukitasingwa. Nda haamu, uluwumbulilo kwe kuwoneesa ulufuuwo lwenyo wugendela wa kumwenda uNguluvi na vaanu avangi.",
  "7": "Mukiihelelaga wunofu mu lufuuwo. Ye ani ye ávataniidze ukwidikila indakyene?",
  "8": "Umuunu ye ávakonguwe ukulima idzo, asiihuma kwa Nguluvi ye avakemeeliye unyeenye.",
  "9": "Ngita avaanu kye viitigila, “Uluhaafu lukeefu hela lwitupiilidza ilihaagi lyonda!”",
  "10": "Ndiifuuwa mwa Mutwa Yesu ukutigila, musilaaniniila imbulanidzo dza vaanu avangi. Kangi ye avedzaga ye akuvatindasa unyeenye, ndakyene ahadza iihigwa, nde avedze ani.",
  "11": "Vafuuwa vayanguanye, ngana avangi viitigila, uneene ndaave ndipidalika ukutigila, vonda viisakulwa ukusingwa, lino kye kiki ndiipumuswa? Ngana ndikali ndidalike ewo, ngali sindidaliike imola dza Kilisiti ye aatoveleliilwe pa kipindulihidzo, ndeeni imola idzo ngali dzisimuviifiidze uMuyahudi ye avedzaga.",
  "12": "Ndiidoboka ukutigila, avaanu avakuvatindasa unyeenye mu madzwi ga kusingwa, vaginage nambe kwisawula vaveene!",
  "13": "Vafuuwa vayangu, uNguluvi avakemeeliye ukuta muvedze vaawule ukuhuma mu milagililwe gya Mose. Neke kangi mutanage ukuwulimila uwaawule weenyo uwa kusiikila uwumuunu wa ndzanangifu, nda haamu, mwilimilage mu wende.",
  "14": "Imilagililwe gyonda igya Mose gili mu lulagililwe lumwinga ulwitigila, “Umwendage umuyago ngita kye ukwiyenda yuuve.”",
  "15": "Neke kangi, ngana mwilumana nu kwiliya ngita fingʼooko, mwiyangalilage ukuta mulaaleka mwimalile ngʼaani.",
  "16": "Lwe lwene ndikuvalongela ndiitigila, imigendele gyenyo gilongodzwage nu Mubepo uMwimike, ndeeni musisiikila kangi uwudobofu wa wumuunu wa ndzanangifu.",
  "17": "Pakuva uwumuunu wa ndzanangifu wiidoboka dzila idziiluwa nu Mubepo. Kangi, uMubepo nave, iidoboka dzila idziiluwa nu wumuunu wa ndzanangifu. UMubepo nu wumuunu wa ndzanangifu fikwiluwa, wiimila wa ulo mwilemwa ukulima dze mwisaka ukulima unyeenye.",
  "18": "Neke kangi, ngana mwilongodzwa nu Mubepo, apo musili paanyi pa milagililwe.",
  "19": "Amalimo ga wumuunu wa ndzanangifu giidzeeleka wunofu: uwugoni, uwulamafu, uwudobofu wuviifu wa muvili,",
  "20": "ukwifuunya ku fihwananguluvi, uwuhavi, uluviipo, amabaatu, igiila, iligooga, ikyoyo, ifipuga wiimila wa kulekana nu kwibaagula,",
  "21": "isinwa, ingʼeelanilo dza wuliya hiilo nu wugaadzi, ni dzingi ídzilingʼiine na idzo. Ndikuvawunga kangi, ngita kye ndívalongiye ukutigila, avaanu aviilima idzo, vasilaahaala uwutwa wa Nguluvi.",
  "22": "Neke kangi, ngana twilongodzwa nu Mubepo uMwimike, twivedza ni fiveleko ifi: uwende, ulukeelo, ulutengamaso, uwisamutima, uwunofu, uwusandzi, uwuhuuvilwa,",
  "23": "uwuleele nu kwiwopa. Sikoogili imilagililwe igiikaanidza amalimo ndawuli ago.",
  "24": "Avaanu vonda avali va Kilisiti Yesu, váwukomile uwudobofu wuviifu wa wumuunu waawo wa ndzanangifu pa kuwutovelelela pa kipindulihidzo.",
  "25": "Pakuva twinana wugendela mwa Mubepo uMwimike, tuniniilage uwulongodzi waakwe.",
  "26": "Suwe tutanage ukwinunumula, ukwihovandza, enewuli ukwiwonela giila."
}