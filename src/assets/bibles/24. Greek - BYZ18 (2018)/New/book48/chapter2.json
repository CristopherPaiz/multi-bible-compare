{
  "1": "Pe gyaviye gíhelaniidze imyaka ginyikyumi ni gitayi (14), ndiiheleengʼasaga kangi nu muyangu uBalanaba ku Yelusalemu. Ndikumunyamulaga nayu muyiisu uTito aheleengʼase naafwe.",
  "2": "Umusika ugo ndaaheliye, pakuva uNguluvi aambilatuliye ukutigila, ndihelele. Ndavaweene avatume veene ávadzeelaniike ukutigila, valongodzi va lukombeso uko. Apo ndikuvalongelaga iMola iNofu ngita kye ndikuvadalikila avaanu avasili Vayahudi. Ndaasakaga ndidzeele ukutigila, víidiingʼiine naane ukuta amalimo ga kuvadalikila avasili Vayahudi ge ndiilima, kangi na ge ndaalimaga, gatane ukuvedza gaahela.",
  "3": "Viidiingʼiine naane kangi mu lukaani lwa wusinge, nayu Tito uyo ye asili Muyahudi ye aali pwali pamwinga naane, asaagagiiliidzwe ukusingwa.",
  "4": "Ulukaani lwa wusinge ulo, lwahumiye pakuva aVayahudi wuli avaali vafuuwa va wudesi viiyingiidze kinyele umwesu. AVayahudi avo, vaasakaga ukupodza uwuvangwa weesu we tuli nawo mwa Kilisiti Yesu, nu kutuhambusa kuvedza vasutu va migendzehedze gyawo.",
  "5": "Sitwidiingʼiine navo nambe padebe, ukuta muginage ukwikala mu ndakyene ya Mola iNofu.",
  "6": "Ndakyene avo aviidzeeleka ukutigila valongodzi, vasaali ni miya idza kuundongela. Nu kwangu uneene, sindiiwona kiinu ngita kye vagenda, pakuva uNguluvi asiiwona luunu idza mwivala.",
  "7": "Nda haamu, valukaguwe ukutigila, uNguluvi aanyaaguwe ukuvadalikila avasili Vayahudi iMola iNofu, ngita uPetulo kye aali áhaaguliilwe ukuvadalikila aVayahudi.",
  "8": "Pakuva uNguluvi aalimile amalimo mugati umwesu twivonda, ukuta tuvedze vatume, uPetulo ku Vayahudi, uneene ku vaanu avasili Vayahudi.",
  "9": "Avatume avo, uYakobo, uKefwa nu Yohana, avaadzeelaniike ukutigila valongodzi, pe valukaguwe ukutigila, uNguluvi mu lusungu lwakwe, áameeliye amalimo ga mutume, vakutwibataga amawoko uneene nu Balanaba, ukuwoneesa vátwidikiye. Apo twidiingʼiine tuhelelage kulima amalimo ku vaanu avasili Vayahudi, aveene vahelelage ku Vayahudi.",
  "10": "Lwe vatunyiliike lwe lumwinga hela, ulwa kuviiwuka ukuvatanga avahangala, lwe lwene lwe ndiipifukilaga ukululima.",
  "11": "Pambele uKefwa aafikile ku lukombeso lwa wudzenge wa Andyokya, nu musika ugo ndamukaaniidze pa weelu, pakuva aanguwe.",
  "12": "Ndaalimile ewo, pakuva uPetulo aaliyaga na vafuuwa avasili Vayahudi, neke kangi abihilage nu kwiyefya na avo, pe vaafikile aVayahudi vamwinga avaatumiilwe nu Yakobo. Avoogwipe aVayahudi avaasimiilidzaga ukutigila, avafuuwa vonda vasingwage.",
  "13": "AVayahudi avafuuwa avangi vamuniniiliye uPetulo mu wukedusi waakwe, ukufikila pe vakumuheniya uBalanaba nave.",
  "14": "Nda haamu, pe ndaaweene vasiininiila indakyene ya Mola iNofu, ndikumulongelaga uKefwa pa weelu ukutigila, “Uveeve uli Muyahudi, neke kangi wiilima ngita muunu ye asili Muyahudi. Lino, kye kiki ukuvagagiilidza avafuuwa avasili Vayahudi ukuniniila imivedzehedze gya Vayahudi?”",
  "15": "Uneefwe tuli Vayahudi va kuholwa, kangi lwilongwa ukutigila, tusili vanya ndzanangifu ngita avasili Vayahudi.",
  "16": "Napo kangi, twidzeela ukutigila, uNguluvi asikumwidika umuunu ukuvedza mugolofu, wiimila wa kwinatila imilagililwe gya Mose. Nda haamu, akumwidika umuunu ukuvedza mugolofu pa miiho gaakwe, ye akumufuuwa uYesu Kilisiti. Ndeeni, uneefwe, pamwinga na avasili Vayahudi, túmufuuviilwe uKilisiti Yesu ukuta twidikilwe ukuvedza vagolofu, wugendela wa kumufuuwa umwene, si wugendela wa kwinatila imilagililwe, pakuva sikwali umuunu ye ahadza iikwidikilwa ukuvedza mugolofu pa miiho ga Nguluvi, wugendela wa kwinatila imilagililwe.",
  "17": "Neke kangi pe tukumufuuwa uKilisiti wiimila wa kwidikilwa ukuvedza vagolofu, lwiwoneka ukutigila, uneefwe Vayahudi pamwinga na avasili Vayahudi, tuli vanya ndzanangifu. Ongo, kwe kutigila, uKilisiti akutuhulila ukulima indzanangifu? Nambi naludoodo!",
  "18": "Ngana ndiipilukila ukwinatila imilagililwe gya Mose gye ndagilekile, apo ndiikoolela ukutigila, ndiidzumba imilagililwe igyo.",
  "19": "Kungaya kumukeeledza uNguluvi wugendela wa milagililwe igyo, lwe lwene ndaafuwe ukuhuma ukugiinatila, ukuta ndiikalage ndikumukeeledza uNguluvi.",
  "20": "Uneene ndítoveleliilwe pamwinga nu Kilisiti, na liilino ndili muumi, neke kangi siye neene, nda haamu, ye Kilisiti ye ali muumi mugati umwangu. Imiikalile gye ndikwikala lino, ndikwikala pa kumufuuwa uMuswamuve va Nguluvi ye aandzendile, akuwutawulaga uwuumi waakwe ukuumoka.",
  "21": "UNguluvi akutwidikila ukuvedza vagolofu wiimila wa lusungu lwakwe. Sindiilemwa ukulukaana, pakuva ngana umuunu ali nu ludali ulwa kwidikilwa wugendela wa kwinatila imilagililwe gya Mose, apo uKilisiti aafuwe lwahela!"
}