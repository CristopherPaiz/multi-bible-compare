{
  "1": "UYesu iingiye mu waato, iilowokaga inyandza ya Galilaya, iipilukaga ku wudzenge waakwe wa Kapelenahumu.",
  "2": "Neke avamwadaada vamuleetelage uYesu umwadaada umunya liteela, ágonile mu lupaasa. UYesu pe aluweene ulufuuwo lwawo lukomi lwe vaali nalo, akumulongelaga umuunu uyo iitigilaga, “Mwana vangu, wiikangadze inumbula! Úwodziidzwe indzanangifu dzaako.”",
  "3": "Avangi mu vawulanidzi va milagililwe avaali apo, viihoodzaga mu numbula dzaawo viitigilaga, “Umuunu uyu akumulonga fivi uNguluvi!”",
  "4": "Neke kangi uYesu adzidzeelage dzonda dze vaahoodzaga, avawuudzage atigilage, “Kye kiki mwihoodza imbiifu mu numbula dzeenyo?",
  "5": "Luli kwi ulupeefu, ukumulongela umunya liteela ukutigila, ‘Úwodziidzwe indzanangifu dzaako,’ enewuli, ‘Wiime, ugendage’?",
  "6": "Neke kangi muludzeelage ukutigila, uMuswamuve va Muunu ali nu wutawulilwe wa kuwodza indzanangifu mu nyi umu.” Neke amulongelage umunya liteela atigilage, “Wiime! Tegule ulupaasa lwako, uhelelage ku kaaya yaako.”",
  "7": "Umuunu uyo iikwimaga, iihelelaga ku kaaya yaakwe.",
  "8": "Avaanu pe vadziweene idzo, viikoogopaga hiilo. Vakumupeelaga indolo uNguluvi, ye avapeeliye avaanu uwutawulilwe ngita uwo wa kuwodzehedza indzanangifu.",
  "9": "UYesu iihegaga apo. Pe iihelela, akumuwonaga umuhaki-pembe yumwinga ye aatambulwaga Matayo, íikalile pe aalundahidzaga ipembe. Neke uYesu amulongelage atigilage, “Uuniniilage.” Baaho na baaho, uMatayo iikwimaga, akumuniniilaga.",
  "10": "Pambele uYesu aaheliye kuliya ku nyumba ya Matayo. Umusika ugo, viikwadzaga avahaki-pembe voloofu na vanya ndzanangifu, vakwikalaga mu kuliilasa nave na vanyigendwa vaakwe.",
  "11": "AVafwalisayo pe valuweene ulo, vakuvalongelaga avanyigendwa vaakwe viitigilaga, “Kye kiki umuwulanidzi veenyo iiliilasa na vahaki-pembe na vanya ndzanangifu?”",
  "12": "UYesu pe aapuliike idzo, akuvalongelaga iitigilaga, “Avasiivawa umuvili vasiisakula ukuhelela kwa muyavi-migoda, nda haamu, va vatamwa swe!",
  "13": "Lino muhelele mukiiwulanidze ikiganulo kya madzwi aga ukutigila, ‘Ndiisaka ulupyana, si kutawula uwusembe.’ Pakuva sindaadzile mu kuvakemeela avakwiwona vagolofu, nda haamu, avo avakwiwona vanya ndzanangifu, ukuta vamupitukile uNguluvi.”",
  "14": "Neke avanyigendwa va Yohana uMudzabisi vahelelage kwa Yesu, vamuwuudzage vatigilage, “Uneefwe na Vafwalisayo tukwiviikila ngʼaani. Kye kiki avanyigendwa vaako vasikwiviikila ngʼaani?”",
  "15": "UYesu akuvahigaga iitigilaga, “Avaanu ávalaaliikwe ku noolane, viihugumilila kiki pe vali pamwinga nu mutoodzi? Neke kangi gulaadza umusika gwe alaahedzwa umutoodzi, apo pe peene pe valiiviikila ngʼaani.",
  "16": "Sikwali umuunu ngana ali nu mwenda umulovela úgudeemwike, ye iipabika ikipabiko ikipiya mu mwenda ugo. Ngana alime ewo, ikipabiko ikyo kihadza kiideemula umwenda ugo, nago guhadza gwideemuka hiilo ukulutila pa kutala.",
  "17": "Kangi sikoovali avaanu aviisopa idifwayi imiya mu bogolo idza ngwembe indovela. Ngana vasope, ibogolo dziipwefuka, idifwayi yiikwitika, ibogolo nadzo dziikwanangika. Nda haamu, avaanu vaavisopa idifwayi imiya mu bogolo imiya. Apo fyonda fivili, ibogolo ni difwayi fiinana!”",
  "18": "UYesu aaviye apilonga na vaanu avo, iikwadzaga umundzaagila yumwinga, iifugamaga pawutalo apaakwe, akumulongelaga iitigilaga, “Umwali-vangu áfuwe liilino. Siiwo tuheleengʼase ukamuviikile iliwoko lyako, nave iivedza muumi kangi.”",
  "19": "Neke uYesu ahegage pamwinga na vanyigendwa vaakwe, amuniniilage umundzaagila uyo.",
  "20": "Umusika guugo, umwayuuva yumwinga ye aavawaga uwutamwa wa kuhuma idanda mu myaka ginyikyumi ni givili (12), iihelelaga kumbele kwa Yesu, iipamyaga umudzivo gwa mwenda gwakwe.",
  "21": "Aahoodziidze mu numbula yaakwe ukutigila, “Ngana ndikapamye umwenda gwakwe, apo ndiipona.”",
  "22": "Pe amupamiidze, uYesu iiseedukaga, akumuwonaga, akumulongelaga iitigilaga, “Mwali vanguave, wiikangadze inumbula! Ulufuuwo lwako lúkunaniidze!” Umusika guugo, umwayuuva uyo iiponaga.",
  "23": "UYesu pe aafikile ku kaaya ya mundzaagila uyo, iikwingilaga, akuvawonaga avaanu voloofu, válundiine pa kivembo, viihugumilila mbandu, avangi viitova ifihaadzi.",
  "24": "UYesu akuvalongelaga iitigilaga, “Muhege apa! Umuhindza uyu asinaa afuwa, nda haamu, ágoneeliye hela!” Neke kangi avaanu avo vamuhekage uYesu.",
  "25": "Neke avahumyage kwivala, iingilage kugati kwe aali umuhindza, amwibatage iliwoko, nave iikwimaga.",
  "26": "Imola idzo dziitagalilaga mu nyi yonda.",
  "27": "UYesu iihegaga pa kaaya ya mundzaagila uyo, avabofu vavili vakumuniniilaga kuno viikemeela viitigila, “Muswamuve va Dawudaave, utupyanile!”",
  "28": "UYesu iikwingilaga mugati, avabofu avo vakumuhelelelaga. Neke avawuudzage atigilage, “Mwifuuwa ukutigila ndili ni ngufu ya kunaniya?” Viihigaga viitigilaga, “Eena Mutwave! Twifuuwa!”",
  "29": "Neke apamyage amiiho gaawo, avalongelage atigilage, “Lulimikage ukwenyo ngita ulufuuwo lwenyo kye lugenda.”",
  "30": "Baaho na baaho, amiiho gaawo giidindukaga, viilolaga. UYesu iitigilaga, “Pogola, mutane ukumulongela umuunu ye avedzaga imola idzi!”",
  "31": "Neke kangi vahegage, vahelelage viitagalidza imola dzaakwe mu nyi yonda.",
  "32": "Avaanu avo pe viihega apoono apo, avangi vakumuleetelaga uYesu umwadaada yumwinga ye iibiitwe nu mubepo muviifu, ugwamuhuliye uwukitalonga.",
  "33": "UYesu iilosaga umubepo umuviifu ugo, baaho umuunu uyo iivangaga ukulonga kangi. Ililugu ilyali apo, liidzumaga mbandu liitigilaga, “Idzo dzisinaa dziwonekaga nambe kigono kimwinga mu nyi iya Isilaheli!”",
  "34": "Neke kangi aVafwalisayo vatigilage, “Umuunu uyo iilosa imibepo imiviifu mu ngufu dza muvina va mibepo imiviifu!”",
  "35": "UYesu aahelanidzaga mu ndzenge ni mbala dzonda. Avawulanidzaga avaanu mu nyolanilo nu kudalika iMola iNofu dza wutwa wa kukyanya. Kangi aananiyaga uwulemwa ni fitamwa fyawo fyonda.",
  "36": "Pe aliweene ililugu lya vaanu, lukumugwilaga ulusungu, pakuva vaayugaga hela, vasaali nu munya kuvatanga ngita ngʼolo idzingaya mudiimi.",
  "37": "Neke avalongelage avanyigendwa vaakwe atigilage, “Imbene yítanile, neke kangi avanya kubena vakeefu.",
  "38": "Lino mumunyilike uMutwa Nguluvi umunya mbene, avatume avanya kubena avangi mu mugunda gwakwe.”"
}