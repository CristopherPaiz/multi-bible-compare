{
  "1": "Neke aVafwalisayo wuli na vawulanidzi va milagililwe, vafikage ukuhuma ku Yelusalemu. Viihelelaga kwa Yesu, vakumuwuudzaga viitigilaga,",
  "2": "“Kye kiki avanyigendwa vaako vasiikolaatidza imivedzehedze gye vatulekiye avakuhwesu? Viiliya ikyakuliya kitakalava tandi amawoko!”",
  "3": "UYesu akuvahigaga iitigilaga, “Na yuunye, kye kiki mwidzumba indagi dza Nguluvi wugendela wa kuniniila imivedzehedze gyenyo?",
  "4": "Pakuva uNguluvi aalongile ukutigila, ‘Uvaginiyage udaado nu nyoko.’ Kangi aalongile ukutigila, ‘Ye avedzaga ye akumuliga udaadiye enewuli ungʼina, uyo akomwage.’",
  "5": "Neke kangi unyeenye mwilonga ukutigila, ‘Umuunu iikwidikwa ukuvalongela avavaha vaakwe ukutigila, “Ikiinu kye ndikali ndikuvapeela ngita kuvatanga, lino ndítawuwe wusembe kwa Nguluvi.” ’",
  "6": "Ndeeni, mwilonga ukutigila umuunu asiisakulwa ukuvaginiya udaadiye, enewuli ungʼina. Uko kwe kwene kwe mwibedalila ilidzwi lya Nguluvi wugendela wa kuniniila imivedzehedze gyenyo.",
  "7": "Unyeenye muli vakedusi! UIsaya aavilile ndakyene wiimila weenyo ukutigila,",
  "8": "‘Avaanu ava vakuunginiya ulwa pa mulomo hela, neke kangi inumbula dzaawo dzili kutaali naane.",
  "9": "Na pe vakwifuunya ukwangu, vakwifwahidza hela, viiwulanidza imbulanidzo idza milagililwe gya vaanu hela.’ ”",
  "10": "UYesu iikemeelaga ililugu lya vaanu, akulilongelaga iitigilaga, “Mupulikidzage wunofu nu kulufika!",
  "11": "Sikookili ikiinu ikiikwingila mu mulomo gwa muunu ikikumuhulila lupumba, nda haamu, kookili ikiinu ikiihuma mu mulomo gwakwe, kye kyene ikikumuhulila lupumba.”",
  "12": "Neke avanyigendwa vaakwe vahelelage kwa Yesu, vamulongelage vatigilage, “Wiidzeela ukutigila, aVafwalisayo pe vápuliike amadzwi ago ge úlongile, váviipile mbandu?”",
  "13": "UYesu iihigaga iitigilaga, “Ikimelo kikivedzaga kye asiyaalile uDaada ye ali kukyanya, ahadza iikuula ni midela.",
  "14": "Muvaleke, pakuva avo valongodzi vabofu, viilongodza avabofu! Ngana umubofu akumulongodza umubofu muyagwe, vonda vavili vahadza viigwila mu lilindi!”",
  "15": "Neke uPetulo amulongelage atigilage, “Utuganulile ikihwananidzo kya fiinu ifikumuhulila umuunu avedze lupumba.”",
  "16": "UYesu akuvahigaga iitigilaga, “Na yuunye mwave musikulufika?",
  "17": "Musikulufika ukutigila, kikivedzaga ikiikwingila mu mulomo, kiikwingila mu lileme neke ku wusililo kiihuma kwivala?",
  "18": "Neke kangi ifiihuma mu mulomo gwa muunu, fiihuma mu numbula yaakwe, fye fyene ifikumuhulila lupumba.",
  "19": "Ukuhuma mugati mu numbula ya muunu, mwe mwene mwe giihuma amahoodzo amaviifu, uwuwuladzi, uwudumuli-noolane, uwugoni, uwuhiidzi, uwoolesi wa wudesi na maligo.",
  "20": "Dzonda idzo, dze dzeene idzikumuhulila lupumba. Neke kangi asiivedza lupumba, pakuva iiliya kitakalava amawoko.”",
  "21": "UYesu aahegile apo, iihelelaga ku mugoola gwa Tilo nu gwa Sidoni.",
  "22": "Lolage, umwayuuva yumwinga uMukananayo ye iikalaga uko, aaheliye kwa Yesu, iiyovaga iitigilaga, “Mutwave, Muswamuve va Dawudaave, ungaamyanila! Umwali-vangu íibiitwe ni mibepo imiviifu.”",
  "23": "Neke kangi uYesu atanage ukulonga lidzwi lilivedzaga. Avanyigendwa vaakwe vakumuhelelelaga, vakumunyilikaga viitigilaga, “Umulongele ahelelage, pakuva umwayuuva uyu iihula umwango kumbele ukwesu.”",
  "24": "Akuvahigaga iitigilaga, “UNguluvi áanumile ukuvapoka aVaisilaheli, hiilo ávayagile ngita ngʼolo.”",
  "25": "Umwayuuva uyo iikwadzaga, iifugamaga pawutalo pa Yesu, iinyilikaga iitigilaga, “Mutwave, ndikukunyilika uunange!”",
  "26": "UYesu akumuhigaga iitigilaga, “Si lunofu ukunyamula ikyakuliya kya vaana nu kusopela imbuwa.”",
  "27": "Umwayuuva uyo iitigilaga, “Eena Mutwave, neke kangi nadzi mbuwa nadzo, dzaadziliya utuwuluwulu utwiguwa paanyi ukuhuma pa fitagala ifya vatwa vaawo.”",
  "28": "UYesu akumuhigaga iitigilaga, “Ve mwayuuvaave, uli nu lufuuwo lukomi hiilo! Luhadza lwivedza ewo, ngita kye wiisaka.” Umusika guugo, umwalive uyo iiponaga.",
  "29": "Neke uYesu ahegage apo, apilukage ku nyandza ya Galilaya, iinukage ku kidunda, iikalage paanyi.",
  "30": "Avaanu voloofu hiilo viihelelaga kwa Yesu, viihelelaga na vakitagenda, avabofu, avatenda imivili, avakitalonga na vatamwa avangi voloofu, vakuvaviikaga pa magulu ga Yesu, nave akuvananiyaga.",
  "31": "Avaanu viidzumaga mbandu pe viiwona avakitalonga viilonga, avatenda imivili viipona, avakitagenda viigenda na vabofu viilola. Neke vamupeelage indolo uNguluvi va Vaisilaheli.",
  "32": "Neke uYesu avakemeelage avanyigendwa vaakwe, avalongelage atigilage, “Ndikuvawonela lusungu avaanu ava, pakuva víikalile naane figono fidatu, lino vangaya kyakuliya. Ngana ndivatawule vahelelage ku ndzenge dzaawo vali nu musale, viisunga vadzilike mu ngʼaasi.”",
  "33": "Avanyigendwa vaakwe vakumuwuudzaga viitigilaga, “Apa padaasi, tuhadza tukugiwona kwiya imikaate igiikwila avaanu voloofu ngita ava?”",
  "34": "UYesu akuvawuudzaga iitigilaga, “Muli nagyo mikaate gilinga?” Viihigaga viitigilaga, “Tuli nagyo imikaate mufungʼati (7) nu tusomba tukeefu.”",
  "35": "UYesu akuvalagidzaga avaanu vonda viikale paanyi.",
  "36": "Neke anyamulage imikaate mufungʼati igyo nu tusomba uto, ahongedzage kwa Nguluvi, amegulingʼasage, avapeelage avanyigendwa vaakwe, navo vakuvagavilaga avaanu avo.",
  "37": "Avaanu vonda viiliyaga, vakwigutaga. Avanyigendwa viilundasaga utuwuluwulu utwasigiye, fiimemaga fihiivi mufungʼati.",
  "38": "Avaanu avaaliye vaali vamwadaada mbilima dzitayi (4,000) kitavalila avamwayuuva na vaana.",
  "39": "UYesu pe aaviye ávatawuwe avaanu vahelelage, iikwingilaga mu waato, iihelelaga ku mbali idza wudzenge wa Magadani."
}