{
  "1": "UYesu iikwikaga ukuhuma ku kidunda, ililugu likomi lya vaanu likumuniniilaga.",
  "2": "Neke umwadaada yumwinga umunya kinyamuvili aadzage, afugamage pawutalo pa Yesu, amulongelage atigilage, “Mutwave, ngana úkeeliye, uumbaladze.”",
  "3": "UYesu iigolosaga iliwoko lyakwe, akumupamyaga, akumulongelaga iitigilaga, “Ndíkeeliye, uvalale!” Umusika guugo, umuunu uyo iivalalaga ikinyamuvili kyakwe.",
  "4": "UYesu akumulongelaga iitigilaga, “Utanage ukumulongela muunu ye avedzaga imola idzi! Nda haamu, uhelelage ukiiwoneese kwa muteekedzi, ukatawule uwusembe ngita kye aalagiidze uMose, wuvedzage we woolesi ku vaanu vonda ukutigila, úvaliidzwe.”",
  "5": "Neke uYesu apilukage ku wudzenge wa Kapelenahumu. Mu wudzenge uwo, aali mwali umukomi va Valoma va kipuga kya vakolakyanda ligana limwinga (100). Umukomi uyo akumuhelelelaga uYesu, akumugongoolaga",
  "6": "iitigilaga, “Mutwave, umulimila-vangi vangu ágonile ku kaaya ali ni liteela, iipumuka mbandu.”",
  "7": "UYesu akumuhigaga iitigilaga, “Ndiikwadza kuuko ndimunaniye.”",
  "8": "Neke kangi umukomi uyo atigilage, “Nambi Mutwave! Sindivagiye ukutigila uveeve wiingile mu nyumba yangu. Lino ulonge ilidzwi swe, umulimila-vangi vangu iinana.",
  "9": "Na yuune ndili paanyi pa wutawulilwe. Kangi ndili navo avakolakyanda avali paanyi apangu. Ngana ndimulongele yumwinga nditigile, ‘Helele,’ iihelela. Uyungi, nditigile, ‘Waadze,’ iikwadza. Nu mulimila-vangi vangu, nditigile, ‘Lime ulu,’ iilima.”",
  "10": "UYesu pe agapuliike amadzwi ago, iidzumaga mbandu, akuvalongelaga avamuniniilaga iitigilaga, “Ndakyene ndikuvalongela ndiitigila, mu Vaisilaheli vonda ndisinaa ndiwonaga umuunu ye avedzaga, ye ali nu lufuuwo lukomi ngita ulu!",
  "11": "Kangi ndikuvalongela ndiitigila, avaanu voloofu ukuhuma inyi dzonda, valaadza nu kwikalasa na vakuhwesu uAbulahamu, uIsaka nu Yakobo pa lukeelanilo mu wutwa wa kukyanya.",
  "12": "Neke kangi aVaisilaheli nde vavedze vaahaaguliilwe ukuvedza vaanu va wutwa uwo, avo valaatoodzwa kwivala ku kiisi. Uko kulaavedza ni ngʼuuto nu kugeledzula amiino.”",
  "13": "Neke uYesu amulongelage umukomi uyo atigilage, “Uhelelage! Luhadza lwilimika ukwako ngita ulufuuwo lwako kye lugenda.” Umulimila-vangi uyo iiponaga umusika guugo.",
  "14": "Pambele uYesu aafikile ku nyumba ya Petulo, iikwingilaga umo, akumuwonaga umwayuuva umukwive va Petulo ágonile pa wulili, iivawa imungo ya lihilidzi.",
  "15": "UYesu akumupamyaga iliwoko, umusika guugo iiponaga imungo yaakwe. Iikwimaga, iivangaga ukumuwombela.",
  "16": "Ikyamihe pe yaafikile, avaanu vakumuleetelaga uYesu avatamwa voloofu, aviibiitwe ni mibepo imiviifu. Neke uYesu agilosage wugendela wa lidzwi lyakwe, kangi avananiyage vonda avaavawaga ni fitamwa.",
  "17": "Dzonda idzo dzaahumiye ukuta likwile ilidzwi lya Nguluvi, lye aalongile wugendela wa muvidzi uIsaya ukutigila, “Aanyamuwe uwulemwa weesu nu kwitwika ifitamwa fyesu.”",
  "18": "Umusika ugo, uYesu pe aaweene avaanu voloofu vámupiliime, akuvalagidzaga avanyigendwa vaakwe vagelanidze uwaato, ukuta valowoke imwambu iya nyandza ya Galilaya.",
  "19": "Neke umuwulanidzi va milagililwe amuhegelelage uYesu, atigilage, “Muwulanidzi, ndihadza ndikukuniniila konda kwe wiihelela.”",
  "20": "UYesu akumuhigaga iitigilaga, “Amakeve gali ni milindi, ni fidege fili ni fyaso, neke kangi uMuswamuve va Muunu angaya kaaya!”",
  "21": "Neke umuunu yungi ye amuniniiliye uYesu atigilage, “Mutwave, uunawule ndihelele tandi ndikamusiile udaada.”",
  "22": "Neke kangi uYesu amuhigage atigilage, “Uuniniilage! Uvaleke ávafuwe vavasiile ávafuwe vaawo.”",
  "23": "Neke uYesu iingilage mu waato, avanyigendwa vaakwe vamuniniilage, vahegage.",
  "24": "Baaho na baaho, ilivelo likomi liihumilaga mu nyandza, liidwadwalusaga amavingo makomi, ago giivangaga ukugubika uwaato uwo. Umusika ugo, uYesu aali ágoneeliye.",
  "25": "Avanyigendwa vaakwe vakumuhelelelaga, vakumulamusaga, viitigilaga, “Mutwave! Utupoke! Twifuwa!”",
  "26": "Nave iitigilaga, “Unyeenye vanya lufuuwo lukeefuanye, kye kiki mwikoogopa?” Neke iimage, akenyelage ilivelo na mavingo, inyandza yiilitamaga.",
  "27": "Avanyigendwa vaakwe viidzumaga viitigilaga, “Uyu ye ani? Nali livelo na mavingo fikumwidika!”",
  "28": "UYesu na vanyigendwa vaakwe vaalowiike imwambu iya nyandza ya Galilaya, viifikaga ku nyi ya Vagadala, uko viitaangʼanaga na vaanu vavili, aviibiitwe ni mibepo imiviifu. Avaanu avo vaahumile ku mombwe. Vaali vasali mbandu, sikwali umuunu ye aagelaga ukugendela ingʼaasi iyo.",
  "29": "Avaanu avo viiyovaga viitigilaga, “Ve Muswamuve va Nguluvi! Uli wuki naafwe? Wáadzile mu kutupumusa umusika pe gusinaa gukwila?”",
  "30": "Kwali nu lupinga lukomi lwa magubi agaadiimilidzwaga pataali ludoodo na apo.",
  "31": "Neke imibepo imiviifu igyo gimugongoolage uYesu gitigilage, “Ngana ukutulosa, utwidike tukiingile mu lupinga lwa magubi lula.”",
  "32": "UYesu iitigilaga, “Muhelelage!” Neke imibepo imiviifu givahumage avaanu avo, gihelelage, giingilage mu magubi ago. Baaho amagubi gonda giisulunukaga lunyilo ku ligeema, giigwilaga mu nyandza, giifuwaga.",
  "33": "Avadiimi va magubi pe valuweene ulo, viinyilaga lunyilo ukuhelela ku wudzenge. Vakuvalongelaga avaanu dzonda ídzilimiike ku vaanu aviibiitwe ni mibepo imiviifu.",
  "34": "Avaanu vonda va wudzenge uwo, viihelelaga, viitaangʼanaga nu Yesu. Pe vamuweene, vakumugongoolaga mbandu ukutigila, ahege mu nyi yaawo."
}