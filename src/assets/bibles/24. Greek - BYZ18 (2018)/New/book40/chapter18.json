{
  "1": "Umusika ugo, avanyigendwa vamuheleliye uYesu viitigilaga, “Ye ani ye mukomi ukulutila avangi vonda ku wutwa wa kukyanya?”",
  "2": "UYesu akumukemeelaga umwana mudebe, akumwimyaga pagatinagati apaawo,",
  "3": "akuvalongelaga iitigilaga, “Ndakyene ndikuvalongela ndiitigila, ngana simwihambuka nu kuvedza ngita vaana vadebe, musiliingila nambi ku wutwa wa kukyanya.",
  "4": "Neke lino, umuunu ye avedzaga ye akwiyisa nu kuvedza ngita umwana mudebe uyu, uyo ye mwene ye ahadza iivedza mukomi ukulutila avangi vonda ku wutwa wa kukyanya.",
  "5": "Kangi umuunu ye avedzaga ye akumwanukila umwana mudebe ngita uyu mu litaawa lyangu, akuundzanukila uneene.",
  "6": "“Neke kangi umuunu ye avedzaga ye akumuhulila yumwinga mu vadebe ava avakuufuuwa ayage, ngali kiba uyo akali apingwe ulwala lukomi mu singo nu kutoodzwa mu ndzongela iya nyandza.",
  "7": "Muli nu lukali unyeenye vaanu va mwe naanyi umu wiimila wa ngemyo idziihula avaanu ukuyaga! Ingemyo koodzili, neke kangi ali nu lukali umuunu ye iihula ingemyo idzo!",
  "8": "Ngana iliwoko lyako enewuli iligulu lyako likukuhulila ukulima indzanangifu, apo ulidumule nu kulitaaga kutaali. Luli kiba ukwingila ku wuumi uwa mbeepali uli mukitagenda enewuli mutenda umuvili, sindawuli ukuvedza na mawoko gonda gavili, enewuli amagulu gonda gavili, neke ukatoodzwe ku mooto ugusiidzima mbeepali.",
  "9": "Kangi iliiho lyako ngana likukuhulila ukulima indzanangifu, ulikopole nu kulitaaga kutaali! Luli kiba ukwingila ku wuumi uwa mbeepali uli ni liiho limwinga hela, sindawuli ukuvedza na miiho gonda gavili, neke ukatoodzwe ku mooto ugusiidzima mbeepali.",
  "10": "“Mwiyangalilage! Mutanage ukumubeda yumwinga mu vadebe ava, pakuva ndikuvalongela ndiitigila, umusika gonda avanyamwandza vaawo va kukyanya vali pawutalo pa Daada ye ali kukyanya. [",
  "11": "Pakuva uMuswamuve va Muunu aadzile mu nyi ukuvapoka ávayagile.]",
  "12": "Mwiwona wuli, ngana umuunu ali ni ngʼolo ligana limwinga (100), neke yimwinga mu idzo yiyage, iilima kiki? Asidzileka tandi makyumi ligondza ni nyigondza (99) ku fidunda nu kuhelela kutemula yimwinga iyo íyiyagile?",
  "13": "Pe áyiweene, ndakyene ndikuvalongela ndiitigila, ahadza iikeela hiilo wiimila wa ngʼolo yimwinga iyo, ukulutila ingʼolo makyumi ligondza ni nyigondza idzo idzisiyagile.",
  "14": "Luli ewo, nayu Dadiinyo ye ali kukyanya, asiikeela nambe yumwinga mu vadebe ava ayage.",
  "15": "“Umunya lufuuwo muyago ngana ákuhokiye, umuhelelelage ukamugomedze inongwa yaakwe pe muli vavili hela. Ngana akukupulikidza, wiivedza úmupilwise kangi umunya lufuuwo muyago.",
  "16": "Neke kangi, ngana asikukupulikidza, uhelelage ukamukemeele umuunu yumwinga enewuli vavili, ukuta ‘vavedzage poovali avoolesi vavili enewuli vadatu va koolela inongwa yonda.’",
  "17": "Ngana iikaana ukuvapulikidza avo navo, uhelelage ukalulongele ulukombeso. Ngana iikaana ukulupulikidza nalo, umuwonage ngita muunu ye asikumufuuwa uNguluvi, enewuli muhaki-pembe.",
  "18": "“Ndakyene ndikuvalongela ukutigila, dzonda dze mwikaanidza mwe naanyi, uNguluvi iivedza ákaaniidze kukyanya. Kangi dzonda dze mukudzitawula mwe naanyi, uNguluvi iivedza ádzitawuwe kukyanya.",
  "19": "Ndikuvalongela kangi ukutigila, ngana vavili umwenyo víidiingʼiine mwe naanyi ulukaani luluvedzaga lwe viilapangilila, uDaada ye ali kukyanya ahadza akuvalimila ulo.",
  "20": "Pakuva ngana vavedze poovali avaanu vavili enewuli vadatu ávalundaniye mu litaawa lyangu, na yuune ndili baaho pamwinga navo.”",
  "21": "Neke uPetulo ahelelage kwa Yesu, amuwuudzage atigilage, “Mutwave, ngana umufuuwa muyangu iigina ukuundzangula, apo ndimupyanilage nyakalinga? Ukufikila kalimufungʼati (7)?”",
  "22": "UYesu akumuhigaga iitigilaga, “Sindikukulongela ukutigila, umupyanilage ukufikila kalimufungʼati hela, neke kangi umupyanilage umuyago kalimufungʼati nyamakyumi mufungʼati (7x70).",
  "23": "“Wiimila wa ulo, uwutwa wa kukyanya wiihwananidzwa nu mutwa yumwinga, ye aasakaga ukuvalila imbalilo ya midzigilo gye avadzigilaga avalimila-vangi vaakwe.",
  "24": "Umutwa uyo pe aavangile ukuvalila, avakolakyanda vaakwe viikwadzaga pawutalo apaakwe nu mulimila-vangi yumwinga, ye aadzigilwaga italanda mbilima likyumi limwinga (10,000).",
  "25": "Umulimila-vangi uyo aalemiilwe ukuhomba amagoobeli ge aadzigilwaga. Neke umutwa avalagidzage avakolakyanda vaakwe ukutigila vamugudze umwene, umudala, avaana vaakwe ni fiinu fyonda fye aali nafyo, ukuta guhombwe umudzigilo.",
  "26": "“Neke umulimila-vangi uyo afugamage pawutalo pa mutwa, amugongoolage atigilage, ‘Ndiinyilika uundzindile, ndihadza ndikukuhomba ifiinu fyako fyonda.’",
  "27": "Umutwa uyo akumuwonelaga lusungu, akumupyanilaga umulimila-vangi uyo nu kumutawula ahelelage.",
  "28": "“Neke kangi umulimila-vangi uyo pe aahumile kwivala, iitaangʼanaga nu mulimila-vangi muyagwe, ye aadzigilwaga nave dinaali ligana limwinga. Akumwibataga, akumutiitaga pa singo, akumulongelaga iitigilaga, ‘Uhombe umudzigilo gwangu.’",
  "29": "Umulimila-vangi uyo iifugamaga pawutalo apaakwe, akumugongoolaga iitigilaga, ‘Uundzindile, ndihadza ndikukuhomba fyonda.’",
  "30": "Neke kangi umwene akaanage ukumupulikidza, ahelelage nave kumudindila mu ndinde, ukufikila pe iihomba ifiinu fye iidzigilwa.",
  "31": "“Avalimila-vangi vayagwe pe vadziweene idzo, vaalemiye hiilo mu numbula dzaawo. Viihelelaga kwa mutwa vaawo, vakumulongelaga dzonda ídzilimiike.",
  "32": "Neke umutwa uyo amukemeelage umulimila-vangi uyo, amulongelage atigilage, ‘Ve mulimila-vangi muviifuave! Umusika pe ukaangongoolile, ndikakupyaniye mbandu umudzigilo gwako!",
  "33": "Na yuuve usikaavagiye ukumupyanila umulimila-vangi muyago ndawuli uneene kye ndikakupyaniye uveeve?’",
  "34": "“Neke umutwa uyo aviipage hiilo, alagidzage avakolakyanda vaakwe vamwibate nu kumudindila mu ndinde, ukuta apumuswe ukufikila pe ahadza iihomba fyonda fye iidzigilwa.”",
  "35": "Pa wusililo uYesu iitigilaga, “UDaada ye ali kukyanya, ahadza akuvalimila ndeeni na yuunye, ngana ye avedzaga umwenyo asikumupyanila umuyagwe ni numbula yaakwe yonda.”"
}