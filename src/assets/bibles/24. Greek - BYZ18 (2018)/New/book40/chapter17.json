{
  "1": "Pe fídzumbile ifigono mutanda (6), uYesu aahegile nu Petulo, uYakobo nu Yohana umunungʼuve va Yakobo, iikwinukaga navo ku kidunda kitaali.",
  "2": "Neke uYesu ahambukage uluhwano pawutalo apaawo. Ku miiho kwakwe kwangʼalitaga ngita lidzuwa, ni myenda gyakwe gyali mivalafu mbandu ngita lumuli.",
  "3": "Umusika guugo, viihumilaga avavidzi uMose nu Eliya viilongana nu Yesu.",
  "4": "Neke uPetulo amulongelage uYesu atigilage, “Mutwave, lunofu uneefwe tuvedzage baaha. Ngana wiisaka, ndihadza ndiidzenga apa ifitinga fidatu. Kimwinga kivedzage kyako, ikingi kya Mose, ni kingi kya Eliya.”",
  "5": "UPetulo pe apila alonga, umusika guugo liihumilaga ilifunde liingʼalita, likuvagubikaga. Viipulikaga ilidzwi ukuhuma mu lifunde iliitigila, “Uyu ye Muswamu-vangu umwende ye ndíkeeliidzwe nave, mumupulikidzage umwene!”",
  "6": "Avanyigendwa vaakwe pe vaapuliike ilidzwi ilyo, viiguwaga kinyalileme, viikoogopaga hiilo.",
  "7": "Neke uYesu avahegelelage, avapamyage, avalongelage atigilage, “Mulamuke, mutane ukoogopa!”",
  "8": "Pe viinamuwe amiiho gaawo, vasamuweene muunu yungi, yu Yesu mwene.",
  "9": "Pe viisulunuka mu kidunda ikyo, uYesu akuvalagidzaga iitigilaga, “Mutane ukumulongela muunu ye avedzaga dze múdziweene ukufikila uMuswamuve va Muunu, pe alaavedza ádzulubwike ukuhuma ku wulungu.”",
  "10": "Avanyigendwa avo vakumuwuudzaga viitigilaga, “Kye kiki avawulanidzi va milagililwe viitigila, uEliya munya kwadza tandi pe asinaa afika uKilisiti?”",
  "11": "UYesu akuvahigaga iitigilaga, “Luli ewo, uEliya iitala tandi ukwadza mu kugelanidza amadzwi gonda.",
  "12": "Neke kangi ndikuvalongela ndiitigila, uEliya áadzile, kangi avaanu vasamukaguwe ukutigila ye Eliya, nda haamu, vamulimiye dzonda dze vaasakaga. Ndeeni, vahadza vakumupumusa uMuswamuve va Muunu.”",
  "13": "Neke avanyigendwa avo valufikage ukutigila, uYesu aalongaga imola dza Yohana uMudzabisi.",
  "14": "UYesu na vanyigendwa vaakwe vadatu avo, pe viikile ukuhuma ku kidunda ukufikila apoono apaali ni lilugu lya vaanu, umuunu yumwinga iihelelaga kwa Yesu, iifugamaga pawutalo apaakwe.",
  "15": "Akumulongelaga uYesu iitigilaga, “Mutwave, ndiinyilika ungamupyanila umuswamu-vangu, pakuva ali nu wutamwa wa lidzilisi, kangi uwutamwa uwo wukumupumusa mbandu. Umusika goloofu iigwila mu mooto enewuli mu lulenga.",
  "16": "Ndímuleetile ku vanyigendwa vaako ukuta vamunaniye, neke kangi válemiilwe.”",
  "17": "UYesu iihigaga iitigilaga, “Nye va kivegalo íkihenile ikingaya lufuuwoanye! Ndiikale naanye figono filinga? Ndiigugumidze ulwa wukitafuuwa weenyo ukufikila ndali? Umuleete apa umuswamuwo!”",
  "18": "Neke uYesu alikenyelage ilibepo iliviifu, nalyo likumuhumaga. Umusika guugo, umuswamuve uyo iiponaga.",
  "19": "Neke avanyigendwa vamuhelelelage uYesu apoono pa kinyele, vamuwuudzage vatigilage, “Kye kiki uneefwe túlemiilwe ukulosa ilibepo ilyo?”",
  "20": "Nave iihigaga iitigilaga, “Wiimila wa lufuuwo lwenyo ludebe. Ndakyene ndikuvalongela ndiitigila, ngana mukali muvedzage nu lufuuwo ludebe ngita akapeke kadoodo hiilo ka lilongoti, ngali mukali mukukilongela ikidunda iki mwitigila, ‘Hege apa, helele pala,’ nakyo ngali kiihega. Ndeeni, sikookili ikiinu ikihadza kikuvalema. [",
  "21": "Neke kangi ilibepo iliviifu ngita ilyo musililosa, nda haamu, wugendela wa kulapangila nu kwiviikila ngʼaani.]”",
  "22": "UYesu pamwinga na vanyigendwa vaakwe umusika pe vaali ku Galilaya, avalongiye ukutigila, “UMuswamuve va Muunu ahadza iisutulwa ku vatavangwa.",
  "23": "Navo vahadza vakumukoma, neke pa kigono ikya wudatu ahadza iidzulubuka.” Avanyigendwa vaakwe pe vaapuliike ulo, viihuguvalaga mbandu.",
  "24": "UYesu na vanyigendwa vaakwe pe vaaviye váfikile ku Kapelenahumu, avahaki-pembe va tembeli vakumuhelelelaga uPetulo, vakumuwuudzaga viitigilaga, “Umuwulanidzi veenyo siaaihomba ikodi ya tembeli?”",
  "25": "UPetulo iihigaga iitigilaga, “Aaihomba.” Pambele uPetulo iikwingilaga mu nyumba, neke kangi pe asinaa alonga luluvedzaga, uYesu akumuwuudzaga iitigilaga, “Simoni, wiiwona wuli? Avatwa va nyi vaavihaka ikodi ku vaanu vaawo, enewuli ku vagendzi?”",
  "26": "UPetulo iihigaga iitigilaga, “Vaavihaka ku vagendzi.” UYesu akumulongelaga iitigilaga, “Kwe kutigila, avaanu vaawo vatane ukuhomba.",
  "27": "Neke kangi ukuta tutane ukuvaviifya avahaki-pembe avo, uhelele ukasope ikilovelo mu nyandza. Neke isomba iya kutala ye uhadza wiilopola, ubagaalulage umulomo gwakwe, uhadza ukuliwona iligoobeli mugati. Unyamulage iligoobeli ilyo, uhelele ukahombe ikodi yangu ni yaako.”"
}