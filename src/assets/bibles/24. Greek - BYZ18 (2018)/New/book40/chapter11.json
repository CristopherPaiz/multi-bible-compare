{
  "1": "UYesu aaviye ámalile ukuvalagidza avanyigendwa vaakwe vanyikyumi na vavili (12), iihelelaga kudalika nu kuvawulanidza avaanu ilidzwi lya Nguluvi ku ndzenge dza Galilaya.",
  "2": "Umusika ugo, uYohana uMudzabisi aali mu ndinde. Umo, iipulikaga amalimo ge aalimaga uKilisiti. Neke avatumage avanyigendwa vaakwe,",
  "3": "vakamuwuudze uYesu ukutigila, “Yuuve ye vaavilile avavidzi ukutigila iikwadza, enewuli tumuhuuvilage uyungi?”",
  "4": "UYesu akuvahigaga iitigilaga, “Muhelelage mukamulongele uYohana dzonda dze mukudziwona nu kudzipulika.",
  "5": "Avabofu viilola, avasiigenda viigenda, avanya kinyamuvili viivalala, avadibafu viipulika, ávafuwe viidzulubuswa. Kangi, avahangala viidalikilwa iMola iNofu.",
  "6": "Áfuunyiliilwe umuunu ye avedzaga ye asikwikuvadza wiimila wa neene.”",
  "7": "Avanyigendwa va Yohana pe vaaviye váhegile, uYesu iivangaga ukulilongela ililugu lya vaanu imola dza Yohana uMudzabisi iitigilaga, “Pe mukiihelelaga ku lungʼalangʼala mukiihuuvilaga kulola kiki? Umuunu ngita ludete ulwipugwa ni ngʼaala?",
  "8": "Lino mukaaheliye kulola kiki? Umuunu ye áfwalile imyenda gya lutogo? Nambi, aviifwala imyenda igyo vakwikala mu nyumba dza wutwa, si ku lungʼalangʼala.",
  "9": "Lino mukaaheliye kulola kiki? Kulola umuvidzi? Eena! Ndikuvalongela ukutigila, uYohana siye muvidzi hela, uyo ye mukomi ukulutila umuvidzi.",
  "10": "Uyo ye mwene imola dzaakwe dzísimbiilwe mu Wusimbe uWiimike ukutigila, ‘Lolage, ndikumutuma umulongodzi-mola vangu akulongole, ye mwene ye ahadza akukuwuyapila ingʼaasi pawutalo apaako.’",
  "11": "“Ndakyene ndikuvalongela ndiitigila, mu vaanu vonda, asinaa ahumilaga umuunu ye aaholiilwe nu mwayuuva ukuvedza mukomi, ukulutila uYohana uMudzabisi. Neke kangi ye mudebe mu wutwa wa kukyanya, uyo ye mukomi ukulutila uYohana.",
  "12": "Ukuvangila ikigono kye aadalikaga uYohana uMudzabisi ukufikila ineengʼuli iyi, uwutwa wa kukyanya waawihovelanilwa ni ngufu, na vaanu viigela ukuwusweketula.",
  "13": "Pakuva avavidzi ni milagililwe gya Mose ukufikila umusika gwa Yohana, fyavilile umusika ugu.",
  "14": "UYohana uyo, ye Eliya yula ye aaviliilwe ukutigila iikwadza, ngana musiilemwa mwidikile ulo.",
  "15": "Umuunu ye avedzaga ye ali na masiikidza agiipulika, apulikage.",
  "16": "“Avaanu va kivegalo iki ndivahwananidze na kiki? Viihwanana na vaana áviikalile ku ligulilo vakuvakemeela avayaawo",
  "17": "viitigila, ‘Túvapembiye ifihaadzi, musikinile! Túviimbiye ulwimbo lwa luhugumo, musihugumiliye!’",
  "18": "“Ndiilonga idzo, pakuva uYohana aadzile, asaaliyaga nambe kunyuwa ngita kye viilima avangi, avaanu viitigilaga, ‘Ali nu mubepo umuviifu.’",
  "19": "Kangi uMuswamuve va Muunu aadzile, iiliya nu kunyuwa ngita kye viilima avangi, aveene viitigilaga, ‘Lolage! Uyu muliya hiilo kangi mugaadzi, mudzeela va vahaki-pembe na vanya ndzanangifu. Neke kangi uluhalawukagudzi lwa Nguluvi, lwiwoneka lwa ndakyene mu malimo ga vaanu vaakwe.’ ”",
  "20": "Neke uYesu avangage ukukenyela indzenge, mwe aahuufiidze ifilole fyoloofu, pakuva avaanu va ndzenge idzo vasaapelile. Akuvalongelaga iitigilaga,",
  "21": "“Yiiga nye vaanu va wudzenge wa Kolasini! Yiiga nye vaanu va wudzenge wa Betisayida! Ngana ifilole fye ndíhuufiidze ukwenyo, fikali fivedzage fíhuufiidzwe ku wudzenge wa Tilo nu wa Sidoni, avaanu va mu ndzenge idzo ngali vaapelile kataali, pa kufwala amagunila nu kwikala mu lifindza ukuwoneesa uwupedzi waawo.",
  "22": "Napo kangi ndikuvalongela ndiitigila, pa kigono ikya luhigo, ulupumuko lwenyo lulaavedza lukomi, ukulutila kye lulaavedza ku vaanu va ku Tilo na va ku Sidoni!",
  "23": "Na yuunye vanya Kapelenahumu, mukwiwona muliinuswa kufikila kukyanya? Nambi, silulaavedza ewo! Muliiswa ku wulungu. Ngana ifilole fye ndíhuufiidze ukwenyo, fikali fivedzage fílimiike ku wudzenge wa Sodoma, apo uwudzenge uwo ngali waave ukufikila ineengʼuli.",
  "24": "Napo kangi ndikuvalongela ndiitigila, pa kigono ikya luhigo, ulupumuko lwenyo lulaavedza lukomi, ukulutila avaanu va ku Sodoma!”",
  "25": "Umusika ugo, uYesu aalongile ukutigila, “Ve Daada, Mutwa Nguluvi va kukyanya ni nyi! Ndikukulumba, pakuva amadzwi ago úvafihile avanya luhalawukagudzi nu luhala, kangi úvavilatuliye avadebe.",
  "26": "Eena Daada, ulo lwe lwene lwe úkeeliidzwe.",
  "27": "“UDaada áameeliye fyonda. Sikwali umuunu ye ámudzeeliye uMuswamuve, nda haamu, yu Daada mwene. Kangi sikwali umuunu ye ámudzeeliye uDaada, nda haamu, yu Muswamuve mwene, nu muunu ye avedzaga ye iikeela uMuswamuve ukumuvilatula uDaada ukwakwe.",
  "28": "“Mwadzage ukwangu nyivonda ye múhoyamiidzwe ni fitegulo, uneene ndikuvapodza.",
  "29": "Ngita ingʼambako kye dziifwalidzwa umudzegandzego mu singo, mufwalidzwage umudzegandzego gwangu. Mwiwulanidzage ukwangu, pakuva uneene ndili muleele kangi munya lwiyiso va numbula. Apo muhadza mwipodzwa mu numbula,",
  "30": "pakuva umudzegandzego gwangu guli mudekedeke pa kufwalidza, ni kitegulo kyangu nakyo kipeefu.”"
}