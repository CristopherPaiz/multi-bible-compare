{
  "1": "Neke uMubepo uMwimike amusogodzage uYesu kuhelela ku lungʼalangʼala, ukuta akagemywe nu Setano.",
  "2": "UYesu akwiviikilaga ngʼaani figono makyumi gatayi (40), ikilo nu muunyi. Pa wusililo akwipulikaga indzala.",
  "3": "Neke uSetano aadzage, amugemyage atigilage, “Ngana uveeve uli Muswamuve va Nguluvi, ugalongele amaganga aga gahambuke mikaate.”",
  "4": "UYesu akumuhigaga iitigilaga, “Mu Wusimbe uWiimike lúsimbiilwe ukutigila, ‘Ikyakuliya kyene kisikumuhulila umuunu avedze muumi, nda haamu, uwuumi wa muunu wuli mu lidzwi lilivedzaga lye iilonga uNguluvi.’ ”",
  "5": "Neke uSetano amusindikage uYesu ku wudzenge uwiimike wa Yelusalemu, amuviikage pa kinengʼenengʼe kya lukandzi lwa tembeli, ulwaloleengʼanaga ni likwava litaali,",
  "6": "amulongelage atigilage, “Ngana uveeve uli Muswamuve va Nguluvi, wiitoodze paanyi. Mu Wusimbe uWiimike lúsimbiilwe ukutigila, ‘UNguluvi akuvatuma avanyamwandza vaakwe, navo vahadza vakukunyagidza na mawoko gaawo ukuta utane ukubumidza iligulu lyako pa liganga.’ ”",
  "7": "UYesu akumuhigaga iitigilaga, “Mu Wusimbe uWiimike lúsimbiilwe ukutigila, ‘Utane ukumugemya uMutwa Nguluvi vaako.’ ”",
  "8": "Kangi uSetano akumusindikaga uYesu ku kidunda ikitaali hiilo, akumuwoneesaga uwutwa wonda wa mwe naanyi, pamwinga ni ndolo dzaakwe,",
  "9": "akumulongelaga iitigilaga, “Ngana ukuungondamila, ndikukupeela fyonda ifi.”",
  "10": "Neke kangi uYesu amuhigage atigilage, “Uhege apa Setano! Lúsimbiilwe mu Wusimbe uWiimike ukutigila, ‘Umugondamilage uMutwa Nguluvi vaako, kangi umutovelage iligendwa yuuyo mwene swe.’ ”",
  "11": "Neke uSetano amulekage uYesu, umusika guugo avanyamwandza va Nguluvi vaadzage, vamulimilage.",
  "12": "Pambele padebe uYesu aapuliike ukutigila uYohana uMudzabisi ádindiilwe mu ndinde, neke apilukage ku mugoola gwa Galilaya.",
  "13": "Apo iihaamaga ukuhuma mu wudzenge wa Nasaleti, iihelelaga kwikala ku wudzenge wa Kapelenahumu, uwaali mu ngʼumbungʼumbu ya nyandza ya Galilaya, mu nyi ya Sabuloni ni ya Nafutali.",
  "14": "Dzonda idzo dzaahumiye ukuta likwile ilidzwi lya Nguluvi, lye aalongile wugendela wa muvidzi uIsaya ukutigila,",
  "15": "“Mu nyi ya Sabuloni ni ya Nafutali, ku ngʼaasi iyiihelela ku nyandza, imwambu ya mukoga Yolodani, mu Galilaya mwe vakwikala avaanu avasili Vaisilaheli,",
  "16": "avaanu avakwikala mu kiisi, váluweene ulumuli lukomi. Avaanu avakwikala mu nyi iya kiisi nu mwigisila gwa kufuwa, ulumuli lúvamulikiye.”",
  "17": "Ukuvangila umusika ugo, uYesu iivangaga ukudalika iitigilaga, “Mupelage indzanangifu dzeenyo, pakuva uwutwa wa kukyanya wúhegeliye.”",
  "18": "UYesu pe aali mu kugenda mu ngʼumbungʼumbu ya nyandza ya Galilaya, akuvawonaga uSimoni ilitaawa ilingi Petulo, nu Andeleya umunyalukolo vaakwe, viitega indzafu dzaawo mu nyandza, pakuva vaali valovi.",
  "19": "Akuvalongelaga iitigilaga, “Mwadze muuniniilage! Naane ndihadza ndikuvahambusa valovi va vaanu.”",
  "20": "Umusika guugo, vakudzilekaga indzafu dzaawo, vakumuniniilaga uYesu.",
  "21": "UYesu iihelelaga pawutalo padebe, akuvawonaga uYakobo nu Yohana, avaswamuve va Sebedayo. Avo vaali mu waato pamwinga nu dadaawo uSebedayo, vaawuyapaga indzafu dzaawo. UYesu akuvakemeelaga,",
  "22": "umusika guugo vakuwulekaga uwaato uwo nu dadaawo, vakumuniniilaga uYesu.",
  "23": "UYesu aahelanidzaga mu mugoola gonda gwa Galilaya, iiwulanidza avaanu mu nyolanilo dzaawo, nu kudalika iMola iNofu dza wutwa wa kukyanya. Kangi avananiyaga vonda avaali nu wulemwa ni fitamwa fyawo fyonda.",
  "24": "Imola dzaakwe dziitagalilaga hiilo mu mugoola gonda gwa Silya. Neke vamuleetelage avatamwa vonda, avaali ni fitamwa ifili poloofu, avaapumukaga hiilo nu wuvafi, aviibiitwe ni mibepo imiviifu, avanya lidzilisi na vanya mateela. UYesu akuvananiyaga vonda avo.",
  "25": "Neke ililugu likomi lya vaanu limuniniilage ukuhuma ku Galilaya, ku Ndzenge Dzinyikyumi (10), ku Yelusalemu, ku Yudeya ni mwambu ya mukoga Yolodani."
}