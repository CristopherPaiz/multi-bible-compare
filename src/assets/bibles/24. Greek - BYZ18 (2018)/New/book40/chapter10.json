{
  "1": "Neke uYesu avakemeelage avanyigendwa vaakwe vanyikyumi na vavili (12), avapeelage uwutawulilwe wa kulosa imibepo imiviifu nu wa kuvananiya avanya wulemwa na vanya fitamwa fyonda.",
  "2": "Amataawa ga vatume vanyikyumi na vavili ge aga: uva kutala ye Simoni, ilitaawa ilingi Petulo, nu Andeleya umunyalukolo vaakwe, uYakobo nu Yohana avaswamuve va Sebedayo,",
  "3": "uFilipo, uBatolomayo, uTomasi, uMatayo umuhaki-pembe, uYakobo umuswamuve va Alufwayo, uTadayo,",
  "4": "uSimoni uMukananayo nu Yuda Isikalyote, ye amusutuwe uYesu.",
  "5": "UYesu avatumile vanyikyumi na vavili avo, akuvalagidzaga iitigilaga, “Mutanage ukuhelela ku avasili Vaisilaheli, kangi mutanage ukwingila mu ndzenge dza Vasamalya.",
  "6": "Nda haamu, muvahelelelage aVaisilaheli ávayagile ngita ngʼolo.",
  "7": "Pe mwihelela, mudalikage ukutigila, ‘Uwutwa wa kukyanya wúhegeliye.’",
  "8": "Muvananiyage avatamwa, muvadzulubusage ávafuwe, muvavaladzage avanya kinyamuvili nu kulosa imibepo imiviifu. Lino muvatangage avangi kitahombwa, pakuva na yuunye musaahombiye ifyo fye mwanukiye.",
  "9": "Mutanage ukunyamula amagoobeli gagavedzaga mu mikandalo gyenyo,",
  "10": "ibogolo nambe mingila givili, nambe ndaatu, nambe musagi, pakuva umulima-malimo iivagila ukwanukila ifya kuponela.",
  "11": "Uwudzenge wuwuvedzaga enewuli uluvala luluvedzaga lwe mwikwingila, mukamutemulage umuunu ye iivagila ukuvaanukila unyeenye. Neke mukiikalage ukwakwe ukufikila pe mwihega umo.",
  "12": "Pe mwikwingila mu kaaya, muvapeelage avanyakaaya uluhungilo lwa lutengamaso.",
  "13": "Ngana muwone avaanu va mu kaaya iyo vakuvaanukila, apo uluhungilo lwenyo luvapeelage avo ulutengamaso. Neke kangi, ngana vasikuvaanukila, apo uluhungilo lwenyo lutanage ukuvapeela ulutengamaso.",
  "14": "Ngana muwone umuunu ye avedzaga asikuvaanukila nambe kupulikidza amadzwi geenyo, apo mupumuunage ulufuuna mu magulu geenyo pe mwihuma mu kaaya iyo, enewuli mu wudzenge uwo.",
  "15": "Ndakyene ndikuvalongela ndiitigila, mu kigono ikya luhigo, ulupumuko lwa wudzenge uwo lulaavedza lukomi ukulutila ulwa wudzenge wa Sodoma nu wa Gomola!",
  "16": "“Lolage, ndikuvatuma ngita ngʼolo pagatinagati pa makekeeva. Lino muvedzage vasugu ngita ndzoka, kangi muvedzage vangaya nongwa ngita ngundya indzelu.",
  "17": "Mwiyangalilage na vaanu, pakuva valavasindika unyeenye mu nyigilo nu kuvatova mu nyolanilo dzaawo.",
  "18": "Pakuva unyeenye nye vanyigendwa vangu, valavasindika ku vatemi na vatwa, ukuta muvedze voolesi ukwawo na ku avasili Vayahudi.",
  "19": "Neke kangi pe valavasindika unyeenye, mwali mutanage ukoogopa ukutigila, mulaalonga kiki enewuli mulaahiga kiki. Umusika guugo, mulaapeelwa ulwa kulonga,",
  "20": "pakuva si yuunye ye mulaalonga, yu Mubepo va Nguluvi uDadiinyo ye mwene ye alaalonga wugendela weenyo.",
  "21": "Umaamiye alamusutula umunungʼuve ukukomwa, udaadiye alamusutula umwana vaakwe ukukomwa, avaana valavagalukila avavaha vaawo, na vavaha valaasindikwa ukukomwa.",
  "22": "Avaanu vonda valavasuula, pakuva unyeenye muli vanyigendwa vangu. Neke kangi umuunu ye aliigugumidza ukufikila ku wusililo, uyo alaapokwa.",
  "23": "Umusika pe vakuvapumusa unyeenye mu wudzenge wumwinga, munyililage ku wudzenge uwungi. Ndakyene ndikuvalongela ndiitigila, musilaamala ukugendela indzenge idza ku Isilaheli pe asinaa aadza uMuswamuve va Muunu.",
  "24": "“Umuwulanidzwa asikumulutila umuwulanidzi vaakwe. Umulimila-vangi nave asikumulutila umutwa vaakwe.",
  "25": "Lúkwiliye ngana umuwulanidzwa iilingʼaana nu muwulanidzi vaakwe nu mulimila-vangi iitegana nu mutwa vaakwe. Ngana viitambula umukomi va nyumba ukutigila ye Belisebuli, ongo, vasivatambula amataawa amaviifu ukulutila avaanu avali mu nyumba yaakwe?",
  "26": "“Lino mutanage ukuvoogopa avaanu avo. Dzonda idzili ku kinyele, dzilaavedza pa weelu, kangi dzonda ídzifihamiike, dzilaakagulika.",
  "27": "Dzonda dze ndikuvalongela unyeenye mu kiisi, mudzilongage pa lumuli. Kangi dzonda dze ndikuvapwepela mu masiikidza, mudzidalikage pa miiho ga vaanu vonda.",
  "28": "Mutanage ukuvoogopa avo aviikoma umuvili, neke kangi viilemwa ukukoma umubepo. Nda haamu, mumoogopage uNguluvi ye iitipula umuvili nu mubepo mu mooto ugusiidzima mbeepali.",
  "29": "Isoodzi dzivili sidziigudzwa akagoobeli akadebe hela? Sikooyili nambe yimwinga mu idzo iyiiguwa paanyi ngana uDadiinyo asikeeliye.",
  "30": "Nadzi fwili dza mituwe gyenyo, mbalile nu Nguluvi.",
  "31": "Luli ewo, mutanage ukoogopa, pakuva muli nu wutalamu ukulutila isoodzi ndzoloofu.",
  "32": "Umuunu ye avedzaga ye akuundzidika pa miiho ga vaanu ukutigila akuuniniila, na yuune ndihadza ndikumwidika pa miiho ga Daada ye ali kukyanya ukutigila, uyo munyigendwa vangu.",
  "33": "Neke kangi ye avedzaga ye akuungʼaana pa miiho ga vaanu, na yuune ndihadza ndikumukaana pa miiho ga Daada ye ali kukyanya ukutigila, uyo si munyigendwa vangu.",
  "34": "“Mutanage ukuhoodza ukutigila ndaadzile kwe naanyi ukuleeta ulutengamaso. Nambi! Nda haamu, ndaadzile mu kuleeta amagoha.",
  "35": "Ndaadzile mu kugaluungʼasa umuswamuve nu daadiye, umwalive nu ngʼina, mukamwana nu ngʼinafyala.",
  "36": "Kangi avaanu va mu nyumba yaakwe vahadza viivedza vatavangwa vaakwe.",
  "37": "Umuunu ye akumwenda udaadiye, enewuli ungʼina ukulutila uneene, uyo asiivagila ukuvedza munyigendwa vangu. Kangi ye akumwenda umuswamuve, enewuli umwalive ukulutila uneene, uyo nave asiivagila ukuvedza munyigendwa vangu.",
  "38": "Umuunu ngana asiitegula ikipindulihidzo kyakwe nu kuuniniila, uyo asiivagila ukuvedza munyigendwa vangu.",
  "39": "Umuunu ye avedzaga ye iisaka ukuwupoka uwuumi waakwe, uyo alawuyadza. Neke kangi ye akuwuyadza uwuumi waakwe wiimila wa neene, uyo alawupoka.",
  "40": "“Umuunu ye akuvaanukila unyeenye vanyigendwa vangu, akuundzanukila uneene. Kangi ye akuundzanukila uneene, akumwanukila uyo ye áanumile uneene.",
  "41": "Ye akumwanukila umuvidzi, pakuva muvidzi, uNguluvi ahadza akumupeela uluhombo ngita lwa muvidzi. Kangi ye akumwanukila umuunu umugolofu, pakuva mugolofu, ahadza akumupeela uluhombo ngita lwa mugolofu.",
  "42": "Ndakyene ndikuvalongela ndiitigila, umuunu ye avedzaga ye akumupeela nambe kinywelo ikinya lulenga ludzidzimu yumwinga mu vadebe ava, pakuva ali munyigendwa vangu, uNguluvi asilaaleka ukumupeela uluhombo lwakwe umuunu uyo.”"
}