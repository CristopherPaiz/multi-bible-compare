{
  "1": "Pamilaawo pe kúkiye, avateekedzi avakomi vonda pamwinga na vavaha va Vayahudi, viikwidiingʼanaga ukutigila vamukome uYesu.",
  "2": "Vakumupingaga, vakumunyamulaga nu kumugotola kwa mutemi va nyi, ye aatambulwaga Pilato.",
  "3": "Apo, uYuda yula ye amusutuwe uYesu, pe aaweene uYesu áhigiilwe ukutigila akomwe, lukumuvavaga hiilo. Iihelelaga ku vateekedzi avakomi na vavaha va Vayahudi, iipilusaga amagoobeli makyumi gadatu (30) gala ukwawo.",
  "4": "Akuvalongelaga iitigilaga, “Ndíhokile, pakuva ndímusutuwe umuunu ye angaya nongwa yiyivedzaga.” Neke kangi avo vatigilage, “Ulo si lukaani lwesu, lukaani lwako yuuve.”",
  "5": "Neke uYuda ataagage amagoobeli ago mu tembeli, ahegage, ahelelage kwitumbika.",
  "6": "Avateekedzi avakomi viiholaga amagoobeli ago, viitigilaga, “Ulo lusiikwidikwa mu milagililwe gya Mose ukuhandza amagoobeli ago na ga mu sanduka ya tembeli, pakuva gáhombiilwe ukuta umuunu akomwe.”",
  "7": "Apo viikwidiingʼanaga ukunyamula amagoobeli ago nu kugulila umugunda gwa muwufi va fiviya, ukuta vavasiilage umo avagendzi.",
  "8": "Lwe lwene umugunda ugo viitambula Mugunda gwa Danda nayi neengʼuli.",
  "9": "Neke likwilage ilidzwi ilyalongiilwe nu muvidzi uYelemya ukutigila, “Vaanyamuwe amagoobeli makyumi gadatu, ikikelelo kya muunu kye viidiingʼiine aVaisilaheli ukuhomba.",
  "10": "Apo viigulilaga umugunda gwa muwufi va fiviya, ngita uMutwa kye aandagiidze.”",
  "11": "Umusika ugo, uYesu iimile pawutalo pa mutemi uPilato. Neke umutemi uyo amuwuudzage atigilage, “Ongo, uli Mutwa va Vayahudi?” UYesu akumuhigaga iitigilaga, “Yuuve ye úlongile ulo.”",
  "12": "Avateekedzi avakomi na vavaha va Vayahudi, viivangaga ukumutaaha uYesu, neke kangi umwene atanage ukuvahiga nambe lidzwi.",
  "13": "UPilato akumuwuudzaga iitigilaga, “Siwiipulika dzonda idzo dze vakukutaaha?”",
  "14": "Neke kangi uYesu atanage ukuhiga nambe lidzwi limwinga, uPilato iidzumaga hiilo.",
  "15": "Nagula umwaka mu kyaka kya Paasaka, umutemi aavedzaga ni mivedzehedze gya kumudindulila umudindilwa yumwinga, ye vamusakaga avaanu.",
  "16": "Umusika ugo, kwali nu mudindilwa yumwinga, ye aatambulwaga Balaba. Umudindilwa uyo aadzeelaniike hiilo wiimila wa wuhosi we aalimaga.",
  "17": "Neke uPilato avawuudzage avaanu pe válundiine atigilage, “Mu vadindilwa vavili ava, ye ani ye mwisaka ndivadindulile? UBalaba enewuli uYesu ye iitambulwa Mesiya?”",
  "18": "UPilato avawuudziidze ewo, pakuva aludzeeliye ukutigila, avateekedzi avakomi na vavaha va Vayahudi vámugotuwe uYesu ukwakwe wiimila wa giila.",
  "19": "UPilato pe iikalile pa kideego kyakwe kya luhigilo lwa nongwa, umudala vaakwe akumusindikilaga imola iyiitigila, “Utane ukumulimila uluviifu luluvedzaga umuunu uyo, mungaya nongwa, pakuva ndípumwiswe hiilo mu malooto pakilo wiimila waakwe.”",
  "20": "Neke kangi avateekedzi avakomi na vavaha va Vayahudi vavafundage avaanu ukutigila, vamunyilike uPilato avadindulile uBalaba nu kumuhiga uYesu ukuta akomwe.",
  "21": "UPilato akuvawuudzaga kangi iitigilaga, “Ye ani mu vadindilwa vavili ava, ye mwisaka ndivadindulile?” Viihigaga viitigilaga, “Twisaka utudindulile uBalaba.”",
  "22": "UPilato akuvawuudzaga kangi iitigilaga, “Lino ndimulimile kiki uYesu uyu, ye vakumutambula avaanu ukutigila Mesiya?” Avaanu vonda viiyooyaga viitigilaga, “Atovelelelwe!”",
  "23": "UPilato akuvawuudzaga kangi iitigilaga, “Kye kiki? Áhokile kiki?” Neke kangi aveene vaginage ukuyooya vatigilage, “Atovelelelwe!”",
  "24": "UPilato pe aaweene ukutigila, iilemwa ukupitusa amahoodzo ga vaanu avo, pakuva vávangile ilyowo, iinyamulaga ululenga, iikalavaga amawoko pa miiho gaawo, kwe kutigila angaya nongwa yiyivedzaga. Neke avalongelage atigilage, “Ndingaya nongwa yiyivedzaga ulwa fuwa ya muunu uyu. Idzo dzeenyo yuunye!”",
  "25": "Avaanu vonda vakumuhigaga viitigilaga, “Inongwa iyo yivedzage yeesu na vaana veesu!”",
  "26": "Neke uPilato avadindulilage uBalaba ngita kye vamunyiliike, neke kangi amugotolage uYesu ku vakolakyanda, ukuta vamutove ni mikopodzi nu kumutovelelela pa kipindulihidzo.",
  "27": "Neke avakolakyanda va mutemi uPilato avo, vamunyamulage uYesu, vahelelage nave mu lipaala lya litengule lya mutemi. Vakuvakemeelaga avakolakyanda avangi vonda, viilundanaga.",
  "28": "Vakumufuulaga imyenda gyakwe nu kumufwalidza umwingila umuduungʼu.",
  "29": "Viitivaga ingeela ya miifwa, vakumufwalidzaga pa mutuwe, vakumuviikilaga uludete mu liwoko lyakwe ilya kundiyo. Viifugamaga pawutalo apaakwe, vakumuyeyewulaga viitigilaga, “Aadze senga, ve Mutwa va Vayahudi!”",
  "30": "Neke vamufuunyilage amati, vanyamulage uludete ulo mu liwoko lyakwe, vamutovelage pa mutuwe.",
  "31": "Avakolakyanda avo pe vaaviye vámuyeyewuwe, vakumufuulaga umwingila ugo, vakumufwalidzaga imyenda gyakwe kangi. Neke vahelelage nave kumutovelelela pa kipindulihidzo.",
  "32": "Avakolakyanda vaahegile nu Yesu mu wudzenge wa Yelusalemu. Pe vali mu ngʼaasi, viitaangʼanaga nu muunu yumwinga ye aatambulwaga Simoni. Umuunu uyo aahumile ku wudzenge wa Kilene. Avakolakyanda avo vakumugagiilidzaga anyamule ikipindulihidzo kya Yesu.",
  "33": "Neke vakafikage nu Yesu apoono apiitambulwa Goligota. Ilitaawa ili kwe kutigila, Libangʼa lya Mutuwe.",
  "34": "Pambele vakumupeelaga uYesu idifwayi ye váhandziidze nu mugoda umukali, ukuta atanage ukwipulika wuvafi. Pe aagedziidze, iikaanaga ukunyuwa.",
  "35": "Vakumutovelelelaga pa kipindulihidzo, viisoolanilaga ulusolo lwa kugavana imyenda gyakwe. [Lwalimiike ulo, ukuta gakwile amadzwi ga muvidzi agiitigila, “Viigavana imyenda gyangu mu veene pa kusoolanila ulusolo.” ]",
  "36": "Vakwikalaga baaho, ukuta vamuloleele.",
  "37": "Pakyanya pa mutuwe gwakwe pa kipindulihidzo, vaatoveleliye amadzwi ga kumutaaha agaasimbiilwe ukutigila, uyu ye yesu, mutwa va vayahudi",
  "38": "Umusika guugo, avagonadaasi vavili viitovelelelwaga pamwinga nu Yesu, yumwinga ulubali ulwa kundiyo kwa Yesu, uyungi kungʼigi.",
  "39": "Avaanu avaahelanidzaga ingʼaasi iyo, vamuligaga kuno viiyudza imituwe gyawo",
  "40": "viitigilaga, “ Ha! Uveeve waatigiye wiimamula itembeli nu kudzenga mu figono fidatu. Lino, ngana uveeve ve Muswamuve va Nguluvi, wiike pa kipindulihidzo, wiipoke yuuve!”",
  "41": "Ndeeni, avateekedzi avakomi na vawulanidzi va milagililwe pamwinga na vavaha va Vayahudi vamuyeyewusaga vaatigilaga,",
  "42": "“Akiipokaga avangi, neke kangi iilemwa ukwipoka mwene! Ngana uyu ye Mutwa va Vaisilaheli, iike pa kipindulihidzo, apo na yuufwe tuhadza tukumufuuwa.",
  "43": "Umwene akumuhuuvila uNguluvi, apo lino uNguluvi amupoke ngana akumwenda, pakuva akiilongaga ukutigila, ‘Uneene ndili Muswamuve va Nguluvi.’ ”",
  "44": "Ndeeni, avagonadaasi avaatoveleliilwe pamwinga nave, navo vamuyeyewusaga.",
  "45": "Ukuvangila ikivalilo kya mutanda (6.00) pa muunyi, ukufikila ikivalilo kinyigondza (9.00), ikiisi kiigwidzaga mu nyi yonda.",
  "46": "Ngita ikivalilo kinyigondza, uYesu iikoolaga iitigilaga, “Eloyi, Eloyi, lama sabakitani?” Kwe kutigila, “Nguluvi vangu, Nguluvi vangu, kye kiki úundekile?”",
  "47": "Avaanu avangi aviimile apo, pe vaapuliike ulo, viitigilaga, “Uyu akumukemeela umuvidzi uEliya.”",
  "48": "Baaho na baaho, yumwinga mu avo iinyilaga kisaatu, iidzabikaga akenda mu difwayi indzadzu, iipatikaga mu ludete, iipelanidzaga pa mulomo gwa Yesu ukuta anyuwe.",
  "49": "Neke kangi avangi avo valongage vatigilage, “Umuleke, twilolele ngana uEliya iikwadza mu kumupoka!”",
  "50": "Neke kangi uYesu akuutage mu sawuti ngomi, gwidumukaga.",
  "51": "Umusika guugo, ilibupa lya mwenda mu tembeli, liideemukaga fipiidza fivili ukuhuma pakyanya ukufikila paanyi. Inyi yiilindimaga, amatalaawe giibadzukaga.",
  "52": "Imombwe dziidindukaga, imivili gya viimike voloofu avaafuwe giidzulubukaga.",
  "53": "UYesu pe aaviye ádzulubwike, avaahumile mu mombwe viikwingilaga mu wudzenge uwiimike wa Yelusalemu nu kuvahumila avaanu voloofu.",
  "54": "Umwimiilidzi va kipuga kya vakolakyanda pamwinga na vakolakyanda avo avamuloleelaga uYesu, pe vaapuliike ikilindima nu kudziwona dzonda idzo ídzihumiye, viikoogopaga hiilo, viitigilaga, “Ndakyene umuunu uyu akali Muswamuve va Nguluvi!”",
  "55": "Apoono apo vaali poovali na vamwayuuva voloofu, avaali vámuniniiliye uYesu ukuhuma mu Galilaya nu kumuwombela. Avamwayuuva avo viimile pataali viilola dzonda idzaalimikaga.",
  "56": "Mu vamwayuuva avo, aali mwali uMaliya Magadalena, uMaliya ungʼina va Yakobo nu Yosefu, nayu ngʼinaawo va vaswamuve va Sebedayo.",
  "57": "Imihe pe yífikile, iikwadzaga umuunu yumwinga umumosi, ilitaawa lyakwe Yosefu, umuhuma ku wudzenge wa ku Alimataya. Uyo aali munyigendwa va Yesu.",
  "58": "UYosefu iihelelaga kwa Pilato ukumunyilika umufimba gwa Yesu ukuta akagusiile. Neke uPilato avalagidzage avakolakyanda vaakwe ukutigila, vamupeele umufimba ugo.",
  "59": "UYosefu iinyamulaga umufimba, iipilingidzaga nu mwenda umuvalafu umupiya.",
  "60": "Iiviikaga umufimba ugo mu mombwe yaakwe imiya ye aabuguwe kwave mu lutalaawe. Neke abiiluhidzage iliganga likomi ukudinda pa mulyango gwa mombwe iyo, ahegage apo.",
  "61": "Umusika ugo, uMaliya Magadalena nu Maliya, vaali víikalile baaho pa mombwe.",
  "62": "Ikigono ikya kavili ikyali kigono ikya Sabato, avateekedzi avakomi na Vafwalisayo viilundanaga kwa Pilato.",
  "63": "Neke vamulongelage vatigilage, “Mutwave, twikwiwuka ukutigila, umudzandzi yula pe aali muumi, aalongile ukutigila, ‘Pa kigono ikya kadatu, ndihadza ndiidzulubuka ukuhuma ku wulungu.’",
  "64": "Lino twinyilika uvalagidze avakolakyanda vaako valoleelage imombwe, ukufikila ikigono ikya wudatu. Ngana imombwe iyo yisiiloleelwa, avanyigendwa vaakwe vasiilemwa ukwadza vahiidze umufimba gaakwe nu kuvadzanga avaanu ukutigila, ádzulubwike ukuhuma ku wulungu. Uwudesi uwo wiivedza wuviifu ukulutila uwudesi wa kutala.”",
  "65": "UPilato akuvahigaga iitigilaga, “Muvanyamule avakolakyanda, muhelele ku mombwe mukaloleelage mu ngufu dzeenyo dzonda.”",
  "66": "Neke vahelelage ku mombwe, vakolekelage ikikolekelelo pa liganga. Apo vakuvalekaga avakolakyanda ukuta valoleelage imombwe."
}