{
  "1": "“Mutanage ukuvahiga avangi, uNguluvi alaaleka avahige na yuunye,",
  "2": "pakuva imihigile gye mwihigila avangi, gye gyene gye alavahigila na yuunye uNguluvi. Kangi ikigelelo kye mwigelela ku vangi, kye kyene kye alavagelela na yuunye uNguluvi.",
  "3": "“Kye kiki wiilola akabandzi akagenda mu liiho lya muyago, neke kangi usikuliwona ilyangiko iligenda mu liiho lyako?",
  "4": "Kye kiki ukumulongela umuyago ukutigila, ‘Ve munyalukolo vanguave! Leke ndikahedze akabandzi akagenda mu liiho lyako,’ neke kangi uveeve usikuliwona ilyangiko iligenda mu liiho lyako?",
  "5": "Uveeve uli mukedusi! Uhedze tandi ilyangiko iligenda mu liiho lyako. Apo pe peene pe wiilola wunofu, nu kuhedza akabandzi akagenda mu liiho lya muyago.",
  "6": "“Mutanage ukudzipeela imbuwa ifiinu ifiimike, dzilaasunga dzipituke dzivakembule. Nambe mutanage ukugatoodzehedza amagubi ifiinu ifya wutalamu, ukuta galaaleka gakadange.",
  "7": "“Mumunyilikage uNguluvi muhadza mwipeelwa, mutemulage muhadza mukufiwona, muhodedzage pa mulyango muhadza mwidindulilwa.",
  "8": "Umuunu ye avedzaga ye iinyilika iikwanukila, ye iitemula akufiwona, ye iihodedza pa mulyango iidindulilwa.",
  "9": "“Ongo, ye daada yuki umwenyo, ngana umuswamuve iinyilika umukaate, akumupeela iliganga?",
  "10": "Enewuli ngana iinyilika isomba, akumupeela iliyoka?",
  "11": "Ndeeni, nde luvedze unyeenye muli vahosi, mwidzeela kye mukuvapeela avaana veenyo ifiinu ifinofu. Neke lino, uDadiinyo ye ali kukyanya, iidzeela ukulutila mbandu kye akuvapeela inofu avakumunyilika!",
  "12": "“Lino muvalimilage avaanu avangi ngita na yuunye kye mwisaka ukulimilwa, pakuva idzo dziiwulanidzwa mu wusimbe wa milagililwe gya Mose na vavidzi.",
  "13": "“Mwingilage ku wutwa wa kukyanya kugendela pa mulyango umufinye, pakuva umugadzu gwe mulyango ugwisogodza ku lutipulo. Kangi ingʼaasi ya kuhelela uko ngadzu hiilo, voloofu viikwingila ukugendela ingʼaasi iyo.",
  "14": "Neke kangi umulyango ugwa kwingilila ku wuumi, mufinye. Nayi ngʼaasi iyiihelela uko, finye, na vaanu aviifika uko, vakeefu hela.",
  "15": "“Mwiyangalilage na vavidzi va wudesi. Pe viikwadza ukwenyo, pa miiho viiwoneka ngita ngʼolo, neke kangi mu numbula dzaawo ge makekeeva masali.",
  "16": "Aveene mukuvakagulila mu fiveleko fyawo. Avaanu vasiikova ifiveleko fya misabibu mu fitundu fya miifwa. Kangi vasiikova ifiveleko ifya mudzombe mu mivayula.",
  "17": "Luli ndeeni, umubiki umunofu gwiveleka ifiveleko finofu, neke kangi umubiki umuviifu gwiveleka ifiveleko ifiviifu.",
  "18": "Sikoolili ilibiki linofu iliiveleka ifiveleko ifiviifu. Kangi sikoolili ilibiki iliviifu iliiveleka ifiveleko ifinofu.",
  "19": "Neke ilibiki ilisiiveleka ifiveleko ifinofu, liidumulwa nu kutoodzwa mu mooto.",
  "20": "Luli ndeeni, avavidzi va wudesi avo, mukuvakagulila mu fiveleko fyawo.",
  "21": "“Ikigono ikya luhigo pe kilaafika, avaanu voloofu valaangʼemeela viitigila, ‘Mutwa, Mutwa,’ ukuta viingile mu wutwa wa kukyanya. Neke kangi si muunu ye avedzaga ye aliingila, nda haamu uyo swe, ye iilima imikeelelele gya Daada ye ali kukyanya.",
  "22": "Pa kigono ikyo, avaanu voloofu valaandongela valaatigila, ‘Mutwave, Mutwave! Ongo, sitwavililaga uwuvidzi mu litaawa lyako, nu kulosa imibepo imiviifu mu litaawa lyako? Kangi sitwahuufyaga ifilole fyoloofu mu litaawa lyako?’",
  "23": "Apo ndilavalongela kitafiha ndilaatigila, ‘Sindivadzeeliye unyeenye nambi! Muhege apa, unyeenye valima-ndzanangifu!’",
  "24": "“Neke lino, umuunu ye avedzaga ye iipulika amadzwi gangu nu kugagendela, iivedza ngita muunu umunya luhalawukagudzi, ye aadzengile inyumba yaakwe pa lutalaawe.",
  "25": "Indoonya yiitoonyaga, kwihumilaga uwulava, ni livelo likomi liipugaga, liitovaga inyumba iyo. Neke kangi inyumba iyo yitane ukuguwa, pakuva uwaalo waakwe waadzengiilwe pa lutalaawe.",
  "26": "Kangi umuunu ye avedzaga ye iipulika amadzwi gangu aga, neke kangi atanage ukugagendela, uyo iivedza ngita muunu umupuva ye aadzengile inyumba yaakwe pa luhanga.",
  "27": "Indoonya yiitoonyaga, kwihumilaga uwulava, ni livelo likomi liipugaga, liitovaga inyumba iyo, neke yiguwage paanyi nu musindo mukomi!”",
  "28": "UYesu pe aamalile ukulonga amadzwi ago, ililugu lya vaanu liidzumaga hiilo imbulanidzo dzaakwe,",
  "29": "pakuva asaawulanidzaga ngita avawulanidzi va milagililwe. Umwene aawulanidzaga mu wutawulilwe wonda."
}