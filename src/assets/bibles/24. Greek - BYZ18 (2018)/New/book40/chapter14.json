{
  "1": "Mu musika ugo, umutwa Helode aapuliike imola dza Yesu.",
  "2": "Neke avalongelage avalimila-vangi vaakwe atigilage, “Uyo ye Yohana uMudzabisi, ádzulubwiswe ukuhuma ku wulungu. Kye kileka avedzage ni ngufu idza kuhuufya ifilole.”",
  "3": "UHelode uyo aali ámwibiite uYohana uMudzabisi nu kumudindila mu ndinde. Aalimile ewo, pakuva aali ámutoolile uHelodya, umudala va Filipo umaamiye.",
  "4": "UYohana amukenyelaga uHelode aatigilaga, “Lusiikwidikwa mu milagililwe gya Mose, uveeve ukumutoola umudala va maamo!”",
  "5": "UHelode aasakaga ukumukoma uYohana, neke kangi oogopaga, pakuva avaanu vamudzeeliye uYohana uMudzabisi ukutigila muvidzi.",
  "6": "Umusika gwa lukeelanilo lwa kuholwa kwa mutwa Helode, umwalive Helodya iikinaga pawutalo pa vagendzi, ulo lukumukeeledzaga mbandu uHelode.",
  "7": "Neke amuhuuvidzage pa kuyiiga ukumupeela umuhindza uyo kikivedzaga kye ahadza akumunyilika.",
  "8": "Umuhindza uyo pe aaviye áfundiilwe nu ngʼina ikya kunyilika, akumulongelaga uHelode iitigilaga, “Uumeele umutuwe gwa Yohana uMudzabisi mu luhelo.”",
  "9": "Umutwa uHelode iihuguvalaga mbandu, neke kangi, pakuva aali áhuuviidze pa kuyiiga pa miiho ga vagendzi, iilagidzaga ukutigila umuhindza uyo apeelwe umutuwe ugo.",
  "10": "UHelode iilagidzaga ukutigila, uYohana akadumulwe umutuwe mu ndinde.",
  "11": "Suwe umutuwe gwa Yohana gwileetwaga mu luhelo, iipeelwaga umuhindza uyo, nave akumusindikilaga ungʼina umutuwe ugo.",
  "12": "Avanyigendwa va Yohana viihelelaga kunyamula umufimba, vakugusiilaga. Neke vahelelage kumulongela uYesu ulo úluhumiye.",
  "13": "UYesu pe aapuliike ulo, iihegaga apo mu waato, iihelelaga apoono apangaya vaanu. Neke kangi avaanu pe vaapuliike kwe áheliye, viigendaga lwa magulu ukuhuma mu ndzenge, vakumuniniilaga uYesu kwe agenda.",
  "14": "UYesu pe iihuma mu waato, akuliwonaga ililugu lya vaanu, akuliwonelaga lusungu, akuvananiyaga avatamwa vaawo.",
  "15": "Pa kyamihe, avanyigendwa vaakwe vakumuhelelelaga, vakumulongelaga uYesu viitigilaga, “Apoono apa padaasi, ikilo yíhegeliye. Uvatawule avaanu ava, ukuta vahelele vakiigulile ikyakuliya ku mbala.”",
  "16": "UYesu akuvahigaga iitigilaga, “Vatane ukuhelela. Muvapeele yuunye ikyakuliya.”",
  "17": "Aveene vakumuhigaga viitigilaga, “Tuli ni mikaate gihaanu ni somba dzivili swe.”",
  "18": "UYesu akuvalongelaga iitigilaga, “Muundeetele apa.”",
  "19": "Neke avalagidzage avaanu ukutigila viikale pa lusoli. Iinyamulaga imikaate gihaanu igyo ni somba dzivili, iilolaga kukyanya, akufifuunyililaga. Neke amenyulage imikaate, avapeelage avanyigendwa vaakwe, navo vakuvagavilaga avaanu.",
  "20": "Avaanu vonda viiliyaga nu kwiguta. Neke avanyigendwa vaakwe valundasage utuwuluwulu utwasigiye, vamemyage ifihiivi finyikyumi ni fivili (12).",
  "21": "Avaanu avaaliye ikyakuliya ikyo, vaali vagoosi mbilima dzihaanu (5,000) kitavalila avamwayuuva na vaana.",
  "22": "Baaho na baaho, uYesu akuvasungʼanidzaga avanyigendwa vaakwe viingile mu waato, vamulongole ukulowoka imwambu ya nyandza ya Galilaya, umusika pe akwilaga ni lilugu lya vaanu.",
  "23": "Aaviye íilagile ni lilugu ilyo, iikwinukaga mwene ku kidunda, ukuta akalapangile. Pe yaafikile ikilo, aali ásigiye mwene ku kidunda.",
  "24": "Umusika ugo, uwaato uwo waali pagatinagati pa nyandza, waatowaga na mavingo, pakuva ilivelo likomi lyapugaga.",
  "25": "Pe yiitema yinyavambula, uYesu akuvahelelelaga avanyigendwa vaakwe iigenda pakyanya pa lulenga.",
  "26": "Neke kangi avanyigendwa vaakwe pe vamuweene uYesu iigenda pakyanya pa lulenga, viikoogopaga hiilo nu kukoola viitigilaga, “Limulungu!”",
  "27": "Baaho na baaho, uYesu akuvalongelaga iitigilaga, “Mwikangadze inumbula, ye neene. Mutane ukoogopa.”",
  "28": "UPetulo akumuhigaga iitigilaga, “Mutwave, ngana ye veeve ndakyene, uungʼemeele ukuta ndaadze ukwako ndiigenda pakyanya pa lulenga.”",
  "29": "UYesu akumuhigaga iitigilaga, “Waadze.” Neke uPetulo ahumage mu waato uwo, agendage pakyanya pa lulenga, ahelelage kwa Yesu.",
  "30": "Neke kangi pe aaweene ilivelo likomi liipuga, iikoogopaga hiilo, iivangaga ukudwivala mu lulenga. Iikoolaga iitigilaga, “Mutwave, uumoke!”",
  "31": "Baaho na baaho, uYesu iigolosaga iliwoko akumwibataga, akumulongelaga iitigilaga, “Uveeve ye uli nu lufuuwo lukeefuave, kye kiki uli nu wugayagaya?”",
  "32": "Navo pe viingiye mu waato, ilivelo ilyo liilitamaga.",
  "33": "Neke avanyigendwa avaali mu waato, vamugondamilage uYesu vatigilage, “Ndakyene uveeve uli Muswamuve va Nguluvi!”",
  "34": "UYesu na vanyigendwa vaakwe pe vaaviye válowiike inyandza, viifikaga mu nyi ya Genesaleti.",
  "35": "Avaanu va uko pe vaakaguwe ukutigila ye Yesu, viitagalidzaga imola dzaakwe imbali dzonda. Neke avaanu vamuleetelage avatamwa vonda.",
  "36": "Navo vamugongoolaga uYesu, ukuta avaleke avatamwa vamupamyage hela mu mudzivo gwa mwingila gwakwe. Na vatamwa vonda avamupamyaga, vaaponaga."
}