{
  "1": "Ikigono ikya Sabato pe kíhelaniidze, pe kwitandaaluka pa Mulungu, uMaliya Magadalena pamwinga nu Maliya uyungi, vaaheliye kulola imombwe.",
  "2": "Baaho na baaho, ikilindima kikomi kiihumilaga, pakuva umunyamwandza va Mutwa Nguluvi iikaga ukuhuma kukyanya, iihelelaga pa mombwe, iibiilusilaga pa lubali iliganga ilyo, akulikalilaga.",
  "3": "Umunyamwandza uyo aangʼaalaga uluhwano ngita lumuli lwa libalamusi, imyenda gyakwe gyali mivalafu ngita maseve.",
  "4": "Avakolakyanda avo pe vamuweene, viikoogopaga hiilo, viikagahalaga ngita váfuwe.",
  "5": "Neke kangi umunyamwandza uyo avalongelage avamwayuuva avo atigilage, “Mutane ukoogopa! Ndiidzeela ukutigila mwádzile ukumusakula uYesu ye vakamutoveleliye pa kipindulihidzo.",
  "6": "Sipwali apa! Ádzulubwike ukuhuma ku wulungu ngita kye akavalongiye. Mwadze mulole pe vakamugoniike.",
  "7": "Lino muhelelage kisaatu mukavalongele avanyigendwa vaakwe ukutigila, ‘Ádzulubwike ukuhuma ku wulungu, nave ávalonguwe ukuhelela ku Galilaya. Uko kwe kwene kwe muhadza mukumuwona.’ Lino ndívalongiye!”",
  "8": "Neke avamwayuuva avo vahegage kisaatu pa mombwe vali nu woogofi nu lukeelo lukomi. Viinyilaga kuhelela kuvalongela avanyigendwa va Yesu, ngita umunyamwandza uyo kye akavalongiye.",
  "9": "Baaho na baaho, uYesu iitaangʼanaga navo, akuvahungilaga iitigilaga, “Kamwene!” Viihegelelaga kwa Yesu, viikoleelaga amagulu gaakwe nu kumugondamila.",
  "10": "Neke uYesu avalongelage atigilage, “Mutane ukoogopa. Muhelelage mukavalongele avanyalukolo vangu vahelelage ku Galilaya kwe vahadza vakuumbona.”",
  "11": "Avamwayuuva avo pe vali mu ngʼaasi viihelela, avangi mu vakolakyanda avaaloleelaga imombwe ya Yesu, viihegaga, viikwingilaga mu wudzenge wa Yelusalemu. Viifikaga, vakuvalongelaga avateekedzi avakomi dzonda ídzihumiye.",
  "12": "Neke avateekedzi avakomi avo valundanage pamwinga na vavaha va Vayahudi, valonganage, viidiingʼanage, vavapeelage avakolakyanda avo amagoobeli goloofu.",
  "13": "Vakuvafundaga viitigilaga, “Ngana umuunu ye avedzaga akuvawuudza ulwa idzo ídzihumiye mutigilage, ‘Avanyigendwa va Yesu vakaadzile pakilo ukuhiidza umufimba gwakwe pe tukaagoneeliye.’",
  "14": "Ngana uPilato apulike idzo, tuhadza twilongana nave, ukuta mutane ukwingila mu lutalamu.”",
  "15": "Neke avakolakyanda vaanukilage amagoobeli ago nu kulonga ku vaanu, ngita kye vakaalongeliilwe na vavaha va Vayahudi. Imola idzo dziitagalilaga hiilo ku Vayahudi, kangi vaave vapisimanila ni neengʼuli.",
  "16": "Avanyigendwa vanyikyumi na yumwinga (11) viihelelaga ku Galilaya ku kidunda ikyo kye avalagiidze uYesu.",
  "17": "Uko vakumuwonaga, vakumugondamilaga, neke kangi avangi mu vanyigendwa avo vavedzage nu wugayagaya.",
  "18": "Neke uYesu ahegelelage, avalongelage avanyigendwa vaakwe atigilage, “UNguluvi áameeliye uwutawulilwe wonda uwa kukyanya nu wa mwe naanyi.",
  "19": "Lino muhelelage ku vaanu va nyi dzonda, mukavahambusage ukuvedza vanyigendwa vangu. Mukavadzabikage mu litaawa lya Daada, ni lya Muswamuve, ni lya Mubepo uMwimike.",
  "20": "Mukavawulanidzage ukuniniila dzonda dze ndívalagiidze unyeenye. Lolage, uneene ndili pamwinga naanye umusika gonda ukufikila pa wudugilo wa nyi.”"
}