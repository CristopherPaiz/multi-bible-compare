{
  "1": "Umusika ugo mu kigono ikya Sabato, uYesu na vanyigendwa vaakwe vaahelanidzaga mu migunda gya ngana. Avanyigendwa vaakwe vakwipulikaga musale, viivangaga ukupulula inyoodzo dza ngana nu kuliya.",
  "2": "Neke kangi aVafwalisayo pe valuweene ulo, vamulongelage uYesu vatigilage, “Lolage, avanyigendwa vaako viilima amalimo mu kigono ikya Sabato! Ulo luli mwiko mu milagililwe gya Mose!”",
  "3": "UYesu akuvahigaga iitigilaga, “Musinaa mwimba kye aalimile uDawudi, umusika pe aali nu musale pamwinga na vayagwe?",
  "4": "UDawudi iingiye mu nyumba ya Nguluvi, neke umwene na vayagwe valiyage imikaate imiimike igisiikwidikwa ukuliya, nda haamu, va vateekedzi veene swe.",
  "5": "Musinaa mwimba mu milagililwe gya Mose ukutigila, avateekedzi viilima amalimo mu tembeli ikigono ikya Sabato? Mu ulo, viidzumba ikigono ikya Sabato, nda haamu, vasili ni nongwa.",
  "6": "Neke kangi ndikuvalongela unyeenye ukutigila, apa pwali umukomi ukulutila itembeli.",
  "7": "Ngana mukali mukikagulage ikiganulo kya madzwi ga Wusimbe uWiimike agiitigila, ‘Ndiisaka ulupyana, si kutawula uwusembe,’ apo ngali musivahigile avaanu avangaya nongwa.",
  "8": "Pakuva uMuswamuve va Muunu ye Mutwa va Sabato.”",
  "9": "UYesu iihegaga apo, iihelelaga, iikwingilaga mu luholanilo lwawo.",
  "10": "Umo, aali mwali umwadaada yumwinga umunya liwoko ilinya liteela. AVafwalisayo vaasakile uwiimilo wa kumutaaha uYesu, neke vamuwuudzage vatigilage, “Ongo, mu milagililwe gya Mose, lwikwidikwa ukumunaniya umuunu mu kigono ikya Sabato?”",
  "11": "UYesu akuvahigaga iitigilaga, “Ye ani umwenyo ngana ingʼolo yaakwe yigwile mu wiina pa kigono ikya Sabato, ye asiihelela kuyilopola mu kigono kiikyo?",
  "12": "Lolage, umuunu ali nu wutalamu ukulutila ingʼolo! Lwe lwene, lwikwidikwa ukulima inofu mu kigono ikya Sabato.”",
  "13": "Neke uYesu amulongelage umunya liwoko ilinya liteela atigilage, “Golose iliwoko lyako.” Nave iigolosaga, umusika guugo liiponaga nu kuvedza ngita liwoko ilingi.",
  "14": "Neke kangi aVafwalisayo avo vahumage kwivala, valonganage na Vahelode ulwa ngʼaasi iya kumukomela uYesu.",
  "15": "UYesu iidzeelaga uwugulume wa Vafwalisayo, iihegaga apo. Avaanu voloofu vakumuniniilaga, nave akuvananiyaga vonda avaali vatamwa.",
  "16": "Neke uYesu avakaanidzage ukutigila, vatane ukulonga ku vangi imola dzaakwe.",
  "17": "Pe peene liikwilaga ilidzwi ilyalongiilwe nu muvidzi Isaya ukutigila,",
  "18": "“Lolage, uyu ye mulimila-vangi vangu ye ndímuhaaguwe, uMwende vangu ye ndíkeeliidzwe nave. Ndihadza ndikumuviika uMubepo vangu pakyanya apaakwe, ukuta adalikage uwupoki ku vaanu vonda.",
  "19": "Asiliibeedzaga na vaanu, nambe kuyova. Kangi sikwali umuunu ye alaapulika umwango gwakwe mu ngelele.",
  "20": "Asilaadeenya uludete úluhanyangiike, asilaadzimya akooto akiiyengelela, ukufikila uwupoki pe wiideludza.",
  "21": "Kangi avaanu vonda valalihuuvila ilitaawa lyakwe.”",
  "22": "Neke avaanu vamuleetelage uYesu umuunu yumwinga ye iibiitwe nu mubepo muviifu, ugwamuhuliye uwubofu kangi uwukitalonga. UYesu akumunaniyaga umuunu uyo, iivangaga ukulonga nu kulola.",
  "23": "Ililugu liidzumaga, kangi liiwuudzaga liitigilaga, “Siye Muswamuve va Dawudi wona mwene uyu?”",
  "24": "Neke kangi aVafwalisayo pe vaapuliike idzo, vatigilage, “Umuunu uyo iilosa imibepo imiviifu mu ngufu dza Belisebuli, umuvina va mibepo imiviifu.”",
  "25": "UYesu aadzeeliye dze vaahoodzaga, akuvalongelaga iitigilaga, “Avaanu va wutwa wuwuvedzaga pe víitilangile, uwutwa uwo wiikwanangika. Ndeeni, avaanu va wudzenge enewuli ikaaya yiyivedzaga, pe víitilangile, ikaaya iyo yisiima.",
  "26": "USetano ngana iilosa imibepo imiviifu gyakwe ukuhuma ku vaanu, iivedza akwiluwa mwene. Apo uwutwa waakwe wusiliima.",
  "27": "Ngana uneene ndiilosa imibepo imiviifu mu ngufu dza Belisebuli, lino avaniniilidzi veenyo viilosa mu ngufu dza ani? Pa ulo, avaniniilidzi veenyo vahadza vakuvawoneesa inongwa yeenyo.",
  "28": "Neke kangi, ngana ndiilosa imibepo imiviifu mu ngufu dza Mubepo va Nguluvi, apo uwutwa wa Nguluvi wúvafikiye unyeenye.",
  "29": "Kangi umuunu ye iikwingila mu nyumba ya muunu umunya ngufu, asiisweketula ifiinu fya nyumba ya muunu uyo kitatala amupinge tandi, neke asweketule ifiinu fyakwe.",
  "30": "“Umuunu ye asili lubali lwangu, uyo ye mutavangwa vangu. Kangi ye asiilundasa pamwinga naane, uyo iiveyasa.",
  "31": "Wiimila wa ulo, ndikuvalongela ndiitigila, umuunu ye iilima indzanangifu nu kumulonga fivi uNguluvi, uyo ahadza iiwodzwa indzanangifu dzonda idzo. Neke kangi ye akumulonga fivi uMubepo uMwimike, uNguluvi asilaawodza indzanangifu iyo.",
  "32": "Umuunu ye akumulonga wuviifu uMuswamuve va Muunu, ahadza iiwodzwa indzanangifu iyo, neke kangi ye avedzaga ye akumulonga wuviifu uMubepo uMwimike, asilaawodzwa indzanangifu iyo, umusika ugu nambe ugwikwadza.",
  "33": "“Ngana mukuguhambusa umubiki kuvedza munofu, ifiveleko fyakwe fiivedza finofu, kangi ngana mukuguhambusa umubiki ukuvedza muviifu, ifiveleko fyakwe fiivedza fiviifu. Avaanu vakugukagula umubiki wugendela wa fiveleko fyakwe.",
  "34": "Nye va kivegalo kya ndzokaanye! Mwilemwa ukulonga amadzwi amanofu, pakuva muli vahosi! Dze iilonga umuunu, dze dzeene ídzimemile mu numbula yaakwe.",
  "35": "Umuunu umunofu iilonga inofu idziihuma mu numbula yaakwe, nu muunu muhosi iilonga uwuhosi uwiihuma mu numbula yaakwe.",
  "36": "Neke kangi uneene ndikuvalongela ndiitigila, pa kigono ikya luhigo, avaanu valaalonga vaveene wiimila wa madzwi gonda agasiivagila ge viilonga.",
  "37": "Ikigono ikyo ulaahigwa wiimila wa madzwi gaako, uNguluvi alaatigila uveeve uli mugolofu, enewuli uli ni nongwa.”",
  "38": "Neke aVafwalisayo avangi na vawulanidzi va milagililwe, vamulongelage uYesu vatigilage, “Muwulanidzaave, twisaka utuhuufye ikimanyilo kya kilole ukutigila, uveeve wiihuma kwa Nguluvi.”",
  "39": "UYesu akuvahigaga iitigilaga, “Ikivegalo ikihosi, kangi kidumuli-noolane kiisaka ikimanyilo! Neke kangi kisilaapeelwa ikimanyilo kikivedzaga, nda haamu, ki kimanyilo kya muvidzi uYona.",
  "40": "Ngita uYona kye iikalile figono fidatu mugati mu lileme lya somba ingomi, ikilo nu muunyi, ndeeni nayu Muswamuve va Muunu nave ahadza akwikala ifigono fidatu mu mombwe, ikilo nu muunyi.",
  "41": "Ikigono ikya luhigo avaanu va ku Ninavi, navo valiima vavataahe unyeenye va kivegalo iki, ukutigila muli vahosi, pakuva uYona pe aadaliike ilidzwi lya Nguluvi ukwawo, vaapelile indzanangifu dzaawo. Lino apa pwali uMukomi ukulutila uYona.",
  "42": "Ikigono ikya luhigo, umutwa umwayuuva uva ku Seba, aliima avataahe unyeenye vaanu va kivegalo iki, ukutigila muli vahosi, pakuva umwene aagendile ukuhuma ku nyi ya kutaali, iikwadzaga mu kupulikidza amadzwi ga luhalawukagudzi lwa Selemani. Lino apa pwali uMukomi ukulutila uSelemani.”",
  "43": "UYesu iiginaga ukuvalongela iitigilaga, “Umubepo umuviifu pe gúhumile mwa muunu, gwagwihelela ku lungʼalangʼala kutemula apoono pa kupola, neke kangi gusikupawona,",
  "44": "apo gwitigila, ‘Ndiipiluka ku nyumba yangu ye ndíhumile.’ Pe gúpilwike, gukuyiwona inyumba iyo yingaya kiinu, fyagile nu kunodzwa wunofu.",
  "45": "Apo pe peene pe gwihelela kunyamula imibepo igingi mufungʼati (7), imiviifu ukulutila ugwene. Imibepo igyo giikwingila mwa muunu uyo nu kwikala. Neke lino, umuunu uyo iilemwa hiilo ukulutila pa kutala. Lwivedza ewo ku vaanu va kivegalo ikihosi iki.”",
  "46": "UYesu aali pele alonga ni lilugu lya vaanu, ungʼina na vanyalukolo vaakwe viikwadzaga, viikwimaga piivala, viisakaga ukulongana nave.",
  "47": "Neke umuunu yumwinga amulongelage atigilage, “Uyuuwo na vanyalukolo vaako víimile piivala, viisaka ukulongana naave.”",
  "48": "UYesu akumuhigaga iitigilaga, “Uyuuva na vanyalukolo vangu ve va ani?”",
  "49": "Neke asoonage ku vanyigendwa vaakwe atigilage, “Ava ve vayuuva na vanyalukolo vangu.",
  "50": "Ye avedzaga ye iilima imikeelelele gya Daada ye ali kukyanya, uyo ye munungʼu-vangu, muhaadza-vangu nu yuuva.”"
}