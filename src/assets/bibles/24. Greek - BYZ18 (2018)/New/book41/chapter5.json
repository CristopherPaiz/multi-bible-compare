{
  "1": "UYesu na vanyigendwa vaakwe vaalowiike imwambu iya nyandza ya Galilaya, viifikaga ku nyi ya Vagelasi.",
  "2": "UYesu pe iihuma mu waato, iitaangʼanaga nu mwadaada umunya mubepo umuviifu áhumile ku mombwe.",
  "3": "Umuunu uyo iikalaga ku mombwe. Asaali pwali umuunu ye aali nu ludali lwa kumupinga nambe ni minyololo.",
  "4": "Vamupingaga ni mipingo mu mawoko ni minyololo mu magulu mbeepali, napo kangi aadumulaga. Kangi asaali kwali umuunu ye amulemaga.",
  "5": "Ikilo nu muunyi aavedzaga ku mombwe na mu fidunda kuno iikoovanika nu kwikinya na maganga.",
  "6": "Pe aaviye ámuweene uYesu pa wutaali, akumunyilililaga iifugamaga pa magulu gaakwe.",
  "7": "Iikemeelaga mu sawuti ngomi iitigilaga, “Ve Yesu, Muswamuve va Nguluvi uMukomi! Uli wuki naane? Mu litaawa lya Nguluvi, ndikukuyiigila siiwo utane ukuumumusa!”",
  "8": "Pakuva uYesu aatalile ukulonga ukutigila, “Ve mubepo muviifuave, uhume mwa muunu uyu!”",
  "9": "UYesu akumuwuudzaga iitigilaga, “Ilitaawa lyako ani?” Iihigaga iitigilaga, “Ilitaawa lyangu ndiitambulwa Legyoni, pakuva tuli voloofu.”",
  "10": "Umuunu uyo kangi na kangi akumugongoolaga uYesu ukutigila, atane ukugilosa gihege mu luvala ulo.",
  "11": "Mu luvambala ulo, kwali nu lupinga lukomi lwa magubi agaaliidzaga.",
  "12": "Imibepo igyo gikumugongoolaga uYesu giitigilaga, “Ututawule tuhelele tukiingile mu magubi gala.”",
  "13": "UYesu akugitawulaga, neke gihumage mwa muunu uyo nu kwingila mu magubi. Ulupinga lukomi lwa magubi ngita mbilima dzivili (2,000), giisulunukaga lunyilo ku ligeema, giikwingilaga mu nyandza, giifuwaga.",
  "14": "Avadiimi va magubi ago viinyilaga lunyilo, viihelelage viilonga imola iyi ku vaanu vonda va ku wudzenge na ku migunda. Avaanu viifikaga kulola ídzilimiike.",
  "15": "Vaaviye váfikile pa Yesu, vakumuwonaga umuunu uyo ye akali ni mibepo imiviifu íikalile, áfwalile imyenda, ali nu luhala lugolofu, viikoogopaga hiilo.",
  "16": "Avaanu avadziweene ídzilimiike, viilongaga ku vaanu avangi, ulwa muunu uyo nu lwa magubi.",
  "17": "Wiimila wa ulo, vakumugongoolaga uYesu ahege mu nyi yaawo.",
  "18": "UYesu pe iikwingila mu waato, umuunu ye akali ni mibepo imiviifu iigongoolaga aheleengʼasage nave.",
  "19": "UYesu akumukaanidzaga iitigilaga, “Helelage ku kaaya ku vanyalukolo vaako, ukavalongele dzonda dze ákulimiye uMutwa, nu lupyana lwakwe ukwako.”",
  "20": "Neke umuunu uyo ahegage, ahelelage iidalika dzonda dze ámulimiye uYesu mu Ndzenge Dzinyikyumi (10) idza nyi iyo. Avaanu vonda viidzumaga hiilo.",
  "21": "UYesu pe aaviye álowiike inyandza mu waato, ali mu ngʼumbungʼumbu, ililugu lya vaanu likumulundanilaga.",
  "22": "Iikwadzaga umuunu yumwinga va vandzaagila va luholanilo ye aatambulwaga Yayilo. Pe aaviye ámuweene, akwigwisaga pa magulu ga Yesu.",
  "23": "Iigongoolaga iitigilaga, “Umwali-vangu umudebe mutamwa hiilo, asanga afuwa. Siiwo, waadze umuviikile amawoko apone avedze muumi.”",
  "24": "UYesu iiheleengʼasaga nave ku kaaya ya muunu uyo. Pe vali mu ngʼaasi, ililugu lya vaanu lyamuniniilaga nu kumusukanga uYesu.",
  "25": "Mu lilugu ilyo, aali mwali umwayuuva yumwinga ye aali nu wutamwa wa kuhuma idanda mu myaka ginyikyumi ni givili (12).",
  "26": "Aapumwike hiilo mu kuhelela ku vayavi-migoda voloofu nu kuhomba ifiinu fyakwe fyonda kitapona, kangi uwutamwa waakwe waaginaga.",
  "27": "Aaviye ápuliike imola dza Yesu, iihumiingʼasaga mu lilugu iipamyaga umwenda gwa Yesu.",
  "28": "Pakuva aahoodziidze mu numbula yaakwe ukutigila, “Ngana ndikapamye umwenda gwakwe apo ndiipona.”",
  "29": "Umusika guugo idanda iyamuhumaga, yiikatukaga, akwipulikaga mu muvili áponile uwutamwa we akali nawo.",
  "30": "Kangi umusika guugo uYesu iiwonaga ukutigila ingufu dzaakwe dzíhegile. Iiseedukilaga ililugu iitigilaga, “Ye ani ye ápamiidze umwenda gwangu?”",
  "31": "Avanyigendwa vaakwe viipilusaga viitigilaga, “Lolage ililugu lyonda kye likukusukanga, kye kiki wiiwuudza ye ákupamiidze?”",
  "32": "Neke kangi uYesu aginage ukulolaasa imbali dzonda amuwone ye ámupamiidze.",
  "33": "Umwayuuva uyo pe aadzeeliye ídzilimiike ukwakwe, iikoogopaga, iihelelaga, akwigwisaga pa magulu ga Yesu kuno iihilila, pakuva aadzeeliye ídzilimiike ukwakwe. Akumulongelaga kye lukali.",
  "34": "Neke umwene atigilage, “Mwali vanguave, ulufuuwo lwako lúkunaniidze. Uhelelage nu lutengamaso, lino úponile ikitamwa kyako.”",
  "35": "Pe iilonga idzo, viikwadzaga avaanu avaatumiilwe ukuhuma ku kaaya ya Yayilo, umundzaagila va luholanilo, vakumulongelaga viitigilaga, “Umwaliwo áfuwe. Utane ukumufwahidza uMuwulanidzi.”",
  "36": "UYesu iibedalilaga dze viilonga, neke amukangadzage uYayilo atigilage, “Utane ukoogopa, ufuuwage hela.”",
  "37": "Neke uYesu alikaanilage ililugu litane ukumuniniila. Iihegaga nu Petulo, uYakobo nu Yohana umunungʼuve va Yakobo.",
  "38": "Pe vaafikile pa kaaya ya Yayilo, uYesu akuvawonaga avaanu viivemba nu koova.",
  "39": "Iikwingilaga mu nyumba iitigilaga, “Kye kiki mwivemba nu koova? Umuhindza uyu asinaa afuwa, nda haamu, ágoneeliye hela!”",
  "40": "Ililugu pe lyapuliike, liidzumaga nu kumuheka mbandu. UYesu akuvahumyaga vonda piivala, akuvanyamulaga avavaha va muhindza na vanyigendwa vadatu, viikwingilaga mwe gugenda umufimba gwa muhindza.",
  "41": "UYesu iikwibataga iliwoko lya mwana, iitigilaga, “Talita kumi!” Kwe kutigila, “Ve muhindzaave, ndiitigila wiime!”",
  "42": "Neke baaho umuhindza iimage, agendage. Aali munya myaka ginyikyumi ni givili. Avaanu vonda viidzumaga hiilo!",
  "43": "UYesu akuvakaanidzaga iitigilaga, “Kitagela kulonga kwa muunu yungi lwe múluweene ulu. Mumupeele umuhindza uyu ifiliyo aliye.”"
}