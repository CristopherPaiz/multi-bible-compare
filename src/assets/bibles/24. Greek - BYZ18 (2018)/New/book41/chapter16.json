{
  "1": "Pa kyamihe, iSabato pe yaaviye yíhelaniidze, uMaliya Magadalena, uSalome nu Maliya ungʼina va Yakobo, viigulaga amafuta amanofu, ukuta vahelele vakagubake umuvili gwa Yesu.",
  "2": "Ikigono ikya Mulungu pamilaawo, ilidzuwa pe liihohomoka, viihelelaga ku mombwe.",
  "3": "Pe vaali mu ngʼaasi viivangaga ukwilondza veene viitigila, “Ye ani ye ahadza iibiilusa iliganga ilili pa mulyango gwa mombwe?”",
  "4": "Iliganga ilyo lyali likomi mbandu. Neke pe vaafikile pa mulyango, viiwonaga iliganga líbiilwiswe lili pa lubali.",
  "5": "Viikwingilaga mu mombwe, vakumuwonaga umudiimi yumwinga íikalile ulubali ulwa kundiyo áfwalile umwingila ugwingʼalita. Suwe viikagahalaga mbandu.",
  "6": "Neke umudiimi uyo avalongelage atigilage, “Mutane ukukagahala! Mukumusakula uYesu uva ku Nasaleti ye akaatoveleliilwe pa kipindulihidzo. Ádzulubwike! Sipwali apa. Mulolage pe vakamugoniike.",
  "7": "Lino muhelelage mukavalongele avanyigendwa vaakwe nayu Petulo ukutigila, ‘Ávalonguwe ukuhelela ku Galilaya, uko kwe kwene kwe muhadza mukumuwona ngita kye akavalongiye.’ ”",
  "8": "Avamwayuuva avo viihumaga mu mombwe, viihegaga apo lunyilo, kuno viihilila nu koogopa, kangi viiganguka. Vasamulongiye ulo nambe muunu, pakuva voogwipe mbandu. [",
  "9": "UYesu pe aaviye ádzulubwike ikigono ikya kutala ikya mulungu, akumuhumilaga tandi uMaliya Magadalena, ye mwene uYesu ye amulosiidze imibepo imiviifu mufungʼati (7).",
  "10": "Uyo iihelelaga kuvalongela avo avaali pamwinga nu Yesu avaahuguvalaga nu kuvemba.",
  "11": "Pe vaaviye vápuliike ukutigila uYesu ali muumi, kangi uMaliya Magadalena ámuweene, vasaafuuviilwe.",
  "12": "Pe dzaaviye dzílimiike idzo, uYesu akuvahumilaga mu luhwano ulungi, avanyigendwa vavili avaawuyaga ukwawo ukuhuma ku Yelusalemu.",
  "13": "Neke navo vapilukage ukuvalongela avayaawo, avo navo vasavafuuviilwe.",
  "14": "Pambele akuvahumilaga avanyigendwa vanyikyumi na yumwinga (11) pe vaali mu kuliya. Akuvakenyelaga ulwa kitafuuwa nu wukiliitafu wa numbula dzaawo, ulwa kitavafuuwa avo avamuweene pe ádzulubwike.",
  "15": "Neke uYesu avalongelage atigilage, “Muhelelage ku nyi dzonda mukadalikage iMola iNofu ku figawa fyonda.",
  "16": "Ye iifuuwa nu kudzabikwa, alaapokwa. Ye asiifuuwa, alaahigwa.",
  "17": "Avo aviifuuwa valaahuufyaga ifimanyilo ifi. Viilosaga imibepo imiviifu mu litaawa lyangu, kangi viilongaga indongele imiya.",
  "18": "Viikwibataga amayoka na mawoko gaawo, nde vanyuwe ifiifwisa vasilemala nambi. Vakuvaviikilaga amawoko avatamwa navo viiponaga.”",
  "19": "UMutwa Yesu pe aaviye álongile navo, iikwinukaga kukyanya, akwikalaga ku lubali ulwa kundiyo lwa Nguluvi.",
  "20": "Avanyigendwa vaakwe viivangaga ukudalika konda, nayu Mutwa iilimasaga navo amalimo nu koolela ilidzwi lyakwe, mu fimanyilo fye vaahuufyaga.]"
}