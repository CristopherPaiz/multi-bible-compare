{
  "1": "Pamilaawo pe kúkiye, avateekedzi avakomi, pamwinga na vavaha va Vayahudi, avawulanidzi va milagililwe ni kiwungu kyonda ikya Vayahudi viilundanaga, viikwidiingʼanaga vamutaahe uYesu. Neke vamupingage, vamunyamulage, vamugotolage kwa Pilato.",
  "2": "UPilato akumuwuudzaga uYesu iitigilaga, “Ongo, uveeve ye mwene uMutwa va Vayahudi?” UYesu akumuhigaga iitigilaga, “Yuuve ye úlongile ulo.”",
  "3": "Avateekedzi avakomi vakumutaahaga uYesu mu madzwi goloofu.",
  "4": "UPilato akumuwuudzaga iitigilaga, “Usiihiga kiinu? Lolage uwoloofu wa ngʼaani dze vakukutaaha!”",
  "5": "Neke uYesu atanage ukuhiga kiinu, uPilato iidzumaga mbandu.",
  "6": "Pa kyaka kya Paasaka, uPilato aavedzaga ni mivedzehedze gya kumudindulila umudindilwa yumwinga ye vamusakaga avaanu.",
  "7": "Aali kwali umuunu ye aatambulwaga Balaba, ye aali mu ndinde pamwinga na vagalusi avangi, wiimila wa kukoma pa musika gwa kuyigaluka isilikaale.",
  "8": "Neke ililugu lya vaanu lihelelage kwa Pilato kumunyilika avadindulile umudindilwa yumwinga, ngita kye gyali mivedzehedze gyakwe.",
  "9": "UPilato akuvawuudzaga iitigilaga, “Mwisaka ndivadindulile uMutwa va Vayahudi uyo?”",
  "10": "Aalongile ewo, pakuva aludzeeliye ukutigila avateekedzi avakomi vamugotuwe uYesu wiimila wa giila dzaawo hela.",
  "11": "Neke avateekedzi avakomi vavafundage avaanu vamunyilike avadindulile uBalaba.",
  "12": "UPilato akuvawuudzaga kangi iitigilaga, “Uyu ye mwitigila Mutwa va Vayahudi, lino ndimulimile kiki?”",
  "13": "Avaanu vonda viiyooyaga viitigilaga, “Atovelelelwe!”",
  "14": "UPilato akuvawuudzaga kangi iitigilaga, “Kye kiki? Áhokile kiki?” Neke kangi aveene vaginage ukuyooya vatigilage, “Atovelelelwe!”",
  "15": "UPilato akuvadindulilaga uBalaba, pakuva aasakaga ukulikeeledza ililugu lya vaanu. Iilagidzaga avakolakyanda vaakwe vamutove uYesu ni mikopodzi, viilimaga ewo. Neke amugotolage uYesu ku vakolakyanda, ukuta vamutovelelele pa kipindulihidzo.",
  "16": "Avakolakyanda vakumusindikaga uYesu mugati mu lipaala lya litengule, viikemeelaga vakolakyanda avangi vonda, viilundanaga.",
  "17": "Vakumufwalidzaga umwingila gwa mulangalanga, viitivaga ingeela ya miifwa vakumufwalidzaga pa mutuwe.",
  "18": "Neke vamuyeyewulage vatigilage, “Aadze senga, ve Mutwa va Vayahudi!”",
  "19": "Kangi na kangi vamutovaga pa mutuwe nu ludete, vamufuunyilaga amati, vaafugamaga kuno viidungila ukumuginiya.",
  "20": "Pe vaaviye vámuyeyewiise, vakumufuulaga umwingila gwa mulangalanga, vakumufwalidzaga imyenda gyakwe. Neke vahelelage nave kwivala kumutovelelela pa kipindulihidzo.",
  "21": "Pe vali mu ngʼaasi, viitaangʼanaga nu muunu yumwinga ye aatambulwaga Simoni, udadaawo va Alekisanda nu Lufo, ukuhuma ku wudzenge wa Kilene. Uyo aahumile ku mugunda. Neke avakolakyanda vamugagiilidzage anyamule ikipindulihidzo kya Yesu.",
  "22": "Viihelelaga nu Yesu, viifikaga apoono apiitambulwa Goligota, kwe kutigila, Libangʼa lya Mutuwe.",
  "23": "Vakumupeelaga idifwayi nyandze ni manemane, neke uYesu akaanage ukunyuwa.",
  "24": "Vakumutovelelelaga pa kipindulihidzo. Neke vasoolanilage ulusolo ulwa kugavana imyenda gyakwe, ukuta vadzeele nayula gwe iinyamula.",
  "25": "Umusika gwe vamutoveleliye kyali kivalilo kya wudatu pamilaawo.",
  "26": "Pakyanya pa kipindulihidzo vaatoveleliye amadzwi ga kumutaaha agaasimbiilwe ukutigila, uyu ye yesu, mutwa va vayahudi",
  "27": "Apoono apo aatoveleliilwe pamwinga na vagonadaasi vavili, yumwinga ulubali ulwa kundiyo, uyungi kungʼigi. [",
  "28": "Neke uWusimbe uWiimike wukwilage uwiitigila, “Aavaliliilwe pamwinga na vahosi.” ]",
  "29": "Avaanu avaahelanidzaga ingʼaasi iyo, vamuligaga kuno viiyudza imituwe gyawo viitigila, “Ha! Uveeve waatigiye wiimamula itembeli nu kudzenga mu figono fidatu.",
  "30": "Lino wiipoke yuuve, wiike pa kipindulihidzo!”",
  "31": "Ndeeni na vateekedzi avakomi na vawulanidzi va milagililwe, vamuyeyewusaga viitigila, “Akiipokaga avangi, neke kangi iilemwa ukwipoka mwene!",
  "32": "Ngana uyu ye Mesiya, kangi Mutwa va Vaisilaheli, apo lino iike pa kipindulihidzo, ukuta twilolele, apo tukumufuuwa.” Kangi avaatoveleliilwe pamwinga nave, navo vamuyeyewusaga.",
  "33": "Ukuvangila ikivalilo kya mutanda (6.00) pa muunyi, ukufikila ikivalilo kinyigondza (9.00), ikiisi kiigwidzaga mu nyi yonda.",
  "34": "Neke pa kivalilo kinyigondza uYesu iikoolaga iitigilaga, “Eloyi, Eloyi, lama sabakitani?” Kwe kutigila, “Nguluvi vangu, Nguluvi vangu, kye kiki úundekile?”",
  "35": "Avaanu avangi aviimile baaho pe vaapuliike ulo, viitigilaga, “Mupulikidze, akumukemeela umuvidzi uEliya.”",
  "36": "Umuunu yumwinga iinyilaga kisaatu, iidzabikaga akenda mu difwayi indzadzu, iipatikaga mu ludete, iipelanidzaga pa mulomo gwa Yesu, ukuta anyuwe iitigilaga, “Mumuleke twilolele ngana uEliya iikwadza mu kumwisa.”",
  "37": "Neke kangi uYesu akoolage, gwidumukaga.",
  "38": "Ilibupa lya mwenda mu tembeli, liideemukaga fipiidza fivili ukuhuma pakyanya ukufikila paanyi.",
  "39": "Umuvina va kipuga kya vakolakyanda ye iimile baaho iilola uYesu kye gwidumuka, iitigilaga, “Ndakyene uyu akali Muswamuve va Nguluvi!”",
  "40": "Vaali poovali avamwayuuva vakeefu, viimile pataali viilola idziilimika, avo vaali uMaliya Magadalena, uSalome, uMaliya ungʼina va Yakobo umudebe nu Yose.",
  "41": "Avo ve veene avaali vámuniniiliye nu kumuwombela uYesu pe aali ku Galilaya. Kangi baaho vaali poovali avamwayuuva avangi voloofu avaadzile pa Yelusalemu pamwinga nave.",
  "42": "Ikigono ikyo kyali Kihaanu, kyali kya kwigelanidza ulwa Sabato. Pe yaafikile ikyamihe,",
  "43": "iikwadzaga umuunu yumwinga va kiwungu ikya Vayahudi, ye aatambulwaga Yosefu umuhuma ku Alimataya. Uyo aali mutambule ku vaanu vonda, kangi aahuuvilaga ukwadza kwa wutwa wa Nguluvi. Iihelelaga kitoogopa kwa Pilato ukumunyilika umufimba gwa Yesu, ukuta akagusiile.",
  "44": "UPilato iigangukaga, akumukemeelaga umuvina va kipuga ikya vakolakyanda uyo, amuwuudze ngana uYesu áfuwe.",
  "45": "Suwe pe aaviye ápuliike ulo, akumwidikilaga uYosefu anyamule umufimba gwa Yesu.",
  "46": "Neke uYosefu ahelelage kugula umwenda ugwa pamba, iisage umufimba, agupilingidzage nu mwenda umuvalafu. Neke aguviikage mu mombwe iyaabuguliilwe kwave mu lutalaawe. Iibiiluhidzaga iliganga ilikomi ukudinda pa mulyango gwa mombwe.",
  "47": "Apo vaali poovali uMaliya Magadalena nu Maliya ungʼina va Yose, avapaweene apoono pe gwagoniikwe umufimba gwa Yesu."
}