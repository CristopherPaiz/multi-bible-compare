{
  "1": "AVafwalisayo pamwinga na vawulanidzi va milagililwe vakeefu avaahumile ku Yelusalemu, vaalundiine pe agenda uYesu.",
  "2": "Viiwonaga avanyigendwa vaakwe avangi viiliya ikyakuliya na mawoko agali lupumba, kwe kutigila vasinaa vakalavaga ngita kye lwasakulwaga mu mivedzehedze.",
  "3": "AVafwalisayo na Vayahudi vonda, vasaaliyaga ikyakuliya kitakalava amawoko ukufikila mu kisuguluuni, pakuva viinatilaga imivedzehedze gya vakuhwawo.",
  "4": "Kangi pe viihuma mu ligulilo, vasaaliyaga kikivedzaga kitakalava amawoko, ukuta vahedze ulupumba. Viinatilaga imivedzehedze igingi gya vanyakataali, ngita igya kukalafya ifitonga, ifiviya ni fikoongʼolo ifingi ifya fyuma.",
  "5": "Neke aVafwalisayo na vawulanidzi va milagililwe pe vamulundaniye uYesu, vamuwuudziidze viitigila, “Kye kiki avanyigendwa vaako vasiikolaatidza imivedzehedze gye vatulekiye avakuhwesu, viiliya ikyakuliya na mawoko agali lupumba?”",
  "6": "UYesu iihigaga iitigilaga, “Ndakyene wugendela wa muvidzi uIsaya, uNguluvi avaviliye unyeenye nye vakedusi pe aatigiye, ‘Avaanu ava vakuunginiya ulwa pa mulomo hela, neke kangi inumbula dzaawo dzili kutaali naane.",
  "7": "Na pe vakwifuunya ukwangu vakwifwahidza hela, viiwulanidza imbulanidzo idza milagililwe gya vaanu hela.’ ”",
  "8": "Neke uYesu aginage ukulonga atigilage, “Múdzilekile indagi dza Nguluvi, lino mwikwinatila imivedzehedze gya vaanu.",
  "9": "“Kangi unyeenye múweene lunofu ukukaana indagi dza Nguluvi, mwikwinatila imivedzehedze gyenyo.",
  "10": "UNguluvi aalongile wugendela wa muvidzi vaakwe uMose ukutigila, ‘Uvaginiyage udaado nu nyoko,’ na, ‘Ye akumuliga udaadiye enewuli ungʼina, uyo akomwage.’",
  "11": "Neke kangi unyeenye mwilonga ukutigila, ‘Umuunu iikwidikwa ukuvalongela avavaha vaakwe ukutigila, “Ikiinu kye ndikali ndikuvapeela ngita kuvatanga, lino ndítawuwe wusembe kwa Nguluvi.” ’",
  "12": "Apo lino musikumuleka umuunu ukumutanga udaadiye nambe ngʼina!",
  "13": "Pa kuwulanidza ewo, mwibedalila ilidzwi lya Nguluvi pa kwinatila imivedzehedze gyenyo gye mwikwanuungʼana. Kangi mwikwinatila imivedzehedze igingi gyoloofu ngita igyo, igisiikwidiingʼana ni ndagi dza Nguluvi.”",
  "14": "UYesu iikemeelaga kangi ililugu lya vaanu, iilongaga ukutigila, “Unyeenye nyivonda mupulikidzage wunofu nu kulufika.",
  "15": "Sikookili ikiinu ikiikwingila mugati mwa muunu ukuhuma kwivala ikikumuhulila lupumba. Nda haamu, ikiinu ikiihuma mugati mwa muunu, kye kyene ikikumuhulila lupumba. [",
  "16": "Ye ali na masiikidza agiipulika, apulikage.]”",
  "17": "UYesu pe aaviye álilekile ililugu lya vaanu, iikwingilaga mu nyumba. Avanyigendwa vaakwe vakumuwuudzaga ulwa kiganulo kya kihwananidzo ikyo.",
  "18": "Neke avawuudzage atigilage, “Na yuunye musikulufika? Musiidzeela ukutigila sikookili ikiinu ikiikwingila mu lileme lya muunu ikikumuhulila lupumba?",
  "19": "Umuunu pe áliye ifiliyo fisiikwingila mu numbula, fiikwingila mu lileme nu kuhuma kwivala.” Pa kulonga ewo, uYesu iidiike ukutigila, ifiliyo fyonda filiiwage.",
  "20": "Iitigilaga kangi, “Ikiihuma mugati mu numbula ya muunu, kye kyene ikikumuhulila umuunu avedze lupumba.",
  "21": "Mugati mu numbula ya muunu mwe mwene mwe giihuma amahoodzo amaviifu, uwugoni, uwuhiidzi, uwuwuladzi, uwudumuli-noolane,",
  "22": "ikyoyo, amalanga, uwudzandzi, uwudobofu wuviifu wa muvili, igiila, amaligo, ulwinunumulo nu wupuva.",
  "23": "Imbiifu dzonda idzi dziihuma mu numbula, dze dzeene idzikumuhulila lupumba.”",
  "24": "UYesu pamwinga na vanyigendwa vaakwe vaahegile apo, viihelelaga ku mbala dza Tilo. Iikwingilaga mu nyumba yimwinga, asaakeeliye avaanu vadzeele ukutigila ali umo. Kangi aalemiilwe ukufihama.",
  "27": "UYesu iitigilaga, “Uleke tandi avaana valiye viigute, pakuva si lunofu ukunyamula ikyakuliya kya vaana nu kusopela imbuwa.”",
  "28": "Umwayuuva uyo iitigilaga, “Ulo huulo Mutwave, nadzi mbuwa nadzo dzaadziliya utuwuluwulu twe viigwisa paanyi avaana.”",
  "29": "UYesu akumulongelaga iitigilaga, “Pakuva úlongile ulo, lino uhelelage. Umubepo umuviifu gúmuhegile umwaliwo.”",
  "30": "Umwayuuva uyo iihegaga iihelelaga ku kaaya, akumuwonaga umwalive ágonile pa wulili, umubepo umuviifu gúmuhegile.",
  "31": "UYesu iihegaga mu mbala dza Tilo, iihelanidzaga mu wudzenge wa Sidoni, iihelelaga ulubali lwa kunena mwa nyandza ya Galilaya, iifikaga mu mbala dza Ndzenge Dzinyikyumi (10).",
  "32": "Uko vakumuleetelaga umuunu umudibafu, kangi mukitalonga. Vakumunyilikaga uYesu amuviikile amawoko, ukuta apone.",
  "33": "UYesu akumuhedzaga umuunu uyo pa lilugu, akumusindikaga pa lubali apangaya vaanu, iikwingidzaga ifyala mu masiikidza ga mudibafu, iifuunyilaga amati mu kyala, akumubakaga mu lulimi.",
  "34": "Iilolaga kukyanya, iihuguvalaga, akumulongelaga iitigilaga, “Efwata!” Kwe kutigila, “Dinduke!”",
  "35": "Umusika guugo amasiikidza ga muunu uyo, giidindukaga nu lulimi lwakwe lwiwopokaga, iivangaga ukulonga wunofu.",
  "36": "Neke uYesu avakaanidzage vatane ukulonga kwa muunu ye avedzaga. Neke kangi kye aaginaga ukukaanidza, aveene vaaginaga ukutagalidza.",
  "37": "Avaanu viidzumaga hiilo viitigilaga, “Álimile dzonda wunofu, pakuva akuvadindula avadibafu vapulikage, avakitalonga valongage wunofu!”"
}