{
  "1": "Neke uYesu ahegage pe aali, aheleengʼasage na vanyigendwa vaakwe ku Nasaleti kwe aakuliye.",
  "2": "Pe kífikile ikigono ikya Sabato, iivangaga ukuwulanidza mu luholanilo. Avaanu voloofu avaapuliike idzo, viidzumaga hiilo viitigilaga, “Uyu, ádziwoniye kwiya idzi? Ali nu luhalawukagudzi luki uyu? Ali ni ngufu yiki iya kuhuufya ifilole ifikomi ewo?",
  "3": "Uyu siye mupululi-mbawo yula, umuswamuve va Maliya? Avanyalukolo vaakwe siye Yakobo, uYose, uYuda nu Simoni? Avahaadzave sivali pa peesu apa?” Vasamufuuviilwe, vakumukaanaga.",
  "4": "Neke uYesu avalongelage atigilage, “Umuvidzi iiginikwa ukungi konda. Nda haamu ukwawo, mu lukolo lwakwe na mu kaaya yaakwe, uyo asiiginikwa nambi.”",
  "5": "UYesu asaahuufiidze ifilole fyoloofu uko, neke kangi avaviikilage amawoko avatamwa vakeefu nu kuvananiya.",
  "6": "UYesu iidzumaga hiilo ulwa kitafuuwa kwawo. Neke uYesu ahelanidzage iiwulanidza ukuhuma uluvala nu luvala.",
  "7": "Akuvakemeelaga avatume vaakwe vanyikyumi na vavili (12), akuvapeelaga uwutawulilwe uwa kulosa imibepo imiviifu. Akuvatumaga vavili vavili,",
  "8": "akuvalagidzaga iitigilaga, “Mutanage ukunyamula ifyakuliya, ibogolo, amagoobeli mu mikandalo gyenyo, nambe mingila givili,",
  "9": "munyamulage umusagi nu kufwala umwingila gumwinga ni ndaatu swe.”",
  "10": "Akuvalongelaga kangi iitigilaga, “Ikaaya ye vakuvaanukila, mwikalage muumo kitahumiingʼasa ifiwungu, ukufikila pe mwihega mu luvala ulo.",
  "11": "Ponda pe vakuvakaana unyeenye, nayi mola yeenyo, apo mupumuunage ulufuuna mu magulu geenyo pe mwihuma mu kaaya iyo, kivedzage kye kimanyilo kya woolesi ukwawo, wa luhigo ulwa kubihila ukuyaanukila iMola iNofu.”",
  "12": "Neke avanyigendwa va Yesu avo vahelelage viidalika ukutigila, avaanu vapelage indzanangifu dzaawo.",
  "13": "Vaalosaga imibepo imiviifu gyoloofu, kangi vavabakaga amafuta avatamwa voloofu nu kuvananiya.",
  "14": "Umutwa Helode aapuliike ndzoloofu idziilimwa nu Yesu, pakuva imola dzaakwe dzaapuliise ponda. Avaanu avangi vaatigilaga, “UYesu ye Yohana uMudzabisi, ádzulubwiswe ukuhuma ku wulungu. Kye kileka avedzage ni ngufu idza kuhuufya ifilole ifi.”",
  "15": "Avangi vaatigilaga, “Uyu ye Eliya umuvidzi.” Avangi vaatigilaga, “Uyu ye muvidzi, ngita avavidzi va kataali.”",
  "16": "UHelode pe iipulika idzo iitigilaga, “Ádzulubwike uYohana, ye ndamudumuwe umutuwe!”",
  "17": "UHelode uyo, ye mwene ye avatumile avakolakyanda vakamwibate uYohana uMudzabisi nu kumudindila mu ndinde, wiimila wa Helode lwe amutoolile uHelodya umudala va Filipo umaamiye.",
  "18": "UYohana amukenyelaga uHelode aatigilaga, “Lusiikwidikwa mu milagililwe gya Mose uveeve ukumutoola umudala va maamo!”",
  "19": "Umudala uyo amuviipiye uYohana, ponda pe aasakaga ukumukoma, aalemwaga.",
  "20": "UHelode amoogopaga uYohana, pakuva aludzeeliye ukutigila aali muunu mugolofu kangi mwimike, amukengelaga. Aakeelaga ukumupulikidza uYohana, na pe aapulikaga dze iilonga, aalemalaga hiilo mu numbula yaakwe.",
  "21": "Neke uHelode aviikage ulukeelanilo na vatambule vaakwe, avagogolo va mugoola gwa Galilaya, pamwinga na vavina va vakolakyanda vaakwe ukwiwuka ikigono ikya kuholwa kwakwe. UHelodya akuyiwonaga ingʼaasi ya kumukomela uYohana.",
  "22": "Umwalive Helodya iikwingilaga, neke akinage wunofu pa miiho ga mutwa na vangi avaalundiine pa lukeelanilo, ulo lukumukeeledzaga mbandu uHelode. Umutwa akumulongelaga umuhindza uyo iitigilaga, “Ngana unyilike kikivedzaga, ndikukupeela.”",
  "23": "Neke ayiigage atigilage, “Ndikukupeela kikivedzaga kye wiikeela, nde kuvedze kukugavila umupingulo gwa wutwa wangu!”",
  "24": "Umuhindza uyo iihumaga kwivala, akumuwuudzaga ungʼina iitigilaga, “Ndinyilike kiki?” Ungʼina iihigaga iitigilaga, “Unyilike umutuwe gwa Yohana uMudzabisi.”",
  "25": "Umusika guugo umuhindza uyo, iipilukaga kwa mutwa akumulongelaga iitigilaga, “Ndiisaka uumeele liilino umutuwe gwa Yohana uMudzabisi mu luhelo.”",
  "26": "Umutwa Helode pe aapuliike ulo, iihuguvalaga mbandu. Iilemwaga ukukaana, pakuva yumwene ye aayiigile, kangi pa miiho ga vagendzi voloofu.",
  "27": "Baaho akumutumaga umukolakyanda akadumule umutuwe gwa Yohana. Iihelelaga mu ndinde iidumulaga,",
  "28": "iileetaga umutuwe mu luhelo, akumupeelaga umuhindza uyo, nave akugusindikaga kwa ngʼina.",
  "29": "Avanyigendwa va Yohana pe vaapuliike imola idzo, viihelelaga mu kuhedza umuvili gwakwe, vakugusiilaga mu mombwe.",
  "30": "Avatume avo pe vaaviye vápilwike kwa Yesu, vakumulongelaga dzonda dze válimile na dze váwulaniidze.",
  "31": "Apeene apo, avaanu voloofu vaahelelaga kwa Yesu, na vangi voloofu vaahegaga. Wiimila wa ulu, uYesu na vanyigendwa vaakwe viilemwaga nambe musika ugwa kuliya ifiliyo. UYesu akuvalongelaga avanyigendwa vaakwe iitigilaga, “Tuhelele apoono apangaya vaanu, tukapole padebe.”",
  "32": "Neke viingilage mu waato, valowokage ukuhelela apoono apangaya vaanu.",
  "33": "Pe viihega, avaanu voloofu vakuvawonaga, viidzeelaga kwe viihelela. Avaanu voloofu ukuhuma mu ndzenge dzonda, viihelelaga lwa magulu viitalaga ukufika.",
  "34": "UYesu pe iihuma mu waato akuliwonaga ililugu lya vaanu, neke aliwonelage lusungu, pakuva aliweene lili ngita ngʼolo idzingaya mudiimi. Neke baaho avangage ukuliwulanidza amadzwi goloofu.",
  "35": "Pa kyamihe, avanyigendwa vaakwe vamuheleliye, viitigilaga, “Apoono apa padaasi, kangi kwitinala.",
  "36": "Uvatawule avaanu vahelele mu mbala idzili biihi vakiigulile ifiliyo.”",
  "37": "Neke uYesu atigilage, “Muvapeele yuunye ikyakuliya.” Viipilusaga viitigilaga, “Útigiye tuhelele tukagule ikyakuliya ikya dinaali magana gavili (200), tukileete nu kuvagavila avaanu vonda ava!”",
  "38": "Akuvawuudzaga iitigilaga, “Muli nagyo mikaate gilinga? Muhelele mukalole.” Pe vaaviye válolile, viitigilaga, “Poogili imikaate gihaanu ni somba dzivili.”",
  "39": "Akuvalagidzaga ukutigila vavakalike avaanu fipuga fipuga pa lusoli ludodi.",
  "40": "Vakwikalaga fipuga fipuga fya vaanu makyumi gahaanu (50) apangi ligana limwinga (100).",
  "41": "Iinyamulaga imikaate gihaanu ni somba dzivili, iilolaga kukyanya, iifuunyililaga, iimegulingʼasaga imikaate, akuvapeelaga avanyigendwa vavagavile avaanu. Kangi akuvagavilaga nadzi somba dzonda dzivili.",
  "42": "Neke valiyage vonda, viigutage.",
  "43": "Avanyigendwa viilundasaga utuwuluwulu tonda twa mikaate ni somba utwasigiye, neke fimemage ifihiivi finyikyumi ni fivili.",
  "44": "Avaaliye imikaate igyo vaali vaanu voloofu hiilo, imbalilo ya vagoosi ngʼaani vaali mbilima dzihaanu (5,000).",
  "45": "Neke uYesu avasungʼanidzage avanyigendwa vaakwe ukutigila viingile mu waato, ukuta valongole ku Betisayida umwene pe akwilaga na vaanu.",
  "46": "Aaviye íilagile navo, iihelelaga mwene ku kidunda mu kulapangila.",
  "47": "Ikilo pe yaaviye yiivanga nu waato pe wuli pagati pa nyandza, uYesu aali mwene ku ngʼumbungʼumbu.",
  "48": "Neke avawonage avanyigendwa vaakwe kye viigimba ukugendza uwaato, pakuva ilivelo lyatanidzaga kuwutalo kwe viihelela. Pe yiitema yinyavambula, uYesu iihelelaga kwe vagenda, iigenda pakyanya pa lulenga, aasakaga ukuvahelanidza.",
  "49": "Avanyigendwa vonda pe vaaviye vámuweene iigenda pakyanya pa lulenga, viikoogopaga nu kukoola, pakuva vaahoodziidze ukutigila limulungu.",
  "50": "Baaho na baaho, uYesu akuvalongelaga iitigilaga, “Mwikangadze inumbula, ye neene, mutane ukoogopa!”",
  "51": "Neke iingilage mu waato waawo, ni livelo nalyo liilitamaga. Viidzumaga mbandu mu dzonda idzo kye dzíhumiye,",
  "52": "pakuva vaali vasinaa vadzeela ulwa filole fye oongeliidze imikaate, kangi inumbula dzaawo dzaali ngʼiliitafu pa kufuuwa.",
  "53": "Vaaviye válowiike inyandza, viifikaga ku nyi ya Genesaleti, neke viimyage uwaato.",
  "54": "Pe vaaviye váhumile mu waato, avaanu vakumukagulaga ukutigila ye Yesu.",
  "55": "Viihelelaga lunyilo ku mbali dzonda kuvategula avatamwa mu maasa, nu kuvasindika konda kwe vaapulikaga ukutigila kwali.",
  "56": "Na monda mwe aagendelaga, muvedze mu mbala, mu ndzenge, enewuli mu migunda, vavaviikaga avatamwa mu magulilo, nu kumugongoola, ukuta avaleke avatamwa vamupamyage hela mu mudzivo gwa mwingila gwakwe. Vonda avamupamyaga, vaananaga."
}