{
  "1": "Mu figono ifyo, ililugu ilingi lya vaanu avasaali ni kyakuliya lyalundiine. Neke uYesu avakemeelage avanyigendwa vaakwe, avalongelage atigilage,",
  "2": "“Ndikuvawonela lusungu avaanu ava, pakuva víikalile naane figono fidatu, lino vasili ni kyakuliya.",
  "3": "Ngana ndivatawule vawuyage ku kaaya dzaawo nu musale, viisunga vadzilike mu ngʼaasi, kangi avangi váhumile kutaali.”",
  "4": "Avanyigendwa vaakwe viitigilaga, “Umuunu akugiwona kwiya imikaate igiikwila ililugu lyonda ili padaasi apa?”",
  "5": "UYesu akuvawuudzaga iitigilaga, “Muli nagyo mikaate gilinga?” Avanyigendwa viitigilaga, “Mufungʼati (7).”",
  "6": "UYesu akuvalagidzaga avaanu vonda viikale paanyi. Iinyamulaga imikaate gyonda igyo, iihongedzaga kwa Nguluvi, iimegulingʼasaga nu kuvapeela avanyigendwa vaakwe vavagavile avaanu, navo vakuvagavilaga.",
  "7": "Kangi vaali nu tusomba tudebe tukeefu, akutufuunyililaga, akuvalongelaga avanyigendwa vaakwe vavagavile.",
  "8": "Avaanu vonda viiliyaga nu kwiguta. Utuwuluwulu utwasigiye twalundiiswe, fiimemaga ifihiivi mufungʼati.",
  "9": "Avaanu avaaliye vaakwiliye imbilima dzitayi (4,000). Neke uYesu iilagage navo.",
  "10": "Iikwingilaga mu waato pamwinga na vanyigendwa vaakwe, iihelelaga ku Dalumanuta.",
  "11": "Pe vaaviye váfikile uko, aVafwalisayo vakumuhelelelaga uYesu viibeedzanaga nave, vakumugemya viinyilika ukutigila, avahuufihidze ikimanyilo ukuhuma kukyanya ukutigila, átumiilwe nu Nguluvi.",
  "12": "UYesu iihuguvalaga hiilo mu numbula iitigilaga, “Kye kiki ikivegalo iki kiisaka ikimanyilo? Ndakyene ndikuvalongela ndiitigila, ikivegalo iki kisilaapeelwa ikimanyilo kikivedzaga.”",
  "13": "Akuvalekaga, umwene na vanyigendwa vaakwe viikwingilaga mu waato, viivangaga ulugendo ukulowoka ku mwambu.",
  "14": "Avanyigendwa vaaseemiilwe ukunyamula imikaate, mu waato vaali nu mukaate gumwinga hela.",
  "15": "UYesu akuvalagidzaga iitigilaga, “Mwiyangalilage nu luhaafu lwa Vafwalisayo nu luhaafu lwa Helode.”",
  "16": "Neke viibeedzage veene vatigilage, “Iilonga ewo, pakuva tuli hela imikaate.”",
  "17": "UYesu adzidzeeliye dze viibeedzaga, akuvalongelaga iitigilaga, “Kye kiki mukwibeedza nyiveene ulwa mikaate gye musili nagyo? Mwave musiilola nambe kulufika? Inumbula dzeenyo ngʼiliitafu?",
  "18": "Amiiho muli nago, ukulola musiilola? Amasiikidza muli nago, ukupulika musiipulika? Nambe kwiwuka musiikwiwuka?",
  "19": "Pe ndaameguwe imikaate gihaanu neke valiyage vaanu mbilima dzihaanu (5,000), mwalundiise utuwuluwulu utwasigiye gaamemile mahiivi galinga?” Viitigilaga, “Mahiivi ganyikyumi na gavili (12).”",
  "20": "“Kangi pe ndaameguwe imikaate mufungʼati, vaaliye vaanu mbilima dzitayi (4,000), mwalundiise utuwuluwulu utwasigiye gaamemile mahiivi galinga?” Viitigilaga, “Mahiivi mufungʼati.”",
  "21": "Neke umwene avalongelage atigilage, “Mwave musinaa mulufika?”",
  "22": "UYesu na vanyigendwa vaakwe viifikaga ku mwambu iyingi, ku wudzenge wa Betisayida. Neke avaanu vamuleetelage umuunu mubofu, vanyilikage amupamye.",
  "23": "UYesu akumukoleelaga iliwoko umubofu, iihegaga nave mu luvala. Pe aaviye ámufuunyiye amati mu miiho nu kuviika amawoko pakyanya apaakwe, akumuwuudzaga iitigilaga, “Ukukiwona kiki?”",
  "24": "Umubofu uyo iilolaga, iitigilaga, “Ndikuvawona avaanu ngita mabiki, viigenda!”",
  "25": "UYesu iiviikaga kangi amawoko ku miiho ga mubofu, ingufu dza miiho gaakwe dziipilukaga, neke afiwonage ifiinu fyonda wunofu.",
  "26": "UYesu pe amutawulaga ukuhelela ku kaaya yaakwe, amulongiye iitigilaga, “Utane ukuhelela mu luvala.”",
  "27": "UYesu na vanyigendwa vaakwe vaahegile viihelelaga ku mbala dzonda idza ku Kayisalya Filipi. Pe vali mu ngʼaasi, akuvawuudzaga avanyigendwa vaakwe iitigilaga, “Avaanu pe viilonga, viitigila yuune ani?”",
  "28": "Avanyigendwa viihigaga viitigilaga, “Vamwinga viitigila ye Yohana uMudzabisi, avangi viitigila yuuve Eliya, avangi viitigila ye yumwinga va vavidzi.”",
  "29": "Neke uYesu avawuudzage atigilage, “Unyeenye mwitigila yuune ani?” UPetulo iitigilaga, “Uveeve ye Mesiya.”",
  "30": "UYesu akuvakiitaga, vatane ukulonga kwa muunu yungi imola idzo wiimila wa mwene.",
  "31": "UYesu iivangaga ukuvawulanidza avanyigendwa vaakwe iitigilaga, “Ndakyene uMuswamuve va Muunu munya kupumuswa mbandu, nu kukaanwa na vavaha va Vayahudi pamwinga na vateekedzi avakomi na vawulanidzi va milagililwe, ukukomwa, kangi pa kigono ikya wudatu ukudzulubuka.”",
  "32": "Ilidzwi ilyo aalongaga kitafiha. Neke uPetulo amukemeelelage uYesu pa lubali, avangage ukumukenyela.",
  "33": "UYesu iiseedukaga akuvalolaga avanyigendwa vaakwe, akumukenyelaga uPetulo iitigilaga, “Uhege apa ve Setanoave, pakuva usiihoodza imikeelelele gya Nguluvi, nda haamu, imikeelelele gya vaanu hela.”",
  "34": "Neke akemeelage ililugu lya vaanu pamwinga na vanyigendwa vaakwe, avalongelage atigilage, “Ngana umuunu ye avedzaga iisaka ukuuniniila, iitawulilage ngʼaani, ategulage ikipindulihidzo kyakwe, aaniniilage.",
  "35": "Pakuva umuunu ye iisaka ukupoka uwuumi waakwe, uyo alawuyadza. Neke kangi umuunu ye akuwuyadza uwuumi waakwe wiimila wangu ni Mola iNofu, uyo alawupoka uwuumi waakwe.",
  "36": "Lukumuwumbulila kiki umuunu ngana avedze nu wumosi wonda wa lidugulu lyonda, neke kangi ayadze uwuumi uwa mbeepali?",
  "37": "Enewuli umuunu atawule kiki, ukuta aanukile uwuumi uwa mbeepali?",
  "38": "Umuunu ye avedzaga ye akuumbonela nyoni uneene na madzwi gangu, mu kivegalo iki kya wuhosi ni ndzanangifu, uMuswamuve va Muunu nave alamuwonela nyoni umuunu uyo, pe alaadza mu ndolo dza Daadiye pamwinga na vanyamwandza aviimike.”"
}