{
  "1": "UYesu iingiye kangi mu luholanilo, nayu mwadaada umunya liwoko ilinya liteela aali muumo.",
  "2": "Pakuva kyali kigono ikya Sabato, aVafwalisayo vamuvandaga uYesu ukuta valole ngana akumunaniya. Vaalimile ulo, pakuva vaatemulaga uwiimilo wa kumutaaha.",
  "3": "UYesu akumulongelaga umutamwa uyo iitigilaga, “Waadze, wiime pawutalo apa.”",
  "4": "Akuvawuudzaga aVafwalisayo avo iitigilaga, “Lwe luli kwi ulwikwidikwa ukulima ulunofu enewuli ukulima uluviifu, ukupoka uwuumi enewuli ukukoma pa kigono ikya Sabato?” Vasaahigile kiinu.",
  "5": "Neke uYesu alolage imbali dzonda ni ligooga, ahuguvalage wiimila wa numbula dzaawo ngʼiliitafu. Neke amulongelage umunya liteela atigilage, “Golose iliwoko lyako.” Iigolosaga iliwoko lyakwe, liiponaga.",
  "6": "Baaho aVafwalisayo viihumaga kwivala, viilonganaga na Vahelode ulwa ngʼaasi iya kumukomela uYesu.",
  "7": "UYesu na vanyigendwa vaakwe vaahegile apo, viihelelaga ku ngʼumbungʼumbu ya nyandza, ililugu likomi lya vaanu ukuhuma ku Galilaya likumuhelelelaga.",
  "8": "Avaanu vonda avo pe vaapuliike idza filole ifikomi fye álimile uYesu, vakumuhelelelaga ukuhuma ku Yelusalemu, ku Yudeya, ku Idumaya, ku Tilo na ku Sidoni, na mu mwambu ya Yolodani.",
  "9": "Ililugu pe lyaginaga, uYesu akuvalongelaga avanyigendwa vaakwe ukutigila, vagelanidze uwaato uwudebe avedze pataali ngana ililugu likumubaniilidza.",
  "10": "Pakuva avananiidze voloofu, avatamwa viisuungʼilidzaga, ukuta vamupamye.",
  "11": "Avaanu vonda avaali ni mibepo imiviifu pe vamuweene uYesu, viiguwaga pa magulu gaakwe, viikoolaga viitigila, “Uveeve uli Muswamuve va Nguluvi!”",
  "12": "Neke uYesu agikaanidzage ukutigila gitane ukulonga ku vangi imola dzaakwe.",
  "13": "UYesu iinwike ku kidunda, akuvakemeelaga ve avasakaga, neke vahegelelage ukwakwe.",
  "14": "Akuvahaagulaga avaanu vanyikyumi na vavili (12) akuvapeelaga ilitaawa vatume, ukuta vavedzasage nu mwene, ukuta avatume kudalika.",
  "15": "Kangi akuvapeelaga uwutawulilwe uwa kulosa imibepo imiviifu.",
  "16": "Avanyikyumi na vavili avo ve avahaaguwe ve ava: uSimoni ye aapeeliilwe nu Yesu ilitaawa ilingi Petulo,",
  "17": "uYakobo nu Yohana avaswamuve va Sebedayo ve avapeeliye ilitaawa Bowanege, kwe kutigila Vaana va Libalamusi,",
  "18": "uAndeleya, uFilipo, uBatolomayo, uMatayo, uTomasi, uYakobo umuswamuve va Alufwayo, uTadayo, uSimoni uMukananayo,",
  "19": "nu Yuda Isikalyote, ye mwene pambele ye amusutuwe uYesu.",
  "20": "Neke uYesu iingilage mu nyumba. Ililugu likomi liilundanaga, uYesu na vanyigendwa vaakwe viilemwaga nambe kuliya ifiliyo.",
  "21": "Avanyalukolo vaakwe pe vaaviye vápuliike imola idzo, viihegaga viihelelaga kumunyamula, pakuva vaatigiye iivedza águlwike lukwale.",
  "22": "Avawulanidzi va milagililwe avaahumile ku Yelusalemu viitigilaga, “Mwene uyu ali nave uBelisebuli, umuvina va mibepo imiviifu. Mu ngufu dza uyo iilosehedza imibepo imiviifu.”",
  "23": "Neke uYesu avakemeelage avalongelage mu fihwananidzo atigilage, “USetano akwidaga wuli yumwene?",
  "24": "Ngana uwutwa wiitilange weene, apo uwutwa uwo siwiima.",
  "25": "Kangi avaanu va nyumba yimwinga pe víigalukiye, apo inyumba iyo siyiima.",
  "26": "Ngana uSetano iitilange yumwene, uwutwa uwo siwiima, wiivedza we wudugilo waakwe.",
  "27": "“Ulwa ndakyene lwe ulu, umuunu ye iikwingila mu nyumba ya muunu umunya ngufu, asiisweketula ifiinu fya nyumba ya muunu uyo kitatala amupinge tandi, neke pe asweketule ifiinu fyakwe.",
  "28": "“Ndakyene ndikuvalongela ndiitigila, avaanu vahadza viiwodzwa indzanangifu nu wulonga fivi wonda,",
  "29": "neke kangi umuunu ye akumulonga fivi uMubepo uMwimike, uyo asilaawodzwa mbeepali, pakuva ali ni ndzanangifu iya mbeepali.”",
  "30": "Aalongile ulo, pakuva vaatigilaga, “Ali nu mubepo umuviifu.”",
  "31": "Neke ungʼina na vanyalukolo vaakwe vafikage pe aawulanidzaga uYesu, viimage piivala, vamutumage umuunu amukemeele uYesu.",
  "32": "Ililugu lya vaanu liikalile límupiliime uYesu likumupulikidza, avaanu vakumulongelaga viitigilaga, “Lolage, uyuuwo na vanyalukolo vaako vali piivala, vakukutemula.”",
  "33": "UYesu iihigaga iitigilaga, “Uyuuva na vanyalukolo vangu ve va ani?”",
  "34": "Kangi iilolaga imbali dzonda ku vaanu avamupiliime iitigilaga, “Ava ye yuuva na vanyalukolo vangu.",
  "35": "Umuunu ye iilima dze iikeela uNguluvi, uyo iivedza ye munungʼu-vangu, ye muhaadza-vangu, kangi ye yuuva.”"
}