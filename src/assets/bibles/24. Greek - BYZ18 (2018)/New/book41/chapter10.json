{
  "1": "UYesu iihegaga apo, iihelelaga ku mugoola gwa Yudeya, imwambu ya kunena iya Yolodani. Amalugu ga vaanu vakumuhelelelaga kangi, umwene akuvawulanidzaga ngita kye avawulanidzaga mbeepali.",
  "2": "AVafwalisayo viikwadzaga mu kumugemya, vakumuwuudzaga viitigilaga, “Mu milagililwe gyesu lwikwidikwa umugoosi ukumugotola umudala vaakwe?”",
  "3": "UYesu iitigilaga, “UMose avalagiye kiki?”",
  "4": "Viitigilaga, “UMose iidiike aatigiye, umugoosi asimbage ihaate iya kumugotola umudala vaakwe nu kumuleka.”",
  "5": "UYesu iipilusaga iitigilaga, “Avasimbiye ewo, pakuva inumbula dzeenyo ngʼiliitafu.",
  "6": "Neke kangi pa wutalilo apo, uNguluvi ‘aagavile umugoosi nu mudala.’",
  "7": "‘Wiimila wa ulo, umugoosi ahadza akumuleka udaadiye nu ngʼina, neke akamiingʼane nu mudala vaakwe,",
  "8": "avavili avo viivedza muvili gumwinga.’ Luli ewo, avo si vavili kangi, nda haamu, vali muvili gumwinga.",
  "9": "Lino kye ákamiingʼiise uNguluvi, umuunu atanage ukulekasa.”",
  "10": "Pe viingiye kangi mu nyumba, avanyigendwa vaakwe vakumuwuudzaga imola iyo.",
  "11": "UYesu akuvahigaga iitigilaga, “Ye avedzaga ye akumugotola umudala vaakwe nu kutoola uyungi, uyo iidumula uwutoolane.",
  "12": "Kangi umudala ye akumugotola umugoosi vaakwe nu kutawuka kwa mugoosi yungi, uyo nave iidumula uwutoolane.”",
  "13": "Ikigono kimwinga, avaanu vamuleetiye uYesu avaana avadebe, ukuta avapamye ukuvafuunyilila. Avanyigendwa vaakwe vakuvakenyelaga avaanu avo.",
  "14": "Neke kangi uYesu pe aaviye áluweene ulo iiviipaga, akuvalongelaga avanyigendwa iitigilaga, “Muvaleke avaana avadebe vaadze ukwangu, mutane ukuvakaanidza, pakuva uwutwa wa Nguluvi wa vaanu ngita avaana ava.",
  "15": "Ndakyene ndikuvalongela ndiitigila, umuunu ye avedzaga ye asikuwaanukila uwutwa wa Nguluvi ngita mwana mudebe, uyo asiliingila umo ndakyene.”",
  "16": "Akuvakumbatilaga akuvaviikilaga amawoko gaakwe pakyanya pa mituwe gyawo, akuvafuunyililaga.",
  "17": "UYesu pe aaviye iihega, umuunu yumwinga akumuhelelaga lunyilo, iifugamaga pa magulu gaakwe, akumunyilikaga iitigilaga, “Ve Muwulanidzi Munofuave! Ndilime kiki, ukuta ndaanukile uwuumi uwa mbeepali?”",
  "18": "UYesu iitigilaga, “Kye kiki wiitigila ndili munofu? Sikwali ye ali munofu, yu Nguluvi swe!",
  "19": "Údzidzeeliye indagi, ‘Utanage ukukoma, utanage ukudumula uwutoolane, utanage ukuhiidza, utanage ukoolela uwudesi, utanage ukudzanga, uvaginiyage udaado nu nyoko.’ ”",
  "20": "Umwene iihigaga iitigilaga, “Muwulanidzi, indagi dzonda idzo ndídziinatiye ukuhuma pa waana wangu.”",
  "21": "Neke uYesu amungʼanukilage amiiho, amwendage, amulongelage atigilage, “Wiikwangila kiinu kimwinga swe. Uhelele ukagudze ifiinu fyonda fye uli nafyo, na magoobeli ge wiikwanukila, ukavagavile avahangala apo wiivedza nu wumosi kukyanya. Neke waadze, uuniniilage.”",
  "22": "Umuunu uyo pe aaviye ápuliike ilidzwi ilyo, iinyenyelwaga, iihegaga apo áhuguviye, pakuva aali ni maale ndzoloofu.",
  "23": "UYesu iilolaga imbali dzonda, neke avalongelage avanyigendwa vaakwe atigilage, “Lulaavedza lutalamu hiilo avamosi ukwingila ku wutwa wa Nguluvi.”",
  "24": "Avanyigendwa vaakwe viidzumaga ilidzwi ngita ilyo. UYesu iitigilaga kangi, “Vaana vangu, lutalamu hiilo ukwingila ku wutwa wa Nguluvi.",
  "25": "Lutalamu umumosi ukwingila ku wutwa wa Nguluvi, ukulutila ingamila ukuhumiingʼasa pa kalyango ka singano!”",
  "26": "Avanyigendwa vaakwe viidzumaga hiilo, neke valonganage veene vatigilage, “Apo, ye ani ye iipokwa?”",
  "27": "UYesu akuvalolaga, iitigilaga, “Ku vaanu ulo lwilema, nda haamu, kwa Nguluvi amadzwi gonda gasikumulema.”",
  "28": "UPetulo akumulongelaga iitigilaga, “Lolage, uneefwe túfilekile fyonda, tukukuniniila uveeve.”",
  "29": "UYesu iitigilaga, “Ndakyene ndikuvalongela ndiitigila, umuunu ye álekile ikaaya, avamaamiye, avanungʼuve na vahaadzave, enewuli udaadiye enewuli ungʼina, enewuli avaana, enewuli imigunda wiimila wa neene ni Mola iNofu,",
  "30": "uyo alaanukila ligana limwinga (100) ukulutila lino pe naanyi apa: ikaaya, avamaamiye, avanungʼuve, avangʼina, avaana ni migunda. Fyonda ifyo alaanukila pamwinga ni mumuko. Kangi umusika ugwikwadza alaanukila uwuumi uwa mbeepali.",
  "31": "Neke kangi avaanu avakwiwona ukutigila viivagila lino, valaavedza avasiivagila mu musika ugwikwadza. Kangi avakwiwona ukutigila vasiivagila lino, valaavedza aviivagila mu musika ugwikwadza.”",
  "32": "UYesu na vanyigendwa vaakwe pe vali mu ngʼaasi viihelela ku Yelusalemu, uYesu aali kuwutalo ukwawo. Avanyigendwa viidzumaga, na vaanu avangi avaali lumwinga viikoogopaga. Neke uYesu ahelelage navo avanyigendwa vanyikyumi na vavili (12) avo pa lubali, avangage ukuvalongela idziikola kumwadzila.",
  "33": "Iitigilaga, “Lolage! Lino twihelela ku Yelusalemu. Uko uMuswamuve va Muunu ahadza iigotolwa ku vateekedzi avakomi pamwinga na vawulanidzi va milagililwe, ve veene avahadza vakumuhiga ukufuwa, kangi vanya kumusindika ku avasili Vayahudi.",
  "34": "Avasili Vayahudi vahadza vakumuyeyewula, vahadza vakumufuunyila amati, kangi vahadza vakumutova ni mikopodzi nu kumukoma. Neke kangi ikigono ikya wudatu ahadza iidzulubuka.”",
  "35": "Neke avaswamuve va Sebedayo, uYakobo nu Yohana vamuhelelelage uYesu vatigilage, “Ve Muwulanidzaave, tukukunyilika utulimile lwe twisaka!”",
  "36": "UYesu akuvawuudzaga iitigilaga, “Mwisaka ndivalimile kiki?”",
  "37": "Viihigaga viitigilaga, “Twisaka utuviike twikale ku ndolo dzaako, yumwinga lubali ulwa kundiyo, uyungi ulwa kungʼigi.”",
  "38": "UYesu iitigilaga, “Musiludzeeliye lwe mwinyilika. Musiilemwa ukunywela ikinywelo kye ndihadza ndiinywela uneene nu ludzabiko lwe ndihadza ndiidzabikwa uneene?”",
  "39": "Viihigaga viitigilaga, “Tusiilemwa.” Neke uYesu ahigage atigilage, “Ikinywelo kyangu ikyo muhadza mwinywela, nu ludzabiko lwangu muhadza mwidzabikwa.",
  "40": "Ulwa kwikala unyeenye ku lubali lyangu ulwa kundiyo uyungi kungʼigi si milamulile gyangu ukuvapeela, neke kangi uNguluvi yumwene ávaviikiye apoono pa kwikala vala ve ávagelaniidze.”",
  "41": "Avanyikyumi (10) avo pe vaapuliike imola iyo, vakuvaviipilaga uYakobo nu Yohana.",
  "42": "Neke uYesu avakemeelage vonda, avalongelage atigilage, “Mwidzeela ukutigila avatemi va nyi idzingi, viitema avaanu vaawo ni ngufu, kangi avakomi va nyi idzo vakuvaviika paanyi pa wutawulilwe waawo.",
  "43": "Neke kangi ukwenyo lutane ukuvedza ewo, pakuva ye iisaka ukuvedza mukomi umwenyo, avedzage munya kuvatovela iligendwa avangi.",
  "44": "Kangi ye iisaka ukuvedza va kutala umwenyo, avedzage munya kuvatovela iligendwa vonda.",
  "45": "Pakuva uMuswamuve va Muunu asaadzile mu kutovelwa iligendwa, nda haamu, aadzile mu kuvatovela iligendwa avaanu nu kuwutawula uwuumi waakwe wuvedzage wukombodze wa voloofu.”",
  "46": "UYesu na vanyigendwa vaakwe vaafikile ku wudzenge wa Yeliko. Umusika pe vaahumaga mu wudzenge pamwinga ni lilugu likomi, kwali nu mubofu yumwinga umunyilisi, ye aatambulwaga Batimayo, umuswamuve va Timayo. Uyo aali íikalile pa ngʼaasi pa lubali iinyilika.",
  "47": "Pe aapuliike ukutigila uyo ye iihelanidza ye Yesu umuhuma ku Nasaleti, iikemeelaga mbandu iitigilaga, “Yesu, Muswamuve va Dawudaave, uumyanile!”",
  "48": "Avaanu voloofu vakumukenyelaga ukutigila adzike, neke kangi umwene aginage ukukemeela atigilage, “Muswamuve va Dawudaave, uumyanile!”",
  "49": "UYesu iikwimaga iitigilaga, “Mumukemeele aadze.” Vakumukemeelaga viitigilaga, “Wiikangadzage inumbula! Wiime uhelele! Akukukemeela.”",
  "50": "Umubofu iitaagaga baaho umwenda gwakwe ugwa mwivala, iikwimaga kisaatu, iihelelaga kwa Yesu.",
  "51": "UYesu akumuwuudzaga iitigilaga, “Wiisaka ndikulimile kiki?” Umubofu iitigilaga, “Muwulanidzaave, ndiinyilika uunaniye, ukuta ndilolage.”",
  "52": "UYesu iitigilaga, “Helelage, ulufuuwo lwako lúkunaniidze.” Baaho na baaho, amiiho gaakwe giidindukaga, akumuniniilaga mu ngʼaasi."
}