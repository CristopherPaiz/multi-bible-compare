{
  "1": "Imola ingomi íyilutiye mu dzonda idzo, ye iyi. Uneefwe tuli nave uMuteekedzi uMuvina va ewo, ye íikalile kukyanya apoono pa luginiyo, ku liwoko ilya kundiyo pa kideego kya wutwa ikya Nguluvi uMukomi.",
  "2": "Uko, akumutovela iligendwa uNguluvi aPiimike, kwe kutigila, iliheema ilya ndakyene isilyawuyiipwe na vaanu, nda haamu, ilyawuyiipwe nu Mutwa Nguluvi yumwene.",
  "3": "Umuteekedzi umuvina ye avedzaga iitemedzwa nu Nguluvi, ukuta ateekelage uwusembe ni nambika. Ndeeni, uMuteekedzi uMuvina veesu uYesu, nave iisakulwa ukuvedza ni kiinu kya kuteekela kwa Nguluvi.",
  "4": "Ngana uYesu akali aginage ukwikala mwe naanyi umu, singali ali muteekedzi nambe padebe, pakuva mwe naanyi umu, moovali avateekedzi aviiteekela uwusembe kulingʼaana ni milagililwe gya Mose.",
  "5": "Avateekedzi avo vakumutovela iligendwa uNguluvi mu Piimike apali kihwananidzo nu mwigisila gwa Piimike pa ndakyene uko kukyanya. Lwe lwene uMose pe iigelanidzaga ukuwuyapa iliheema lya kutaangʼanila nu Nguluvi, uNguluvi amulongiye ukutigila, “Uwuyapage fyonda kulingʼaana ni dzonda dze ndikakuwoneesiidze ku kidunda Sinayi kila.”",
  "6": "Neke kangi, uNguluvi amupeeliye uYesu uwutovela-ligendwa uwunofu hiilo ukulutila uwo uwa vateekedzi va lufingo ululovela. UYesu ye mwene ye akuvateepudza avaanu nu Nguluvi mu lufingo ulupiya, lunofu hiilo ukulutila ulufingo ululovela. Ulufingo ulupiya ulo, lwe lunofu hiilo, pakuva uluutu lwakwe dze nyuuvidzo dza Nguluvi idzili nofu hiilo nadzo.",
  "7": "Ngana ulufingo ululovela lwali luvedzage lukwilifu, apo ngali kwali kwivedza kungaya wugulume wa kutemula ulufingo ulupiya.",
  "8": "Neke kangi uNguluvi, pe awuweene uwuhosi wa vaanu vaakwe, iilongaga ukutigila, “Mupulikidzage! Umusika gwikwadza, gwe ndilaafinga ulufingo ulupiya na Vaisilaheli na Vayuda.",
  "9": "Ulufingo ulo, silulaavedza ndawuli ululovela lula lwe ndaafingiine na vakuhwawo, pe ndaviibiite amawoko ukuvalongodza wunofu ukuhuma ku nyi ya Misili. Sivaali vahuuvilwa ukuniniila ulufingo lwangu, lwe lwene ndavalekile ngita kye vagenda.",
  "10": "Ulu lwe lufingo lwe ndilaafinga na Vaisilaheli ifigono ifiikwadza. Ndilaaviika imilagililwe gyangu mu luhala lwawo, nu kudzisimba mu numbula dzaawo. Uneene ndilaavedza Nguluvi vaawo, navo valaavedza vaanu vangu.",
  "11": "Kusilaavedza nu muunu ye avedzaga ye alamuwulanidzaga umuyagwe, nambe kumulongela ukutigila, ‘Umudzeelage uMutwa Nguluvi,’ pakuva avaanu vonda, ukuvangila umudebe ukufikila umuvina, valaandzeela uneene.",
  "12": "Idzo dzilaalimika, pakuva ndilavapyanila uwuhosi waawo, sindiliiwuka nambi indzanangifu dzaawo.”",
  "13": "UNguluvi pe iitigila ulufingo ulu lupiya, iiwoneesa ukutigila, ulufingo ulwa kutala, lulovela. Ikiinu ikya kataali kangi kísakiye kisiivagila, ikyo kili biihi ukuyagaanika."
}