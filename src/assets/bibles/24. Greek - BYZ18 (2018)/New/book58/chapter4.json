{
  "1": "Uluhuuvidzo lwa Nguluvi ku vaanu ulwa kwingila apoono apaakwe pa kupolela, lwave. Neke lino, twiyangalilage, ukuta atane ukuvedza pwali nambe yumwinga umwenyo ye iilemwa ukwingila apoono apo.",
  "2": "Na yuufwe túlongeliilwe iMola iNofu ulwa poono apo pa kupolela ngita kye vaalongeliilwe avakuhwesu. Neke kangi imola iyo siyavatangile kiinu, pakuva vasaali nu lufuuwo ngita avangi kye vayiidiike.",
  "3": "Wiimila wa ulo, uNguluvi aalongile iitigilaga, “Neke lino, ndaaviipile, ndiiyiigaga ndiitigilaga, ‘Ndakyene avaanu avo vasiliingila apoono apangu pa kupolela.’ ” Neke kangi uneefwe ye tukumufuuwa uNguluvi, ye neefwe ye tuliingila apoono apo pa kupolela. UNguluvi aalongile ewo, nde luvedze apoono apo paali poopali nambe musika pe aagavile ilidugulu.",
  "4": "Pakuva mu Wusimbe uWiimike poopali apoono ápasimbiilwe ulwa kigono ikya mufungʼati (7) ukutigila, “Pe kyafikile ikigono ikya mufungʼati, uNguluvi iipolaga ukulima amalimo gaakwe gonda.”",
  "5": "Kangi uNguluvi aalongile imola ya kupola iyi, mu madzwi agaatalile ukusimbwa pakyanya agiitigila, “Ndakyene avaanu avo vasiliingila apoono apangu pa kupolela.”",
  "6": "Nde luvedze avakuhwesu avo vaali va kutala ukulongelwa iMola iNofu iyo, vasiingiye apoono pa kupolela apo, pakuva vaakaanile ukumwidika uNguluvi. Lwe lwene uluhuuvidzo lwave ukutigila, avangi valiingila apoono apaakwe pa kupolela.",
  "7": "Neke lino, uNguluvi aagelaniidze ikigono ikingi ikya kwingila apoono apaakwe pa kupolela, kye akukikemeela, “Ineengʼuli.” Umusika mutaali pambele aalimile ewo wugendela wa mutwa Dawudi pe aalongile amadzwi aga agaatambuliilwe ukutigila, “Ineengʼuli, ngana mupulike ilidzwi lya Nguluvi, mutanage ukudzikiliitidza inumbula dzeenyo, ngita avakuhwenyo kye vamugalukaga uNguluvi.”",
  "8": "Pakuva ngana uYehoswa aali avapeele avaanu avo apoono pa kupolela, uNguluvi ngali asaalongile ulwa kigono ikingi umusika ugungi pambele.",
  "9": "Neke lino, kyave ikigono ikya kupola ikya Sabato kye aagelaniidze uNguluvi ku vaanu vaakwe.",
  "10": "Umuunu ye avedzaga ye iikwingila apoono apo pa kupolela, ahadza iipola ukulima amalimo gaakwe gonda, ngita uNguluvi kye aapolile pe aamalile ukulima amalimo gaakwe ga kugava.",
  "11": "Neke lino, tugimbage ukwingila apoono apo pa kupolela, ukuta atanage ukuvedza pwali nambe yumwinga umwesu uva kulemwa ukwingila wiimila wa kukaana ukumwidika uNguluvi, ngita avakuhwesu kye vaalimaga.",
  "12": "Pakuva ilidzwi lya Nguluvi, lyumi kangi linya ngufu. Ilidzwi ilyo, lílutiye ku limaage ilya magoha, ilili nu wuugi imbali dzonda dzivili. Ilidzwi lya Nguluvi liihoma nu kwingila mugati mwa muunu ukufikila mu numbula nu mubepo, ngita ilimaage ilyo kye liikwingila mu madzege ni nyama. Ndeeni, ilidzwi lya Nguluvi lipeefu ukudzeela amahoodzo ga mugati mu numbula ya muunu.",
  "13": "Sikookili ikigawa kikivedzaga íkifihiime pa miiho ga Nguluvi. Nda haamu, ifiinu fyonda fili pa weelu. Twivonda, nayula aloolelela pawutalo pa Nguluvi imola dza malimo gaakwe ge álimile.",
  "14": "Lino tuli nu Muteekedzi uMuvina hiilo ukulutila vonda, ye Yesu uMuswamuve va Nguluvi, ye iinwike kukyanya. Neke lino, twimage sipi mu lufuuwo lwe twinaka.",
  "15": "Kangi uMuteekedzi uMuvina veesu uyo, akutusungukila mu wulemwa weesu, nave akuwufika, pakuva aagemiidzwe nu Setano mu ngʼaasi ndzoloofu ngita uneefwe, neke kangi umwene asaalimile indzanangifu.",
  "16": "Wiimila wa ulo, tuvedzage nu wumasimike uwa kuhegelela pa kideego ikya wutwa ikya Nguluvi umunya lusungu, ukuta twanukile ulupyana nu lusungu lwakwe ulwa kututanga umusika gwa nalamu."
}