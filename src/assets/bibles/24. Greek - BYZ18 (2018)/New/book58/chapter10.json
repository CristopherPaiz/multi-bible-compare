{
  "1": "Ukuteekela inambika kulingʼaana ni milagililwe gya Mose, gwe mwigisila hela gwa ngʼaani inofu idziikwadza, si ngʼaani dzila dze dzeene. Lwe lwene inambika dziidzila idzaateekelwaga umwaka nu mwaka, dzisikuvavaladza ukuhuma mu ndzanangifu avaanu avakumuhegelela uNguluvi ukwifuunya ukwakwe.",
  "2": "Ngana avaanu avakwifuunya kwa Nguluvi vaavaliidzwe wugendela wa nambika idzo, ngali vasiginile ukuteekela. Pakuva ngali vaavaliidzwe ukuhuma mu ndzanangifu dzaawo nyakamwinga swe, kangi ngali vasiginile ukwipulika mu lwikagulo lwawo ukutigila, válimile indzanangifu.",
  "3": "Nda haamu, inambika idzo idziiteekelwa umwaka nu mwaka dzikuviiwusa indzanangifu dzaawo,",
  "4": "pakuva idanda iya ngʼambako ni ya mene, fisiiwodza indzanangifu dza vaanu.",
  "5": "Lwe lwene uKilisiti pe aadzile pe naanyi, amulongiye uNguluvi ukutigila, “Uveeve ulema inambika idza ndiimwa, nambe wusembe wuwuvedzaga, nda haamu, úgugelaniidze umuvili gwangu.",
  "6": "Uveeve usaakeeliidzwe ni nambika, nambe wusembe wa kuwodza indzanangifu dza vaanu.",
  "7": "Neke ndilongage nditigilage, ‘Ve Nguluvi vanguave! Uneene ndili apa, ukuta ndilimage imikeelelele gyako, ngita kye lúsimbiilwe mu Wusimbe uWiimike wiimila wangu.’ ”",
  "8": "Ulwa kutala aalongile ukutigila, “Usaakeeliidzwe kangi ulema uwusembe wuwuvedzaga, ni nambika dza ndiimwa idza kuwodza indzanangifu dza vaanu,” nde luvedze uwusembe wonda uwo, waateekelwaga kulingʼaana ni milagililwe gya Mose.",
  "9": "Neke alongage atigilage, “Ve Nguluvi vanguave! Uneene ndili apa, ukuta ndilimage imikeelelele gyako.” Kwe kutigila, uNguluvi awuhedziidze uwusembe wa lufingo ululovela nu kumuviika uYesu ukuvedza wusembe wa lufingo ulupiya.",
  "10": "Pakuva uYesu Kilisiti aalimaga imikeelelele gya Nguluvi, atuhambwise tuvedzage viimike wugendela wa wusembe wa muvili gwakwe uwo, we awutawuwe nyakamwinga swe mu musika gonda.",
  "11": "Kulingʼaana nu lufingo ululovela, avateekedzi vakumutovela iligendwa uNguluvi ikigono ni kigono pa kuteekela inambika dziidzila nyakoloofu, nde luvedze dzisiiwodza indzanangifu.",
  "12": "Neke kangi uKilisiti iitawuwe nyakamwinga swe ukuvedza nambika, ukuta atuvaladze ukuhuma mu ndzanangifu dzeesu. Neke ahelelage ukwikala apoono pa luginiyo ku liwoko ilya kundiyo ilya Nguluvi.",
  "13": "Umwene ali kukyanya uko, kwe iigina ukudzindila, ukufikila uNguluvi pe iivedza ávadelwidze avatavangwa vaakwe nu kuvaviika paanyi pa ndzayo dzaakwe.",
  "14": "UYesu pe iitawuwe ukuvedza nambika nyakamwinga swe, avavaliidze ukuhuma mu ndzanangifu avaanu ve akuvahambusa vavedzage viimike mbeepali.",
  "15": "Nayu Mubepo uMwimike iikoolela ukwesu imola idzi ukutigila, dza ndakyene pe iitigila,",
  "16": "“UMutwa Nguluvi aatigiye, ‘Ulu lwe lufingo, lwe ndilaafinga na vaanu vangu ifigono ifiikwadza. Ndilaaviika imilagililwe gyangu mu numbula dzaawo, nu kudzisimba mu luhala lwawo.’ ”",
  "17": "Iilonga kangi iitigila, “Sindiliiwuka nambi indzanangifu dzaawo, nambe malimo gaawo amaviifu.”",
  "18": "Ngana uNguluvi avapyanile avaanu indzanangifu dzaawo, kusiisakulwa kangi ukuteekela uwusembe.",
  "19": "Neke lino, nye vafuuwa vayanguanye, tuli nu wumasimike uwa kwingila aPiimike pa Piimike, pakuva uYesu aatawuwe idanda yaakwe.",
  "20": "Kwe kutigila, uYesu átudinduliye ingʼaasi imiya iyikutusindika ku wuumi. Ingʼaasi iyo, yikutusindika kwa Nguluvi kugendela ilibupa lya mwenda, kwe kutigila, umuvili gwa Yesu.",
  "21": "Kangi twikwingila, pakuva tuli nu Muteekedzi uMuvina ye iikwimiila avaanu va Nguluvi.",
  "22": "Wiimila wa idzo, tumuhegelelage uNguluvi ulunya numbula indzelu nu wumasimike mu lufuuwo lwesu, pakuva umwene átuvaliidze ulwikagulo lwesu wugendela wa danda ya Yesu nu kukalafya imivili gyesu nu lulenga ulunofu.",
  "23": "Twimage sipi ngaya kugayawuka mu luhuuvilo lwe twinaka, pakuva uNguluvi ye aahuuviidze ali muhuuvilwa.",
  "24": "Kangi tuhoodzage ngita kye tukwisungʼanidza yuufwe mwa yuufwe, ukuta twiyendage nu kulima inofu.",
  "25": "Tutanage ukugileka imivedzehedze gyesu igya kulundana pamwinga ngita avaanu avangi kye válekile ukulundana. Nda haamu, tuginage ukunungʼuvalila ukwitanga yuufwe mwa yuufwe, pakuva twidzeela ukutigila, ikigono ikya kupiluka uMutwa Yesu kili biihi.",
  "26": "Ngana twigina ukulima indzanangifu dadi, kuno twidzeela indakyene iya Nguluvi, apo kungaya wusembe uwungi uwukutuwodzehedza indzanangifu.",
  "27": "Neke kangi kúsigaliye hela ukudzindila mu woogofi uluhigo lwa Nguluvi ulwikoogofya, nu mooto umukali uguhadza gukuvatipula avaanu vonda avatavangwa va Nguluvi.",
  "28": "Umuunu ye aadzumbaga imilagililwe gya Mose, aakomwaga kingaya lusungu, ngana avoolesi vavili enewuli vadatu vóoleleliye ukutigila, ndakyene álimile ewo.",
  "29": "Neke kangi muhoodzage ulwa muunu ye akumubeda uMuswamuve va Nguluvi, enewuli ye iiwona idanda ya lufingo lwa Nguluvi iyamuvaliidze ukuvedza si kiinu, enewuli ye akumuliga uMubepo uMwimike va lusungu. Asivagiye lupedzo lukomi hiilo?",
  "30": "Pakuva twidzeela uNguluvi aalongile ukutigila, “Ukulumbila umukole ge malimo gangu, uneene ye mwene ye ndilaalumbila umukole.” Kangi lúsimbiilwe ukutigila, “UMutwa Nguluvi alavahomba avaanu vaakwe kulingʼaana na malimo gaawo.”",
  "31": "Ndakyene lwikoogofya hiilo ukugwila mu mawoko ga Nguluvi ye ali muumi.",
  "32": "Neke kangi mwiwukage umusika gwa kutala ugo, gwe mwamufuuwaga uKilisiti. Nde luvedze mwapumuswaga hiilo mu ngʼaani ndzoloofu, napo kangi mwigugumidzaga mu mumuko idzo.",
  "33": "Umusika ugungi, mwapumuswaga nu kuligwa pa miiho ga vaanu voloofu. Kangi mwavanyamulilaga avayeenyo nu kuvatanga vala avaataangʼanaga ni mumuko dziidzo.",
  "34": "Mwavawonelaga lusungu avayeenyo avaadindiilwe mu ndinde. Kangi umusika pe mwanyagwaga ifiinu fyenyo, mwidikilaga mu lukeelo, pakuva mwadzeelaga ukutigila, muli nafyo ifiinu ifinofu kulutila, kangi ifisiisila nambi.",
  "35": "Wiimila wa ulo, mutanage ukuwuleka uwumasimike weenyo wa kumufuuwa uYesu, pakuva muhadza mwikwanukila uluwonolo ulukomi hiilo ukuhuma kwa Nguluvi.",
  "36": "Mwigugumidzage mu mumuko idzo, ukuta mulimage imikeelelele gya Nguluvi, neke mwanukile dze avahuuviidze ukuvapeela.",
  "37": "Pakuva lúsimbiilwe mu Wusimbe uWiimike ukutigila, “Gúsigiye musika mudebe hiilo, uyo ye iikwadza, alaadza, kangi asilaafuvalila.",
  "38": "Umugolofu iinana wugendela wa lufuuwo. Neke kangi umuunu uyo, ye iikangagila mu lufuuwo lwakwe, uneene sindilaakeeledzwa nave nambi.”",
  "39": "Neke kangi uneefwe tusili pamwinga na vaanu aviikangagila mu lufuuwo lwawo, nu kutipulwa. Nda haamu, uneefwe tuli pamwinga na avo avakumufuuwa uNguluvi nu kupokwa."
}