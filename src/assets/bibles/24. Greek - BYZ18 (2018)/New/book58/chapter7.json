{
  "1": "UMelekisediki uyo, aali mutwa va wudzenge uwaatambulwaga Salemu. Kangi aali muteekedzi va Nguluvi uMukomi. UMelekisediki iihelelaga kumwanukila uAbulahamu, umusika pe iipiluka ukuhuma ku magoha pe aali ávadelwidze avatwa vatayi, neke amufuunyililage uAbulahamu.",
  "2": "UAbulahamu nave aanyamuwe ulubali lumwinga mu likyumi (1/10) mu fiinu fyonda fye aagaluwe ukuhuma ku magoha, akumupeelaga uMelekisediki. Ikiganulo kya litaawa Melekisediki kwe kutigila, mutwa va wugolofu. Kangi iitambulwa mutwa va Salemu, kwe kutigila, mutwa va lutengamaso.",
  "3": "Avavaha va Melekisediki vasiikagulika, nu lukolo lwakwe lusiikagulika, nambe kuholwa nu kufuwa kwakwe kusiilongwa. Umwene ye muteekedzi ye iisigala mbeepali na mbeepali ngita Muswamuve va Nguluvi.",
  "4": "Lino, mulolage uMelekisediki kye aali mukomi! Nayu kuhwesu uAbulahamu, amupeeliye ulubali lumwinga mu likyumi mu fiinu fye aagaluwe ukuhuma ku magoha.",
  "5": "Imilagililwe gya Mose giilonga ukutigila, avaanu va kipelela kya Levi avaali vateekedzi, vaavagiye ukunyamula ulubali lumwinga mu likyumi mu fyonda fye vali nafyo aVaisilaheli vayaawo. Vaalimaga ewo, nde luvedze vonda vaahumile mu kipelela kya Abulahamu.",
  "6": "Nde luvedze uMelekisediki uyo asaahumile mu kipelela kya Levi, napo kangi aanukiye ulubali lumwinga mu likyumi ukuhuma kwa Abulahamu. UMelekisediki amufuunyiliye uAbulahamu, ye aali nu luhuuvidzo lwa Nguluvi.",
  "7": "Ndakyene ukutigila, muunu umukomi ye mwene ye akumufuunyilila umuunu umudebe.",
  "8": "Avateekedzi avo, ukuhuma mu kipelela kya Levi aviikwanukila ulubali lumwinga mu likyumi, ve vaanu aviifuwa. Neke kangi uMelekisediki ye aanukiye ulubali lumwinga mu likyumi ukuhuma kwa Abulahamu, iilongwa ukutigila, apila muumi ukufikila ineengʼuli.",
  "9": "Twilonga ukutigila, uLevi ye iikwanukila ulubali lumwinga mu likyumi, nayu mwene aatawuwe ulubali lumwinga mu likyumi kwa Melekisediki wugendela wa kuuhwe uAbulahamu,",
  "10": "nde luvedze uMelekisediki pe aataangʼiine nu Abulahamu, umwidzukuluve uLevi aali asinaa aholwa.",
  "11": "Uwuteekedzi wa Valevi waali luutu lwa milagililwe gya Mose, neke kangi uwuteekedzi uwo wusaaleetile uwukwilifu. Lwe lwene umuteekedzi umuvina uyungi aasakulwaga ukutemywa ukuhuma mu wuteekedzi wa Melekisediki, si wa Aloni.",
  "12": "Pakuva, ngana uwuteekedzi wiihambuka, apo nagi milagililwe nagyo gívagiye ukuhambuka.",
  "13": "UMuteekedzi uMuvina umupiya uyo ye tukumulonga, ye Mutwa veesu uYesu, asaahumile mu kipelela kya Levi. Sikwali umuunu va kipelela kyakwe ye aalimaga amalimo ga wuteekedzi pa kiteekelelo,",
  "14": "pakuva lwidzeeleka ukutigila, uMutwa Yesu aahumile mu kipelela kya Yuda. Neke kangi uMose pe aalongaga ulwa vateekedzi, asakitambuwe ikipelela ikyo.",
  "15": "Imola idzo dze ndiilonga dzili pa weelu hela, pakuva aahumiye umuteekedzi uyungi ngita uMelekisediki.",
  "16": "Umwene asaatemiidzwe ukuvedza muteekedzi wiimila wa milagililwe ulwa kipelela kyakwe, nda haamu, aatemiidzwe ukuvedza muteekedzi wiimila wa ngufu dza wuumi waakwe uwusiisila.",
  "17": "Lwe lwene uWusimbe uWiimike wiikoolela ukutigila, “Uveeve uli muteekedzi mbeepali na mbeepali, ngita kye aali uMelekisediki.”",
  "18": "Lino, uNguluvi áluhedziidze ululagililwe ulwa kataali ulo, pakuva lwali nu wulemwa, kangi silwawumbulilaga kiinu.",
  "19": "Imilagililwe gya Mose gisaaleetile uwukwilifu wuwuvedzaga. Neke kangi uNguluvi atupeeliye uluhuuvidzo lungi ulunofu kulutila, ulukutuhegeledza biihi nu mwene.",
  "20": "Kangi aalimile ewo pamwinga nu kuyiiga! Umusika aValevi pe vaatemedzwaga ukuvedza vateekedzi, uNguluvi asavayiigiye kikivedzaga.",
  "21": "Neke kangi umusika uNguluvi pe akumwimika uYesu ukuvedza Muteekedzi, akumulongelaga iitigilaga, “UMutwa Nguluvi áyiigile, kangi asilaapitula amahoodzo gaakwe nambi, iitigila, ‘Uveeve uli muteekedzi mbeepali na mbeepali.’ ”",
  "22": "Lino wiimila wa kuyiiga uko, uYesu ye mwene ye iikoolela ulufingo ulunofu ukulutila lula ulwa musika gwa Mose.",
  "23": "Mu wuteekedzi wa Valevi, ngana umuteekedzi yumwinga afuwe, uyungi aahomelaga pa malimo gaakwe, lwe lwene avateekedzi vaali voloofu.",
  "24": "Neke kangi uYesu, pakuva ali muumi mbeepali na mbeepali, ye mwene ye muteekedzi va musika gonda.",
  "25": "Neke lino, ali ni ngufu dza kuvapoka mbandu avaanu vonda avakumuhelelela uNguluvi wugendela mwa mwene, pakuva uYesu akwikala muumi mbeepali na mbeepali ukuvalapangilila kwa Nguluvi ifigono fyonda.",
  "26": "UMuteekedzi uMuvina ngita uyo, iivagila mbandu ukwesu, pakuva mwimike, mungaya lugomehedzo nambe lupumba. Kangi iivagila, pakuva uNguluvi amubaaguwe ukuhuma mu vanya ndzanangifu, akumwinusaga kukyanya.",
  "27": "Avateekedzi avavina avangi vaasakulwaga ukuteekela uwusembe wiimila wa kwivaladza tandi ukuhuma mu ndzanangifu dzaawo, ukuta pambele vateekele uwusembe wa kuvavaladza avangi ukuhuma mu ndzanangifu dzaawo. Vaalimaga ewo ikigono ni kigono. Neke kangi uYesu asaalimile ndawuli avateekedzi avavina avo, umwene aatawuwe uwusembe nyakamwinga swe mu figono fyonda pe iitawuwe ukufuwa pa kipindulihidzo.",
  "28": "Kulingʼaana ni milagililwe gya Mose, avaanu avasili vakwilifu vaatemedzwaga ukuvedza vateekedzi avavina. Pambele hiilo, uNguluvi iiyiigaga ukumutemya uMuswamuve ukuvedza Muteekedzi Muvina, ye ali mukwilifu mbeepali na mbeepali."
}