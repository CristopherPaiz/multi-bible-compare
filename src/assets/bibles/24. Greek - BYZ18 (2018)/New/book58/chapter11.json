{
  "1": "Lino ukumufuuwa uNguluvi kwe kuvedza nu wumasimike ukutigila, dzila dze twihuuvila dzilaakwilidzwa, kangi ukufuuwa ukutigila, dzila dze tusikudziwona lino, dza ndakyene.",
  "2": "Avakuhwesu vaalongwaga wunofu mu Wusimbe uWiimike, wiimila wa lufuuwo lwawo kwa Nguluvi.",
  "3": "Wugendela wa lufuuwo hela, twidzeela ukutigila, ilidugulu lyagaviilwe ni lidzwi ilya Nguluvi, kangi aagavile ifiinu ifiiwoneka ukuhuma kungaya kiinu.",
  "4": "Pakuva uHebeli amufuuviilwe uNguluvi, amuteekeliye uwusembe uwunofu ukulutila umaamiye uKayini. Wiimila wa lufuuwo lwakwe, uHebeli aalongiilwe ukutigila mugolofu, uNguluvi pe iidikiye uwusembe waakwe. Nde luvedze uHebeli aafuwe, ulufuuwo lwakwe lwigina ukuvedza kyoledzi kinofu ukwesu.",
  "5": "Pakuva uHenoki amufuuviilwe uNguluvi, aanyamuliilwe muumi ukuhelela kukyanya, ukuta atane ukufuwa. Lwe lwene uWusimbe uWiimike wiitigila, “Aayagaaniike, pakuva uNguluvi amunyamuwe.” Umusika uNguluvi pe asinaa amunyamula uHenoki kuhelela kukyanya, aalongwaga ukutigila, ye muunu ye amukeeliidze uNguluvi.",
  "6": "Sikwali umuunu ye akumukeeledza uNguluvi kitavedza nu lufuuwo. Nayula ye iisaka ukumuhegelela uNguluvi, iisakulwa ukufuuwa ukutigila, uNguluvi kwali, kangi akuvapeela uluwonolo avaanu aviigimba ukumutemula.",
  "7": "Pakuva uNwaka amufuuviilwe uNguluvi, akumwidikaga uNguluvi pe amupaviye ulwa dzila idzisinaa dziwoneka. Neke pa kumuginiya uNguluvi, iiwuyapaga ingalavala, ukuta uNguluvi amupoke umwene pamwinga na vaanu va mu nyumba yaakwe. Wiimila wa lufuuwo lwakwe, avangi mwe naanyi avasamufuuwaga uNguluvi vaahigiilwe. Kangi umwene, aanukiye ilipwela ilya kwidikilwa uwugolofu uwiihumila mu lufuuwo.",
  "8": "Pakuva uAbulahamu amufuuviilwe uNguluvi, amwidiike uNguluvi pe amukemeeliye ahege mu nyi yaakwe, ahelele ku nyi ye amuhuuviidze ukumupeela. Neke uAbulahamu ahegage, nde luvedze asaadzeeliye kwe iihelela.",
  "9": "Kangi wiimila wa lufuuwo lwakwe, iikalile mu nyi iyo ngita mugendzi. Iikalaga mu maheema ngita uIsaka nu Yakobo kye viikalile pambele, navo vaahuuviidzwe uluhuuvidzo luulula lwa nyi ngita lwe aahuuviidzwe uAbulahamu.",
  "10": "UAbulahamu aalimile ewo, pakuva aahuuvilaga ukwikala mu wudzenge wukomi uwuli nu waalo uwukwikala mbeepali. Uwo, we wudzenge uwaagelaniidzwe nu kudzengwa nu Nguluvi yumwene.",
  "11": "Pakuva uSala umudala va Abulahamu amufuuviilwe uNguluvi, aapeeliilwe uludali lwa kuhola umwana nde avedze aali mugumba kangi mugogolo. Aapeeliilwe uludali lwa kuhola umwana, pakuva aafuuviilwe ukutigila, uNguluvi ahadza iikwilidza uluhuuvidzo lwakwe.",
  "12": "Neke lino, ukuhuma kwa Abulahamu ye aali mugogolo hiilo, vaaholiilwe avaanu voloofu ngita nondwe dza kukyanya enewuli luhanga lwa mu nyandza ifisiivalilika.",
  "13": "Avaanu vonda avo, vaafuwe pele vamufuuwa uNguluvi. Vaali vaave ukwanukila dzila dze vaahuuviidzwe, neke kangi vadziweene lwa pataali nu kudzikeela. Aveene vaafuuwaga ukutigila, vaali vagendzi kangi vaheleli-ngʼaasi mu nyi iyi.",
  "14": "Pakuva avaanu aviifuuwa idzo, viiwoneesa pa weelu ukutigila, viisaka inyi iyingi ye valaavedza veeneka.",
  "15": "Ngana vaali vahoodzage ulwa nyi yaawo ya kataali kwe vaahumiye, apo ngali vaapilwike ukwawo uko.",
  "16": "Neke kangi avaanu avo, vaadobokaga inyi inofu hiilo iyili kukyanya. Lwe lwene uNguluvi asiiwona nyoni ngana avaanu avo vakumukemeela ukutigila, ye Nguluvi vaawo, pakuva ávagelanidziye uwudzenge uko kukyanya.",
  "17": "Pakuva uAbulahamu amufuuviilwe uNguluvi, akumutawulaga umuswamuve uIsaka kuvedza wusembe, umusika uNguluvi pe amugemiidze. UAbulahamu aanukiye umuswamuve uyo, ye aahuuviidzwe nu Nguluvi, neke kangi iidikilage ukumutawula umuswamuve umunyakimwinga uyo,",
  "18": "nde avedze uNguluvi aali ámulongiye uAbulahamu ukutigila, “Ndilakihaagula ikipelela kyako ukuhuma mwa Isaka.”",
  "19": "UAbulahamu aadzeeliye ukutigila, uNguluvi ali ni ngufu idza kudzulubusa ávafuwe. Ngita uAbulahamu kye amwanukiye kangi uIsaka, luli ngita uIsaka aali áfuwe nu kudzulubuka.",
  "20": "Pakuva uIsaka amufuuviilwe uNguluvi, avafuunyiliye avaana vaakwe uYakobo nu Esawo ulwa ngʼaani idzikuvaadzila kuwutalo.",
  "21": "Pakuva uYakobo amufuuviilwe uNguluvi, umusika pe aali biihi ukufuwa, avafuunyiliye avaana vavili va Yosefu, nu kwifuunya kwa Nguluvi kuno íisimbiye mu musagi gwakwe.",
  "22": "Pakuva uYosefu amufuuviilwe uNguluvi, umusika pe aali biihi ukufuwa, aalongile ukutigila, ndakyene aVaisilaheli valaahega mu nyi ya Misili. Kangi iilagidzaga ulwa kusiila amadzege gaakwe pambele.",
  "23": "Pakuva avavaha va Mose vamufuuviilwe uNguluvi, vamufihile uMose myedzi gidatu ukuhuma pe iiholwa. Vaalimile ewo, pakuva vaaweene mwana munofu, kangi sivoogwipe ukudzumba ululagi lwa Fwalawo.",
  "24": "Pakuva uMose amufuuviilwe uNguluvi, pe aaviye ákulile, aakaanile ukutambulwa muswamuve va mwalive Fwalawo.",
  "25": "Umwene aahaaguwe ukupumuka pamwinga na vaanu va Nguluvi, si ngita ukukeela mu ndzanangifu idziihelanidza kisaatu.",
  "26": "UMose aaweene ukupumuka wiimila wa Kilisiti kuli luwumbulilo hiilo, ukulutila ukwanukila uwumosi wonda uwa nyi ya Misili. Aalimile ewo, pakuva aahuuvilaga ukwanukila uluwonolo lwe ahadza iipeelwa nu Nguluvi ifigono ifya kuwutalo.",
  "27": "Pakuva uMose amufuuviilwe uNguluvi, aahegile mu nyi ya Misili kitoogopa iligooga lya Fwalawo. Iigugumiidze ngita akumuwona uNguluvi ye asiiwoneka pa miiho.",
  "28": "Pakuva uMose amufuuviilwe uNguluvi, avalagiidze aVaisilaheli vakeelanile ikyaka kya Paasaka nu kubaka idanda ya ndiimwa mu fisuguti fya milyango gya nyumba dzaawo, ukuta umunyamwandza uva kutipula, alaaleka avakome avaana vaawo avavele.",
  "29": "Pakuva aVaisilaheli vamufuuviilwe uNguluvi, vaalowiike iNyandza iDuungʼu lwa magulu ngita avaanu kye viigenda pa nyi ingʼafu. Neke kangi umusika aVamisili navo pe vaagelile ukulowoka, viidwibalaga mu lulenga, viifuwaga vonda.",
  "30": "Pakuva aVaisilaheli vamufuuviilwe uNguluvi, vaapiliime ingʼandzi dza wudzenge wa Yeliko figono mufungʼati (7), neke dziguwage.",
  "31": "Pakuva uLahabu ye aali mwayuuva mugendakyaka amufuuviilwe uNguluvi, asaakomiilwe pamwinga na vaanu avasamwidikaga uNguluvi, pakuva avaanukiye avatendegedzi va Vaisilaheli mu lutengamaso.",
  "32": "Lino ndilonge kiki ukulutila idzo? Ndingaya musika ugwikwila ukulonga ulwa lufuuwo lwa Gidyoni, uBalaki, uSamusoni, uYefuta, uDawudi, uSamweli na vavidzi avangi.",
  "33": "Pakuva avaanu avo vamufuuviilwe uNguluvi, vaadeludzaga amagoha ge vaahomanaga na vatwa va nyi idzingi, vaatemaga mu wugolofu nu kwanukila dzila dze avahuuviidze uNguluvi ukuvapeela. Kangi avangi vaabundile imilomo gya nyalupala, ukuta dzilaaleka dzivalemadze.",
  "34": "Kangi avangi veepaga ukukomwa nu mooto, ni lipanga lya vatavangwa. Vasaali ni ngufu, neke kangi uNguluvi avapeelaga ingufu idza kudeludza amagoha nu kudaga amalugu ga vakolakyanda va nyi idzingi.",
  "35": "Kangi avamwayuuva vavaanukiye ávafuwe vaawo avaadzulubwiswe. Avaanu avangi vaakaanile ukudindulilwa, pakuva vaaweene kiba ukupumuswa ukufikila ukufuwa, si ngita ukuleka ukumufuuwa uNguluvi. Vaalimile ewo, ukuta uNguluvi avadzulubuse nu kuvapeela uwuumi uwunofu kulutila.",
  "36": "Avangi vaayeyewuswaga nu kutowa ni mikopodzi. Avangi vaawopwaga ni minyololo nu kudindilwa mu ndinde.",
  "37": "Kangi avangi vaatowaga na maganga, avangi vaasemeenwaga, na vangi navo vaakomwaga na mapanga. Avangi vaali vahangala, vaafwalaga ingʼingo dza ngʼolo ni dza mene. Navo vaapumuswaga nu kulimilwa imbiifu.",
  "38": "Avaanu avo, vaayegaanaga mu lungʼalangʼala na mu fidunda, viikalaga mu manga na mu milindi. Inyi siyaavagiye ukutigila, avaanu avanofu ngita avo, viikalage umo.",
  "39": "Avaanu vonda avo, vaalongiilwe wunofu wiimila wa lufuuwo lwawo, neke kangi sikwali nambe yumwinga ye aanukiye idzo dze áhuuviidze uNguluvi.",
  "40": "UNguluvi aalimile ewo, pakuva aali átugelanidziye ingʼaani inofu kulutila, ukuta avakwilidze avaanu avo pamwinga naafwe."
}