{
  "1": "Wiimila wa idzo, twisakulwa twinatilage imola dzonda dze túdzipuliike ulwa wupoki, ukuta tuleke ukuyaga wugendela wa kuniniila idzingi.",
  "2": "Avakuhwesu vaanukiye imola dza milagililwe wugendela wa vanyamwandza va Nguluvi. Twidzeela ukutigila, imilagililwe igyo gyali gya kugagiilidzwa, pakuva avaanu avaalimile indzanangifu nu kudzumba imilagililwe, vaapedziidzwe ngita kye vaavagiye.",
  "3": "Uneefwe tuhadza twisuga wuli ukupedzwa, ngana sitwikwinatila imola ya wupoki wukomi uwu uwiiwoneka ukwesu? UMutwa Yesu ye mwene ye aavangile ukulonga imola ya wupoki uwo, na vaanu avamupulikaga vatooleliye ukutigila, imola ya wupoki iyo ya ndakyene.",
  "4": "UNguluvi nave, atoolelaga uneefwe imola iyo wugendela wa kuhuufya ifimanyilo, ifidzumo ni filole, nu kuvagavila avafuuwa ifipeelwa fya Mubepo uMwimike mu mikeelelele gyakwe.",
  "5": "Twidzeela ukutigila, uNguluvi asavapeeliye avanyamwandza uwutawulilwe uwa kutema inyi imiya iyiikwadza, kwe kutigila, inyi ye twilonga imola dzaakwe.",
  "6": "Neke kangi mu Wusimbe uWiimike lúsimbiilwe nu koolelwa ukutigila, “Umuunu kye kiinu kiki, ukuta umwiwukage? Umuswamuve va muunu ye ani, ukuta umuhoodzage?",
  "7": "Wamuhambwise umuunu ukuvedza paanyi ludoodo, ukulutila avanyamwandza, úmupeeliye ingeela ya ndolo nu luginiyo,",
  "8": "nu kufiviika ifiinu fyonda paanyi pa ndzayo dzaakwe.” Ndeeni, uNguluvi ámuviikile umuunu, ukuta atemage ifiinu fyonda, kwe kutigila, sikyali kookili ikiinu kikivedzaga ikisaali mu wutemi wa muunu. Neke kangi lino, tusikumuwona umuunu pe iitema ifiinu fyonda ifyo.",
  "9": "Kwimila pa kumuwona umuunu, tukumuwona uYesu. Umwene ye mwene, ye aahambwiswe ukuvedza paanyi ukulutila avanyamwandza mu musika mudebe, kangi umwene, ye mwene ye aapeeliilwe ingeela ya ndolo nu luginiyo, wugendela wa kupumuka nu kufuwa. Wugendela wa lusungu lwa Nguluvi, aafuwe, ukuta avapoke avaanu vonda.",
  "10": "Pakuva uNguluvi aagavile ifiinu fyonda, kangi poofili wiimila waakwe, lwamukeeliidze amuviike uYesu akwilidze imikeelelele gyakwe wugendela wa mumuko. Aalimile ewo, ukuta aviingidze avaana voloofu mu ndolo dzaakwe, pakuva uYesu ye mwene ye akuvalongodza ukupokwa.",
  "11": "UYesu ye akuvahambusa avaanu ukuvedza viimike, pamwinga na avo aviihambuswa, vonda vaana va Daada yumwinga. Lwe lwene uYesu asiiwona nyoni ukuvakemeela ukutigila, vanyalukolo vaakwe.",
  "12": "Nave iilonga ukutigila, “Ve Nguluvaave, ndilavalongela avanyalukolo vangu uwukomi waako, ndiliimba indzimbo dza kukulumba mu lulundano lwa vaanu vaako.”",
  "13": "Kangi iitigila, “Ndilamuhuuvila uNguluvi. Uneene ndili apa pamwinga na vaana ve áameeliye uNguluvi.”",
  "14": "Pakuva avaana va Nguluvi avo, vali ni mivili ni danda, lwe lwene uYesu nave aadzile ali nu muvili ngita imivili gyawo. Aalimile ewo, ukuta wugendela wa fuwa yaakwe, amwanange uSetano ye ákoleeliye ingufu idziihula avaanu vafuwage.",
  "15": "Kangi aafuwe, ukuta avadindulile avaanu vonda avaali vádindiilwe ngita vasutu, wiimila wa koogopa ifuwa mu miikalile gyawo gyonda.",
  "16": "Apo luli pa weelu ukutigila, uYesu asaadzile mu kuvatanga avanyamwandza, nda haamu, aadzile mu kuvatanga avaanu va kipelela ikya Abulahamu.",
  "17": "Wiimila wa ulo, lwamuvagiye ukuhwananidzwa na vanyalukolo vaakwe mu dzonda, ukuta avedzage Muteekedzi uMuvina umunya lupyana, kangi muhuuvilwa pa kumutovela iligendwa uNguluvi. Kangi uYesu avedzage Muteekedzi uMuvina, ukuta atawule uwusembe uwa lwiteepulo lwa kuvahedzehedza avaanu indzanangifu dzaawo.",
  "18": "Pakuva aagemiidzwe nu kupumuka, lwe lwene ali nu ludali ulwa kuvatanga avaanu aviigemywa."
}