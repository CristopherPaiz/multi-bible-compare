{
  "1": "Lino muginage ukwiyenda yuunye mwa yuunye ngita kye vakwiyenda avanyalukolo.",
  "2": "Kangi muginage ukuvasangila avagendzi mu nyumba dzeenyo, pakuva pa kulima ewo, avangi vavasangiye nava vanyamwandza va Nguluvi kitadzeela.",
  "3": "Muviiwukage avaanu avali mu ndinde, ngita na yuunye múdindiilwe pamwinga navo. Muviiwukage avaanu aviipumuswa, ngita na yuunye mwipumuswa pamwinga navo.",
  "4": "Inoolane yiginikwage na vaanu vonda, kangi umugoosi nu mudala viiyefyage nu wudumuli-noolane, pakuva uNguluvi alavahiga avadumuli-noolane na vagoni.",
  "5": "Mutanage ukuvedza nu wudobofu uwuviifu wa magoobeli mu miikalile gyenyo, nda haamu, mwisiikilage fye muli nafyo. Pakuva uNguluvi aalongile ukutigila, “Sindilakuleka nambe kukuseemwa nambi.”",
  "6": "Lwe lwene twilonga kitoogopa ukutigila, “UMutwa ye mwene ye akuunanga uneene, sindiloogopa kikivedzaga. Umuunu ahadza akuundimila kiki?”",
  "7": "Muviiwukage avalongodzi avavawulanidzaga ilidzwi lya Nguluvi. Mulolage imiikalile gyawo, kangi mwigage ulufuuwo lwawo.",
  "8": "UYesu Kilisiti asiihambuka, umwene yuuyula ngita kye aali ukuhuma kataali, umusika ugu, mbeepali na mbeepali.",
  "9": "Mutanage ukudzangwa ni mbulanidzo ingendzi idzikuvaheniya. Pakuva ingufu ya numbula dzeesu, yisiihuma mu kuliya ikyakuliya ikitambule ikya lwifuunyo, ikisikuvatanga vala aviiliya. Nda haamu, ingufu yeesu yiihuma mu lusungu lwa Nguluvi.",
  "10": "Uneefwe tuli ni kiteekelelo kyesu. Avateekedzi avakumutovela iligendwa uNguluvi mu liheema lya kutaangʼanila, vasiikwidikwa ukuliya ikyakuliya ukuhuma pa kiteekelelo ikyo.",
  "11": "Kulingʼaana ni milagililwe gya Mose, umuteekedzi umuvina aainyamula idanda ya ndiimwa nu kwingila aPiimike pa Piimike kuteekela wiimila wa kuhedza indzanangifu dza vaanu. Neke kangi imivili gya ndiimwa idzo aainyamula nu kunyaanya kwivala kutaali nu kwe vakwikala avaanu.",
  "12": "Lwe lwene uYesu nave aapumwiswe nu kukomwa kwivala kutaali nu mulyango umukomi ugwa wudzenge wa Yelusalemu, ukuta avahambuse avaanu vaakwe vavedzage viimike wugendela wa danda yaakwe.",
  "13": "Neke lino, na yuufwe tumuniniilage uko kwivala ya mulyango ugo nu kuhungilwa inyoni ndawuli umwene.",
  "14": "Pakuva mwe naanyi umu tungaya wudzenge weesu uwa mbeepali, neke kangi twidzindila ukuhelela ku wudzenge wa kukyanya mu figono ifiikwadza.",
  "15": "Wugendela mwa Yesu tuginage ukumulumba uNguluvi, pakuva amadzwi geesu ga kulilumba ilitaawa lyakwe, giihwanana nu wusembe we tukumuteekelela.",
  "16": "Mutanage ukuleka ukulima inofu nu kuvagavila avangi ifiinu fye muli nafyo, pakuva uwusembe ngita uwo, wukumukeeledza uNguluvi.",
  "17": "Muviidikage avalongodzi veenyo nu kwileevedza ukwawo. Pakuva avo, vali na malimo ga kuvadiima kitadada, navo viihelela ukulonga idza wulimila-vangi waawo pa miiho ga Nguluvi. Muviidikage, ukuta valimage amalimo gaawo mu lukeelo. Neke kangi, ngana musikuviidika vahadza viilima amalimo gaawo nu wuhuguvafu, kangi lwivedza lungaya luwumbulilo ukwenyo.",
  "18": "Muginage ukutulapangilila. Ndakyene twidzeela ukutigila, ulwikagulo lwesu silukutuhiga mu luluvedzaga, pakuva twisaka ukuvedza ni migendele minofu mu dzonda.",
  "19": "Ndikuvagongoola hiilo muundapangililage kwa Nguluvi, ukuta ndipiluswe kisaatu ukwenyo.",
  "22": "Nye vafuuwa vayanguanye! Ndívasimbiye amadzwi makeefu ga kuvakangadza, ndikuvasungʼanidza mugiinatilage.",
  "23": "Ndikuvalongela ukutigila, umufuuwa muyiisu uTimoti ádinduliilwe ukuhuma mu ndinde. Ngana aadze kwave apa pe ndili pwali, apo ndiikwadza nave uko, ukuta tuvahungile.",
  "24": "Muvahungilage avalongodzi veenyo vonda na vafuuwa vonda avali uko. Avafuuwa va nyi ya Italya vakuvahungila.",
  "25": "Ulusungu lwa Nguluvi luvedzage naanye nyivonda."
}