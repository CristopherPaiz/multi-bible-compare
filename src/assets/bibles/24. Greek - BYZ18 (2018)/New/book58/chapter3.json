{
  "1": "Neke lino, nye vafuuwa vayanguanye, nye viimike ye múkemeeliilwe nu Nguluvi pamwinga naafwe, muhoodzehedzage ulwa Yesu ye tukumufuuwa. Umwene aatumiilwe nu Nguluvi ukwesu, kangi ali Muteekedzi veesu uMuvina.",
  "2": "Uyo, aali muhuuvilwa ukulima dzonda dze amwimikiye uNguluvi alimage, ngita uMose nave kye aali muhuuvilwa ukuvalongodza avaanu vonda va nyumba ya Nguluvi, avo ve Vaisilaheli.",
  "3": "Umudzenga-nyumba aaiginikwa ukulutila inyumba ye ádzengile, ndeeni uYesu nave iivagila ukuginikwa hiilo ukulutila uMose.",
  "4": "Pakuva nayila inyumba yiidzengwa nu munya kudzenga wuli, neke kangi uNguluvi ye mwene ye aagavile ifiinu fyonda.",
  "5": "UMose aali muhuuvilwa ngita mulimila-vangi ku vaanu vonda va nyumba ya Nguluvi. Amalimo gaakwe gaali ga kuvoolela avaanu dzila dze aali águlwime uNguluvi ukuvalongela kuwutalo.",
  "6": "Neke kangi uKilisiti ali muhuuvilwa ngita uMwana ye iikwimiila inyumba ya Nguluvi. Na yuufwe tuli vaanu vaakwe, ngana twigina ukwima sipi mu wumasimike weesu nu luhuuvilo lwe tukwiginiya.",
  "7": "Neke lino, tupulikidzage lwe iilonga uMubepo uMwimike mu Wusimbe uWiimike ukutigila, “Ineengʼuli, ngana mupulike ilidzwi lya Nguluvi,",
  "8": "mutanage ukudzikiliitidza inumbula dzeenyo, ngita avakuhwenyo, kye vamugalukaga uNguluvi, umusika gwa kigono kila kye vaangemiidze ku lungʼalangʼala kula.",
  "9": "Ku lungʼalangʼala uko, avakuhwenyo vaangemyaga nu kulugela ulwigugumidzo lwangu, nde luvedze vagaweene amalimo gangu mu myaka makyumi gatayi (40).",
  "10": "Wiimila wa ulo, ndakiviipiye ikivegalo kila, ndiitigilaga, ‘Avaanu ava váhenile mu mahoodzo gaawo ifigono fyonda, kangi vasiidzeela ingʼaasi dzangu.’",
  "11": "Neke lino, ndaaviipile ndiiyiigaga, ndiitigilaga, ‘Ndakyene avaanu avo vasiliingila apoono apangu pa kupolela.’ ”",
  "12": "Nye vafuuwa vayanguanye! Mwiyangalilage, ukuta atanage ukuvedza pwali nambe yumwinga umwenyo ye ali ni numbula iyinya mahoodzo amaviifu, inumbula iyisiifuuwa, iyiikaana ukumuniniila uNguluvi ye ali muumi.",
  "13": "Mwikangadzage yuunye mwa yuunye ikigono ni kigono, pakuva amadzwi ago agiitigila, “Ineengʼuli,” giilonga ulwa neefwe. Mwikangadzage, ukuta mutanage ukudzangwa ukulima indzanangifu wiimila wa kuvedza nu lukana mu numbula dzeenyo.",
  "14": "Pakuva twihangasa nu Kilisiti, ngana twikwima sipi mu lufuuwo lwe twali nalo ukuhuma pa wutalilo ukufikila pa wusililo.",
  "15": "Ngita kye wiilonga uWusimbe uWiimike ukutigila, “Ineengʼuli, ngana mupulike ilidzwi lya Nguluvi, mutanage ukudzikiliitidza inumbula dzeenyo, ngita avakuhwenyo kye vamugalukaga uNguluvi.”",
  "16": "Lino ve vaanu vaki avaapuliike amadzwi ga Nguluvi neke vakaanage ukulongodzwa nave? Ve avo avaalongwidzwe nu Mose ukuhuma ku nyi ya Misili.",
  "17": "Kangi ve vaanu vaki ve avaviipiye uNguluvi imyaka makyumi gatayi? Ve avo avaalimile indzanangifu, neke vafuwage ku lungʼalangʼala.",
  "18": "Kangi ve vaanu vaki ve aayiigile uNguluvi ukutigila, vasiliingila apoono apaakwe pa kupolela? Ve avo avaakaanile ukumwidika.",
  "19": "Pa ulo twidzeela ukutigila, avaanu avo vaalemiilwe ukwingila apoono apo wiimila wa wukitamufuuwa uNguluvi."
}