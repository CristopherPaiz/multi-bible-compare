{
  "1": "UYesu akuvakemeelaga avanyigendwa vaakwe vanyikyumi na vavili (12), akuvapeelaga ingufu nu wutawulilwe wa kulosa imibepo imiviifu gyonda, nu wa kunaniya ifitamwa.",
  "2": "Kangi akuvatumaga kudalika imola dza wutwa wa Nguluvi nu kunaniya avatamwa.",
  "3": "Akuvalongelaga iitigilaga, “Mu lugendo lwenyo, mutanage ukunyamula kikivedzaga, nambe musagi, nambe bogolo, nambe fuka, nambe magoobeli, nambe mwingila gwa kukowoka.",
  "4": "Inyumba yiyivedzaga ye mwikwingila, mwikalage muumo ukufikila pe mwihega mu wudzenge uwo.",
  "5": "Kangi avaanu aviikaana ukuvaanukila, muhegage mu wudzenge uwo, mupumuunage ulufuuna mu magulu geenyo, kivedzage kye kimanyilo kya woolesi ukwawo wa luhigo ulwa kubihila ukuyaanukila iMola iNofu.”",
  "6": "Neke avanyigendwa avo vahelelage mu ndzenge viidalika iMola iNofu, nu kunaniya avatamwa konda kwe vaahelelaga.",
  "7": "Amalimo gonda ge aalimaga uYesu, umutwa Helode aapulikaga imola dzaakwe. Idzo dzamuhuliye anyengʼemalage, pakuva avaanu avangi vaatigilaga, uYesu ye Yohana uMudzabisi ádzulubwiswe ukuhuma ku wulungu.",
  "8": "Avangi vaatigilaga, umuvidzi uEliya áadzile kangi. Avangi vaatigilaga, yumwinga mu vavidzi va kataali ádzulubwike.",
  "9": "Neke kangi uHelode atigilage, “UYohana ndamudumuwe umutuwe! Lino ye ani ye iilima idzi dze ndiipulika?” Apo uHelode iisakaga mbandu ukuwonana nu Yesu.",
  "10": "Avatume avo vaapilwike kwa Yesu, vakumugotolelaga dzonda dze válimile. Neke avanyamulage vahelelage ku wudzenge uwaatambulwaga Betisayida, ukuta vavedze veene apoono pa kinyele.",
  "11": "Avaanu voloofu pe vaadzeeliye kwe áheliye, vakumuniniilaga. UYesu akuvaanukilaga wunofu, iivangaga ukuvawulanidza imola dza wutwa wa Nguluvi. Kangi avaali ni fitamwa, avananiyaga.",
  "12": "Pa kyamihe, avanyigendwa vaakwe vanyikyumi na vavili viihelelaga kwa Yesu, viitigilaga, “Uvatawule avaanu vahelele ku mbala na mu migunda igili biihi, ukuta vakatemule ikyakuliya na poono pa kugona, pakuva apoono apa padaasi, kangi kwitinala.”",
  "13": "UYesu akuvalongelaga iitigilaga, “Muvapeele yuunye ikyakuliya!” Neke kangi vahigage vatigilage, “Tuli ni mikaate gihaanu ni somba dzivili swe. Wiitigila tuhelele tukagule ikyakuliya, ukuta kikwile avaanu vonda ava?”",
  "14": "Avaanu avaali apo, avagoosi veene vaali mbilima dzihaanu (5,000). UYesu akuvalongelaga avanyigendwa vaakwe iitigilaga, “Muvalongele avaanu viikale fipuga fya vaanu makyumi gahaanu gahaanu (50) wuli.”",
  "15": "Neke valimage ngita kye ávalongiye, vakuvakalikaga vonda.",
  "16": "UYesu iinyamulaga imikaate gihaanu igyo ni somba dzivili idzo, iilolaga kukyanya, akufifuunyililaga. Iimenyulaga imikaate igyo, akuvapeelaga avanyigendwa vaakwe vavagavile avaanu.",
  "17": "Avaanu vonda viiliyaga, nu kwiguta. Avanyigendwa vaakwe viilundasaga utuwuluwulu utwasigiye, fiimemaga ifihiivi finyikyumi ni fivili.",
  "18": "Ikigono kimwinga, uYesu na vanyigendwa vaakwe vaali pamwinga, apoono pa kinyele. UYesu aali mu kulapangila kwa Nguluvi. Pambele akuvawuudzaga avanyigendwa vaakwe iitigilaga, “Avaanu viitigila, yuune ani?”",
  "19": "Viihigaga viitigilaga, “Avangi viitigila uveeve ye Yohana uMudzabisi. Avangi viitigila yuuve Eliya. Avangi viitigila ye yumwinga mu vavidzi va kataali ye ádzulubwike.”",
  "20": "UYesu akuvawuudzaga kangi iitigilaga, “Unyeenye mwitigila, yuune ani?” UPetulo akumuhigaga iitigilaga, “Uveeve ye Mesiya muhuma kwa Nguluvi!”",
  "21": "UYesu akuvakiitaga vatane ukulonga nambe kwa muunu imola iyo.",
  "22": "Neke uYesu avalongelage atigilage, “Ndakyene uMuswamuve va Muunu munya kupumuswa mbandu, ukukaanwa na vavaha va Vayahudi, pamwinga na vateekedzi avakomi na vawulanidzi va milagililwe, ukukomwa, kangi pa kigono ikya wudatu ukudzulubuka.”",
  "23": "Kangi akuvalongelaga iitigilaga, “Ngana umuunu ye avedzaga iisaka ukuuniniila, iitawulilage ngʼaani, ategulage ikipindulihidzo kyakwe, neke aaniniilage ifigono fyonda.",
  "24": "Pakuva umuunu ye avedzaga ye iisaka ukuwupoka uwuumi waakwe, uyo alawuyadza, nayu muunu ye akuwuyadza uwuumi waakwe wiimila wa neene, uyo alawupoka.",
  "25": "Lukumuwumbulila kiki umuunu ngana avedze nu wumosi wonda wa lidugulu, neke kangi ayadze uwuumi uwa mbeepali?",
  "26": "Umuunu ye avedzaga ye akuumbonela nyoni uneene ni mbulanidzo dzangu, uMuswamuve va Muunu nave alamuwonela nyoni umuunu uyo pe alaadza mu ndolo dzaakwe, ni dza Daadiye pamwinga na vanyamwandza aviimike.",
  "27": "Ndakyene ndikuvalongela ndiitigila, avangi umwenyo ye mwímile apa, vasilaagedza ifuwa pe vasinaa vawuwona uwutwa wa Nguluvi.”",
  "28": "Pe fyaviye fíhelaniidze ifigono munaana (8) ukuhuma uYesu iilonga amadzwi ago, akuvanyamulaga uPetulo, uYohana nu Yakobo, iikwinukaga navo ku kidunda mu kulapangila.",
  "29": "Pe ali mu kulapangila, iihambukaga ku miiho, ni myenda gyakwe giivedzaga mivalafu, giingʼalita mbandu.",
  "32": "Umusika ugo, uPetulo na vayagwe vaali vágoneeliye. Vaaviye viilamuka, viiwonaga uYesu iingʼaala mu ndolo dzaakwe. Kangi vakuvawonaga avamwadaada vavili víimile pamwinga nave.",
  "33": "Avamwadaada avo pe vaaviye viihega, uPetulo akumulongelaga uYesu iitigilaga, “Mutwave, lunofu uneefwe tuvedzage baaha. Lino tudzenge ifitinga fidatu, kimwinga kivedzage kyako, ikingi kya Mose, ikingi kya Eliya.” UPetulo asaadzeeliye lwe iilonga.",
  "34": "UPetulo pe iilonga amadzwi ago, liikwadzaga ilifunde likuvagubikaga. Apo viikoogopaga mbandu.",
  "35": "Ilidzwi liipulisaga ukuhuma mu lifunde liitigilaga, “Uyu ye Muswamu-vangu ye ndímuhaaguwe, mumupulikidzage umwene!”",
  "36": "Ilidzwi pe lyapuliise, uYesu iiwonekaga ali mwene. Avanyigendwa vaakwe vasamulongiye muunu mu figono ifyo, idzo dze vadziweene.",
  "37": "Ikigono ikyageliike, uYesu na vanyigendwa vadatu avo pe vaaviye víikile ukuhuma ku kidunda, viitaangʼanaga ni lilugu lya vaanu voloofu.",
  "38": "Ukuhuma mu lilugu ilyo umuunu yumwinga iikemeelaga mbandu iitigilaga, “Muwulanidzaave, ndiinyilika umulole umuswamu-vangu, pakuva ali munyakimwinga.",
  "39": "Ilibepo iliviifu pe likumwagula, baaho na baaho iiyova mbandu. Kangi likumuyudza nu kumugwisa paanyi, iivedza ngita munya lidzilisi, kuno ilifulo liituta ku mulomo. Ilibepo ilyo lisikumuleka kyangʼaani, lipiginaga ukumutovedza paanyi.",
  "40": "Ndívagongoolile avanyigendwa vaako, ukuta valilose, válemiilwe.”",
  "41": "UYesu iitigilaga, “Nye va kivegalo íkihenile ikingaya lufuuwoanye! Ndiigugumidze ulwa nyeenye uwukitafuuwa weenyo ukufikila ndali? Umuleete apa umuswamuwo uyo.”",
  "42": "Umwana uyo pe aaviye iihelela kwa Yesu, umubepo muviifu gukumugwisaga paanyi, gukumuyudzaga. Neke uYesu agukenyelage umubepo muviifu, amunaniyage umwana uyo, amupilusage kwa daadiye.",
  "43": "Avaanu vonda pe vadziweene ingufu ngomi dza Nguluvi ngita kye dzigenda, viidzumaga mbandu. Avaanu avo pe vaadzumaga dzonda dze álimile uYesu, akuvalongelaga avanyigendwa vaakwe iitigilaga,",
  "44": "“Mupulikidzage wunofu dze ndiisaka ukuvalongela! UMuswamuve va Muunu ahadza iisutulwa ku vatavangwa.”",
  "45": "Neke kangi aveene vaalemwaga ukulufika lwe aalongile uYesu, pakuva lwafihiilwe ukwawo, ukuta vatane ukulufika. Kangi voogopaga ukumuwuudza ulukaani ulu.",
  "46": "Avanyigendwa va Yesu viivangaga ukukaananila ulwa ani umwawo ye mukomi ukulutila.",
  "47": "UYesu akugadzeelaga amahoodzo gaawo. Neke amunyamulage umwana mudebe, amuviikage pa lubali apaakwe,",
  "48": "avalongelage atigilage, “Ye akumwanukila umwana umudebe ngita uyu mu litaawa lyangu, akuundzanukila uneene. Kangi ye akuundzanukila uneene, apo akumwanukila uyo ye áanumile. Kwe kutigila, ye mudebe umwenyo nyivonda, uyo ye mukomi.”",
  "49": "UYohana akumulongelaga uYesu iitigilaga, “Mutwave, tukamuweene umuunu yumwinga iilosa imibepo imiviifu mu litaawa lyako, tukaagelile ukumukaanidza, pakuva asili munyigendwa vaako ngita uneefwe.”",
  "50": "UYesu akumuhigaga iitigilaga, “Mutane ukumukaanidza, pakuva umuunu ye avedzaga ye asikuvabeedza unyeenye, ali lubali lwenyo.”",
  "51": "Umusika pe gwaviye gúhegeliye uYesu ukwinuka kukyanya, aakangiidze amiiho ukuhelela ku Yelusalemu.",
  "52": "Neke avatumage avaanu vamulongole ku wudzenge wa Vasamalya, ukuta vamugelanidzile apoono.",
  "53": "Neke kangi avaanu va uko vakaanage ukumwanukila, pakuva aakangiidze ukuhelela ku Yelusalemu.",
  "54": "Avanyigendwa vaakwe, uYakobo nu Yohana, pe valuweene ulo viitigilaga, “Mutwave, wiikeela tulagidze umooto gwike ukuhuma kukyanya guvanyaanye [ngita uEliya kye aalimile ]?”",
  "55": "Neke uYesu avaseedukilage, avakenyelage. [Iitigilaga, “Amahoodzo geenyo sige geene, pakuva uMuswamuve va Muunu asaadzile mu kuvatipula avaanu, nda haamu ukuvapoka.”]",
  "56": "Viihegaga, viihelelaga ku luvala ulungi.",
  "57": "UYesu na vanyigendwa vaakwe pe vaali mu ngʼaasi, umuunu yumwinga akumulongelaga uYesu iitigilaga, “Ndihadza ndikukuniniila konda kwe wiihelela!”",
  "58": "UYesu iitigilaga, “Amakeve gali ni milindi, ifidege fili ni fyaso, neke kangi uMuswamuve va Muunu angaya kaaya.”",
  "59": "UYesu akumulongelaga umuunu uyungi iitigilaga, “Uuniniilage!” Umuunu uyo iitigilaga, “Mutwave, uunawule ndihelele tandi ndikamusiile udaada.”",
  "60": "UYesu akumuhigaga iitigilaga, “Uvaleke ávafuwe vavasiile ávafuwe vaawo. Neke kangi uveeve, uhelelage ukawudalike uwutwa wa Nguluvi.”",
  "61": "Nayu yungi akumulongelaga uYesu iitigilaga, “Mutwave, ndikuniniila. Lino uunawule tandi ndihelele ndikiilage ku kaaya.”",
  "62": "UYesu akumulongelaga iitigilaga, “Umuunu ye avedzaga ye ávangile ukulima ni senga, kangi iiseeduka kumbele, uyo asiivagila ukuvedza mulima-malimo ku wutwa wa Nguluvi.”"
}