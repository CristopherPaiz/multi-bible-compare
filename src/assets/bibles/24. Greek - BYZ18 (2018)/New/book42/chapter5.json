{
  "1": "Ikigono kimwinga, uYesu iimile pa ngʼumbungʼumbu ya nyandza ya Genesaleti, na vaanu voloofu vamupilimaga, viifinyana mbandu, viipulikidza ilidzwi lya Nguluvi.",
  "2": "Pa ngʼumbungʼumbu ya nyandza iyo, uYesu akuwuwonaga uwaato wuvili, avalovi avanya waato uwo vasaali umo, pakuva vaali mu kuhogofya indzafu dzaawo.",
  "3": "Iikwingilaga mu waato uwaali wa Simoni. Akumunyilikaga uSimoni awuhegeledze padebe kugati ya nyandza ukuhuma ku ngʼumbungʼumbu, neke uYesu iikalage mu waato umo, awulanidzage ililugu lya vaanu.",
  "4": "Pe aaviye ámalile ukuwulanidza, akumulongelaga uSimoni iitigilaga, “Hegeledze uwaato ku lulenga ulutaali, mukasope indzafu dzeenyo, mulove isomba.”",
  "5": "USimoni akumuhigaga uYesu iitigilaga, “Mutwave, túlimile amalimo ikilo yonda, sitwambuliye nambe yimwinga. Lino, pakuva uveeve úlongile, apo ndiisopa indzafu.”",
  "6": "USimoni na vayagwe viisopaga indzafu dzaawo. Pe vaaviye válimile ewo, isomba ndzoloofu mbandu dziigwilaga, indzafu dziivangaga ukudeemuka.",
  "7": "Neke vavavingilage amawoko avayaawo avaali mu waato uwungi, ukuta vaadze vavatange. Viikwadzaga viimemyaga isomba uwaato wonda wuvili, isomba dzaali ndzoloofu mbandu, nawu waato wiisakaga ukudwivala.",
  "8": "USimoni Petulo pe aluweene ulo, akwigwisaga pa magulu ga Yesu iitigilaga, “Mutwave, ndikukunyilika uhege apangu, pakuva uneene ndili muhosi.”",
  "9": "USimoni aalongile ulo, pakuva umwene na vangi vonda avaali pamwinga, vaadzumile hiilo wiimila wa somba ndzoloofu dze válovile.",
  "10": "Mu waato uwungi vaali moovali uYakobo nu Yohana avaswamuve va Sebedayo, avaahanganaga nu Simoni, navo viidzumaga mbandu. Neke uYesu amulongelage uSimoni atigilage, “Utane ukoogopa Simoni, ukuhuma lino wiivedzaga mulovi va vaanu.”",
  "11": "Pambele viisindikaga uwaato waawo ku ngʼumbungʼumbu ya nyandza, apo vakufilekaga ifiinu fyonda, vakumuniniilaga uYesu.",
  "12": "UYesu pe aali mu wudzenge wumwinga, umo aali mwali umwadaada umunya kinyamuvili umuvili gonda. Umuunu uyo pe amuweene uYesu, iiguwaga kinyalileme pa Yesu, nu kumugongoola iitigilaga, “Mutwave, ngana úkeeliye, ndiinyilika uumbaladze.”",
  "13": "UYesu iigolosaga iliwoko lyakwe, akumupamyaga, iitigilaga, “Ndíkeeliye, uvalale.” Umusika guugo, ikinyamuvili kikumuhegaga.",
  "14": "Neke amukaanidzage umuunu uyo atigilage, “Utane ukumulongela ye avedzaga, kangi uhelelage ukiiwoneese kwa muteekedzi, ukatawule uwusembe wiimila wa kuvaladzwa, ngita kye aalagiidze uMose. Wuvedzage we woolesi ku vaanu vonda ukutigila úvaliidzwe.”",
  "15": "Kangi imola dza Yesu dziiginaga ukutagalila imbali dzonda. Avaanu voloofu vaalundanaga ukumupulikidza, nu kunanwa ifitamwa fyawo.",
  "16": "Neke kangi umwene avalekage avaanu nu kuhelela pa kinyele kulapangila.",
  "17": "Ikigono kimwinga, uYesu avawulanidzaga avaanu. Mu avo vaali moovali aVafwalisayo na vawulanidzi va milagililwe, ukuhuma mu mbala dzonda idza ku Galilaya ni dza ku Yudeya, nu mu wudzenge wa Yelusalemu. Ingufu dza Mutwa Nguluvi idza kunaniya avatamwa dzaali nu mwene.",
  "18": "Neke vaadzage avamwadaada, vámunyamuwe umwadaada umunya liteela mu lupaasa, vasakage ukumwingidza mu nyumba, ukuta vamuviike pe agenda uYesu.",
  "19": "Kangi viilemwaga ukumwingidza umutamwa uyo pa mulyango, pakuva avaanu vaamemile mbandu. Suwe viikwinukaga mu fikomo ya nyumba, viifikaga kukyanya ku likiingʼa, viilalaatulaga ifigayi. Vakumusolondosaga umunya liteela uyo mu liteefu, pagatinagati pa lilugu kidonya pe agenda uYesu.",
  "20": "UYesu pe aluweene ulufuuwo lwawo, iitigilaga kwa mutamwa, “Munyalukolo, úwodziidzwe indzanangifu dzaako.”",
  "21": "Neke avawulanidzi va milagililwe na Vafwalisayo avo vavangage ukwiwuudza veene vatigilage, “Ye ani uyu, ye akumulonga fivi uNguluvi? Sikwali umuunu ye iiwodza indzanangifu, nda haamu, yu Nguluvi mwene hela!”",
  "22": "Dze viiwuudzaga, uYesu adzidzeeliye, neke avawuudzage atigilage, “Kye kiki mwihoodza ewo mu numbula dzeenyo?",
  "23": "Luli kwi ulupeefu, ukumulongela umunya liteela ukutigila, ‘Úwodziidzwe indzanangifu dzaako,’ enewuli, ‘Wiime, ugendage’?",
  "24": "Neke kangi muludzeelage ukutigila, uMuswamuve va Muunu ali nu wutawulilwe wa kuwodza indzanangifu mu nyi umu.” Neke amulongelage umunya liteela atigilage, “Wiime! Tegule iliteefu lyako, uhelelage ku kaaya yaako.”",
  "25": "Umusika guugo, iikwimaga pa miiho gaawo, iitegulaga iliteefu lyakwe, iiwuyaga ku kaaya yaakwe kuno akumupeela indolo uNguluvi.",
  "26": "Neke vonda vadzumage vamupeelage indolo uNguluvi, kuno viikoogopa viitigila, “Ineengʼuli túdziweene idza kudzumwa!”",
  "27": "UYesu aaviye áhegile apo pe aali, akumuwonaga umuhaki-pembe yumwinga, ye aatambulwaga Levi, íikalile pe aalundahidzaga ipembe. Neke uYesu amulongelage atigilage, “Uuniniilage.”",
  "28": "Apo uLevi iikwimaga, akufilekaga fyonda, akumuniniilaga.",
  "29": "ULevi akumugelanihidzaga uYesu ulukeelanilo lukomi mu nyumba yaakwe. Kangi paali ni kipuga kikomi kya vahaki-pembe voloofu na vaanu avangi aviikaliise mu kuliya.",
  "30": "Neke aVafwalisayo na vawulanidzi vaawo va milagililwe, vavangage ukwingʼulandza ku vanyigendwa va Yesu vatigilage, “Kye kiki mwiliilasa nu kunywelasa na vahaki-pembe na vanya ndzanangifu avangi?”",
  "31": "UYesu akuvahigaga iitigilaga, “Avasiivawa umuvili vasiisakula ukuhelela kwa muyavi-migoda, nda haamu, va vatamwa swe.",
  "32": "Luli ewo, sindaadzile mu kuvakemeela avakwiwona vagolofu, nda haamu, avo avakwiwona vanya ndzanangifu, ukutigila vapelage.”",
  "33": "Avaanu avo vakumulongelaga uYesu viitigilaga, “Avanyigendwa va Yohana na vanyigendwa va Vafwalisayo vali ni mivedzehedze gya kwiviikila ngʼaani nu kulapangila kwa Nguluvi. Kye kiki avanyigendwa vaako viiliya nu kunyuwa ifigono fyonda?”",
  "34": "UYesu akuvahigaga iitigilaga, “Ongo, ávalaaliikwe ku noolane, vakwiviikila ngʼaani wuli pe vali pamwinga nu mutoodzi? Mwilemwa ukuvakaanidza ukuliya.",
  "35": "Neke kangi umusika gulaadza umutoodzi gwe alaahedzwa, apo pe peene pe valiiviikila ngʼaani.”",
  "36": "Akuvalongelaga ikihwananidzo ikingi iitigilaga, “Sikwali umuunu ye iideemula ikipabiko mu mwenda umupiya, ukuta apabikile mu mwenda umulovela. Ngana alime ewo, iideemula umwenda umupiya, ni kipabiko ikyo kisiihwanana nu mwenda umulovela.",
  "37": "Kangi sikwali umuunu ye iisopa idifwayi imiya mu bogolo idza ngwembe indovela. Ngana vasope, ibogolo dziipwefuka, idifwayi yiikwitika, ibogolo nadzo dziikwanangika.",
  "38": "Nda haamu, avaanu vaavisopa idifwayi imiya mu bogolo imiya.",
  "39": "Kangi sikwali umuunu ye iisakula ukunyuwa idifwayi imiya, pe iivedza ányuwe tandi indovela, pakuva viitigila idifwayi indovela iyo ye nofu hiilo.”"
}