{
  "1": "Neke ikiwungu kyonda kya Vayahudi kiimage, kimusindikage uYesu kwa Pilato.",
  "2": "Kiivangaga ukumutaaha kiitigilaga, “Umuunu uyu, tukamuweene iiheniya avaanu veesu, nu kuvafunda vatanage ukuhomba ikodi kwa Kayisali. Kangi iilonga ukutigila, umwene ye Mesiya, uMutwa.”",
  "3": "UPilato akumuwuudzaga uYesu iitigilaga, “Uveeve ve Mutwa va Vayahudi?” UYesu akumuhigaga iitigilaga, “Yuuve ye úlongile ulo.”",
  "4": "UPilato akuvalongelaga avateekedzi avakomi, pamwinga ni lilugu lya vaanu iitigilaga, “Sindikuyiwona inongwa ya muunu uyu.”",
  "5": "Avaanu avo viikangadzaga viitigilaga, “Imbulanidzo dzaakwe dzikuvahulila avaanu ukuvedza vagalusi! Átagaliidze imbulanidzo dzaakwe mu nyi yonda ya Yudeya iyi, aavangile ku Galilaya, lino áfikile kuno.”",
  "6": "UPilato aaviye ápuliike idzo, akumuwuudzaga uYesu nde muhuma ku Galilaya.",
  "7": "Pe aadzeeliye ukutigila uYesu iihuma ku Galilaya, umugoola gwa wutemi wa Helode, akumusindikaga kwa Helode, pakuva mu figono fiifyo, uHelode aali mu Yelusalemu.",
  "8": "UHelode pe amuweene uYesu, iikeelaga mbandu, pakuva ifigono fyoloofu aasakaga ukumuwona. Aali ápuliike imola dzaakwe, aahuuvilaga ukumuwona uYesu pe iihuufya ikimanyilo.",
  "9": "Neke uHelode amuwuudzage uYesu amadzwi goloofu, neke kangi uYesu atanage ukuhiga nambe lidzwi.",
  "10": "Avateekedzi avakomi na vawulanidzi va milagililwe viikwimaga nu kumutaaha mbandu uYesu.",
  "11": "UHelode na vakolakyanda vaakwe viivangaga ukumuyeyewusa uYesu nu kumukinila. Vakumufwalidzaga imyenda gya lutogo nu kumuheka. Neke uHelode amupilusage uYesu kwa Pilato.",
  "12": "Ukuvangila ikigono kiikyo, uHelode nu Pilato viivedzaga wudzeela, nde vavedze pa kutala vaali wukava.",
  "13": "Pambele uPilato akuvalundasaga avateekedzi avakomi, na valongodzi va Vayahudi, pamwinga na vaanu avangi.",
  "14": "Akuvalongelaga iitigilaga, “Múundeetiye umuunu uyu, mwitigila iiwulanidza avaanu ukutigila vavedzage vagalusi. Lino ndímuwuudziidze pa miiho geenyo mu idzo dze mukumutaaha, neke kangi sindiyiweene inongwa ukwakwe.",
  "15": "Nayu Helode asiyiweene inongwa ukwakwe, kye kileka amupiluse ukwesu. Lino muludzeelage wunofu ukutigila, umuunu uyu asihokile inongwa íyivagiye akomwe.",
  "16": "Lino ahadza iitowa, neke ndimwawule.” [",
  "17": "Gyali gye mivedzehedze pa kyaka kya Paasaka, uPilato ukuvadindulila avaanu umudindilwa yumwinga.]",
  "18": "Neke kangi avaanu vonda avo vayooyage pamwinga vatigilage, “Umuunu uyo, akomwe! Twisaka utudindulile uBalaba!”",
  "19": "Kwali umuunu ye aatambulwaga Balaba, ye aadindiilwe mu ndinde, pakuva aahulile uwugalusi wukomi nu wuwuladzi mu wudzenge.",
  "20": "UPilato aasakaga ukumudindulila uYesu, neke alongage na vaanu avo kangi.",
  "21": "Neke kangi aveene vaginage ukuyooya vatigilage, “Atovelelelwe! Atovelelelwe!”",
  "22": "UPilato akuvalongelaga kangi ulwa wudatu iitigilaga, “Kye kiki? Umuunu uyu áhokile kiki? Uneene sindikuyiwona inongwa ukwakwe íyivagiye ukukomwa! Lino iitowa, neke ndimudindulile.”",
  "23": "Neke kangi avaanu avo vaginage ukuyooya mbandu, viisaka uYesu atovelelelwe pa kipindulihidzo. Uwusililo waakwe, umwango gwawo gwikwidikwaga.",
  "24": "Apo, uPilato iilamulaga ukulima ngita avaanu kye vamunyiliike.",
  "25": "UPilato akumudindulilaga uBalaba ngita avaanu kye vaasakaga, uyo aali ádindiilwe wiimila wa wugalusi wukomi nu wuwuladzi. Neke amugotolage uYesu ku vakolakyanda vamulimile kye viisaka.",
  "26": "Avakolakyanda pe vakumusindika uYesu kumukoma, viitaangʼanaga nu muunu yumwinga, ye aatambulwaga Simoni, umuhuma ku wudzenge wa Kilene. Uyo aahumile ku mugunda. Vakumugagiilidzaga anyamule ikipindulihidzo kya Yesu. Neke anyamulage, aniniilage kumbele kwa Yesu.",
  "27": "Ni lilugu likomi lya vaanu likumuniniilaga uYesu. Mu avo, vaali moovali avamwayuuva avaahuguvalaga nu kuvemba wiimila wa Yesu.",
  "28": "UYesu akuvaseedukilaga, akuvalongelaga iitigilaga, “Nye vamwayuuva va mu Yelusalemu! Mutane ukuumbembela uneene, nda haamu, mwivembelage uwuumi weenyo na vaana veenyo!",
  "29": "Muludzeelage wunofu ukutigila fiikwadza ifigono, avaanu pe valaatigila, ‘Vali kitendileme avamwayuuva avagumba, avasiivegala nambe koongʼeledza!’",
  "30": "Pe peene, ‘Avaanu valafilongela ifidunda ukutigila, “Mutugwile!” Kangi valatulongela utudunda utudebe viitigila, “Mutugubikile!” ’",
  "31": "“Pakuva, ngana viilima ewo ku mubiki umudodi, apo lulaavedza wuli ku mubiki umuumu?”",
  "32": "Umusika avakolakyanda pe vamusindikaga uYesu kutovelelelwa, vavasindiike na vagonadaasi vavili pamwinga nave.",
  "33": "Pe vaafikile apaatambulwaga Libangʼa lya Mutuwe, vakumutovelelelaga uYesu pa kipindulihidzo. Avagonadaasi navo viitovelelelwaga, nayula pa kipindulihidzo kyakwe, yumwinga kundiyo kwa Yesu, uyungi kungʼigi.",
  "34": "UYesu iitigilaga, “Ve Daada! Uvapyanile, pakuva vasiludzeeliye lwe vakululima.” Avakolakyanda avo viisoolanilaga ulusolo ulwa kugavana imyenda gya Yesu.",
  "35": "Avaanu viikwimaga apo viilola. Avakomi va Vayahudi, vamuyeyewusaga vaatigilaga, “Akiipokaga avangi! Lino, ngana umwene ye Mesiya umuhaagule va Nguluvi, iipoke mwene!”",
  "36": "Avakolakyanda navo, vakumuyeyewusaga. Vakumuhegelelaga nu kumuleetela idifwayi indzadzu,",
  "37": "vakumulongelaga viitigilaga, “Ngana uli Mutwa va Vayahudi, wiipoke yuuve!”",
  "38": "Na pakyanya pa kipindulihidzo vaatoveleliye uwusimbe wa madzwi agaatigiye, uyu ye yesu, mutwa va vayahudi",
  "39": "Yumwinga mu vagonadaasi avo, akumuligaga iitigilaga, “Uveeve siye Mesiya? Wiipoke yuuve, kangi utupoke naafwe!”",
  "40": "Neke kangi uva kavili amukenyelage umuyagwe atigilage, “Uveeve! Usikumoogopa uNguluvi? Usiiwona uneefwe túhigiilwe luhigo lumwinga nu mwene?",
  "41": "Uneefwe túhigiilwe uluhigo ngita kye lukutuvagila, pakuva twikwanukila ídzitegiine nu wanandzi weesu. Neke kangi uyu asilimile wanandzi wuwuvedzaga.”",
  "42": "Neke atigilage, “Ve Yesu! Pe wiikwingila ku wutwa waako, uundziwukage!”",
  "43": "UYesu akumuhigaga iitigilaga, “Ndikukulongela ndakyene, ineengʼuli iyi wiivedzasa naane ku Paladiso.”",
  "44": "Ukuvangila ikivalilo kya mutanda (6.00) pa muunyi, ukufikila ikivalilo kinyigondza (9.00), ikiisi kiigwidzaga mu nyi yonda,",
  "45": "ilidzuwa liitilivalaga. Ilibupa lya mwenda mu tembeli, liideemukaga fipiidza fivili ukuhuma pakyanya ukufikila paanyi.",
  "46": "UYesu iikoolaga iitigilaga, “Ve Daada! Ndikuwuviika uwuumi wangu mu mawoko gaako.” Aaviye álongile idzo, gwidumukaga.",
  "47": "Umwimiilidzi va kipuga kya vakolakyanda pe adziweene idzo ídzihumiye, akumupeelaga indolo uNguluvi iitigilaga, “Ndakyene umuunu uyu akali mugolofu!”",
  "48": "Na vaanu vonda avaalundiine apo, vaaviye vádziweene ídzihumiye, viiwuyaga ku kaaya dzaawo, vakwitova-tova pa mambaga dzaawo mu wuhuguvafu.",
  "49": "Kangi vonda avaadzeeliine nu Yesu, pamwinga na vamwayuuva avaali vámuniniiliye ukuhuma ku Galilaya, viimile pataali viilola idziilimika.",
  "52": "UYosefu iihelelaga kwa Pilato ukumunyilika umufimba gwa Yesu, ukuta akagusiile.",
  "53": "UPilato pe aaviye íidikiye, uYosefu iihelelaga kwisa umufimba pa kipindulihidzo. Akugupilingidzaga nu mwenda umuvalafu, akuguviikaga mu mombwe iyaabuguliilwe kwave mu lutalaawe. Imombwe iyo, aali asinaa aviikwaga muunu.",
  "54": "Ikigono ikyo kyali kya kwigelanidza ulwa Sabato, kangi nayo yaali biihi ukuvanga.",
  "55": "Avamwayuuva avaadzile pamwinga nu Yesu ukuhuma ku Galilaya, vakumuniniilaga uYosefu ku mombwe. Vakuyiwonaga imombwe, nu mufimba gwa Yesu kye gúgoniikwe.",
  "56": "Neke, vawuyage ku kaaya, vagelanidzage amafuta nu mugoda gwa kubaka umufimba gwa Yesu. Na pa kigono ikya Sabato viihuwaga, ngita imilagililwe gya Mose kye gyalagiidze."
}