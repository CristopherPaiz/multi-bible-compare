{
  "1": "UYesu avalongiye avanyigendwa vaakwe iitigilaga, “Aali kwali umumosi, ye aali nu mwimiilidzi va maale yaakwe. Umumosi uyo iipulikaga ukutigila umwimiilidzi uyo iiveyasa imaale yaakwe.",
  "2": "Neke umumosi uyo amukemeelage umwimiilidzi, amulongelage atigilage, ‘Luli wuli ulu lwe ndiipulika wiimila waako? Woneese imbalilo ya wimiilidzi waako uwa maale yangu, pakuva usivedza mwimiilidzi kangi!’",
  "3": "“Umwimiilidzi uyo akwiwuudzaga iitigilaga, ‘Lino ndilime kiki? Umukomi vangu akuunyedza mu malimo gangu. Ukulima, ndingaya ludali. Kangi ukunyilika, ndiiwona nyoni.",
  "4": "Lino! Ndiidzeela ulwa kulima, ukuta pe ahadza akuunyedza mu malimo aga, avaanu vaandzanukile ku kaaya dzaawo.’",
  "5": "“Umwimiilidzi uyo akuvakemeelaga vonda avaadzigilwaga nu mukomi vaakwe. Akumuwuudzaga uva kutala iitigilaga, ‘Wiidzigilwa filinga nu mukomi vangu?’",
  "6": "Akumuhigaga iitigilaga, ‘Ndiidzigilwa mateneka ligana limwinga na makyumi gahaanu (150) ga mafuta ga seyituni.’ Umwimiilidzi akumulongelaga iitigilaga, ‘Nyamule ihaate iyi, íyisimbiilwe kye wiidzigilwa, simbe kyangʼaani mufungʼati na gahaanu (75).’",
  "7": "Kangi akumuwuudzaga uva kavili iitigilaga, ‘Uveeve wiidzigilwa filinga?’ Akumuhigaga iitigilaga, ‘Magunila ligana limwinga (100) ga ngana.’ Umwimiilidzi uyo iitigilaga, ‘Nyamule ihaate iyi, íyisimbiilwe kye wiidzigilwa, simbe makyumi munaana (80).’",
  "8": "“Umukomi uyo, akumulumbaga umwimiilidzi uyo ye asiihuuvilwa, kye álimile nu luhalawukagudzi. Neke avaanu va mwe naanyi vali nu luhalawukagudzi hiilo ulwa kuvatanga avayaawo, ukulutila avaanu avakumufuuwa uNguluvi.",
  "9": "Lino ndikuvalongela ndiitigila, muvatangage avayeenyo ni maale yeenyo iya mu nyi umu, ukuta pe yilaavedza yiisila, mwali mwanukiilwe ku wiikalo wa mbeepali.",
  "10": "“Umuunu ye avedzaga ye iihuuvilwa ku fiinu fikeefu, uyo kangi iihuuvilwa ku fiinu fyoloofu. Luli ewo, umuunu ye avedzaga ye asiihuuvilwa ku fiinu fikeefu, asiihuuvilwa ndeeni na ku fiinu fyoloofu.",
  "11": "Lino, ngana musiihuuvilwa ukwimiilila imaale ya mu nyi umu, ye ani ye ahadza akuvapeela ukwimiilila imaale ya ndakyene?",
  "12": "Kangi ngana musiihuuvilwa ukwimiilila imaale ya yungi, ye ani ye ahadza akuvapeela imaale yeenyo yuunye?",
  "13": "Sikwali umulimila-vangi ye akuvalimila avatwa vavili, pakuva ahadza akumutovela iligendwa umutwa yumwinga ulunya wende, neke uyungi akumusuula, enewuli ahadza akumutovela iligendwa yumwinga ni numbula yonda, nu kumubeda uyungi. Mwilemwa ukumutovela iligendwa uNguluvi ni maale mu musika gumwinga!”",
  "14": "AVafwalisayo pe vaapuliike amadzwi ago, vakumubenapulaga, pakuva vaali vakeela magoobeli mbandu.",
  "15": "UYesu akuvalongelaga iitigilaga, “Unyeenye, mukwiwona vagolofu pa miiho ga vaanu, neke kangi uNguluvi adzidzeele idzo idzili mu numbula dzeenyo. Idzo dze vakudziginiya mbandu avaanu, dzinya lugagi pa miiho ga Nguluvi!",
  "16": "“Imilagililwe gya Mose nu wusimbe wa vavidzi, fyavalongwidze avaanu ukufikila umusika gwe aadziye uYohana uMudzabisi. Ukuvangila umusika ugo, iMola iNofu ya wutwa wa Nguluvi yiidalikwa, na vonda viigimba hiilo ukwingila ku wutwa wa Nguluvi.",
  "17": "Lupeefu mbandu ikyanya ni nyi ukuyagaanika, neke kangi lutalamu hiilo ukuhedza nambe kadelemusi kamwinga ka milagililwe.",
  "18": "“Ye avedzaga ye akumugotola umudala vaakwe nu kutoola uyungi, iidumula uwutoolane. Nave ye iitoola umudala ye ágotoliilwe nu mugoosi vaakwe, iidumula uwutoolane.",
  "19": "“Aali pwali umumosi, ye aafwalaga imyenda gya lutogo, kangi gya magoobeli goloofu. Ifigono fyonda, imiikalile gyakwe gyali gya lukeelo nu kuliya ifiliyo fya wiinoome.",
  "20": "Pa mulyango gwa mumosi uyo, aaviikwaga umuhangala yumwinga ye aatambulwaga Lasalo. Umuhangala uyo aali na makoongʼo muvili gonda,",
  "21": "nadzi mbuwa dzaadzaga ukumumyanga amawuladzi gaakwe. Indzala yamuvavaga mbandu, aadobokaga ngita aliye utuwuluwulu utwaguwaga ukuhuma pa wuliilo pe aalilaga umumosi uyo.",
  "22": "“Pambele umuhangala uyo iifuwaga. Avanyamwandza vakumunyamulaga, vakumuviikaga biihi nu Abulahamu. Umumosi uyo nave iifuwaga, neke asiilwage.",
  "23": "Umumosi uyo, pe ali mu mupumuko mbandu ku wulungu, akwinamulaga amiiho, akumuwonaga uAbulahamu pa wutaali ali nu Lasalo.",
  "24": "Akumukemeelaga iitigilaga, ‘Daada Abulahamu, uumyanile! Ndiipumuka mbandu mu mooto ugu! Umutume uLasalo, adzabe ulunepo lwa kyala kyakwe mu lulenga, aadze apodze ululimi lwangu.’",
  "25": "“Neke kangi uAbulahamu amuhigage atigilage, ‘Muswamu-vangu, wiiwukage ukutigila pa wuumi waako, waali ni fiinu fyonda ifinofu fye waasakaga, neke uLasalo aapumukaga mbandu. Lino umwene iinyaamadzwa apa, na yuuve wiipumuka.",
  "26": "Pamwinga na ulo, pagatinagati apeesu naanye, pali ligeema likomi hiilo. Iligeema ilyo líviikiilwe, ukuta avali kuno aviisaka ukwadza ukwenyo valemwage, navo avali uko valemwage ukwadza kuno.’",
  "27": "“Umumosi uyo akumulongelaga iitigilaga, ‘Lino daada, ndikukunyilika umutume uLasalo, ahelele ku nyumba ya daada.",
  "28": "Uko ndili na vanyalukolo vangu vahaanu. Ahelele akavapavile vadzileke indzanangifu dzaawo, ukuta vatane ukwadza kuno ku lupumuko lukomi.’",
  "29": "UAbulahamu akumuhigaga iitigilaga, ‘Avanyalukolo vaako vali nawo uwusimbe wa Mose nu wa vavidzi, vawupulikidzage wuuwo!’",
  "30": "“Umumosi uyo kangi iitigilaga, ‘Nambi, daada Abulahamu! Neke kangi, ngana umuunu ukuhuma ku wulungu ahelele ukwawo, apo viipela indzanangifu dzaawo.’",
  "31": "UAbulahamu akumuhigaga iitigilaga, ‘Ngana vasiipulikidza uwusimbe wa Mose nu wa vavidzi, nambe muunu nde adzulubuke ukuhuma ku wulungu, vasimufuuwa.’ ”"
}