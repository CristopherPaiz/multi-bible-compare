{
  "1": "Neke uYesu avalongelage avanyigendwa vaakwe ikihwananidzo ukuvawulanidza ukutigila, valapangilage kwa Nguluvi ifigono fyonda, kitadendewuka.",
  "2": "Akuvalongelaga iitigilaga, “Aali kwali umuhidzi mu wudzenge wumwinga. Umuhidzi uyo asamoogopaga uNguluvi, kangi asaasugaga avaanu.",
  "3": "Lino mu wudzenge uwo, aali mwali umwayuuva yumwinga, umufwile nu mugoosi. Umufwile uyo aahelelaga kangi na kangi kwa muhidzi uyo, iinyilika iitigila, ‘Ndiinyilika uunyigile inongwa wunofu, ukuta umutavangwa vangu atane ukunyamula ifiinu fyangu.’",
  "4": "“Umusika mutaali gwihelanidzaga, umuhidzi uyo iiginaga ukukaana ukumutanga umufwile uyo. Neke kangi pambele, iilondzage mu numbula yaakwe atigilage, ‘Nde ndivedze ukutigila sindikumoogopa uNguluvi, nambe kusuga avaanu,",
  "5": "neke kangi, pakuva umufwile uyu akuufwahidza mbandu, lino ndikumutanga aanukile fye iivagila, ukuta atane ukuundaasa mbeepali!’ ”",
  "6": "Neke uMutwa Yesu aginage ukulonga atigilage, “Mwiwulanidzage kye aalongile umuhidzi umuhosi uyo!",
  "7": "Ongo, uNguluvi iilemwa ukuvalimila ngita kye viivagila avahaagulwa vaakwe, avakumugongoola pa muunyi na pakilo? Ahadza iihwelelela ukuvatanga?",
  "8": "Ndikuvalongela ukutigila, uNguluvi ahadza akuvalimila kisaatu aviivagila. Neke kangi uMuswamuve va Muunu pe iivedza iipiluka pe naanyi, alavawona avaanu avanya lufuuwo?”",
  "9": "Neke uYesu avalongelage kangi ikihwananidzo, avaanu avakwiwona ukutigila vagolofu, kangi viibeda avayaawo, atigilage,",
  "10": "“Avaanu vavili vaaheliye kulapangila mu tembeli, yumwinga aali Mufwalisayo, uyungi aali muhaki-pembe.",
  "11": "UMufwalisayo uyo iikwimaga iilapangilaga mu numbula yaakwe iitigilaga, ‘Ve Nguluvi, ndikukuhongedza, pakuva uneene si ngita avaanu avangi, avagonadaasi, avanya ndzanangifu, avadumuli-noolane, nambe ngita umuhaki-pembe uyu!",
  "12": "Uneene ndikwiviikila ngʼaani nyakavili mu mulungu. Kangi ndiitawula uwusembe pikyumi (1/10) mu fiinu fyangu fyonda fye ndísavile.’",
  "13": "Neke kangi umuhaki-pembe uyo iimage pataali, atanage ukwinamula nambe miiho gaakwe kukyanya, nda haamu, akwitova-tovaga pa mambaga, iitigilaga, ‘Ve Nguluvaave, uumyanile, uneene nde muhosi!’ ”",
  "14": "Neke uYesu atigilage, “Ndikuvalongela ukutigila, umuhaki-pembe aapilwike ku kaaya, íidikiilwe nu Nguluvi ukuvedza mugolofu. Neke kangi uyungi uyo, asiidikiilwe ukuvedza mugolofu! Pakuva umuunu ye avedzaga ye akwiyinula, uNguluvi akumwisa. Neke kangi umuunu ye akwiyisa, uNguluvi akumwinula.”",
  "15": "Ikigono kimwinga, avaanu vamuleetiye uYesu avaana avadebe, ukuta avapamye ukuvafuunyilila. Avanyigendwa vaakwe pe vaaweene ulo, viivangaga kuvakenyela avavaha va vaana.",
  "16": "Neke kangi uYesu avakemeelage avaana vahelele ukwakwe atigilage, “Muvaleke avaana avadebe vaadze ukwangu, mutane ukuvakaanidza, pakuva uwutwa wa Nguluvi wa vaanu ngita avaana ava.",
  "17": "Ndakyene ndikuvalongela ndiitigila, umuunu ye avedzaga ye asikuwaanukila uwutwa wa Nguluvi ngita mwana mudebe, uyo asiliingila umo ndakyene.”",
  "18": "Umukomi yumwinga akumuwuudzaga uYesu iitigilaga, “Ve Muwulanidzi Munofuave! Ndilime kiki, ukuta ndaanukile uwuumi uwa mbeepali?”",
  "19": "UYesu iitigilaga, “Kye kiki wiitigila ndili munofu? Sikwali ye ali munofu, yu Nguluvi swe!",
  "20": "Wiidzeela indagi dza Nguluvi ukutigila, ‘Utanage ukudumula uwutoolane, utanage ukukoma, utanage ukuhiidza, utanage ukoolela uwudesi, uvaginiyage udaado nu nyoko.’ ”",
  "21": "Umwene iipilusaga iitigilaga, “Indagi dzonda idzo, ndíinatiye ukuhuma pa waana pe ndaawulaniidzwe.”",
  "22": "UYesu pe aapuliike idzo, akumulongelaga iitigilaga, “Wiikwangila kiinu kimwinga swe. Uhelele ukagudze ifiinu fyonda fye uli nafyo, na magoobeli ge wiikwanikila, ukavagavile avahangala, apo wiivedza nu wumosi kukyanya. Neke waadze uuniniilage.”",
  "23": "Umukomi uyo, pe aapuliike idzo, iihuguvalaga mbandu, pakuva aali mumosi hiilo.",
  "24": "UYesu pe amuweene áhuguviye, iitigilaga, “Lutalamu hiilo avamosi ukwingila ku wutwa wa Nguluvi!",
  "25": "Lupeefu ingamila ukuhumiingʼasa pa kalyango ka singano, sindawuli umumosi ukwingila ku wutwa wa Nguluvi!”",
  "26": "Avaanu avaapuliike idzo, viitigilaga, “Ye ani lino, ye iipokwa?”",
  "27": "UYesu akuvalongelaga iitigilaga, “Amalimo ge viilemwa avaanu, kwa Nguluvi gonda gasikumulema.”",
  "28": "Neke, uPetulo amulongelage uYesu atigilage, “Lolage, uneefwe túfilekile ifiinu fyesu fyonda, tukukuniniila uveeve!”",
  "29": "UYesu iitigilaga, “Ndakyene ndikuvalongela ndiitigila, umuunu ye avedzaga ye áyilekile ikaaya yaakwe, enewuli umudala vaakwe, enewuli avamaamiye, enewuli avavaha vaakwe, enewuli avaana vaakwe, wiimila wa wutwa wa Nguluvi,",
  "30": "uyo alaanukila fyoloofu pe naanyi apa ukulutila fye áfilekile. Kangi umusika ugwikwadza, alaanukila uwuumi uwa mbeepali.”",
  "31": "Neke uYesu avanyamulage avanyigendwa vaakwe vanyikyumi na vavili (12), ahelelage navo pa lubali, avalongelage atigilage, “Lolage! Lino twihelela ku Yelusalemu. Uko, dzonda dze vaasimbile avavidzi wiimila wa Muswamuve va Muunu, dzihadza dziikwila.",
  "32": "Ahadza iigotolwa mu mawoko ga avasili Vayahudi. Apo vahadza vakumuyeyewusa, vakumuliga nu kumufuunyila amati.",
  "33": "Vahadza vakumutova ni mikopodzi nu kumukoma. Neke kangi ikigono ikya wudatu, ahadza iidzulubuka.”",
  "34": "Avanyigendwa vaakwe vasaadzeeliye idzo dze avalongelaga, pakuva ikiganulo kya madzwi ago kyafihiilwe pa miiho gaawo, vasaadzeeliye kye iilonga uYesu.",
  "35": "UYesu na vanyigendwa vaakwe pe vali mu ngʼaasi viihelela ku wudzenge wa Yeliko, aali pwali umwadaada yumwinga mubofu ye iikalaga pa ngʼaasi pa lubali, iinyilika ifiinu.",
  "36": "Pe ápuliike ililugu lya vaanu liihelanidza, iiwuudzaga iitigilaga, “Kuli kiki?”",
  "37": "Vakumulongelaga viitigilaga, “UYesu umuhuma ku Nasaleti iihelanidza.”",
  "38": "Iikemeelaga mbandu iitigilaga, “Yesu, Muswamuve va Dawudaave, uumyanile!”",
  "39": "Avaanu avaali pawutalo pa Yesu, vamukenyelaga, ukuta adzike. Neke kangi umwene aginage ukukemeela mbandu atigilage, “Muswamuve va Dawudaave, uumanyile!”",
  "40": "UYesu iikwimaga, iilagidzaga ukutigila vamuleete kwa mwene. Umubofu uyo pe aahegeliye pawutalo paakwe, uYesu akumuwuudzaga iitigilaga,",
  "41": "“Wiisaka ndikulimile kiki?” Iitigilaga, “Mutwave, ndiinyilika uunaniye ndilolage kangi.”",
  "42": "UYesu akumulongelaga iitigilaga, “Lino ulolage! Ulufuuwo lwako lúkunaniidze.”",
  "43": "Baaho na baaho, umubofu uyo iilolaga, neke amuniniilage uYesu kuno akumulumba uNguluvi. Avaanu vonda, pe vaaviye vádziweene idzo, navo vakumulumbaga uNguluvi."
}