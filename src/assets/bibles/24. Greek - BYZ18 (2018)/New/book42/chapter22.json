{
  "1": "Umusika gwa kyaka kya mikaate igingaya luhaafu gwali biihi, ikyaka ikyo kyatambulwaga Paasaka.",
  "2": "Avateekedzi avakomi, pamwinga na vawulanidzi va milagililwe, vaatemulaga ingʼaasi ya kumukomela uYesu. Neke kangi vaalimaga ulo kinyele, pakuva vavoogopaga avaanu.",
  "3": "Suwe uSetano akumwingilaga uYuda, ye aatambulwaga Isikalyote. Umuunu uyo aali yumwinga va vanyigendwa va Yesu vanyikyumi na vavili (12).",
  "4": "Neke uYuda ahelelage ku vateekedzi avakomi, na ku vakomi va vakolokolooni avaaloleelaga itembeli. Iikwidiingʼanaga navo ngita kye ahadza akumusutula uYesu.",
  "5": "Ulo lwavakeeliidze mbandu avakomi avo, neke viidiingʼanage nu mwene ukumupeela amagoobeli.",
  "6": "UYuda iikwidikilaga, iivangaga ukutemula umusika umunofu ugusivedza ni lilugu lya vaanu, ukuta amusutule uYesu ukwawo.",
  "7": "Ikigono ikya mikaate igingaya luhaafu kiifikaga. Ikigono ikyo, avaanu vaahindzaga indzanangʼolo, dze vaaviikaga ukuvedza dza Paasaka.",
  "8": "Neke uYesu amutumage uPetulo nu Yohana, atigilage, “Muhelele mukatugelanidzile ikyakuliya kya Paasaka.”",
  "9": "Vakumuwuudzaga viitigilaga, “Wiisaka tukagelanidze kwiya?”",
  "10": "Akuvalongelaga iitigilaga, “Pe mwikwingila mu wudzenge wa Yelusalemu, mudzitaangʼana nu mwadaada yumwinga, íitwikile indziilo ya lulenga. Mumuniniilage ukufikila mu nyumba ye iikwingila.",
  "11": "Apo mumulongelage umunya nyumba uyo mutigilage, ‘UMuwulanidzi iiwuudza ukutigila, “Ikiyumba kya vagendzi kigenda kwiya? Ndiisaka ukuliilasa na vanyigendwa vangu ikyakuliya kya Paasaka.” ’",
  "12": "Nave ahadza akuvawoneesa ikiyumba ikikomi kya kukyanya ku goloofwa, íkigelaniidzwe pa kwikala. Umo mwe mwene mukatugelanihidzile.”",
  "13": "Avanyigendwa avo viihegaga, viihelelaga, viifikaga mu wudzenge uwo. Pe vaaviye váfikile, viiwonaga dzonda dzili ngita kye ávalongiye uYesu. Neke vagelanidzage ikyakuliya kya Paasaka.",
  "14": "Umusika gwa kuliya gwifikaga. Neke uYesu iikalage mu kuliilasa na vatume vaakwe.",
  "15": "Akuvalongelaga iitigilaga, “Ndídobwike mbandu ukuliilasa naanye ikyakuliya kya Paasaka iyi, pe ndaave ndisinaa ndihelela mu mumuko.",
  "16": "Ndikuvalongela ukutigila, sindilaaliya kangi ikyakuliya kya Paasaka ukufikila uNguluvi pe ahadza akuvapoka avaanu vaakwe vonda nu kutema.”",
  "17": "UYesu iinyamulaga ikinywelo ikinya difwayi, akumuhongedzaga uNguluvi iitigilaga, “Kote, munyuwe nyivonda!",
  "18": "Ndakyene ndikuvalongela ndiitigila, sindilaanyuwa kangi idifwayi ukufikila uwutwa wa Nguluvi pe wiikwadza.”",
  "19": "Neke anyamulage umukaate, amuhongedzage uNguluvi, amegulage, avapeelage, atigilage, “Ugu gwe muvili gwangu, ugwitawulwa wiimila weenyo. Mulimage ndeeni ulwa kuundziwuka uneene.”",
  "20": "Ndeeni, pe vaaviye váliye, iinyamulaga ikinywelo ikili ni difwayi iitigilaga, “Ikinywelo iki lwe lufingo ulupiya lwa danda yangu, iyiikwitika wiimila weenyo.",
  "21": "“Lino mudzeelage, umuunu ye iisaka ukuusutula, ali mu kuliilasa naane.",
  "22": "Ndakyene uMuswamuve va Muunu iihelela kukomwa, ngita uNguluvi kye aagulwime. Neke kangi ali nu lukali, umuunu uyo ye akumusutula!”",
  "23": "Apo, avatume va Yesu viivangaga ukwiwuudza veene ukutigila, ye ani umwawo ye ahadza iilima ulo!",
  "24": "Avanyigendwa va Yesu viivangaga ukukaananila ulwa ani umwawo ye mukomi ukulutila.",
  "25": "UYesu akuvalongelaga iitigilaga, “Avatwa va nyi idzingi viitema ni ngufu, kangi vakuvaviika avaanu vaawo paanyi pa wutawulilwe waawo, navo vakwitambula Vatawudzi va vaanu.",
  "26": "“Neke kangi unyeenye, mutanage ukuvedza ngita aveene. Umuunu umukomi umwenyo, uyo avedzage ngita muunu mudebe ku vonda. Ye iilongodza avaanu, avedzage ngita mulimila-vangi.",
  "27": "Lino umukomi ye ani? Ye uyo ye akwikala mu kuliya ikyakuliya, enewuli ye akuvalimila? Ye mwene ye akwikala mu kuliya! Neke kangi uneene ndili pamwinga naanye, ngita muunu ye akuvalimila avangi.",
  "28": "“Unyeenye mukali naane mu ngemyo dzonda idza malimo gangu.",
  "29": "Lino na yuune ndikuvapeela ingufu dza kutema mu wutwa wangu, ngita uDaada kye áameeliye uneene.",
  "30": "Apo mulaaliya nu kunyuwa naane ku wutwa wangu. Kangi muliikala mu fideego fya wutwa ukuhiga ifipelela finyikyumi ni fivili ifya Vaisilaheli.”",
  "31": "UYesu iitigilaga, “Simoni, Simoni! Uludzeelage wunofu ukutigila, uSetano ányiliike nu kupeelwa ukuvagela unyeenye, ngita muunu ye iipeeta ingana yaakwe.",
  "32": "Neke kangi uneene, ndíkulapangiye kwa Nguluvi, ukuta utanage ukuleka ukuufuuwa. Kangi pe wiivedza úumilukiye, uvakangadzage na vayago.”",
  "33": "USimoni akumuhigaga iitigilaga, “Mutwave! Uneene ndíitawuwe ukuvedza naave, nde kuvedze kudindilwa mu ndinde, enewuli kufuwa!”",
  "34": "UYesu akumuhigaga iitigilaga, “Petulo! Ndikukulongela ukutigila, ikilo iya neengʼuli indzogolo pe yisinaa yivika, wiivedza úungʼaanile nyakadatu ukutigila usiindzeeliye.”",
  "35": "Pambele uYesu akuvawuudzaga avanyigendwa vaakwe iitigilaga, “Pe ndikavatumile musikali na magoobeli, nambe bogolo, enewuli ndaatu, mukaagayile kiinu?” Viitigilaga, “Nambi.”",
  "36": "UYesu akuvalongelaga iitigilaga, “Lino, ngana umuunu ali na magoobeli ategulage, ni bogolo ndeeni. Nave ye angaya lipanga, agudzage ilikoote lyakwe, neke agule ilipanga.",
  "37": "Pakuva amadzwi gaasimbiilwe wiimila wa neene agiitigila, ‘Aavaliliilwe pamwinga na vahosi.’ Lino ndikuvalongela ndiitigila, idzo dzinya kulimika ukwangu, kangi dzili biihi ukulimika.”",
  "38": "Vakumulongelaga viitigilaga, “Mutwave! Lolage! Apa poogali amapanga gavili.” Umwene iitigilaga, “Lúkwiliye luulo.”",
  "39": "Neke uYesu ahegage, ahelelage ku Kidunda kya Miseyituni, ngita kye aadzooviye, avanyigendwa vaakwe navo vakumuniniilaga.",
  "40": "Pe áfikile ku kidunda ikyo, akuvalongelaga iitigilaga, “Mulapangilage kwa Nguluvi, ukuta ingemyo dzitane ukuvalema.”",
  "41": "Neke avalekage apo, ahelelage pawutalo padebe, uwutaali wa kutoodza iliganga. Iifugamaga, iilapangilaga kwa Nguluvi iitigilaga,",
  "42": "“Ve Daada! Ngana úkeeliye, uunyedzehedze ikinywelo kya mumuko iki. Neke kangi si kutigila lulimikage lwe ndíkeeliye uneene, nda haamu, lulimikage lwe úkeeliye uveeve!” [",
  "43": "Baaho umunyamwandza ukuhuma kukyanya akumwadzilaga uYesu, akumukangadzaga.",
  "44": "Kangi uYesu iiginaga ukulapangila, pakuva aanyengʼemiye mbandu mu numbula. Pe iilapangila, ilifuke ngita midomo gya danda gyadomolelaga paanyi.]",
  "45": "Pe aaviye álapangiye, iikwimaga, iihelelaga ku vanyigendwa vaakwe, akuvawonaga vágoneeliye, pakuva vaali nu wuhuguvafu.",
  "46": "Akuvalongelaga iitigilaga, “Kye kiki múgoneeliye? Mulamuke! Mulapangilage kwa Nguluvi, ukuta ingemyo dzitane ukuvalema.”",
  "47": "UYesu pe aali mu kulonga idzo, liifikaga ililugu likomi lya vaanu líilongwidze nu Yuda, yumwinga mu vanyigendwa vaakwe vanyikyumi na vavili. Neke uYuda amuhegelelage uYesu amunoonele, ukuta amuhungile.",
  "48": "UYesu akumuwuudzaga iitigilaga, “Yuda! Ukumusutula uMuswamuve va Muunu wugendela wa kumunoonela?”",
  "49": "Avanyigendwa va Yesu pe vadziweene idzo nu kudzeela idzo idzihadza dziilimika, vakumuwuudzaga viitigilaga, “Mutwave! Tuvatove na mapanga?”",
  "50": "Baaho yumwinga vaawo iimyatulaga ni lipanga ilisiikidza ilya kundiyo ilya mulimila-vangi va muteekedzi umuvina.",
  "51": "UYesu akumukaanidzaga iitigilaga, “Bihile ukulima ulo!” Iipamyaga ilisiikidza lya mulimila-vangi uyo, akumunaniyaga.",
  "52": "UYesu akuvawuudzaga avateekedzi avakomi, avakomi va vakolokolooni va tembeli, pamwinga na vavaha va Vayahudi, iitigilaga, “Mwádzile na mapanga ni sondzo kuundzibata ngita ndikuyigaluka isilikaale?",
  "53": "Ifigono fyonda, ndikali naanye mu lipaala lya tembeli, kangi musikaandzibatiige! Neke kangi lino, iki kye kivalilo kyenyo, gwe musika gwe iitema umutwa va kiisi.”",
  "54": "Suwe avaanu avo vakumwibataga uYesu, vakumusindikaga ku nyumba ya muteekedzi umuvina. Nayu Petulo aaniniilaga mumbele lwa pataali.",
  "55": "Avaanu vala pe vaaviye váfikile pa lipaala lya muteekedzi umuvina, viikodzaga umooto pagatinagati mu lipaala, viikootaga. UPetulo nave iihegelelaga, akwikalaga pamwinga navo.",
  "56": "Umulimila-vangi yumwinga muhindza, wiimila wa lumuli lwa mooto akumuwonaga uPetulo íikalile, akumulolaga wunofu, iitigilaga, “Nayu muunu uyu, akiivedzasaga nave.”",
  "57": "Neke kangi uPetulo akaanage atigilage, “Mwayuuvaave! Uneene sindimudzeeliye!”",
  "58": "Pambele padebe, umuunu uyungi akumuwonaga uPetulo, iitigilaga, “Na yuuve uli muyaawo va vala.” UPetulo akumuhigaga iitigilaga, “Ve muunuave! Siye neene!”",
  "59": "Pe kyaviye kíhelaniidze ikivalilo ngita kimwinga wuli, umuunu uyungi iikangadzaga iitigilaga, “Ndakyene umuunu uyu akali pamwinga nave, pakuva uyu nave muhuma ku Galilaya!”",
  "60": "UPetulo iihigaga iitigilaga, “Ve muunuave! Lwe wiilonga ulo, sindiidzeela!” Umusika guugo pe ali mu kulonga idzo, indzogolo yiivikaga.",
  "61": "UMutwa Yesu iiseedukaga, akumulolaga uPetulo. Neke uPetulo iiwukage amadzwi ge akamulongiye uYesu ukutigila, “Ineengʼuli, indzogolo pe yisinaa yivika, wiivedza úungʼaanile nyakadatu.”",
  "62": "Neke uPetulo ahumage kwivala, avembage hiilo.",
  "63": "Avamwadaada avamuloleelaga uYesu, vamuyeyewusaga nu kumutova.",
  "64": "Vamudindaga nu mwenda ku miiho, neke vamuwuudzage vatigilage, “Salile, ye ani ye ákutovile?”",
  "65": "Viiginaga ukumuliga amaligo goloofu.",
  "66": "Pe kwaviye kúkiye, kiilundanaga ikiwungu kya vavaha va Vayahudi, mu avo mwali na vateekedzi avakomi na vawulanidzi va milagililwe, nayu Yesu iisindikwaga pawutalo apaawo.",
  "67": "Neke vamuwuudzage vatigilage, “Utulongele! Uveeve ve Mesiya?” UYesu akuvahigaga iitigilaga, “Nde ndivalongele, musiigela muufuuwe.",
  "68": "Kangi nde ndivawuudze, simuunyiga.",
  "69": "Ukuvangila lino, uMuswamuve va Muunu iivedza íikalile ulubali ulwa kundiyo ulwa Nguluvi uMunya Ngufu.”",
  "70": "Neke vonda vatigilage, “Kwe kutigila, uveeve uli Muswamuve va Nguluvi?” UYesu akuvahigaga iitigilaga, “Unyeenye yuunye ye mwilonga ukutigila, uneene yuune!”",
  "71": "Neke ikiwungu ikyo kitigilage, “Twitemula uwoolesi wa kiki kangi? Twípulikiye yuufwe amadzwi ukuhuma mu mulomo gwakwe yumwene!”"
}