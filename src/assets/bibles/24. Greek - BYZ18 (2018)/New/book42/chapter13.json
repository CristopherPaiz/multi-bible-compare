{
  "1": "Umusika guugo, avaanu avangi avamupulikidzaga uYesu, vamulongiye imola dza Vagalilaya ve avakomile uPilato, pe vaahindzaga indiimwa dzaawo dza nambika kwa Nguluvi, nayi danda yaawo yiihandzingʼanaga ni nambika.",
  "2": "UYesu akuvahigaga iitigilaga, “Ongo, unyeenye mwihoodza ukutigila aVagalilaya avo vaafuwe ewo, pakuva vaali vanya ndzanangifu ukulutila aVagalilaya avangi vonda?",
  "3": "Nambi! Ndikuvalongela ukutigila, pe simwipela indzanangifu dzeenyo, na yuunye nyivonda muhadza mwitipulwa!",
  "4": "Kangi avangi vanyikyumi nu munaana (18) ku Silowamu uko, avaafuwe pe gwavagwiliye umunaala mutaali, mwihoodza ukutigila avo vaali vanya ndzanangifu ukulutila avaanu vonda, aviikalaga mu Yelusalemu?",
  "5": "Nambi! Ndikuvalongela ukutigila pe simwipela indzanangifu dzeenyo, na yuunye nyivonda mwitipulwa ndeeni!”",
  "6": "Neke uYesu avalongelage avaanu avo ikihwananidzo iki atigilage, “Aali kwali umuunu yumwinga, ye aayaalile umubiki gwa mudzombe mu mugunda gwakwe gwa misabibu. Pambele iihelelaga ukusakula amadzombe mu mubiki ugo, iiwonaga gusiveliike nambe limwinga.",
  "7": "Neke amulongelage umunya kulimiilila umugunda atigilage, ‘Lolage! Imyaka gidatu lino ndikaadziige ukusakula ifiveleko mu mudzombe ugu, neke kangi sindikiweene nambe kiveleko! Lino udumule, pakuva gwitogela hela umuganga munofu!’",
  "8": "“Umunya kulimiilila uyo akumuhigaga iitigilaga, ‘Mutwave, uguleke umwaka ugu, ndigulimiilile nu kusopa ibuuli.",
  "9": "Ngana guveleke ku mwaka, lwivedza lunofu! Pe gusiveliike, apo udumulage.’ ”",
  "10": "Ikigono kimwinga kya Sabato, uYesu aawulanidzaga avaanu mu luholanilo lumwinga.",
  "11": "Umo, aali mwali umwayuuva yumwinga, ye aali nu mubepo muviifu ye amuhuliye uwutamwa imyaka ginyikyumi nu munaana. Umwayuuva uyo aabidiime umugongo, aalemwaga ukugoloka.",
  "12": "UYesu pe amuweene, akumukemeelaga, akumulongelaga iitigilaga, “Mwayuuvaave, únanile uwutamwa waako, lino uli mwawule!”",
  "13": "UYesu iiviikaga amawoko gaakwe pakyanya pa mwayuuva uyo, baaho na baaho umugongo gwakwe gwigolokaga, akumulumbaga uNguluvi.",
  "14": "Umukomi va luholanilo iiviipaga, pakuva uYesu ámunaniidze umuunu uyo mu kigono ikya Sabato. Umukomi uyo akuvalongelaga avaanu iitigilaga, “Umulungu guli ni figono mutanda (6) ifiivagila ukulima amalimo. Mwadzage munanwe figono ifyo, si pa kigono ikya Sabato!”",
  "15": "UMutwa Yesu akumuhigaga iitigilaga, “Unyeenye muli vakedusi! Ongo, musiikwawula isenga dzeenyo apangi imbunda mu livaga, nu kudzisindika kunyuwa ululenga mu kigono ikya Sabato? Pa kulima ewo, mwilima amalimo mu kigono ikya Sabato!",
  "16": "Lino umwayuuva uyu aali áwopiilwe nu Setano myaka ginyikyumi nu munaana. Ongo, uyu uva lukolo lwa Abulahamu, asivagiye ukwawulwa nambe pa kigono ikya Sabato?”",
  "17": "UYesu pe aaviye álongile idzo, avatavangwa vaakwe vonda viiwonaga nyoni. Neke kangi avaanu avangi vonda, vakeelage mbandu wiimila wa malimo gonda ga kudzumwa ge álimile uYesu.",
  "18": "Neke uYesu awuudzage atigilage, “Uwutwa wa Nguluvi wúlingʼiine na kiki? Ndiwuhwananidze na kiki?",
  "19": "Wúlingʼiine na kapeke kadoodo hiilo ka lilongoti, ke aayaalile umuunu mu mugunda gwakwe. Akapeke kiimelaga, kiivedzaga lilongoti, fiikwadzaga ifidege fiisambaga ifyaso mu mahandzo.”",
  "20": "UYesu iiwuudzaga kangi iitigilaga, “Ndilingʼaanidze na kiki uwutwa wa Nguluvi?",
  "21": "Wiilingʼaana nu luhaafu lwe aanyamuwe umwayuuva, iihandzaga na mateneka gavili ga wutine. Pe ákandile, uluhaafu ulo lwitupiilidzaga ilihaagi lyonda.”",
  "22": "UYesu pe aahelelaga ku Yelusalemu, aagendiye mu ndzenge na mu ngelele iiwulanidza avaanu.",
  "23": "Ikigono kimwinga, umuunu yumwinga akumuwuudzaga iitigilaga, “Mutwave, uNguluvi alavapoka avaanu vakeefu hela?” UYesu akumuhigaga iitigilaga,",
  "24": "“Ukwingila ku wutwa wa Nguluvi, kuli ngita ukwingila pa mulyango umufinye! Ndakyene ndikuvalongela ndiitigila, voloofu valaasaka ukwingila, neke kangi valaalemwa. Lino unyeenye, mugimbage ukwingila umo.",
  "25": "Umusika gulaadza, umunya nyumba pe aliima nu kudinda umulyango, muliima piivala nu kuhodedza pamwinga nu kumunyilika, mwitigila, ‘Mutwave, utudindulile!’ Neke umwene alavahiga alaatigila, ‘Sindivadzeeliye kwe mwihuma unyeenye!’",
  "26": "“Unyeenye mulaatigila, ‘Uneefwe twaliilasaga nu kunywelasa naave! Kangi uveeve watuwulanidzaga mu ngelele dzeesu!’",
  "27": "Neke umwene alaatigila, ‘Sindivadzeeliye kwe mwihuma unyeenye! Muhege ukwangu, unyeenye vahosi!’",
  "28": "“Mulamuwona uAbulahamu, uIsaka, uYakobo na vavidzi vonda vali mu wutwa wa Nguluvi. Unyeenye mulaavedza mútaagiilwe kwivala. Uko kulaavedza ni ngʼuuto nu kugeledzula amiino!",
  "29": "Kangi avaanu ukuhuma inyi dzonda, valaadza nu kwikala pa lukeelanilo mu wutwa wa Nguluvi.",
  "30": "“Mulolage! Avaanu avakwiwona ukutigila va ku wusililo lino, valaavedza va ku wutalilo. Kangi avaanu avakwiwona ukutigila va ku wutalilo, valaavedza va ku wusililo.”",
  "31": "Umusika guugo, aVafwalisayo vamwinga viihelelaga kwa Yesu, vakumulongelaga viitigilaga, “Uhege apa, uhelele kungi, pakuva uHelode iisaka ukukukoma.”",
  "32": "UYesu akuvahigaga iitigilaga, “Muhelele mukalilongele ilikeve ilyo ukutigila, ‘Lolage! Ineengʼuli ni kilaawo, ndiilosa imibepo imiviifu nu kunaniya avatamwa, neke ikigono ikya wudatu, ndiimaliidza amalimo gangu.",
  "33": "Nde luvedze wuli, ineengʼuli ni kilaawo, na pawuke uneene pele ndili munya kwendelela nu lugendo ukufika ku Yelusalemu, pakuva lwisakulwa umuvidzi afwile mu Yelusalemu, si kungi nambi!’",
  "34": "“Yelusalemu, Yelusalemuave! Uveeve ukuvakoma avavidzi na vangi avaatumiilwe ukwako, ukuvatova na maganga. Ndikaasakiige ndivalundase avaanu vaako nyakoloofu, ngita ngʼuku kye yaayilundasa ifyana fyakwe mu mapiko gaakwe, neke kangi musaasakile.",
  "35": "Lolage! UNguluvi akuvaleka unyeenye ni nyumba yeenyo! Ndakyene ndikuvalongela ndiitigila, musilaambona kangi ukufikila umusika pe mulaatigila, ‘Áfuunyiliilwe ye iikwadzila mu litaawa lya Mutwa Nguluvi.’ ”"
}