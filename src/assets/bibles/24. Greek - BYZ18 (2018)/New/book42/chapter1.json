{
  "1": "Ve mutambule Tyofilo. Avaanu voloofu vásimbile imola idza Yesu Kilisiti, ngita kye dzaalimiike ukwesu.",
  "2": "Vásimbile imola idzi ngita kye tóoleliilwe navo avaalolaga na miiho gaawo, nu kudzidalika ukuhuma uwutalilo waakwe.",
  "3": "Lino ndíweene lunofu ukukusimbila dzonda idzi, pakuva ndítemuwe wunofu indakyene iya mola dza Yesu ukuvangila pa wutalilo,",
  "4": "ukuta uyikagulage indakyene iya mola dzonda dze úwulaniidzwe.",
  "5": "Mu musika Helode pe aali mutwa va mugoola gwa Yudeya, aali kwali umuteekedzi yumwinga ye aatambulwaga Sakalya, va kiwungu kya wuteekedzi ikya Abiya. Umudala va Sakalya aatambulwaga Elisabeti. Uyo aali va lukolo lwa wuteekedzi wa Aloni.",
  "6": "USakalya nu Elisabeti vaali vagolofu pa miiho ga Nguluvi, vadzigendelaga wunofu indagi ni milagililwe gyonda gya Mutwa Nguluvi kingaya lugomehedzo.",
  "7": "Avaanu avo vaali vangaya mwana, pakuva uElisabeti aali mugumba, kangi vaali vagogolo.",
  "8": "Kwali ni mivedzehedze igya kulima amalimo ga wuteekedzi mu tembeli. Umwanuungʼano gwa kiwungu kya Abiya gwifikaga.",
  "9": "Mu mivedzehedze igya wuteekedzi igyo, uSakalya aahaaguliilwe mu lusolo ukwingila aPiimike mu tembeli ya Mutwa Nguluvi, ukuta afuungʼilidze uwufumba pa kiteekelelo.",
  "10": "Pe ali mugati iifuungʼilidza, avaanu voloofu vaali mu lipaala lya tembeli mu kulapangila.",
  "11": "Neke umunyamwandza va Mutwa Nguluvi amuhumilage uSakalya. Umunyamwandza uyo iikwimaga ulubali ulwa kundiyo ulwa kiteekelelo.",
  "12": "USakalya pe amuweene, iikwibatwaga ni kitulo kikomi.",
  "13": "Umunyamwandza uyo akumulongelaga iitigilaga, “Utane ukoogopa Sakalya, pakuva uNguluvi ápuliike ululapangilo lwako, umudala vaako uElisabeti ahadza akukuvegalila umwana, uyo umupeelage ilitaawa Yohana.",
  "14": "Na yuuve uhadza wiivedza nu lukeelo, nava vaanu voloofu viivedza nu lukeelo pe iivedza áholiilwe,",
  "15": "pakuva iivedza mukomi pa miiho ga Mutwa Nguluvi. Uyo asinywedzaga idifwayi nambe kikivedzaga ikiigaadza, iimema uMubepo uMwimike ukuhuma pe ali mu lileme lya ngʼina.",
  "16": "Akuvapilusaga aVaisilaheli voloofu kwa Mutwa Nguluvi vaawo.",
  "17": "Uyo ahadza iitumwa pa miiho ga Mutwa, ahadza iilongodzwa nu Mubepo uMwimike mu ngufu ngita kye aali uEliya, akuvateepulaga avavaha na vaana vaawo. Kangi akuvapilusaga mu ngʼaasi ya wugolofu avaanu avasikumwidika uNguluvi, nu kuvagelanidza avaanu ukumwanukila uMutwa.”",
  "18": "Neke uSakalya amulongelage umunyamwandza atigilage, “Uneene nu mudala vangu tuli vagogolo. Ndiidzeela wuli ukutigila amadzwi aga ga ndakyene?”",
  "19": "Pe aaviye álongile ulo, umunyamwandza akumulongelaga iitigilaga, “Uneene yuune Gabulyeli, ye ndiikwima pa miiho ga Nguluvi, ye áanumile ukukulongela imola inofu iyi.",
  "20": "Lino, pakuva usifuuviilwe lwe ndíkulongiye, wiivedza mukitalonga. Usilongaga ukufikila ikigono pe dzilaavedza dziihumila idzi, ndakyene dzilaahumila pe gulaavedza gúfikile umusika gwakwe!”",
  "21": "Umusika guugo, avaanu avo avaali mu lipaala lya tembeli, vamudzindilaga uSakalya kuno viidzuma, pakuva aahweleliye aPiimike.",
  "22": "Pe áhumile, aalemwaga ukulonga navo, neke aveene valufikage ukutigila, kuli lukaani lúhumiye umo. Na yumwene iisigalaga akuvavingila amawoko, iivedzaga mukitalonga.",
  "23": "Fyaviye físilile ifigono fyakwe ifya kulima amalimo ga wuteekedzi, iipilukaga ku kaaya.",
  "24": "Pambele uElisabeti mudala vaakwe, iivedzaga munya wuvaha, iifihamaga mu kaaya myedzi gihaanu. Akwilondzaga mwene iitigilaga,",
  "25": "“Ulu lwe lwene lwe áandimiye uMutwa Nguluvi, áandziwiike nu kuunyedzehedza inyoni pa miiho ga vaanu.”",
  "26": "Gwaviye gúfikile umwedzi gwa mutanda (6) gwa wuvaha wa Elisabeti, uNguluvi akumutumaga umunyamwandza uGabulyeli ku wudzenge wa Nasaleti uwaali mu mugoola gwa Galilaya,",
  "27": "kwa muhindza ye asimudzeeliye umugoosi, ye aatambulwaga Maliya. Umuhindza uyo aali ábaanyiilwe nu Yosefu ye aali va lukolo lwa mutwa Dawudi.",
  "28": "Umunyamwandza pe aafikile kwa Maliya iitigilaga, “Saavo uveeve ye úsavile ulusungu, uMutwa Nguluvi ali naave.”",
  "29": "UMaliya pe aapuliike ilidzwi ilyo, iikwibatwaga hiilo ni kitulo mu numbula yaakwe, akwiwuudzaga iitigilaga, “Uluhungilo ulu, kwe kutigila kiki?”",
  "30": "Neke umunyamwandza amulongelage atigilage, “Maliya, utane ukoogopa, pakuva uNguluvi ákuwoniye ulusungu.",
  "31": "Lolage, uhadza wiikwingililwa, nu kuhola umwana mugoosi, umupeelage ilitaawa Yesu.",
  "32": "Umwana uyo iivedzaga mukomi, kangi iitambulwaga Muswamuve va Nguluvi uMukomi. UMutwa Nguluvi ahadza akumupeela uwutawulilwe wa wutwa wa kuuhwe uDawudi.",
  "33": "Kangi ahadza iitemaga aVaisilaheli ifigono fyonda, uwutwa waakwe wusivedza nu wusililo.”",
  "34": "UMaliya akumuwuudzaga umunyamwandza iitigilaga, “Uneene sindimudzeeliye umugoosi, lino ulu lwivedza wuli?”",
  "35": "Umunyamwandza akumuhigaga iitigilaga, “UMubepo uMwimike akukwadzila, ni ngufu dza Nguluvi uMukomi dzikukugubika ngita mwigisila, neke umwana ye wiihola iivedza mwimike, iitambulwaga Muswamuve va Nguluvi.",
  "36": "Lolage! Nayu munyalukolo vaako uElisabeti mu wugogolo waakwe, ali nu wuvaha wa mwana mugoosi. Kangi uyo ye vaatigilaga mugumba, ugu mwedzi gwa mutanda!",
  "37": "Sikookili ikikumulema uNguluvi.”",
  "38": "UMaliya iitigilaga, “Lolage, uneene ndili mulimila-vangi va Mutwa Nguluvi, luvedzage ewo ukwangu ngita kye úlongile.” Neke umunyamwandza uyo ahegage.",
  "39": "Mu figono fikeefu pambele, uMaliya iihegaga kuhelela kisaatu ku wudzenge wumwinga uwaali mu fidunda ifya mugoola gwa Yudeya.",
  "40": "Neke iingilage mu nyumba ya Sakalya, amuhungilage uElisabeti.",
  "41": "UElisabeti pe iipulika inyungila ya Maliya, umwana iikinaga mugati mu lileme lyakwe. UElisabeti iimemywaga uMubepo uMwimike,",
  "42": "neke anywilidzage ukugengedula, atigilage, “Úfuunyiliilwe uveeve ukulutila avamwayuuva vonda, kangi áfuunyiliilwe nayu mwana ye uhadza wiihola.",
  "43": "Uneene ndili ani nambe ngʼina va Mutwa Nguluvi vangu aadze ukwangu?",
  "44": "Umusika pe ndivedziige ndiipulika inyungila yaako, baaho kyali ákinile wudzegelafu mugati mu lileme lyangu.",
  "45": "Úfuunyiliilwe uveeve ye úfuuviilwe ukutigila idzo dze álongile uMutwa Nguluvi ukwako, dziilimika.”",
  "46": "Neke uMaliya atigilage, “Ndikumuginiya uMutwa Nguluvi, ni numbula yangu yonda,",
  "47": "inumbula yangu yili nu lukeelo mwa Nguluvi uMupoki vangu,",
  "48": "pakuva áwiiwiike uwuleele wa mulimila-vangi vaakwe. Lolage, ukuhuma lino avaanu va fivegalo fyonda, viitigilaga uneene ndili mufuunywa,",
  "49": "pakuva uMutwa Nguluvi uMunya Ngufu Dzonda áandimiye ingomi, ilitaawa lyakwe liimike.",
  "50": "Ulupyana lwakwe ku fivegalo fyonda, ku vonda avakumoogopa.",
  "51": "Wiimila wa liwoko lyakwe ilinya ngufu, álimile amalimo makomi, avanya wiiginisi mu numbula dzaawo, ávapalaangʼiise.",
  "52": "Avatwa ávahedziidze mu fideego fyawo ifya wutwa, neke avaleele áviinwise.",
  "53": "Avadagiine ávamosiidze ifiinu finofu, avamosi ávalekile vahelelage mawoko geene.",
  "54": "Ávatangile avalimila-vangi vaakwe aVaisilaheli, íiwiike ulufingo lwakwe lwa kuvapyanila,",
  "55": "ngita kye aalongile mbeepali ku vakuhwesu, uAbulahamu ni kipelela kyakwe kyonda.”",
  "56": "Neke uMaliya iikalage nu Elisabeti ngita myedzi gidatu, pambele iipilukaga ukwawo.",
  "57": "Umusika gwafikile uElisabeti ukuhola, neke amuholage umwana mugoosi.",
  "58": "Avadzeela na vanyangʼolo vaakwe pe vaapuliike ukutigila uMutwa Nguluvi ámupyaniye, viikeelaga pamwinga nave.",
  "59": "Ikigono ikya munaana (8) ukuhuma pe iiholwa umwana, viikwadzaga mu kumusinga, kangi viisakaga ukumupeela ilitaawa Sakalya ilya daadiye.",
  "60": "Ungʼina iikaanaga iitigilaga, “Nambi, iikemeelwaga Yohana!”",
  "61": "Aveene viipilusaga viitigilaga, “Mu lukolo lwako sikwali umuunu umunya litaawa ilyo.”",
  "62": "Neke vamusinidzage udaadiye ukutigila, akumupeela ilitaawa umuswamuve avedzage ye ani.",
  "63": "USakalya iinyilikaga akabawo ka kusimba, iisimbaga endee, “Ilitaawa lyakwe ye Yohana.” Avaanu vonda viidzumaga.",
  "64": "Umusika guugo, umulomo gwakwe gwidindukaga nu lulimi lwakwe lwiwopokaga, iivangaga ukulonga nu kumulumba uNguluvi.",
  "65": "Avafudiingʼano vonda va Sakalya, wukuvagwilaga uwoogofi. Imola idzo dziitagalilaga konda ku fidunda ifya mu Yudeya.",
  "66": "Avaanu vonda avaapuliike, vaahoodzaga mu numbula dzaawo ukutigila, “Umwana uyu ahadza iivedza ali wuli?” Vaahoodziidze ulo, pakuva vaadzeelaga ukutigila uMutwa Nguluvi ali pamwinga nu mwene.",
  "67": "USakalya, udaadiye va mwana, iimemywaga uMubepo uMwimike, iivilaga iitigilaga,",
  "68": "“Alumbwage uMutwa Nguluvi va Isilaheli, pakuva áadzile mu kuvakombodza avaanu vaakwe.",
  "69": "Átupeeliye uMupoki uMunya Ngufu, ukuhuma mu lukolo lwa mulimila-vangi vaakwe uDawudi.",
  "70": "Álimile ngita kye aalongile ukuvangila kataali, ukugendela mu vavidzi vaakwe aviimike ukutigila,",
  "71": "akutupoka ukuhuma ku vatavangwa veesu, na mu mawoko ga vaanu vonda avakutusuula.",
  "72": "Álimile idzo ukupyanila avakuhwesu, ifigono fyonda iikwiwukaga ulufingo lwakwe ulwimike.",
  "73": "Ulufingo ulo lwe lwene lwe aayiigile kwa kuhwesu uAbulahamu ukutigila, akutupeelaga ulufuunyo,",
  "74": "lwa kutupoka mu mawoko ga vatavangwa veesu, tumutovelage iligendwa kingaya woogofi,",
  "75": "tugendelage mu wiimike nu wugolofu pa miiho gaakwe, mu figono fyonda ifya wuumi weesu.",
  "76": "Lino uveeve muswamu-vangu, wiitambulwaga muvidzi va Nguluvi uMukomi, pakuva ulamulongolela uMutwa Yesu, ukuta umuwuyapile ingʼaasi.",
  "77": "Ulavalongela avaanu vaakwe vadzeele ukutigila, uNguluvi akuvapoka wiimila wa kuwodzwa indzanangifu dzaawo,",
  "78": "pakuva uNguluvi veesu ye munya lupyana. Mu lupyana ulo, ulumuli lwakwe ukuhuma kukyanya lukutwadzila,",
  "79": "ukutumulikila twivonda, ye tuli mu kiisi kya luhigo ulwa kufuwa, nu kutulongodza mu ngʼaasi ya lutengamaso.”",
  "80": "Umwana uyo iikulaga, iikoongelelaga ingufu mu Mubepo uMwimike. Iikalaga ku lungʼalangʼala ukufikila umusika gwe aavilatukiye ku Vaisilaheli."
}