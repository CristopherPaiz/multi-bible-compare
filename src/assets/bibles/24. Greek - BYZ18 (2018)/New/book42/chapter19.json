{
  "1": "UYesu iingiye mu wudzenge wa Yeliko, neke aahelanidzage mu wudzenge uwo.",
  "2": "Umo aali mwali umuunu yumwinga, ye aatambulwaga Sakayo. Uyo aali mukomi va vahaki-pembe, kangi aali mumosi.",
  "3": "Umuunu uyo aasakaga amuwone uYesu ukutigila nde ali wuli, neke kangi alemwage ukumuwona, pakuva aali mufupi, na vaanu vaali voloofu mbandu.",
  "4": "Neke ahelelage lunyilo kuwutalo ku lilugu, iinukage ku mubiki umudzombe, ukuta amuwone uYesu pe iivedza iihelanidza apo.",
  "5": "UYesu pe aafikile apo, iilolaga kukyanya ku mubiki, akumuwonaga uSakayo, akumulongelaga iitigilaga, “Sakayoave, wiike kisaatu! Ineengʼuli uneene ndiihuwa mu nyumba yaako.”",
  "6": "USakayo iikwikaga kisaatu, akumwanukilaga uYesu ku nyumba yaakwe mu lukeelo.",
  "7": "Avaanu vonda avamuweene uYesu pe iikwingila umo, viivangaga ukwingʼulandza, viitigilaga, “Áheliye kwikala kwa muunu umuhosi!”",
  "8": "Neke uSakayo iimage amulongelage uMutwa atigilage, “Mutwave! Lino ifiinu fyangu ndiigavasa pagati, mupingulo ndikuvapeela avahangala. Ngana umuunu ye avedzaga ndímubuganiidze kikivedzaga, ndihadza ndikumupiluhidza nyakatayi mu fiinu ifyo.”",
  "9": "UYesu akumulongelaga iitigilaga, “Ineengʼuli, uwupoki wúfikile mu vaanu va nyumba iyi, pakuva umuunu uyu, nave va lukolo lwa Abulahamu.",
  "10": "Lino uMuswamuve va Muunu áadzile mu kuvatemula nu kuvapoka avaanu ávayagile.”",
  "11": "Avaanu avamupulikidzaga uYesu, vaahoodzaga ukutigila uwutwa wa Nguluvi wiikola ukuwoneka baaho na baaho hela pe iifika ku Yelusalemu, pakuva aali biihi ukufika uko.",
  "12": "Neke uYesu aginage ukulonga ikihwananidzo iki atigilage, “Aali kwali umuunu yumwinga va lukolo lwa wutwa, ye aahegile ukuhelela ku nyi ya kutaali. Aaheliye uko, ukuta akatemehedzwe uwutawulilwe wa kuvedza mutwa, neke apiluke kutema inyi yaakwe.",
  "13": "“Pe asinaa ahega, akuvakemeelaga avalimila-vangi vaakwe likyumi limwinga (10), nayula akumupeelaga amagoobeli goloofu, akuvalongelaga iitigilaga, ‘Moolosage amagoobeli aga ukufikila pe ndiipiluka.’",
  "14": "Neke kangi avaanu va nyi yaakwe vasamukeelaga, viitumaga avangi ku nyi ya kutaali iyo vakalonge ukutigila, ‘Umuunu uyu, tumulema avedzage mutwa veesu!’",
  "15": "Pe aapeeliilwe uwutawulilwe wa wutwa, iipilukaga, akuvakemeelaga avalimila-vangi avo ve avapeeliye amagoobeli, ukuta alonge yumwinga yumwinga nde óolwise kiki.",
  "16": "“Umulimila-vangi va kutala iifikaga, akumulongelaga iitigilaga, ‘Mutwave, ikifunge kya magoobeli ge ukaameeliye, ndóolwise agangi, fifunge likyumi limwinga.’",
  "17": "Umutwa uyo akumulongelaga iitigilaga, ‘Úlimile wunofu, uveeve uli mulimila-vangi munofu. Pakuva ukali muhuuvilwa ku fiinu ifikeefu mbandu, lino ndikukupeela ukutema indzenge dzinyikyumi.’",
  "18": "Umulimila-vangi va kavili nave iifikaga, akumulongelaga iitigilaga, ‘Mutwave, ikifunge kya magoobeli ge ukaameeliye, ndóolwise agangi, fifunge fihaanu.’",
  "19": "Umutwa uyo akumulongelaga nave uyo iitigilaga, ‘Uveeve, ndikukupeela ukutema indzenge dzihaanu.’",
  "20": "“Umulimila-vangi uyungi iifikaga, iitigilaga, ‘Mutwave, ikifunge kya magoobeli gaako aga apa. Ndikaagadile mu kenda, ukuta gatane ukuyaga.",
  "21": "Ndikaalimile ewo, pakuva ndikoogopiige. Uveeve uli muunu mununumu, wiinyamula fye usikaaviikile, kangi wiibena fye usikaayaalile.’",
  "22": "“Umutwa uyo akumulongelaga iitigilaga, ‘Ve mulimila-vangi muviifuave! Lino ndikukuhigila mu lwa madzwi gaako ge úlongile. Ukiidzeelaga ukutigila uneene ndili muunu mununumu mbandu, ndiinyamula fye sindikaaviikile, kangi ndiibena fye sindikaayaalile.",
  "23": "Lino kye kiki usikaaviikile amagoobeli gangu ku vaanu aviikoolosa, ukuta pe ndiipiluka, ndinyamule amagoobeli gangu na ago ágoolwike?’",
  "24": "“Neke avalongelage avaanu aviimile baaho atigilage, ‘Mumunyage amagoobeli ago, mumupeele uyo ye óolwise likyumi limwinga.’",
  "25": "Vakumulongelaga viitigilaga, ‘Mutwave, uyo ali nago likyumi limwinga!’",
  "26": "“Akuvahigaga iitigilaga, ‘Umuunu ye avedzaga ye akukilimila wunofu ikyo kye ápeeliilwe pa kulufika, uNguluvi ahadza iikoongeledza ni fingi. Neke kangi umuunu ye asikukilimila ikyo kye ápeeliilwe pa kulufika, uyo nambe kye ali nakyo uNguluvi ahadza iinyaga.",
  "27": "Kangi avatavangwa vangu avo avasiisaka uneene ndivedze mutwa vaawo, muvaleete apa, muvakome pa miiho gangu!’ ”",
  "28": "UYesu pe aaviye álongile idzo, iiginaga ukuhelela ku Yelusalemu kuno álonguwe ku lilugu lya vaanu avo.",
  "29": "Pe aali biihi nu luvala lwa Betifwage nu lwa Betaniya, ku Kidunda kya Miseyituni, akuvatumaga avanyigendwa vaakwe vavili,",
  "30": "akuvalongelaga iitigilaga, “Muhelele ku luvala ululi kuwutalo ukwenyo. Pe mwivedza mwikwingila umo, mukuyiwona indzanambunda ndzavike, asinaa ahovaga muunu. Muyaawulage, muyileete apa.",
  "31": "Ngana umuunu akuvawuudza iitigila, ‘Kye kiki mukuyaawula?’ Mumulongelage mutigilage, ‘UMutwa Yesu áyigulwime.’ ”",
  "32": "Avanyigendwa avo viihelelaga, vakudziwonaga dzonda ngita uYesu kye ávalongiye.",
  "33": "Pe vali mu kuyaawula indzanambunda, aveene nayo viiwuudzaga viitigilaga, “Kye kiki mukuyaawula indzanambunda iyi?”",
  "34": "Vakuvalongelaga viitigilaga, “UMutwa Yesu áyigulwime.”",
  "35": "Vakumusindikilaga uYesu, viidzaalikaga imyenda gyawo pakyanya pa ndzanambunda, vakumwinusaga uYesu pa yeene.",
  "36": "UYesu pe iihelela, avaanu vaadzaalikaga imyenda gyawo mu ngʼaasi.",
  "37": "Pe aali biihi ukwika iKidunda kya Miseyituni, ililugu lyonda lya vanyigendwa vaakwe liikeelaga, liivangaga ukumulumba uNguluvi wiimila wa filole fyonda fye váfiweene pe iihuufya uYesu. Liiyooyaga",
  "38": "liitigilaga, “Áfuunyiliilwe uMutwa ye iikwadzila mu litaawa lya Mutwa Nguluvi. Ulutengamaso kukyanya ni ndolo dzivedzage kwa Nguluvi ye ali kukyanya.”",
  "39": "Mu lilugu ilyo, vaali moovali avangi mu Vafwalisayo vamulongiye uYesu viitigilaga, “Muwulanidzi, uvakenyele avanyigendwa vaako, vatanage ukulonga idzo!”",
  "40": "UYesu iitigilaga, “Ndikuvalongela ndiitigila, ngana ava vadzike, amaganga ago giikola kuyova!”",
  "41": "UYesu pe aali biihi, akuwuwonaga uwudzenge wa Yelusalemu, iivangaga ukuvemba wiimila wa mumuko idziikola ukwadza mu wudzenge uwo,",
  "42": "iitigilaga, “Ngana ukali uvedzage údzeeliye ineengʼuli iyi ingʼaani dza lutengamaso! Neke kangi lino dzífihiilwe pa miiho gaako.",
  "43": "Mu figono ifiikwadza, avatavangwa vaako valakupilima ukukugombanidza imbali dzonda dza lilinga nu kukutipula.",
  "44": "Valakugwisa paanyi, uveeve na vaana vaako vonda mugati mu ngʼandzi dzaako. Vasilakulekela nambe liganga limwinga pakyanya pa liyagwe, pakuva usagukaguwe umusika gwe aadzile uNguluvi kukuleetela uwupoki!”",
  "45": "UYesu iikwingilaga mu lipaala lya tembeli, iivangaga ukudaga avaanu avaagudzaga ifiinu umo.",
  "46": "Akuvalongelaga iitigilaga, “Lúsimbiilwe mu Wusimbe uWiimike ukutigila, ‘Inyumba yangu yiivedza nyumba ya ndapangilo.’ Neke kangi unyeenye, múyihambwise ‘manga ya vagonadaasi.’ ”",
  "47": "UYesu avawulanidzaga avaanu mu lipaala lya tembeli ifigono fyonda. Neke kangi avateekedzi avakomi, pamwinga na vawulanidzi va milagililwe na vavaha va Vayahudi, vatemulage ingʼaasi ya kumukomela,",
  "48": "viilemwaga, pakuva avaanu vonda avamupulikidzaga, vamuumiililaga hiilo mu madzwi gaakwe."
}