{
  "1": "UYesu pe aali mu lipaala lya tembeli, akuvawonaga avamosi viitawula uwusembe waawo mu sanduka ya kutawulila uwusembe.",
  "2": "Akumuwonaga umwayuuva yumwinga umufwile nu mugoosi kangi muhangala, iisopa umo utugoobeli tuvili hela.",
  "3": "UYesu iitigilaga, “Ndakyene ndikuvalongela ndiitigila, umwayuuva umufwile uyu, kangi muhangala, átawuwe pakomi ukulutila avangi vonda.",
  "4": "Pakuva vonda ava vátawuwe ífilemwike mu wumosi waawo, neke kangi umufwile uyu, mu wuhangala waakwe, átawuwe fyonda ifikali fya kumutanga mu wuumi waakwe!”",
  "5": "Avanyigendwa avangi pe vaalongaga ulwa tembeli kye yídzengiilwe na maganga manofu, pamwinga ni fiinu fya lutogo fye vaatawulaga avaanu kwa Nguluvi, uYesu iitigilaga,",
  "6": "“Dzonda idzi dze mukudziwona lino, filaadza ifigono fye lisilaasigala nambe liganga limwinga pakyanya pa liyagwe, pakuva gonda galaakunamulwa!”",
  "7": "Avaanu avo vakumuwuudzaga viitigilaga, “Muwulanidzi, dzeene idzi dzilaahumila pandali? Kangi kimanyilo kiki kye tulaalolela ukutigila dzili biihi ukuhumila?”",
  "8": "Akuvalongelaga iitigilaga, “Muvedzage miiho, ukuta mutane ukudzangwa! Ndiweene avaanu voloofu valaadzila mu litaawa lyangu, nayula alaatigila, ‘Uneene yuune Mesiya!’ Kangi valaatigila, ‘Umusika gúhegeliye!’ Mwali mutane ukuvaniniila avaanu avo!",
  "9": "Unyeenye pe mulaavedza mwipulika imola dza magoha, ni kingalungalu, mwali mutane ukoogopa. Nde luvedze wuli idzo dzinya kuhumila tandi, neke kangi uwusililo wulaavedza waave.”",
  "10": "UYesu iiginaga ukulonga iitigilaga, “Inyi yimwinga yilayaaluka iyingi, uwutwa wumwinga wulawaaluka uwungi.",
  "11": "Konda kulaavedza ni filindima fikomi, ilipunge likomi ni fitamwa ifya kwambuhidza. Kangi kulaavedza ni fiinu ifya koogofya ni fimanyilo fikomi ukuhuma kukyanya.",
  "12": "“Neke dzonda idzo pe dzisinaa dzihumila, avaanu valaviibata unyeenye nu kuvapumusa. Valavasindika kuhigwa mu nyolanilo, nu kuvadindila mu ndinde. Kangi mulaasindikwa ku vatwa na vatemi, ukuta muhigwe, pakuva unyeenye nye vanyigendwa vangu.",
  "13": "Kangi ugo gulaavedza gwe musika ukwenyo ugwa koolela ulufuuwo lwenyo.",
  "14": "Lino mutane ukuhoodza tandi amadzwi ga kupilusa pe gusinaa gufika umusika gwa luhigo,",
  "15": "pakuva uneene ndilavapeela amadzwi nu luhalawukagudzi lwa kulonga, ukufikila avatavangwa veenyo pe viilemwa ukuvalema, nambe kuvabeedza.",
  "16": "“Mulaasutulwa ku vavaha veenyo, na vanyalukolo veenyo, na vadzeela veenyo, kangi avangi umwenyo valaakomwa.",
  "17": "Avaanu vonda valavasuula, pakuva unyeenye muli vanyigendwa vangu.",
  "18": "Neke kangi lusilaayaga nambe lufwili lumwinga mu mituwe gyenyo!",
  "19": "Na yuunye ngana muliigugumidza, apo mulaanukila uwuumi uwa mbeepali.",
  "20": "“Pe mulaawona uwudzenge wa Yelusalemu wúgombaniidzwe na vatavangwa, apo mwali muludzeelage ukutigila, umusika gwa kumamulwa uwudzenge uwo gúhegeliye.",
  "21": "Apo avali ku Yudeya vaali vanyililage ku fidunda. Avali ku wudzenge wa Yelusalemu, vahumage nu kunyila, avali ku migunda, vaali vatane ukupiluka ku wudzenge.",
  "22": "Pakuva ifigono ifyo filaavedza fya mumuko, ukuta amadzwi gonda agaasimbiilwe mu Wusimbe uWiimike gakwile.",
  "23": "Vali nu lukali avamwayuuva avalaavedza nu wuvaha, kangi aviikoongʼeledza mu figono ifyo! Kulaavedza nu lugudo lukomi mu nyi iyo, ni ligooga lya Nguluvi lilavaadzila avaanu va nyi iyi.",
  "24": "Avangi valaakomwa na mapanga, avangi valaasindikwa ku wugalulano ku nyi idzingi. Kangi avasili Vayahudi valaadza mu kutema mu wukali uwudzenge wa Yelusalemu, ukufikila ifigono fya wutemi wa avasili Vayahudi pe filaavedza físilile.",
  "25": "“Filaawoneka ifimanyilo ku lidzuwa, ku mwedzi na ku nondwe. Na kwe naanyi, inyandza dzilaavedza na mavingo makomi aganya kyuyililo. Ikyo kye kyene ikilavahulila avaanu va nyi dzonda ukuvedza nu lugudo nu wugegevafu.",
  "26": "Dzonda idzo pe dzilaavedza dziihumila mu lidugulu, avaanu valaafuwa inumbula wiimila wa woogofi, pe viidzindila ingʼaani idziikola kuvaadzila mu lidugulu, pakuva ifiinu fyonda ifikomi ifili kukyanya ifyo filaatendemywa.",
  "27": "“Mu musika ugo, avaanu valamuwona uMuswamuve va Muunu iikwadza mu mafunde ni ngufu ídzilutiye pamwinga ni ndolo.",
  "28": "Dzonda idzo pe dzilaavedza dziivanga ukuhumila, muvedzage nu luhuuvilo nu lukeelo, pakuva dzilaawoneesa ukutigila, uNguluvi ali biihi ukuvakombodza!”",
  "29": "UYesu akuvalongelaga avanyigendwa vaakwe ikihwananidzo iitigilaga, “Lolage umudzombe ni mibiki igingi gyonda.",
  "30": "Umusika pe mwiwona gívangile ukulembula utuhamba utudeke, mwidzeela ukutigila umusika gwa minga guli biihi.",
  "31": "“Luli ewo, na yuunye pe mulaavedza mukudziwona dze ndívalongiye dziilimika, mudzeelage ukutigila uwutwa wa Nguluvi wúhegeliye.",
  "32": "Ndakyene ndikuvalongela ndiitigila, ikivegalo iki kisilaahelanidza ukufikila dzonda idzo pe dzíhumiye.",
  "33": "Ikyanya ni nyi filaahelanidza, neke kangi amadzwi gangu ndakyene gasilaahelanidza nambi.",
  "34": "“Mwiyangalilage, inumbula dzeenyo dzitane ukulemelwa nu wudobofu uwuviifu wiimila wa wugaadzi, nu wufwahidzwa wa miikalile igi, ukuta ikigono ikya wusililo ikyo kitane ukuvaadzila kitinuhidza ngita mutego.",
  "35": "Pakuva ikigono ikyo kilavatinuhidza avaanu vonda mu nyi yonda.",
  "36": "Lino muvedzage miiho umusika gonda, mulapangilage kwa Nguluvi, ukuta avapeelage ingufu ya kuhelanidza mu dzonda idzilaahumila, nu kwima pawutalo pa Muswamuve va Muunu.”",
  "37": "Mu figono ifyo, pa muunyi uYesu aawulanidzaga avaanu mu lipaala lya tembeli. Pakilo, aahelelaga kugona ku Kidunda kya Miseyituni.",
  "38": "Ifigono fyonda, avaanu vonda vaalamukaga pamilaawo nu kuhelela mu lipaala lya tembeli, ukuta vakamupulikidze."
}