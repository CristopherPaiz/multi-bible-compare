{
  "1": "Gwali mwaka gwa likyumi ni gihaanu (15) ukuvangila uKayisali Tibelyo pe iivanga ukutema uwutwa wa Valoma. Umusika ugo, uPondyo Pilato aatemile umugoola gwa Yudeya, uHelode aatemile umugoola gwa Galilaya, kangi uFilipo umunyalukolo vaakwe aatemile umugoola gwa Ituleya nu gwa Tilakoniti, nayu Lisaniya aatemile umugoola gwa Abilene.",
  "2": "UAnasi nu Kayafwa vaali vateekedzi avavina. Mu musika ugo, uYohana umuswamuve va Sakalya, iikalaga ku lungʼalangʼala. Pe ali uko, iilongelwaga imola ukuhuma kwa Nguluvi.",
  "3": "Neke ahelelage imbali dzonda idzaali biihi nu mukoga Yolodani, adalikage ukutigila avaanu vapelage indzanangifu dzaawo nu kudzabikwa, ukuta uNguluvi avapyanile.",
  "4": "Idzi dze dzeene idzaasimbiilwe kataali mu kitabu kya madzwi ga muvidzi Isaya wiimila wa Yohana ukutigila, “Ingʼemeelo ukuhuma ku lungʼalangʼala yiitigila, ‘Mumuwuyapilage ingʼaasi uMutwa, nu kugolosa umwa kugendela umwene.",
  "5": "Ifivindi ni fidunda fyonda fiteluswage, ingʼaasi ídzibidiime dzigoloswage, ni ngʼaasi idzinya tugima dzihambuswage makaasi matelevafu.",
  "6": "Avaanu vonda valawuwona uwupoki wa Nguluvi.’ ”",
  "7": "Neke avaanu voloofu vahelelage kwa Yohana mu kudzabikwa, umwene avalongelaga aatigilaga, “Nye va kivegalo kya ndzokaanye! Ye ani ye ávapaviye ukutigila munyile iligooga lya Nguluvi iliikwadza?",
  "8": "Nda haamu, muvelekage ifiveleko mu migendele gyenyo ukuwoneesa ukutigila, múpelile indzanangifu dzeenyo. Mutanage ukuhoodza mu numbula dzeenyo ukutigila, ‘Túpokiilwe, pakuva tuli va kipelela kya Abulahamu.’ Ndikuvalongela ndiitigila, uNguluvi asiilemwa ukuhambusa amaganga aga gavedze vaana va Abulahamu!",
  "9": "Lino uluhigo lwa Nguluvi lúfikile, ngita umuunu ye ányamuwe iveega, íigelaniidze ukudumula amadela ga mubiki. Kangi umubiki ugusiiveleka ifiveleko ifinofu, gwidumulwa nu kutoodzwa mu mooto.”",
  "10": "Neke avaanu avo vamuwuudzage vatigilage, “Lino tulimage kiki?”",
  "11": "UYohana akuvahigaga iitigilaga, “Ye ali ni myenda givili amugavilage ye angaya mwenda, nayu munya kyakuliya amupeelage ye asili nakyo.”",
  "12": "Avahaki-pembe avaaheliye, ukuta vadzabikwe, navo vakumuwuudzaga uYohana viitigilaga, “Muwulanidzi, na yuufwe tulimage kiki?”",
  "13": "Akuvahigaga iitigilaga, “Mutanage ukuhoofya ikodi iyilutila pa kigelelo íkiviikiilwe.”",
  "14": "Avasilikaale navo vakumuwuudzaga viitigilaga, “Na yuufwe tulimage kiki?” Akuvalongelaga iitigilaga, “Mutanage ukuhoofya avaanu amagoobeli mu ludali, kangi mutanage ukumutaaha umuunu ulwa kumudetela. Mwisiikilage lu luhombo lwa malimo geenyo.”",
  "15": "Imisika igyo avaanu vaahuuvilaga ukwadza kwa Kilisiti, kangi vaahoodzaga ukutigila apangi uYohana ye mwene uMesiya.",
  "16": "Neke uYohana avalongelage vonda atigilage, “Uneene ndikuvadzabikila ululenga, neke kangi iikwadza umunya ngufu ukulutila uneene, ye sindivagiye nambe kuwopola ingʼova dza ndaatu dzaakwe. Uyo ye mwene ye ahadza akuvadzabikila mwa Mubepo uMwimike nu mooto.",
  "17": "Kangi iivedza ngita muunu ye ákoleeliye ikyelelulilo mu mawoko gaakwe íigelaniidze ukwelelula ingana. Iilundasa ingana nu kuviika mu kisandzi, neke umwengelu iisopa mu mooto ugusiidzima.”",
  "18": "Mu madzwi ago na gangi goloofu uYohana avawungaga avaanu nu kudalika iMola iNofu.",
  "19": "Neke uYohana amukenyelage umutwa Helode, pakuva amutoolile uHelodya umudala va maamiye uFilipo, ni mbiifu ndzoloofu dze aalimile.",
  "20": "Kangi uHelode iiginilidzaga uwuhosi wa kumudindila uYohana mu ndinde.",
  "21": "Umusika uYohana pe asinaa adindilwa, pe aadzabikaga avaanu voloofu avaapelaga, uYesu nave iidzabikwaga. Neke uYesu alapangilage, kukyanya kudindukage,",
  "22": "uMubepo uMwimike ngita ngundya iikage pakyanya apaakwe. Isawuti ya Nguluvi ukuhuma kukyanya yiipulisaga yiitigilaga, “Uveeve yuuve Muswamu-vangu, ve Mwende vangu, ye ndíkeeliidzwe naave mbandu.”",
  "23": "UYesu pe iivanga amalimo gaakwe, aali ni myaka ngita makyumi gadatu (30). Avaanu vaaganisaga ukutigila ye muswamuve va Yosefu. UYosefu aali muswamuve va Eli,",
  "24": "uEli muswamuve va Matati, uMatati muswamuve va Levi, uLevi muswamuve va Meliki, uMeliki muswamuve va Yanayi, uYanayi muswamuve va Yosefu.",
  "25": "UYosefu muswamuve va Matatya, uMatatya muswamuve va Amosi, uAmosi muswamuve va Nahumu, uNahumu muswamuve va Esili, uEsili muswamuve va Nagayi.",
  "26": "UNagayi muswamuve va Maati, uMaati muswamuve va Matatya, uMatatya muswamuve va Semeyini, uSemeyini muswamuve va Yoseki, uYoseki muswamuve va Yuda.",
  "27": "UYuda muswamuve va Yohanani, uYohanani muswamuve va Lesa, uLesa muswamuve va Selubabeli, uSelubabeli muswamuve va Salatyeli, uSalatyeli muswamuve va Neli.",
  "28": "UNeli muswamuve va Meliki, uMeliki muswamuve va Adi, uAdi muswamuve va Kosamu, uKosamu muswamuve va Elimadamu, uElimadamu muswamuve va Eli.",
  "29": "UEli muswamuve va Yehoswa, uYehoswa muswamuve va Elyeseli, uElyeseli muswamuve va Yolimu, uYolimu muswamuve va Matati, uMatati muswamuve va Levi.",
  "30": "ULevi muswamuve va Simyoni, uSimyoni muswamuve va Yuda, uYuda muswamuve va Yosefu, uYosefu muswamuve va Yonamu, uYonamu muswamuve va Elyakimu.",
  "31": "UElyakimu muswamuve va Meleya, uMeleya muswamuve va Mena, uMena muswamuve va Matata, uMatata muswamuve va Natani, uNatani muswamuve va Dawudi.",
  "32": "UDawudi muswamuve va Yese, uYese muswamuve va Obedi, uObedi muswamuve va Bohasi, uBohasi muswamuve va Salumoni, uSalumoni muswamuve va Nasoni.",
  "33": "UNasoni muswamuve va Aminadabu, uAminadabu muswamuve va Adimini, uAdimini muswamuve va Hesiloni, uHesiloni muswamuve va Pelesi, uPelesi muswamuve va Yuda.",
  "34": "UYuda muswamuve va Yakobo, uYakobo muswamuve va Isaka, uIsaka muswamuve va Abulahamu, uAbulahamu muswamuve va Tela, uTela muswamuve va Naholi.",
  "35": "UNaholi muswamuve va Selugi, uSelugi muswamuve va Lagawu, uLagawu muswamuve va Pelegi, uPelegi muswamuve va Hebeli, uHebeli muswamuve va Sala.",
  "36": "USala muswamuve va Kenani, uKenani muswamuve va Alifwakisadi, uAlifwakisadi muswamuve va Semu, uSemu muswamuve va Nwaka, uNwaka muswamuve va Lameki.",
  "37": "ULameki muswamuve va Metusala, uMetusala muswamuve va Henoki, uHenoki muswamuve va Yaledi, uYaledi muswamuve va Mahalaleli, uMahalaleli muswamuve va Kenani.",
  "38": "UKenani muswamuve va Enosi, uEnosi muswamuve va Seti, uSeti muswamuve va Adamu. UAdamu aagaviilwe nu Nguluvi."
}