{
  "1": "Ikigono ikya Mulungu pe kwaviye kwitandaaluka, avamwayuuva avo vaaheliye ku mombwe. Vaanyamuwe amafuta nu mugoda fye vaagelaniidze ukugubaka umufimba.",
  "2": "Pe vaafikile, viiwonaga iliganga ilyadindile umulyango, líbiilwiswe, lili pa lubali pa mombwe.",
  "3": "Neke viingilage mugati, vawonage umufimba gwa Yesu simooguli.",
  "4": "Viikagahalaga hiilo wiimila wa ulo, baaho na baaho vakuvawonaga avamwadaada vavili, váfwalile imyenda mipala giingʼalita mbandu, víimile biihi navo.",
  "5": "Avamwayuuva avo viikwibatwaga ni kitulo, viigundamidzaga amiiho gaawo. Neke avaanu avo vavalongelage vatigilage, “Kye kiki mukumusakula ye ali muumi ukuhuma ku ávafuwe?",
  "6": "Sipwali apa! Ádzulubwike! Mwiwukage amadzwi ge akavalongiye pe akali pamwinga naanye ku Galilaya ukutigila,",
  "7": "‘UMuswamuve va Muunu munya kusutulwa ku vanya ndzanangifu, nu kutovelelelwa pa kipindulihidzo, ikigono ikya wudatu iidzulubuswa!’ ”",
  "8": "Avamwayuuva avo viikwiwukaga amadzwi ga Yesu ago.",
  "9": "Neke vapilukage ukuhuma ku mombwe, vahelelage kuvalongela imola dzonda idzo avanyikyumi nu yumwinga (11), pamwinga na vangi vonda.",
  "10": "Avamwayuuva avo vaali uMaliya Magadalena, uYoana, uMaliya ungʼina va Yakobo, na vamwayuuva avangi pamwinga navo, vavalongelaga avatume imola idzo.",
  "11": "Avatume avo viiwonaga imola iyo ya wudesi, viilekaga ukuvafuuwa avamwayuuva avo.",
  "12": "Neke kangi uPetulo iimage kisaatu, ahelelage lunyilo ku mombwe. Iigundamaga, iilolaga mugati mu mombwe, akugiwonaga imyenda gye vakamupilingiidze uYesu gili gyene. Iihegaga apo, ákagahiye wiimila wa ulo úluhumiye.",
  "13": "Ikigono kiikyo kya Mulungu, avanyigendwa va Yesu vavili vaahelelaga ku luvala lwa Emawu. Uluvala ulo lwali pataali, ulugendo lwa fivalilo fivili ukuhuma ku Yelusalemu.",
  "14": "Mu ngʼaasi, avanyigendwa avo vaalongaga imola idzikaahumiye.",
  "15": "Kuno pele vapila viilonga idzo, uYesu iikwadzaga, iilongoongʼanaga navo.",
  "16": "Vakumuwonaga, neke kangi uluhala lwawo lugubikwage, vatane ukumudzeela ukutigila ye Yesu.",
  "17": "UYesu akuvawuudzaga iitigilaga, “Mwilonga imola yiki kuno mwigenda?” Avaanu avo viikwimaga, kuno vágigiviye.",
  "18": "Yumwinga mu avo, ilitaawa lyakwe Kilyopa, akumuhigaga iitigilaga, “Kwe kutigila uveeve uli mugendzi, ye usiidzeela idzikaahumiye mu Yelusalemu ifigono ifi?”",
  "19": "UYesu iitigilaga, “Kuli mola yiki?” Viihigaga viitigilaga, “Amadzwi ge vakamulimiye uYesu umuhuma ku Nasaleti. Uyo akali muvidzi, ye akaadzeelaniike kwa Nguluvi na vaanu vonda ukutigila ali ni ngufu ndzoloofu mu malimo na mu madzwi gaakwe.",
  "20": "Neke kangi avateekedzi avakomi, na vakomi veesu, vakamugotuwe, ukuta ahigwe ukukomwa. Neke vamutovelelele pa kipindulihidzo.",
  "21": "Neke kangi uneefwe tukamuhuuviliige ukutigila, uyo ye mwene ye ahadza akutukombodza uneefwe Vaisilaheli. Lino ineengʼuli kigono ikya wudatu ukuhuma dzonda idzo pe dziilimika.",
  "22": "“Kangi avamwayuuva avangi mu kipuga kyesu vátugangwise. Ineengʼuli pe kwikiya, vakaaheliye ku mombwe,",
  "23": "neke kangi vakaaweene umufimba simooguli. Vakaadzile mu kutulongela ukutigila vakavahumiye avanyamwandza, avakavalongiye ukutigila uYesu muumi.",
  "24": "Neke avayiisu avangi vakaaheliye ku mombwe, viiwonaga dzili ndeeni ngita kye vakavalongiye avamwayuuva avo, navo vasikamuweene uYesu.”",
  "25": "UYesu akuvalongelaga iitigilaga, “Unyeenye muli vapuva! Kye kiki inumbula dzeenyo ngʼiliitafu, mwilemwa ukudzifuuwa dzonda idzaalongiilwe na vavidzi?",
  "26": "Ongo, musiidzeela ukutigila uMesiya munya kupumuka, pe asinaa iingila mu ndolo dzaakwe?”",
  "27": "Neke avaganulilage imola dzonda idza Wusimbe uWiimike, idzaasimbiilwe wiimila wa mwene, ukuvangila ifitabu fya Mose ni fitabu fyonda ifya vavidzi.",
  "28": "Pe vali biihi ukufika ku luvala lwe vaahelelaga, uYesu iivedzaga ngita iihelanidza nu lugendo.",
  "29": "Neke kangi aveene vamugongoolage mbandu vatigilage, “Wiikale baaha pamwinga naafwe, pakuva kwitinala.” Neke uYesu iingilage mu nyumba, iikalage navo.",
  "30": "Pe vaali víikaliise mu kuliya, uYesu iinyamulaga umukaate, iifuunyililaga, iimegulingʼasaga, akuvapeelaga.",
  "31": "Baaho na baaho, amiiho gaawo giidindukaga, vakumukagulaga ukutigila ye Yesu. Neke baaho ayagaanikage pa miiho gaawo.",
  "32": "Neke viiwuudzage vatigilage, “Lwe lwene tukaamemile ulukeelo mu numbula dzeesu umusika pe akiilongaga naafwe mu ngʼaasi, nu kutuganulila uWusimbe uWiimike!”",
  "33": "Umusika guugo viihegaga, viiwuyaga ku Yelusalemu. Uko vakuvawonaga avatume va Yesu vanyikyumi na yumwinga (11) válundiine pamwinga na vangi,",
  "34": "vakuvalongelaga avavili avo viitigilaga, “Ndakyene uMutwa ádzulubwike! Ámuhumiye uSimoni!”",
  "35": "Neke navo vavalongelage dzonda ídzihumiye mu ngʼaasi, na kye vakamukaguwe ukutigila ye Yesu pe akaaviye iimegulingʼasa umukaate nu kuvapeela.",
  "36": "Avanyigendwa va Yesu pe vaaviye vapilonga idzo, uYesu iikwimaga pagatinagati apaawo. Akuvalongelaga iitigilaga, “Ulutengamaso luvedzage naanye!”",
  "37": "Viitinukaga, viikoogopaga mbandu, pakuva vaahoodzaga ukutigila vakuliwona limulungu.",
  "38": "UYesu akuvalongelaga iitigilaga, “Kye kiki mwinyengʼemala? Kye kiki mwikuvila mu numbula dzeenyo?",
  "39": "Mulole amawoko gangu na magulu gangu, pe peene muludzeelage ukutigila ye neene. Muundzambale mwilolele yuunye, ilimulungu lingaya muvili, nambe fidzege. Neke kangi uneene ngita kye mukuumbona, ndili nafyo.”",
  "40": "UYesu pe aaviye ámalile ukuvalongela idzo, akuvawoneesaga amawoko na magulu gaakwe.",
  "41": "Avanyigendwa viikeelaga hiilo kuno viiganguka, ukufikila lukuvahulila ukutigila dze vakudziwona si dza ndakyene! UYesu akuvawuudzaga iitigilaga, “Muli nakyo apa ikyakuliya kikivedzaga?”",
  "42": "Vakumupeelaga ikipiidza kya somba imbanike.",
  "43": "Iikwanukaga, iiliyaga pa miiho gaawo.",
  "44": "Neke avalongelage atigilage, “Umusika pe ndikali pamwinga naanye, ndikavalongiye imola dzonda wiimila wa neene, ukutigila dzísimbiilwe mu milagililwe gya Mose, mu fitabu fya vavidzi, na mu kitabu ikya Ndzimbililo, dzonda idzinya kukwila.”",
  "45": "Neke avabangaalulage uluhala ulwa kuwufika uWusimbe uWiimike uwo.",
  "46": "Akuvalongelaga iitigilaga, “Lúsimbiilwe ulwitigila, uMesiya alaapumuswa, neke ikigono ikya wudatu, alaadzulubuka ukuhuma ku wulungu.",
  "47": "Kangi lúsimbiilwe ulwitigila, avaanu va nyi dzonda, ukuvangila ku Yelusalemu, valaadalikilwa mu litaawa lyakwe ukutigila, vapelage indzanangifu dzaawo ukuta uNguluvi avapyanile.",
  "48": "Múdziweene dzonda ídzilimiike, lino unyeenye muli voolesi ku vangi.",
  "49": "“Mulolage! UDaada aahuuviidze ukuvapeela uMubepo uMwimike, na yuune ndikumutuma ukwenyo. Lino mwikalage muumu mu Yelusalemu, ukufikila pe mwikwanukila ingufu dza Mubepo uMwimike ukuhuma kukyanya.”",
  "50": "Pambele uYesu iihumaga mu wudzenge pamwinga na vatume, akuvalongodzaga ulubali ulwali biihi nu luvala lwa Betaniya. Pe vaaviye váfikile apo, akwinamulaga amawoko gaakwe kukyanya, akuvafuunyililaga.",
  "51": "Pe ali mu kuvafuunyilila, iikwinukaga ukuhelela kukyanya.",
  "52": "Neke vamugondamilage. Viipilukaga ku Yelusalemu, kuno vali nu lukeelo hiilo.",
  "53": "Ifigono fyonda, vaahuwaga mu lipaala lya tembeli vakumulumba uNguluvi."
}