{
  "1": "Pe aaviye álongile idzo, uMutwa Yesu akuvahaagulaga avanyigendwa avangi makyumi mufungʼati na vavili (72). Neke avatumage vavili vavili ku ndzenge ni mbali dzonda kwe aagulwime ukuhelela umwene, ukuta vamulongolele.",
  "2": "UYesu akuvalongelaga iitigilaga, “Imbene yítanile, neke kangi avanya kubena vakeefu. Lino mumunyilike uMutwa Nguluvi umunya mbene, avatume avanya kubena avangi mu mugunda gwakwe.",
  "3": "Lino muhelelage! Muludzeelage ukutigila ndikuvatuma ngita ndzanangʼolo pagatinagati pa makekeeva!",
  "4": "Mutanage ukunyamula amagoobeli, nambe bogolo, nambe ndaatu idza kukowoka. Pe mwitaangʼana nu muunu mu ngʼaasi, mutanage ukuhungila musika mutaali.",
  "5": "“Kangi pe mwikwingila mu nyumba ya muunu, muhungilage mutigilage, ‘UNguluvi avapeelage ulutengamaso avaanu va nyumba iyi.’",
  "6": "Ngana umunya nyumba akuvaanukila mu lutengamaso, apo uluhungilo lwenyo luvapeelage avo ulutengamaso. Neke, ngana umunya nyumba si muunu va lutengamaso, apo uluhungilo lwenyo lutanage ukuvapeela ulutengamaso.",
  "7": "Inyumba ye vávaanukiye, mwikalage muumo nu kuliya ikyakuliya kye vakuvapeela. Kwe kutigila, umulima-malimo iivagila ukuhombwa uluhombo lwakwe. Mutanage ukuhaama-haama inyumba ni nyumba.",
  "8": "“Pe mwikwingila mu wudzenge wuwuvedzaga, na veeneka pe vakuvaanukila nu lukeelo, muliidzage ikyakuliya kye vakuvapeela.",
  "9": "Muvananiyage avatamwa avali mu wudzenge uwo. Muvalongelage aveeneka ukutigila, ‘Uwutwa wa Nguluvi wúhegeliye.’",
  "10": "Neke kangi pe mwikwingila mu wudzenge wuwuvedzaga, na veeneka pe vasikuvaanukila, muhumage mu ngelele dzaawo, mutigilage,",
  "11": "‘Twipumuuna ulufuuna lwa wudzenge weenyo ululi mu magulu geesu, ukuta wuvedzage we woolesi ukwenyo. Neke kangi mulukagulage ukutigila uwutwa wa Nguluvi wúhegeliye ukwenyo!’",
  "12": "Ndikuvalongela ukutigila, mu kigono ikya luhigo, ulupumuko lwa wudzenge uwo lulaavedza lukomi ukulutila ulwa ku wudzenge wa Sodoma!",
  "13": "“Yiiga nye vaanu va wudzenge wa Kolasini, nu wa Betisayida! Ngana ifilole fye ndíhuufiidze ukwenyo, fikali fivedzage fíhuufiidzwe ku wudzenge wa Tilo nu wa Sidoni, avaanu va mu ndzenge idzo ngali vaapelile kataali, pa kufwala amagunila nu kwikala mu lifindza ukuwoneesa uwupedzi waawo.",
  "14": "Napo kangi, pa kigono ikya luhigo, ulupumuko lwenyo lulaavedza lukomi, ukulutila ulwa ku vaanu va ku Tilo na va ku Sidoni!",
  "15": "Na yuunye vanya Kapelenahumu, mukwiwona muliinuswa kufikila kukyanya? Nambi, silulaavedza ewo! Muliiswa ku wulungu.”",
  "16": "Neke uYesu avalongelage avanyigendwa vaakwe atigilage, “Umuunu ye akuvapulika unyeenye, akuumulika uneene. Umuunu ye akuvakaana unyeenye, akuungʼaana uneene. Kangi umuunu ye akuungʼaana uneene, akumukaana umwene ye áanumile.”",
  "17": "Pambele avanyigendwa va Yesu makyumi mufungʼati na vavili, viipilukaga nu lukeelo, vakumulongelaga uYesu viitigilaga, “Mutwave, nagi mibepo imiviifu gikutwidika pe twilosa mu litaawa lyako!”",
  "18": "UYesu akuvalongelaga iitigilaga, “Ndikamuweene uSetano iiguwa ngita lumuli lwa libalamusi ukuhuma kukyanya.",
  "19": "Lolage, ndívapeeliye uwutawulilwe wa kudwedza ingufu dzonda dza mutavangwa. Mu wutawulilwe uwo, muhadza mwilivata mayoka ni fimununi, kangi sikookili ikiinu kikivedzaga kya kuvalemadza.",
  "20": "Mutane ukukeela, pakuva imibepo imiviifu gikuviidika, nda haamu mukeelage hiilo, pakuva uNguluvi ásimbile amataawa geenyo kukyanya.”",
  "21": "Umusika ugo, uYesu iikeelaga mbandu mu ngufu dza Mubepo uMwimike iitigilaga, “Ve Daada, Mutwa Nguluvi va kukyanya ni nyi! Ndikukulumba, pakuva amadzwi ago úvafihile avanya luhalawukagudzi nu luhala, kangi úvavilatuliye avadebe. Eena Daada, ulo lwe lwene lwe úkeeliidzwe.”",
  "22": "Iitigilaga kangi, “UDaada áameeliye fyonda. Sikwali umuunu ye ámudzeeliye uMuswamuve, yu Daada mwene. Kangi sikwali umuunu ye ámudzeeliye uDaada, nda haamu, yu Muswamuve mwene, nu muunu ye avedzaga ye iikeela uMuswamuve ukumuvilatula uDaada ukwakwe.”",
  "23": "Neke uYesu avaseedukilage avanyigendwa vaakwe avalongelage veene atigilage, “Múfuunyiliilwe unyeenye ye mukudziwona idzi!",
  "24": "Ndikuvalongela ukutigila, vaali poovali avavidzi voloofu na vatwa avaasakaga ukudziwona dze mukudziwona unyeenye, neke kangi vasadziweene. Kangi vaasakaga ukupulika dze mwipulika unyeenye, neke kangi vasadzipuliike.”",
  "25": "Neke umuwulanidzi yumwinga va milagililwe, iimage amuwuudzage uYesu, ukuta amugemye atigilage, “Muwulanidzaave, ndilime kiki, ukuta ndaanukile uwuumi uwa mbeepali?”",
  "26": "UYesu akumuhigaga iitigilaga, “Lúsimbiilwe wuli mu milagililwe? Wiikwimba wuli?”",
  "27": "Akumuhigaga iitigilaga, “Umwendage uMutwa Nguluvi vaako ni numbula yaako yonda, nu wuumi waako wonda, nu luhala lwako londa, ni ngufu dzaako dzonda. Umwendage umuyago, ngita kye ukwiyenda yuuve.”",
  "28": "UYesu iitigilaga, “Úhigile wunofu! Ugendelage luulo, apo wiivedza nu wuumi uwa mbeepali.”",
  "29": "Kangi umuwulanidzi va milagililwe uyo, iisakaga ukwipugudza avedze mugolofu, akumuwuudzaga uYesu iitigilaga, “Lino ye ali biihi vaako ye ani?”",
  "30": "UYesu akumuhigaga iitigilaga, “Aali pwali umwadaada yumwinga, aahumile ku Yelusalemu iihelela ku wudzenge wa Yeliko. Pe ali mu ngʼaasi, iitaangʼanaga na vagonadaasi, vakumufuulaga imyenda, vakumulimbulaga mbandu, vakumulekaga asanga afuwa.",
  "31": "Baaho na baaho, umuteekedzi yumwinga iihelanidzaga ingʼaasi yiiyo, pe amuweene umuunu uyo, iihelanidzilaga ku lubali.",
  "32": "Nayu Mulevi, pe aafikile apo akumuwonaga umuunu uyo, nave iihelanidzilaga ku lubali.",
  "33": "Pambele iikwadzaga uMusamalya yumwinga, mu ngʼaasi yiiyo. Pe amuweene umuunu uyo, lukumugwilaga ulusungu,",
  "34": "akumuhegelelaga, iibakaga idifwayi na mafuta mu makoongʼo gaakwe nu kuwopela. Akumwinusaga pakyanya pa mbunda yaakwe, akumusindikaga ku nyumba ya vagendzi, akumutamyaga.",
  "35": "“Pe kúkiye, iihumyaga idinaali dzivili, akumupeelaga umunya nyumba, neke amulongelage atigilage, ‘Uunamihidzage umuunu uyu. Umusika gwa kumutamya, fyonda fye uhadza wiikoongeledza wiimila waakwe, pe ndiipiluka, ndihadza ndikukuhomba.’ ”",
  "36": "Neke uYesu amuwuudzage umuwulanidzi va milagililwe uyo atigilage, “Mu vaanu vadatu avo, wiihoodza ukutigila ali kwi ye ali biihi vaakwe va ndakyene, va uyo ye aalukiilwe na vagonadaasi?”",
  "37": "Akumuhigaga iitigilaga, “Ye uyo ye amuwoniye lusungu.” UYesu akumulongelaga iitigilaga, “Na yuuve uhelelage ukalimage ndeeni!”",
  "38": "UYesu na vanyigendwa vaakwe, pe vaali mu ngʼaasi viihelela ku Yelusalemu, viifikaga ku luvala lumwinga. Neke umwayuuva yumwinga, ye aatambulwaga Malita, amwanukilage uYesu mu nyumba yaakwe.",
  "39": "UMalita aali nu munungʼuve ye aatambulwaga Maliya. Umusika ugo, uMaliya iikalile pa lubali pa magulu ga Mutwa Yesu, iipulikidza imbulanidzo dzaakwe.",
  "40": "UMalita iituunidzaga na malimo goloofu ga kumuwombela uYesu, kye kileka amuhelelelage uYesu, amulongelage atigilage, “Mutwave, usiiwona luviifu ukutigila, umunungʼu-vangu áandekiye amalimo gonda ndiwombage ndimwene? Lino umulongele aanange!”",
  "41": "UMutwa akumuhigaga iitigilaga, “Malita, Malita! Ukwituunidza na malimo goloofu.",
  "42": "Ikiinu kimwinga ikiisakulwa, kye kyene kye áhaaguwe uMaliya, ikyo kisilaasweketulwa ukwakwe.”"
}