{
  "1": "Mu musika guugo gwe aaholeliilwe uYohana uMudzabisi, uKayisali Agusiti umutemi va Valoma iilagidzaga ukutigila, avaanu vonda va nyi dza wutemi waakwe, vasimbwage.",
  "2": "Ukusimbwa uku kwali kwa kutala, kwahumiye mu musika uKilenyo pe aalongodzaga umugoola gwa Silya.",
  "3": "Neke avaanu vonda vahelelage kusimbwa, nayula ku wudzenge kwe lwahumiye ulukolo lwakwe.",
  "4": "Nayu Yosefu aahegile ku wudzenge wa Nasaleti uwaali ku Galilaya, iihelelaga ku wudzenge wa Betelehemu ya Yudeya, kwe aaholeliilwe umutwa Dawudi, pakuva uYosefu aali va lukolo lwa Dawudi.",
  "5": "Pe aaheliye kusimbwa, aali pamwinga nu Maliya ye amubaanyile, kangi munya wuvaha.",
  "6": "Pe vali ku Betelehemu, gwifikaga umusika gwakwe ugwa kuhola umwana.",
  "7": "Iiholaga umwana muvele umudiimi, akumupilingidzaga imyenda gya waana. Neke amugonekage mu libaani ilya kuliila isenga, pakuva vaagayile apoono pa kugona, inyumba dza vagendzi dzaamemile vaanu.",
  "8": "Ikilo iyo, vaali koovali avadiimi aviikalaga kudaasi, biihi ni Betelehemu, viidiimilidza indiimwa dzaawo.",
  "9": "Neke umunyamwandza va Mutwa Nguluvi avahumilage, nadzi ndolo ukuhuma kwa Mutwa Nguluvi dzivamulikilage imbali dzonda, viikoogopaga mbandu.",
  "10": "Umunyamwandza uyo akuvalongelaga iitigilaga, “Mutane ukoogopa! Lolage, ndívaleetiye imola inofu iyihadza yikuvapeela avaanu vonda ulukeelo lukomi.",
  "11": "Imola inofu ye iyi, ineengʼuli áholiilwe uMupoki mu wudzenge wa Dawudi, wiimila weenyo, uyo ye Mesiya, Mutwa.",
  "12": "Ikimanyilo ukwenyo kye iki. Muhadza mukumuwona kyali, vámupilingiidze imyenda gya waana, ágonile mu libaani ilya kuliila isenga.”",
  "13": "Umusika guugo, malugu malugu ga vanyamwandza va kukyanya giihumilaga, giihangaga nu munyamwandza uyo ukumulumba uNguluvi giitigilaga,",
  "14": "“UNguluvi kukyanya apeelwage indolo, nu lutengamaso luvedzage mu nyi ku vaanu ve ákeeliye avapeele ulufuunyo.”",
  "15": "Avanyamwandza pe vaaviye váhegile ukuhelela kukyanya, avadiimi avo viilonganaga viitigilaga, “Lino tuhege tuhelele ku Betelehemu, tukalole ulo úluhumiye lwe átulongiye uMutwa Nguluvi.”",
  "16": "Viihelelaga kisaatu ku Betelehemu, vakumuwonaga uMaliya nu Yosefu, ni kyali ágonile mu libaani ilya kuliila isenga.",
  "17": "Pe vamuweene umwana uyo, viitagalidzaga ku vaanu imola ye vaalongeliilwe nu munyamwandza wiimila waakwe.",
  "18": "Vonda pe vaapuliike imola ye válongeliilwe na vadiimi avo, viidzumaga.",
  "19": "UMaliya adziviikaga dzonda idzi mu numbula yaakwe, adzihoodzehedzaga.",
  "20": "Pambele avadiimi avo viipilukaga kuno vakumupeela indolo nu kumulumba uNguluvi mu dzonda dze válolile nu kupulika. Dzaahumiye ndeeni ngita kye vaalongeliilwe nu munyamwandza.",
  "21": "Pe kyaviye kífikile ikigono ikya munaana (8) ukuhuma umwana pe iiholwa, vakumusingaga, vakumupeelaga ilitaawa Yesu. Ilyo lye litaawa lye aapeeliilwe nu munyamwandza, umusika ungʼina pe asinaa avedza nu wuvaha.",
  "22": "Pe gwaviye gúfikile umusika ugwa kuvaladzwa kwa Yosefu nu Maliya, ngita uNguluvi kye aalagiidze mu milagililwe gya Mose, viihelelaga nu mwana ku Yelusalemu kumuhuufya kwa Mutwa Nguluvi.",
  "23": "Vaalimile ewo ngita kye lwasimbiilwe mu milagililwe gya Mutwa Nguluvi ukutigila, “Umwana ye avedzaga umuvele umudiimi, agotolwage kwa Mutwa Nguluvi, avedze mwimike.”",
  "24": "Kangi viihelelaga kutawula uwusembe, ukuta vavaladzwe, ngita kye gyali milagililwe gya Mutwa Nguluvi ukutigila, vatawulage ingundya indzelu dzivili, enewuli ndzanangundya dzivili idzinya lunyakifu.",
  "25": "Mu figono ifyo, aali kwali umuunu yumwinga ku Yelusalemu ye aatambulwaga Simyoni. Umuunu uyo aali mugolofu, iifuunyaga mbeepali kwa Nguluvi nu kuhuuvila uwupoki wa Vaisilaheli. Kangi aalongodzwaga nu Mubepo uMwimike.",
  "26": "UMubepo uMwimike aali ámuvilatuliye ukutigila, asiifuwa ukufikila pe iivedza ámuweene uMesiya va Mutwa Nguluvi.",
  "27": "Neke uMubepo uMwimike amulongodzage uSimyoni kuhelela ku tembeli. Avavaha va Yesu vaaviye vámusindiike mu lipaala lya tembeli, vakumulimilaga ngita kye lwalagiidzwe mu milagililwe.",
  "28": "USimyoni akumunyamulaga umwana uyo, akumupagataga akumulumbaga uNguluvi iitigilaga,",
  "29": "“Mutwave, ve Mukomi va fyonda, amalimo gaako gákwiliye, lino, uundeke nde mulimila-vangi vaako ndifuwe mu lutengamaso, pakuva úlimile ngita kye waahuuviidze.",
  "30": "Amiiho gangu gáwuweene uwupoki waako,",
  "31": "we úgelaniidze wuwoneke pa miiho ga vaanu va fipelela fyonda.",
  "32": "Uyu iivedza lumuli lwa kukuvilatula ku avasili Vayahudi, kangi iileetaga indolo ku vaanu vaako aVaisilaheli.”",
  "33": "Dze aalongaga wiimila wa mwana, udaada nu ngʼina vaadzumaga.",
  "34": "Neke uSimyoni avafuunyililage, amulongelage uMaliya atigilage, “Umwana uyu áviikiilwe nu Nguluvi wiimila wa vaanu voloofu mu nyi ya Isilaheli ukutigila, avo avakumubeedza vayagage, neke kangi avakumufuuwa avo vapokwage. Akuvapavilaga voloofu kangi aveene vakumukaanaga,",
  "35": "apo idza mugati mu numbula dzaawo dzilaavedza pa weelu. Ukukaanwa kwakwe, na yuuve kulakuhulila uwuvafi wukomi, ngita úhomiilwe ni limaage.”",
  "36": "Kangi aali kwali umuvidzi umwayuuva ye aali mugogolo ye aatambulwaga Ana. Uyu aali mwalive Fwanweli, va mu kipelela kya Aseli. Pe aaviye ágomiilwe iikalile nu mugoosi vaakwe myaka mufungʼati (7), neke umugoosi vaakwe afwidzage.",
  "37": "Iisigalaga mufwile nu mugoosi, iifikaga imyaka makyumi munaana ni gitayi (84). Umusika gonda ugo aavedzaga mu tembeli, iifuunyaga kwa Nguluvi ikilo nu muunyi wugendela wa kulapangila nu kwiviikila ngʼaani.",
  "38": "Umusika guugo, uSimyoni pe iilonga nu Yosefu nu Maliya, umuvidzi uyo iihegelelaga apaawo. Neke avangage ukumuhongedza uNguluvi, alongage imola ya mwana uyo ku vaanu vonda avaahuuvilaga ukwadza kwa Kilisiti, ye alavakombodza aVaisilaheli.",
  "39": "UYosefu nu Maliya pe vaaviye vámalile imivedzehedze gyonda ngita kye gyali mu milagililwe gya Mutwa Nguluvi, viiwuyaga ku wudzenge waawo wa Nasaleti uwaali ku Galilaya.",
  "40": "Uko umwana uyo iikulaga, iikoongelelaga ingufu nu luhalawukagudzi, nu lusungu lwa Nguluvi lwivedzaga nu mwene.",
  "41": "Imyaka gyonda avavaha va Yesu vaahelelaga ku Yelusalemu musika gwa kyaka kya Paasaka.",
  "42": "Pe ali ni myaka ginyikyumi ni givili (12), iihelelaga na vavaha vaakwe ku Yelusalemu ku Paasaka, ngita kye gyali mivedzehedze gyawo.",
  "43": "Ifigono fya Paasaka pe fyaviye fíhelaniidze, avavaha vaakwe viivangaga ulugendo lwa kuwuya ku kaaya kitadzeela ukutigila, umwana uYesu ásigiye kuuko ku Yelusalemu.",
  "44": "Pe vali mu ngʼaasi, vaahoodzaga ukutigila ali pamwinga na vayagwe mu kipuga, viigendaga ulugendo lwa kigono kimwinga. Neke vavangage ukumutemula mu vanyangʼolo na mu vadzeela.",
  "45": "Pe vaalemiilwe ukumuwona, viipilukaga kangi ku Yelusalemu kuno vakumutemula.",
  "46": "Pe fyaviye fídzumbile ifigono fidatu, vakumuwonaga mu lipaala lya tembeli, íikalile na vawulanidzi va milagililwe, akuvapulikidza nu kuvawuudza imbuudzo.",
  "47": "Vonda avamupulikidzaga, vaadzumaga mbandu uluhala lwakwe ni miluso dzaakwe.",
  "48": "Na vavaha vaakwe pe vamuweene, viidzumaga mbandu. Neke ungʼina amulongelage atigilage, “Mwana vanguave, kye kiki útulimiye ulu? Lolage! Uneene nu daado twítuuniidze mbandu ukukutemula.”",
  "49": "UYesu akuvahigaga iitigilaga, “Kye kiki muunemuliige? Musikiidzeelaga ukutigila uneene ndili munya kuvedza mu nyumba ya Daada?”",
  "50": "Kangi lwe avalongelaga, avavaha vaakwe vasalufikile.",
  "51": "Neke awuyage na vavaha vaakwe ku Nasaleti, aali muunu munya kuviidika. Ungʼina adziviikaga dzonda idzo mu numbula.",
  "52": "UYesu iikulaga umuvili nu luhalawukagudzi, akuvakeeledza uNguluvi na vaanu."
}