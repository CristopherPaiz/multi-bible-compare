{
  "1": "Ndiisakulwa ukugina ukwiginiya, nde luvedze kungaya luwumbulilo. Lino ndihadza ndikwiginiya ulwa fiwoneko ni mbilatulo dze áambilatuliye uMutwa Yesu.",
  "2": "Ndímudzeeliye umuunu yumwinga umufuuwa va Kilisiti ye aanyamuliilwe ukufikila ikyanya iya wudatu, imyaka ginyikyumi ni gitayi (14) ígihelaniidze. Sindiidzeela kye aanyamuliilwe, nda haamu, uNguluvi iidzeela ngana aali mu lwa muvili, enewuli mu lwa mubepo.",
  "3": "Kangi, ngana aali mu lwa muvili, enewuli mu lwa mubepo, uNguluvi iidzeela. Neke kangi ndiidzeela ukutigila,",
  "4": "umuunu uyo aanyamuliilwe ukufikila ku Paladiso. Uko iipulikaga amadzwi ga kudzumwa agasiilongeka, ukutigila, umuunu asiikwidikwa ukuvalongela avangi.",
  "5": "Lino ndihadza ndikwiginiya ulwa muunu uyo, neke kangi ulwangu neene sindikwiginiya, nda haamu, wiimila wa wulemwa wangu.",
  "6": "Nde ngana ndikali ndivedzage ndiisaka ukwiginiya, ngali sindiivedza mupuva, pakuva ndiilonga idza ndakyene. Neke kangi sindiiginiya, ndilema umuunu aanyoodzehedze ukulutila kye iilola nu kupulika ukuhuma ukwangu,",
  "7": "hiilo wiimila wa mbilatulo ngomi idzingaya kigelelo dze áambilatuliye uMutwa Yesu. Neke lino, ndípeeliilwe umusuufi mu muvili, ukuta nditanidzwe ukwinunumula ulwa mbilatulo idzo. Ndiipumuswa nu mulongodzi-mola va Setano.",
  "8": "Ndamugongoolile uMutwa nyakadatu ukutigila, aanyedzehedze umusuufi ugo.",
  "9": "Neke kangi aandongelage atigilage, “Ulusungu lwangu lúkukwiliye, pakuva ingufu dzangu dziiwoneka ngʼwilifu mu wulemwa.” Neke lino, ndihadza ndikwiginiya nu lukeelo lukomi ulwa wulemwa wangu, ukuta ingufu dza Kilisiti dziikalage umwangu.",
  "10": "Lwe lwene ndili nu lukeelo ulwa wulemwa, ukuligwa, ukuvedza mu nalamu, ukuvedza mu mumuko nu kwituunidza wiimila wa Kilisiti, pakuva umusika pe ndili nu wulemwa, pe peene pe ndili ni ngufu.",
  "11": "Lino ndiilonga ngita ndili mupuva, neke kangi yuunye ye múungagiiliidze ndilonge ewo. Unyeenye ngali mwivagila ukuwoneesa ukutigila ndiidikwe, pakuva uneene sindili mudebe ukulutila vala avakwiwona ukutigila, vatume vakomi, nde luvedze uneene si kiinu.",
  "12": "Umusika pe ndaali ukwenyo, ndiiwoneesiidze ukutigila ndili mutume, pakuva ndaahuufiidze ifilole, ifimanyilo ni fidzumo mu lwigugumidzo londa.",
  "13": "Ikiinu kiki kye ndaalimile ku ngʼombeso idzingi kye sindaalimile ukwenyo? Ikiinu kye sindaalimile ukwenyo kimwinga swe, ukuvadodela. Ngana ikyo we wuhosi wangu, apo muumyanile!",
  "14": "Lino ndíigelaniidze ukwadza ukwenyo ulwa wudatu, neke kangi sindivadodela. Sindiisaka ifiinu fyenyo, nda haamu, ndikuvasaka unyeenye. Ndiilonga ulo, pakuva avaana vasiisakulwa ukuvaviikila imaale avavaha vaawo, nda haamu, avavaha viisakulwa ukuvaviikila imaale avaana vaawo.",
  "15": "Uneene ndiikeela ukutawula ifiinu fyangu fye ndili nafyo, nu kwitawulila ngʼaani ukwenyo. Ongo, ngana ndigine ukuveenda unyeenye, naanye muhadza mwikwangila ukuundzenda uneene?",
  "16": "Unyeenye mwikwidika ukutigila, sindivadodiye. Neke kangi avayeenyo avangi viilonga ukutigila, uneene ndili musugu, ndavadevile mu wudzandzi.",
  "17": "Ongo, ndavanyagile kikivedzaga wugendela wa vaanu ve ndavatumile ukwenyo?",
  "18": "Ndamugongoolile uTito aadze ukwenyo, kangi ndamutumile pamwinga nu mufuuwa muyiisu. UTito avabuganiidze? Ongo, musiikagula ukutigila, uneefwe tuli mutima gumwinga mu malimo, kangi imigendele gyesu gye gimwinga?",
  "19": "Apangi mwihoodza ukutigila ukufikila lino, tukwikengela pa miiho geenyo. Neke kangi dzonda idzo twilonga pawutalo pa Nguluvi ngita vatovela-ligendwa va Kilisiti. Kangi vende vangu, dzonda idzo twilima wiimila wa kuvadzenga mu lufuuwo.",
  "20": "Pakuva ndiikoogopa ukutigila, pe ndiikwadza sindihadza ndikugiwona imigendele umwenyo ngita kye ndiikeela. Ndeeni, musigiwona imigendele ukwangu ngita kye mwisaka. Ndiikoogopa ukuvawona muli na mabaatu, ni giila, ni ligooga, uwudobofu wa kwinunumula, amaligo, uwuheesi, ulwinunumulo pamwinga ni lyowo.",
  "21": "Kangi ndiikoogopa ukutigila, pe ndiikwadza ukwenyo, uNguluvi vangu ahadza akuundzeyewusa pa miiho geenyo. Ndihadza ndiihuguvala pe ndikuvawona avaanu voloofu avaalimile indzanangifu pa kutala, vaave vasinaa vapela, kwe kutigila, vaave valima-ndzanangifu dziidzila idza wulamafu, uwugoni nu wudobofu uwuviifu wa muvili."
}