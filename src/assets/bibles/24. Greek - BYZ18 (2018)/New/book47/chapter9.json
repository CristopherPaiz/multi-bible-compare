{
  "1": "Lino ndingaya lwa kuvasimbila ulwa lutango lwenyo ku vafuuwa va ku Yelusalemu,",
  "2": "pakuva ndiidzeela ukutigila, muli ni numbula ya kuvatanga avangi. Wiimila wa ulo, uneene ndavadzumiye unyeenye ku vafuuwa va mugoola gwa Makedoniya ukutigila, ukuvangila umwaka úguhelaniidze, unyeenye vafuuwa va mugoola gwa Akaya, mwígelaniidze ukutawula. Uwugifi weenyo uwo wúvalamwise voloofu ukuvedza ni numbula ya wutawudzi.",
  "3": "Lino ndikuvatuma avafuuwa vayiisu avo, ukuta mwigelanidzage ukutawula ulutango, ngita kye ndavadzumiye unyeenye ku vaanu va ku Makedoniya. Ndílimile ewo ukuta dze tukavalongiye ulwa nyeenye, dzitane ukuwoneka ukutigila, tukavadzumiliige lwahela.",
  "4": "Pakuva, ngana avaanu va ku Makedoniya vawone musinaa mwigelanidza, umusika pe ndilaadzasa navo, apo mwivedza múunyungiye nyoni ulwa luhuuvilo lwesu ukwenyo. Kangi na yuunye mulaawona nyoni isidziilongeka.",
  "5": "Lwe lwene ndiweene lwisakulwa ndivagongoole avafuuwa vayeesu avo valongole ukwadza uko, ukuta vagelanidze ifiinu fye mwahuuviidze ukutawula. Ndeeni, muhadza mwiwoneesa ukutigila, mútawuwe kyedzamutima kitagagiilidzwa.",
  "6": "Mwiwukage ukutigila, “Umuunu ye iikonya ukuyaala, iibena fikeefu, ye iiyaala fyoloofu, iibena fyoloofu.”",
  "7": "Nayula atawulage ngita kye águlwime mu numbula yaakwe, atanage ukutawula mu wuhuguvafu nambe kugagiilidzwa, pakuva uNguluvi akumwenda umuunu ye iitawula kyedzamutima.",
  "8": "Kangi ali ni ngufu ya kuvafuunyilila mu ndzoloofu, ukuta umusika gonda mutanage ukukeepa kiinu kikivedzaga. Apo pe peene pe muhadza mwivedza ni ndzoloofu idza kuvatanga avangi mu malimo gonda amanofu.",
  "9": "Ndeviye lúsimbiilwe mu Wusimbe uWiimike ukutigila, “Umwene átawuwe mu wusandzi ukuvapeela avahangala, uwusandzi waakwe wukwikala mbeepali.”",
  "10": "UNguluvi ye mwene ye akumupeela umuunu imbeyu iya kuyaala ni kyakuliya, nave ahadza akuvapeela unyeenye, nu koongelehedza imbeyu dza kuyaala. Neke ahadza akuvapeela nu kuvoongelehedza inumbula ya wusandzi.",
  "11": "UNguluvi ahadza akuvapeela uwumosi mu fyonda, ukuta muvedzage vasandzi ifigono fyonda. Kangi, pe tuhadza tukuvasindikila avafuuwa avo fye mútawuwe, uwusandzi weenyo uwo wuhadza wukuvahambusa avaanu vamuhongedze uNguluvi.",
  "12": "Lwivedza ewo, pakuva uwutovela-ligendwa wa wutawudzi weenyo we mwilima siwiitanga hela avafuuwa aviikeepa, nda haamu, ulo lwikoongeledza inyongedzo ndzoloofu kwa Nguluvi.",
  "13": "Uwutovela-ligendwa uwo wiiwoneesaga uwiidisi weenyo uwa kuyifuuwa iMola iNofu ya Kilisiti pa miiho ga vaanu, kangi mu uwo, mwiwoneesaga uwusandzi weenyo uwa kuvatanga avo, pamwinga na vafuuwa avangi vonda. Wiimila wa idzo, avafuuwa vakumupeelaga indolo uNguluvi.",
  "14": "Kangi, vakuvalapangililaga kwa Nguluvi ni numbula yonda, wiimila wa lusungu ulungaya kigelelo lwe ávapeeliye.",
  "15": "Tumuhongedzage uNguluvi ulwa luwonolo lwakwe lwe átupeeliye, ulusiilongeka."
}