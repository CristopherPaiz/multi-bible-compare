{
  "1": "Ihaate iyi yíhumile ukwangu neene nde Pawulo, ye ndíkemeeliilwe nu Nguluvi mu mikeelelele gyakwe, ndivedzage mutume va Kilisiti Yesu. Uneene nu mufuuwa muyiisu uTimoti, tukuvahungila unyeenye vafuuwa va lukombeso lwa Nguluvi, ye mugenda ku wudzenge wa Kolindo, pamwinga na viimike vonda avali mu mugoola gwa Akaya.",
  "2": "Ulusungu nu lutengamaso ukuhuma kwa Nguluvi uDadiisu, nu kwa Mutwa Yesu Kilisiti, fivedzage naanye.",
  "3": "Alumbwage uNguluvi, uDaadiye va Mutwa veesu uYesu Kilisiti, uDaada umunya lupyana, ye akutunyaamadza mu dzonda.",
  "4": "Umwene akutunyaamadza mu mumuko dzonda, ukuta na yuufwe tuvanyaamadzage avangi avali mu mumuko dzidzivedzaga, mu lunyaamadzo luulo lwe twikwanukila ukuhuma kwa Nguluvi.",
  "5": "Pakuva ngita imumuko dza Kilisiti kye dziigina hiilo ukwesu, ndeeni nu lunyaamadzo kye lwigina hiilo ukwesu wugendela mwa Kilisiti.",
  "6": "Ngana twipumuka, twipumuka wiimila wa lunyaamadzo nu wupoki weenyo. Kangi, ngana twinyaamadzwa, unyeenye mwikwanukila ulunyaamadzo ukuhuma ukwesu, ulukuvahulila uwisamutima mu mumuko dze twipumuka na yuufwe.",
  "7": "Uluhuuvilo lwe tuli nalo ukwenyo lukomi, pakuva twidzeela ukutigila, ngita kye mwihanga mu mumuko dzeesu, mwihanga ndeeni mu lunyaamadzo lwesu.",
  "8": "Vafuuwa vayiisu, twisaka muludzeelage kye twapumwike mu mugoola gwa Asya. Imumuko idzatuweene dzatuhoyamiidze hiilo, twahoodzaga ukutigila, tuhadza twifuwa.",
  "9": "Ndakyene twali ngita vaanu ávahigiilwe ukukomwa. Ulo lwahumiye ukuta tutane ukuhuuvila ingufu dzeesu, nda haamu, tumuhuuvilage uNguluvi ye iidzulubusa ávafuwe.",
  "10": "Uyo ye mwene ye atupokile ukuhuma mu lutalamu lukomi ulwa kufuwa, kangi ahadza akutupoka. Uneefwe tukumuhuuvila ukutigila, ahadza iigina ukutupoka,",
  "11": "umusika unyeenye pe mukututanga wugendela wa ndapangilo dzeenyo kwa Nguluvi. Apo avaanu voloofu vahadza vakumuhongedza uNguluvi mu lusungu lwakwe ukwesu, pe íidiike indapangilo dza voloofu.",
  "12": "Lino uneefwe twiwona lutogo mu kiinu kimwinga. Ulwikagulo lwesu lwiwoneesa ukutigila, pe naanyi apa, hiilo umwenyo, twikalile ni numbula ndzelu ni ndakyene iyiihuma kwa Nguluvi. Sitwalimile ulo mu luhalawukagudzi lwesu, nda haamu, mu lusungu lwa Nguluvi.",
  "13": "Pa ulo, tusikuvasimbila amadzwi amagendzi ge mwilemwa ukwimba nambe kulufika wunofu. Kangi ndiihuuvila ukutigila,",
  "14": "nde luvedze lino mútufikile padebe, pambele muhadza mukutufika mbandu. Neke ikigono kye alaapiluka uMutwa Yesu, mulaawona lutogo wiimila weesu, ngita uneefwe kye twiwona lutogo wiimila weenyo.",
  "15": "Mu idzo ndikali nu luhuuvilo, lwe lwene ndikaasakiige ukwadza tandi ukwenyo, ukuta mufuunyililwe nyakavili.",
  "16": "Ndikaalamuwe ukwadza ukwenyo umusika pe ndiihelela ku Makedoniya ukuta, pe ndiivedza ndíhumile uko, ndipiluke kangi ukwenyo, ukuta muumeele ulutango lwa kuhelela ku Yudeya.",
  "17": "Pe ndikaalamuwe ukupitula uwugelanidze wangu uwa kwadza ukwenyo, ongo, mwitigila ndili munya kupituka-pituka? Ongo, apangi mwihoodza ukutigila, uneene ndiilamula ngita avaanu va mwe naanyi aviipitula ukutigila nditigile, “Eena,” kangi nditigile, “Nambi,” nyakamwinga?",
  "18": "Neke kangi ngita uNguluvi kye ali muhuuvilwa, imola dze twavalongiye unyeenye, sidzaali dza kutigila, “Eena,” enewuli, “Nambi.”",
  "19": "Pakuva uYesu Kilisiti, uMuswamuve va Nguluvi, ye twamudaliike ukwenyo, uneene, uSilivano nu Timoti, asaali muunu va kupitula amadzwi atigile, “Eena,” kangi atigile, “Nambi,” nda haamu, umwakwe “Eena” mbeepali.",
  "20": "Pakuva dzonda dze aahuuviidze uNguluvi, dzíkwiliidzwe mwa Kilisiti ye iitigila, “Eena.” Wiimila wa idzo, twitigila, “Luvedzage ewo,” ukuta uNguluvi apeelwage indolo.",
  "21": "Lino uNguluvi ye mwene ye akutukangadza uneefwe pamwinga naanye ukutigila, twimage sipi mwa Kilisiti. Átuhaaguwe",
  "22": "nu kutukolekelela ikikolekelelo ukuwoneesa ukutigila, uneefwe tuli vaanu vaakwe, kangi ámuviikile uMubepo uMwimike mu numbula dzeesu. Idzo lwe lubali lwa kutala lwe iikoolela uNguluvi ukutigila, alatupeela dzonda dze atuhuuviidze.",
  "23": "Sindikaapilwike kangi ku Kolindo uko, pakuva sindikiisakaga ukulemadza inumbula dzeenyo. Ndiilonga idzo dza ndakyene, nayu Nguluvi iidzeela.",
  "24": "Uneefwe tusikuvalagidza dze mwivagila ukwinatila mu lufuuwo lwenyo, pakuva unyeenye mwímile sipi mu lufuuwo, nda haamu, twilimasa amalimo naanye wiimila wa lukeelo lwenyo."
}