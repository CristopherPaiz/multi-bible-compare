{
  "1": "Ulu lwivedza lwa wudatu uneene ukwadza ukwenyo. UWusimbe uWiimike wiitigila, “Vavedzage poovali avoolesi vavili enewuli vadatu va koolela inongwa yonda.”",
  "2": "Ndavawungile umusika pe ndaali pamwinga naanye pa lugendo lwangu ulwa kavili, lino ndikuvawunga kangi. Pe ndiikwadza ukwenyo, sindiileka ukuvapedza avo avasinaa vapela indzanangifu dze viigina ukulima, ndeeni pamwinga na vangi vonda aviilima indzanangifu.",
  "3": "Ndihadza ndiilima ulo, pakuva mwisaka ndivawoneese ukutigila, uKilisiti iilonga wugendela wa neene. UKilisiti uyo angaya wulemwa ukwenyo, nda haamu, ali ni ngufu idza kulima amalimo umwenyo.",
  "4": "Lwa ndakyene ukutigila, aatoveleliilwe pa kipindulihidzo mu wulemwa, neke kangi lino akwikala mu ngufu dza Nguluvi. Ndeeni na yuufwe, tuli nu wulemwa mwa Kilisiti, neke kangi tukwikalasa nave mu ngufu dza Nguluvi, ukuta tuvatovelage iligendwa.",
  "5": "Lino mwigelandzage yuunye, ukuta mudzeele ngana muli nu lufuuwo lwa ndakyene, mwiwuudzandzage. Ongo, musiikagula ukutigila, uYesu Kilisiti ali mugati umwenyo? Ngana musikulukagula, apo múlemiilwe, muli hela ulufuuwo lwa ndakyene.",
  "6": "Neke kangi ndiihuuvila ukutigila, unyeenye muhadza mukulukagula ukutigila, uneefwe tusilemiilwe ukuwoneesa ukutigila, tuli nu lufuuwo lwa ndakyene.",
  "7": "Tukuvalapangilila kwa Nguluvi ukutigila, mutanage ukulima indzanangifu. Si kutigila twisaka tuwoneke ukutigila, twivagila, nda haamu, twisaka unyeenye mulimage inofu, nde luvedze uneefwe twiwoneka ngita túlemiilwe.",
  "8": "Ndiilonga ewo, pakuva twilemwa ukulima luluvedzaga ulwa kubeedza indakyene, nda haamu, ukuyiimiilila indakyene.",
  "9": "Túkeeliye pe tuli nu wulemwa, neke kangi unyeenye muli ni ngufu. Tukuvalapangilila kwa Nguluvi, ukuta mukangalage mu lufuuwo.",
  "10": "Ulo lwe lwene lwe ndikuvasimbila ihaate iyi pe ndili kutaali, ukuta pe ndiikwadza uko, nditane ukuwulimila uwutawulilwe wangu ukuvedza musali ukwenyo. UMutwa Yesu aameeliye uwutawulilwe uwu wiimila wa kuvadzenga, si wiimila wa kuvaananga.",
  "11": "Pa kwapula, ndiitigila vafuuwa vayangu, mukeelage. Mukangalage mu lufuuwo, mwinyaamadzage, muvedzage mutima gumwinga, mwikalage mu lutengamaso. Ndeeni, uNguluvi va wende nu lutengamaso iivedza pamwinga naanye.",
  "12": "Muvahungilage avafuuwa vayiisu vonda mu lwinoonelo ulwimike.",
  "13": "Aviimike vonda avali kuno, vakuvahungila.",
  "14": "Ulusungu lwa Mutwa Yesu Kilisiti, nu wende wa Nguluvi, nu luhangano lwa Mubepo uMwimike, fivedzage pamwinga naanye nyivonda."
}