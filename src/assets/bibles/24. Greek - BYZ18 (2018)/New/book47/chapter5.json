{
  "1": "Imivili gyesu gili ngita fitinga fye tukwikala pe naanyi. Neke kangi twidzeela ukutigila, pe filaanangika, uNguluvi alatupeela inyumba dza mbeepali kukyanya, isidziidzengwa na vaanu.",
  "2": "Lwe lwene pe naanyi apa twivembela mu numbula, pakuva tuli nu wusuukwa wa kupeelwa uwiikalo weesu kukyanya, kwe kutigila, tulaafwalidzwa imivili imipiya.",
  "3": "Pe túfwaliidzwe ewo, tusilaawoneka tuli wufuula.",
  "4": "Umusika pe tupila ni fitinga ifya musika mudebe, twipumuka nu kuhoyamidzwa. Si kutigila twisaka ukufuula imivili igi igiifuwa, nda haamu, twisaka ukufwalidzwa imivili igisiifuwa, ukuta imivili igi igiifuwa gimilwe ni igisiifuwa.",
  "5": "UNguluvi ye mwene ye átugelanihidziye ulo, átupeeliye uMubepo vaakwe, ukuta tulukagulage ukutigila, ndakyene ndeeni kye lulaavedza.",
  "6": "Wiimila wa idzo, umusika gonda tuli nu wukangafu, nde luvedze twidzeela ukutigila, umusika pe tuli ni mivili igi, tuli kutaali nu Mutwa Yesu.",
  "7": "Pakuva twinana wugendela wa lufuuwo, si wugendela wa fye tukufiwona.",
  "8": "Ndakyene tuli nu wukangafu, kangi twiwona kiba ngana tukali tugileke imivili igi, tuhelele kwikala nu Mutwa.",
  "9": "Ngana tukwikala mu muvili, enewuli ukuleka ukwikala nu Mutwa, uwugulume weesu we wa kumukeeledza uMutwa.",
  "10": "Pakuva twivonda tuli vanya kwima pawutalo pa kideego kya luhigo ikya Kilisiti nu kuhigwa, ukuta nayula aanukile kye iivagila wiimila wa malimo gaakwe manofu, enewuli maviifu ge aalimaga pe aali pe naanyi.",
  "11": "Lino, wiimila wa luhigo ulo, twidzeela ukutigila, twivagila ukumoogopa uMutwa, lwe lwene twigimba ukuvakwega avaanu avangi vamufuuwage. UNguluvi átudzeeliye wunofu kye tugenda, na yuune ndiihuuvila ukutigila, na yuunye mwidzeela ewo mu lwikagulo lwenyo.",
  "12": "Tulema ukwidzumila kangi ukwenyo, nda haamu, twisaka ukuvapeela umusika gwa kwilumba wiimila weesu. Neke lino, muhadza mwivedza na madzwi ga kuvapiluhidza avo avakwiginiya mu idzo idziiwoneka pa weelu, ukulutila idzo idzigenda mu numbula.",
  "13": "Ngana twiwoneka tuli vanya madzimu, tuli ewo wiimila wa Nguluvi, ngana twiwoneka tuli nu luhala lunofu, apo tuli ewo wiimila weenyo.",
  "14": "Pakuva uwende wa Kilisiti wukutusuungʼilidza kuwutalo, kangi twidzeela ukutigila, umuunu yumwinga aafuwe wiimila wa vaanu vonda, mu ulo avaanu vonda vaafuwe.",
  "15": "Kangi aafuwe wiimila wa vaanu vonda, ukuta vonda avuumi vatanage ukuvedza vuumi wiimila waawo vaveene, nda haamu, wiimila wa mwene ye aafuwe nu kudzulubuswa wiimila waawo.",
  "16": "Lino, ukuvangila umusika ugu, tusimukaguwe umuunu ngita kye viilima avaanu va mwe naanyi. Nde luvedze umusika wuli twamukaguwe uKilisiti ewo, neke kangi lino tusimukaguwe ewo.",
  "17": "Umuunu ye avedzaga ye iivedza mugati mwa Kilisiti, iivedza ágaviilwe wupiya, idza kataali dzíhelaniidze, lino uwumuunu waakwe wupiya!",
  "18": "Dzonda idzo dziihuma kwa Nguluvi ye ámutumile uKilisiti atuteepule uneefwe nu mwene. Na yuufwe átupeeliye uwulimila-vangi wa kuvateepula avaanu nu mwene.",
  "19": "Kwe kutigila wugendela mwa Kilisiti, uNguluvi akuvateepula avaanu vonda nu mwene, kingaya kuvavalilila indzanangifu dzaawo. Kangi uNguluvi átupeeliye amalimo ga kuvalongela avaanu imola ya lwiteepulo.",
  "20": "Neke lino, uneefwe tukumooleka uKilisiti, kangi wugendela weesu, uNguluvi akuvagongoola avaanu viiteepule nu mwene. Lwe lwene tukuvagongoola kwimila mwa Kilisiti ukutigila, mwiteepule nu Nguluvi.",
  "21": "UNguluvi ámuhambwise uKilisiti, umungaya ndzanangifu, ukuvedza munya ndzanangifu wiimila weesu, ukuta mwa Kilisiti uyo, tuhangage mu wugolofu wa Nguluvi."
}