{
  "1": "Mwihoodza ukutigila, túvangile kangi ukwikundiilidza ukwenyo? Nda, uneefwe tusili ndawuli avaanu avangi avakuvaleetela ihaate dza kwikundiilidza ukutigila, viidihidzwe ukwenyo, enewuli ukwanukila ihaate idzo ukuhuma ukwenyo.",
  "2": "Unyeenye ye haate iyikututambudza uneefwe, íyisimbiilwe mu numbula dzeesu, iyiikagulika nu kwimbwa na vaanu vonda.",
  "3": "Mwiwoneesa ukutigila, unyeenye ye haate ye aasimbile uKilisiti yumwene wiimila wa wulimila-vangi weesu. Ihaate iyo yisili ngita íyisimbiilwe nu wino, nda haamu, yísimbiilwe nu Mubepo va Nguluvi umuumi. Kangi musili ngita haate íyisimbiilwe mu fibawo fya maganga, nda haamu, íyisimbiilwe mu numbula dza vaanu.",
  "4": "Wugendela mwa Kilisiti, ulo lwe luhuuvilo lwesu pa miiho ga Nguluvi.",
  "5": "Si kutigila twihoodza ukutigila, twilima kikivedzaga mu ludali lwesu yuufwe, nda haamu, uludali lwesu lwihuma kwa Nguluvi.",
  "6": "Umwene ye mwene ye átupeeliye uludali lwa kuvedza valimila-vangi va lufingo ulupiya. Ulo silwihuma mu milagililwe gya Mose igyasimbiilwe, pakuva imilagililwe giileeta ifuwa, nda haamu, uMubepo uMwimike iileeta uwuumi.",
  "7": "Imilagililwe gya Mose igyasimbiilwe mu maganga, igyaleetile ifuwa, gyadzile mu ndolo idziingʼaala, ukufikila aVaisilaheli pe viilemwa ukumulola uMose ku miiho, nde dzivedze indolo idzo dzaangʼaalile musika mudebe hela. Ngana amalimo ga milagililwe agiihula ifuwa, gaadzile mu ndolo ngita idzo,",
  "8": "ongo, lino uwulimila-vangi wa Mubepo uMwimike wusivedza ni ndolo ídzilutiye?",
  "9": "Ongo, ngana amalimo ago agakuvahambusa avaanu ukuhigwa gali ni ndolo, lino uwulimila-vangi uwukuvahambusa avaanu ukuvedza vagolofu pa miiho ga Nguluvi, wusivedza ni ndolo ídzilutiye?",
  "10": "Pakuva indolo dza milagililwe dzíyagaaniike, kuteganidza nu woloofu wa ndolo dza Mubepo idzingaya kigelelo.",
  "11": "Ngana amalimo ago agiikalile mu musika mudebe hela gaali ni ndolo, lino uwulimila-vangi wa Mubepo uMwimike uwukwikala mbeepali wiivedza ni ndolo ngomi ídzilutiye!",
  "12": "Lino, pakuva ulo lwe lwene uluhuuvilo lwesu, twilima nu wukangafu.",
  "13": "Kangi uneefwe tusiilima ngita uMose ye iigubiike akenda ku miiho, ukuta aVaisilaheli vatane ukungʼanukila uwudugilo wa ndolo uwaadzimiililaga.",
  "14": "Neke kangi uluhala lwawo lwapufiidzwe vatane ukuyifika indakyene. Ukufikila ineengʼuli, pe viikwimba ifitabu fya milagililwe gya Mose, viilemwa ukuyidzeela indakyene yaakwe, nda haamu, viivedza ngita vágubiikwe na kenda ako. Akenda ako kiihedzwa hela, umusika umuunu pe akumufuuwa uKilisiti.",
  "15": "Nda haamu, ukufikila ineengʼuli, pe viikwimba ifitabu fya milagililwe gya Mose, akenda kiigubika inumbula dzaawo, viilemwa ukulufika.",
  "16": "Neke kangi umuunu pe akumupitukila uMutwa Yesu, akenda ako kiihedzwa.",
  "17": "UMutwa uyo ye Mubepo, na pe agenda uMubepo va Mutwa apo pali nu wuvangwa.",
  "18": "Lino uneefwe twivonda ye tusinaa tugubikwa ku miiho na kenda, twiwoneesa indolo dza Mutwa ngita kinyawiilole ve kiiwoneesa uluhwano. UMutwa ye Mubepo, ye mwene ye akutuhambusa, ukuta tuhwanane nu mwene. Akutuhambusaga ukuhuma indolo ukufikila ku ndolo ingomi hiilo."
}