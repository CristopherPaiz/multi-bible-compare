{
  "1": "Lino, pakuva twilimasa amalimo nu Nguluvi, tukuvagongoola ukutigila, ulusungu lwa Nguluvi lwe mwánukiye, mutane ukululeka luyage hela.",
  "2": "Pakuva uNguluvi iitigila, “Umusika ugwavagiye, ndakupuliike, ikigono ikya wupoki, ndakutangile.” Lolage, umusika ugwivagila gwe ugu, ikigono ikya wupoki kye iki!",
  "3": "Lino tusiilima luluvedzaga ulukuvakuvadza avangi, ukuta uwutovela-ligendwa weesu wutane ukugomehedzwa.",
  "4": "Nda haamu, tukwidzumila ukuvedza vatovela-ligendwa va Nguluvi mu dzonda, pa kwigugumidza hiilo mu mumuko na mu nalamu ndzoloofu.",
  "5": "Tútoviilwe, túdindiilwe mu ndinde, túyoveliidzwe na malugu ga vaanu, túpifukiye mu malimo matalamu, túhuwe ngaya tulo nu wukitaliya.",
  "6": "Twikwiwoneesa ukuvedza vatovela-ligendwa va Nguluvi mu numbula ndzelu, mu wuwuya, mu wisamutima, mu wusandzi, wugendela wa kulongodzwa nu Mubepo uMwimike, mu wende uwungaya wukedusi.",
  "7": "Kangi tukwiwoneesa ukuvedza vatovela-ligendwa va Nguluvi wugendela wa kudalika imola ya ndakyene, twilima dzonda idzo mu ngufu dza Nguluvi. Uwugolofu kye kyalukilo kyesu, ulubali ulwa kundiyo nu lwa kungʼigi.",
  "8": "Uneefwe tukumutovela iligendwa uNguluvi, avaanu nde vatuginiye enewuli vatubede, vatulumbe enewuli vatulige. Twiwoneka ukutigila tuli vadesi, humbe twilonga indakyene.",
  "9": "Twiwoneka ukutigila tusiidzeelanika, humbe twidzeelanika wunofu. Twiwoneka ukutigila túfuwe, humbe tuli vuumi. Tútoviilwe, humbe tusikomiilwe.",
  "10": "Nde luvedze tuli nu wuhuguvafu, humbe tuli nu lukeelo mbeepali. Nde luvedze tuli vahangala, humbe tukuvamosehedza voloofu. Nde luvedze tungaya kikivedzaga, humbe tuli ni fiinu fyonda.",
  "11": "Unyeenye Vakolindo, túlongile naanye kingaya kufiha kikivedzaga, kangi túvaanukiye mu wende wukomi.",
  "12": "Uneefwe tusiileka ukuveenda unyeenye, nda haamu, ye nyeenye ye mwileka ukutwenda uneefwe.",
  "13": "Lino ndiilonga naanye ngita udaada kye iilonga ku vaana vaakwe ukutigila, muvedzage nu wende wukomi ukwesu, ngita kye tugenda uneefwe ukwenyo.",
  "14": "Mutane ukuvedza ni mihanganile na avasiifuuwa. Ongo, uwugolofu nu wuhosi fili ni mihanganile? Kangi ulumuli ni kiisi fili ni mihanganile?",
  "15": "Kangi uKilisiti nu Setano vali mipuliingʼanile? Enewuli umunya lufuuwo nu mungaya lufuuwo, vali mipuliingʼanile?",
  "16": "Ongo, tembeli ya Nguluvi yili ni mipuliingʼanile ni minguluvi? Uneefwe ye tembeli ya Nguluvi umuumi! Ngita kye aalongile uNguluvi yumwene ukutigila, “Ndiliikala umwawo nu kugendasa navo. Ndilaavedza Nguluvi vaawo, navo valaavedza vaanu vangu.”",
  "17": "Neke lino, uMutwa iitigila, “Muhegage apaawo, mukiibaagulage ukuhuma umwawo. Mutanage ukupamya ikiinu ikili lupumba, apo na yuune ndilavaanukila.”",
  "18": "Kangi, “UMutwa Nguluvi uMunya Ngufu Dzonda iitigila, ‘Ndilaavedza Dadiinyo, na yuunye mulaavedza vaswamu-vangu na vaali-vangu.’ ”"
}