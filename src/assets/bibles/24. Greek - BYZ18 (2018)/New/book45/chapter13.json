{
  "1": "Nayula iisakulwa ukwilefya ku vanya wutawulilwe va silikaale. Pakuva uwutawulilwe wonda uwa kutema wiihuma kwa Nguluvi, kangi avanya wutawulilwe vonda váviikiilwe nu Nguluvi.",
  "2": "Lwe lwene umuunu ye iibeedza uwutawulilwe waawo, akumubeedza uNguluvi ye ávaviikile avo. Nayu muunu ye iilima ewo, akwihulila ukuhigwa nu Nguluvi.",
  "3": "Avanya wutawulilwe vasikumoogofya umuunu ye iilima inofu, nda haamu, yula ye iilima imbiifu. Neke lino, ngana ulema ukuvoogopa avanya wutawulilwe, apo ulimage inofu, navo vahadza vakukulumba.",
  "4": "Avanya wutawulilwe avo ve valimila-vangi va Nguluvi aviilima amalimo ga kukuwumbulila. Neke kangi wone ulime imbiifu, apo uvoogopage, pakuva avanya wutawulilwe avo, uwutawulilwe waawo wa kupedza si wutawulilwe waahela. Avo ve valimila-vangi va Nguluvi aviikwilidza iligooga lyakwe pa kuvapedza aviilima imbiifu.",
  "5": "Neke lino, wiisakulwa ukwilefya ku vanya wutawulilwe, si pakuva wiikoogopa ukupedzwa, nda haamu, pakuva wiidzeela ukutigila, uNguluvi iisaka ulimage ulo.",
  "6": "Pamwinga na ulo, wiihomba ikodi, pakuva avanya wutawulilwe aviilima amalimo ga kutema, ve valimila-vangi va Nguluvi.",
  "7": "Pa ulo, uvahombage avaanu vonda kye wiidzigilwa. Pe wiidzigilwa ikodi, uhombage, pe wiidzigilwa ipembe, upembage, pe wiisakulwa ukumuginiya umuunu, umuginiyage.",
  "8": "Mutanage ukudzigilwa kikivedzaga nu muunu, nda haamu, muvedzage nu mudzigilo gwa kwiyenda. Pakuva ye akumwenda umuyagwe ákwiliidze imilagililwe.",
  "9": "Poodzili indagi idziitigila, “Utanage ukudumula uwutoolane, utanage ukukoma, utanage ukuhiidza, kangi utanage ukudoboka ikiinu kya muyago.” Neke kangi indagi idzo, pamwinga ni ndagi idzingi dzonda, dziikwila mu lulagililwe lumwinga ulwitigila, “Umwendage umuyago ngita kye ukwiyenda yuuve.”",
  "10": "Umuunu ye akumwenda umuyagwe, asikumulimila imbiifu. Neke lino, uwende wiikwilidza imilagililwe gyonda.",
  "11": "Kangi mulimage dzonda idzo, pakuva mwidzeela ukutigila, ikivalilo kya kulamuka ukuhuma mu tulo dzeenyo kífikile. Lino uwupoki weesu wuli biihi hiilo, ukulutila pa kutala pe twavangaga ukumufuuwa uYesu.",
  "12": "Ikilo ya wuhosi yili biihi ukusila, imuunyi ya wupoki yíhegeliye. Apo pe peene tugalekage amalimo amaviifu ga kiisi, nu kufwala ifyalukilo fya lumuli.",
  "13": "Tuvedzage ni migendele iminofu gya muunyi ngita vaanu va lumuli. Tutanage ukuhanga mu ngʼeelanilo idza wuliya hiilo nu wugaadzi, nambe mu wugoni enewuli uwudobofu wuviifu wa muvili, nambe mabaatu enewuli igiila.",
  "14": "Nda haamu, lino mulongodzwage nu Mutwa Yesu Kilisiti mu miikalile gyenyo gyonda. Mutanage ukwidikila nambe padebe ukukwilidza uwudobofu wa wumuunu weenyo uwa ndzanangifu."
}