{
  "1": "Vafuuwa vayangu, ndiilonga naanye ye múludzeeliye ulwisakulwa mu milagililwe. Ongo, musiidzeela ukutigila, umuunu iilongodzwa nu wutawulilwe wa milagililwe umusika pe ali muumi swe?",
  "2": "Luli ngita umudala ye átawiike. Umugoosi vaakwe pe ali muumi, umudala uyo iikwavikwa ukuvedza mudala vaakwe mu milagililwe gya noolane. Neke kangi, ngana umugoosi vaakwe áfuwe, umudala uyo iivedza mwawule ukuhuma mu milagililwe igyo.",
  "3": "Ngana atawuke kwa mugoosi uyungi umusika umugoosi vaakwe pe apila muumi, umudala uyo iivedza mudumuli-noolane. Neke kangi, ngana umugoosi vaakwe áfuwe, apo iivedza mwawule ukuhuma mu milagililwe gya noolane. Kangi ngana atawuke kwa yungi, asiivedza mudumuli-noolane.",
  "4": "Ndeeni kye lugenda na yuunye vafuuwa vayangu. UKilisiti pe aafuwe pa kipindulihidzo, na yuunye mwafuwe, kwe kutigila mwawuliilwe ukuhuma mu milagililwe gya Mose, ukuta mukamiingʼaswe nu Kilisiti. Nave aadzulubwiswe ukuhuma ku wulungu, ukuta mumuvelekelage ifiveleko uNguluvi.",
  "5": "Pe twalongodzwaga nu wumuunu weesu uwa kataali, ulwasakulwaga mu milagililwe, lwahulile tuniniilage uwudobofu uwuviifu uwaalimaga amalimo mu mivili gyesu, lwe lwene twaveliike ifiveleko ifiileeta ifuwa.",
  "6": "Neke kangi pakuva túfuwe nu Kilisiti, tuli vaawule ukuhuma mu milagililwe igyatwaviike pakataali. Lino tusikumutovela iligendwa uNguluvi mu ngʼaasi iya kuniniila imilagililwe ígisimbiilwe, nda haamu, mu ngʼaasi imiya iya kulongodzwa nu Mubepo uMwimike.",
  "7": "Lino tutigile kiki? Imilagililwe ye ndzanangifu? Nambi naludoodo! Ngana imilagililwe gikali givedzage sipoogili, uneene ngali sindidzeeliye ukutigila, indzanangifu kye kiinu kiki. Ngana lukali luvedze sipooluli ululagi lumwinga ulwitigila, “Utanage ukudoboka ikiinu kya muyago,” uneene ngali sindidzeeliye ukutigila, ukudoboka ye ndzanangifu.",
  "8": "Neke kangi pe ndaludzeeliye ululagi lumwinga ulo, indzanangifu yiilamusaga uwudobofu uwuviifu uwuli poloofu mugati umwangu. Ngana imilagililwe sipoogili, apo indzanangifu dzingaya ngufu.",
  "9": "Ifigono fya kumbele ndiikalaga kitadzeela imilagililwe gya Mose. Neke kangi pe ndaadzeeliye indagi dzaakwe, ingufu ya ndzanangifu yaalamwike, apo ndaahigiilwe ifuwa.",
  "10": "Ndiiwonaga ukutigila, ululagi ulo ulwali lwa kuumeela uwuumi, lwaandeetiye ifuwa.",
  "11": "Kwe kutigila, pe ndaludzeeliye ululagi ulo, indzanangifu yaandzangile wugendela wa lulagi ulo nu kuunyulila ifuwa.",
  "12": "Neke lino, imilagililwe miimike ni ndagi dzaakwe nadzo ndzimike, ngolofu, kangi nofu.",
  "13": "Ikiinu ikinofu kíinyuliye ifuwa? Nambi naludoodo! Nda haamu, imilagililwe gyadzile, ukuta indzanangifu yiwoneke ukutigila, ndzanangifu. Ndeeni, ifuwa yaandzadziye wugendela wa milagililwe minofu igyo. Neke lino, imilagililwe igyo giiwoneesa ukutigila, indzanangifu kye kiinu kiviifu mbandu.",
  "14": "Twidzeela ukutigila, imilagililwe gyahumile kwa Nguluvi, neke kangi uneene ndili nu wumuunu wa ndzanangifu, kwe kutigila uneene ndili musutu va ndzanangifu.",
  "15": "Uneene sindikulufika lwe ndiilima. Lula lwe ndiisaka ukulima sindiilima, nda haamu, lula lwe ndikulusuula, ulo lwe lwene lwe ndiilima.",
  "16": "Ngana uneene ndiilima lula lwe sindiisaka, apo lwiwoneka ukutigila, ndiikwidikila ukutigila imilagililwe minofu.",
  "17": "Neke kangi lino, pe ndiilima lwe sindiisaka, ndiivedza siye neene, nda haamu, ye ndzanangifu iyili mugati umwangu.",
  "18": "Ndiidzeela ukutigila, mugati umwangu mu wumuunu wangu uwa ndzanangifu, sikookili ikinofu kikivedzaga. Pakuva ndiisaka ukulima ulunofu, neke kangi ndiilemwa ukululima.",
  "19": "Kwe kutigila, ulunofu lwe ndiisaka ukululima sindiilima, neke kangi ndiilima uluviifu lula lwe sindiisaka.",
  "20": "Lino, ngana ndiilima lula lwe sindiisaka, ndakyene ndiivedza si yuune ye ndiilima ulo, nda haamu, yiivedza ye ndzanangifu yila iyili mugati umwangu.",
  "21": "Neke lino, ndiidzeela ukutigila, pe ndiisaka ukulima ulunofu, ndiikwegwa ukulima uluviifu.",
  "22": "Mugati mu numbula yangu, ndikugikeela imilagililwe gya Nguluvi.",
  "23": "Neke kangi ndiiwona ukutigila, ingufu ya ndzanangifu yiitema ifipagwa fyangu ifya muvili, kangi yiiluwa na mahoodzo gangu. Ingufu iyo yiihambusa ndiwopwage ni ndzanangifu iyiilima amalimo mu muvili gwangu.",
  "24": "Ndili nu lukali! Ye ani ye ahadza akuumoka ukuhuma mu wumuunu uwu uwukuundongodza ku fuwa?",
  "25": "Tumuhongedzage uNguluvi! Umwene akutupoka ukuhuma mu ngufu ya ndzanangifu wugendela mwa Mutwa veesu uYesu Kilisiti. Neke lino, ndiitovela iligendwa imilagililwe gya Nguluvi mu mahoodzo gangu, neke kangi mu wumuunu wangu uwa ndzanangifu, ndiitovela iligendwa ingufu ya ndzanangifu."
}