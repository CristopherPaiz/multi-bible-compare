{
  "1": "Neke ukuvangila lino, kungaya lupedzo ku vaanu avali mwa Kilisiti Yesu.",
  "2": "Pakuva muli mwa Kilisiti Yesu, uMubepo uMwimike ye akutupeela uwuumi ávaviikile muvedzage vavangwa ukuhuma mu wutemi wa ndzanangifu ni fuwa.",
  "3": "Imilagililwe gya Mose gyali gingaya ngufu ya kutwawula, wiimila wa wumuunu weesu uwa ndzanangifu. Neke kangi imilagililwe kye gyalemiilwe ukulima, uNguluvi aalimile. Akumutumaga uMuswamuve aadze mwe naanyi, ali nu muvili ngita uneefwe twe vaanu, ukuta avedze wusembe uwa kuhedza indzanangifu dza vaanu. Wugendela wa wusembe uwo uwa muvili gwa Kilisiti, uNguluvi aatipuwe ingufu ya ndzanangifu,",
  "4": "ukuta akwilidze mugati umwesu dzonda idza wugolofu idziisakulwa mu milagililwe. Mu ulo, uneefwe tusiilongodzwa nu wumuunu weesu uwa ndzanangifu, nda haamu, twilongodzwa nu Mubepo uMwimike.",
  "5": "Pakuva aviilongodzwa nu wumuunu uwa ndzanangifu, uluhala lwawo lwikeela ukulima indzanangifu. Neke kangi aviilongodzwa nu Mubepo uMwimike, uluhala lwawo lwikeela ukulima amalimo agakumukeeledza uMubepo uMwimike.",
  "6": "Avaanu aviilongodzwa nu wumuunu uwa ndzanangifu mu mahoodzo gaawo, avo vakwihulila ifuwa. Neke kangi avaanu aviilongodzwa nu Mubepo uMwimike mu mahoodzo gaawo, avo vali nu wuumi uwa mbeepali nu lutengamaso.",
  "7": "Pakuva avaanu aviilongodzwa nu wumuunu uwa ndzanangifu mu mahoodzo gaawo, avo vali vatavangwa va Nguluvi, vasiikwidika nambe padebe ukugininiila imilagililwe gyakwe, kangi viilemwa ukugiidika.",
  "8": "Kwe kutigila, aviilongodzwa nu wumuunu uwa ndzanangifu, viilemwa ukumukeeledza uNguluvi.",
  "9": "Neke kangi unyeenye musiilongodzwa nu wumuunu uwa ndzanangifu, nda haamu, mwilongodzwa nu Mubepo uMwimike ngana akwikala umwenyo. Avaanu avasili nu Mubepo va Kilisiti, avo si va Kilisiti.",
  "10": "Neke kangi, ngana uKilisiti akwikala mugati umwenyo, nde luvedze imivili gyenyo giifuwa wiimila wa ndzanangifu, uMubepo uMwimike akuvapeela uwuumi, pakuva uNguluvi aviidikiye ukuvedza vagolofu pa miiho gaakwe.",
  "11": "Ngana uMubepo va Nguluvi, ye amudzulubwise uKilisiti ukuhuma ku wulungu, akwikala umwenyo, ndakyene nave alagipeela uwuumi imivili gyenyo igiifuwa, pakuva uMubepo uMwimike akwikala umwenyo.",
  "12": "Neke lino, vafuuwa vayanguanye, uneefwe tusiisakulwa ukwikala imiikalile igya kulongodzwa nu wumuunu uwa ndzanangifu.",
  "13": "Ngana mukwikala imiikalile igya kulongodzwa nu wumuunu uwa ndzanangifu, muhadza mwifuwa. Neke kangi wugendela wa ngufu ya Mubepo uMwimike, ngana mukaane ukulima uwudobofu uwuviifu wa muvili, apo muhadza mukwikalaga nu Nguluvi mbeepali.",
  "14": "Pakuva, vonda aviilongodzwa nu Mubepo uMwimike, avo ve vaana va Nguluvi.",
  "15": "UNguluvi asavapeeliye unyeenye uMubepo uMwimike ukuta muvedzage ni kyoga, ngita kye moogopaga pe mwali vasutu va ndzanangifu, nda haamu, avapeeliye uMubepo uMwimike ukuta, avahambuse muvedzage vaana vaakwe. Mwa Mubepo uyo, tukumukemeela uNguluvi, “Aba,” kwe kutigila, “Daada.”",
  "16": "UMubepo uyo, ye mwene ye iikoolela pamwinga ni numbula dzeesu ukutigila, uneefwe tuli vaana va Nguluvi.",
  "17": "Ngana uneefwe tuli vaana va Nguluvi, apo uneefwe pamwinga nu Kilisiti, tuli vanya kuhaala fyonda fye átuviikiye uNguluvi. Luhadza lwivedza ewo, ngana tuhange mu mumuko pamwinga nu Kilisiti, apo pe peene pe tuhadza twihanga mu ndolo dzaakwe pamwinga nave.",
  "18": "Uneene ndiiwona imumuko dzeesu dza musika ugu, si kiinu kulingʼaana ni ndolo dze alatuvilatulila uNguluvi pambele.",
  "19": "Lwe lwene ifigawa fyonda fiidzindila mu wusuukwa, umusika ugwa kuvilatulwa avaana va Nguluvi.",
  "20": "Pakuva ifigawa fyonda fyalekeliilwe ululeko lwa kutipulwa, si mu mikeelelele gya fyene, nda haamu, mu mikeelelele gya Nguluvi ye afiviikile. Pamwinga na ulo, fili nu luhuuvilo,",
  "21": "ukutigila filaadindulilwa ukuhuma mu wusutu wa kuwola, nu kwingila mu wuvangwa uwuli ni ndolo dze alavapeela uNguluvi avaana vaakwe.",
  "22": "Twidzeela ukutigila, ukufikila lino ifigawa fyonda fiivemba mu wuvafi ngita wa kuhola umwana.",
  "23": "Kangi si kutigila fi figawa fyene hela ifiivemba, nda haamu, na yuufwe ye túpeeliilwe uMubepo uMwimike, ukuta lino tugedze uwunofu mu dzila dze alatupeela. Neke kangi pe twidzindila mu wusuukwa umusika ugo ugwa kuhambuswa vaana va Nguluvi, ukukombodzwa ukuhuma mu mivili igiikwanangika nu kupeelwa imivili imipiya, na yuufwe twivemba mu numbula.",
  "24": "Uluhuuvilo ulo tuli nalo ukuhuma uNguluvi pe atupokile. Neke kangi, ngana twihuuvila mu kiinu kye tukukiwona, ulo lusiivedza luhuuvilo. Ye ani ye iihuuvila ukupeelwa ikiinu kye ali nakyo?",
  "25": "Neke kangi, ngana twihuuvila ukupeelwa ikiinu kye tusikukiwona, apo tukwigugumidza ukudzindila.",
  "26": "Ndeeni, uMubepo uMwimike akututanga mu wutenda weesu. Situwudzeeliye ukulapangila kwa Nguluvi ukwivagila, napo kangi uMubepo uMwimike yumwene akutulapangilila kwa Nguluvi mu ngʼuuto idzisiilongeka.",
  "27": "UNguluvi ye iikomandza mu numbula dza vaanu, iidzeela amahoodzo ga Mubepo uMwimike, pakuva uMubepo uyo akuvalapangilila avafuuwa ngita uNguluvi yumwene kye iikeela.",
  "28": "Kangi twidzeela ukutigila, uNguluvi iilima amalimo mu madzwi gonda ukugahambusa ukuvedza manofu wiimila wa vaanu avakumwenda, avaakemeeliilwe kulingʼaana nu wugulume waakwe.",
  "29": "UNguluvi avadzeeliye avaanu vaakwe ve avahaaguwe ukuvangila pe aali asinaa avagava. Avahaaguwe avo vavedzage ngita kye agenda uMuswamuve. Aalimile ewo, ukuta uMuswamuve uyo avedze ye muvele ku vaana vonda va Nguluvi.",
  "30": "Neke lino, avo ve avahaaguwe ukuvangila pe aali asinaa avagava ve veene ve avakemeeliye, ve veene ve aviidikiye ukuvedza vagolofu, kangi ve veene ve avahuuviidze ukuvapeela indolo.",
  "31": "Tutigile kiki ulwa mola iyo? Ngana uNguluvi ali lubali lwesu, ye ani ye ahadza akutulema?",
  "32": "UNguluvi yumwene asamusungukiye uMuswamuve, nda haamu, amutawuwe afuwe wiimila weesu twivonda. Neke lino, ngana amutawuwe uMuswamuve wiimila weesu, ndakyene pamwinga nave ahadza akutupeela ifiinu fyonda.",
  "33": "Ye ani ye ahadza akuvataaha avahaagulwa va Nguluvi? Sikwali! Pakuva yu Nguluvi mwene umunya kuviidikila ukuvedza vagolofu.",
  "34": "Ye ani ye ahadza akutuhiga? Sikwali! Pakuva uKilisiti Yesu, ye mwene ye aafuwe nu kudzulubuka, íikalile apoono pa luginiyo ku liwoko ilya kundiyo ilya Nguluvi, ye mwene ye akutulapangilila.",
  "35": "Kye kiinu kiki ikihadza kikutubaagula nu wende wa Kilisiti? Sikookili! UKilisiti akutwenda nde tuvedze tuli mu wubane, enewuli mu wufumbe, enewuli mu mumuko, enewuli wudagane, enewuli wufuula, mu lutalamu nde kuvedze ukufuwa.",
  "36": "Ngita kye lúsimbiilwe mu Wusimbe uWiimike ukutigila, “Wiimila waako, twiwona lutalamu lwa fuwa ifigono fyonda. Avaanu vakutuwona ngita ngʼolo dza kuhindzwa.”",
  "37": "Neke kangi nde luvedze dzonda idzo dzikutwadzila, uneefwe twideludza mbandu wugendela mwa Kilisiti ye akutwenda.",
  "38": "Pakuva ndiidzeela ndakyene ukutigila, sikookili ikiinu ikikutubaagula nu wende wa Nguluvi, yivedze fuwa enewuli wuumi, vavedze avanyamwandza enewuli imibepo imiviifu, ingʼaani idzili poodzili enewuli idziikwadza, nde fivedze figawa ifinya ngufu,",
  "39": "ifiinu fya kukyanya, enewuli ku wulungu. Kangi, sikoofili nambe figawa ifingi fifivedzaga ifikutubaagula nu wende wa Nguluvi, we átuwoneesiidze wugendela mwa Kilisiti Yesu, uMutwa veesu."
}