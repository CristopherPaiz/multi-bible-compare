{
  "1": "Lino tulonge kiki ulwa dadiisu uAbulahamu? Aadzeeliye kiki ulwa mola dza kwidikilwa ukuvedza mugolofu?",
  "2": "Ngana twitigila ndakyene uAbulahamu iidikiilwe ukuvedza mugolofu wiimila wa malimo gaakwe manofu, apo ngali aali ni kiinu ikya kwilumba pa miiho ga vaanu. Nda haamu, indakyene yiitigila, asili ni kiinu ikya kwilumba pa miiho ga Nguluvi.",
  "3": "UWusimbe uWiimike wiitigila wuli? Wiitigila, “UAbulahamu amufuuviilwe uNguluvi, mu ulo uNguluvi akumwidikilaga ukuvedza mugolofu.”",
  "4": "Lino, umuunu ye iilima amalimo, uluhombo lwakwe lusiivalililwa ukwakwe ngita luwonolo, nda haamu, iivagila ukuhombwa.",
  "5": "Neke kangi umuunu asiikwidikilwa ukuvedza mugolofu pakuva iilima amalimo, nda haamu, pakuva akumufuuwa uNguluvi ye akumwidikila umuhosi ukuvedza mugolofu.",
  "6": "Umutwa uDawudi nave, iilonga luulo ulwa fuunyo dza muunu ye iikwidikilwa ukuvedza mugolofu nu Nguluvi, kitahuuvila amalimo gaakwe, ukutigila,",
  "7": "“Vafuunywa avaanu ávapyaniidzwe nu Nguluvi inongwa dzaawo, nu kuwodzwa indzanangifu dzaawo.",
  "8": "Mufuunywa umuunu ye asiivalililwa nu Mutwa Nguluvi, ukuvedza munya ndzanangifu.”",
  "9": "Ongo, ifuunyo idzo wiimila wa Vayahudi veene, pakuva navo vásingiilwe? Ongo, si wiimila wa avasili Vayahudi navo, nde vavedze vasisingiilwe? Mwiwukage ukutigila, uAbulahamu iidikiilwe nu Nguluvi ukuvedza mugolofu wugendela wa lufuuwo lwakwe.",
  "10": "Neke kangi ulo lwahumiye ndali? Ndikuvalongela ukutigila, uAbulahamu iidikiilwe ukuvedza mugolofu, pe aali asinaa asingwa! Pambele iisingwaga.",
  "11": "Ukusingwa kwakwe kyali kimanyilo ukutigila, uNguluvi amwidikiye ukuvedza mugolofu wiimila wa lufuuwo lwe aali nalo, pe aali asinaa asingwa. Wiimila wa ulo, uAbulahamu ye daada va vonda avakumufuuwa uNguluvi, nde vavedze vasinaa vasingwa, ukuta navo viidikilwage ukuvedza vagolofu.",
  "12": "Luli ndeeni uAbulahamu ye dadaawo va vasinge, si pakuva vaasingiilwe hela, nda haamu, pakuva navo vakumufuuwa uNguluvi ngita udadiisu uAbulahamu kye amufuuviilwe uNguluvi, umusika pe aali asinaa asingwa.",
  "13": "UNguluvi amuhuuviidze uAbulahamu ni kipelela kyakwe ukutigila, alavapeela inyi yonda yivedzage lipwela lyawo. UNguluvi asamuhuuviidze uAbulahamu ulo, pakuva agiidiike imilagililwe, nda haamu, pakuva amufuuviilwe uNguluvi, lwe lwene uNguluvi amwidikiye ukuvedza mugolofu.",
  "14": "Ngana avaanu viikwanukila uluhuuvidzo lwa Nguluvi wugendela wa kwidika imilagililwe, apo kungaya luwumbulilo ukumufuuwa uNguluvi. Kangi uluhuuvidzo lwakwe lwahela,",
  "15": "pakuva ukudzumba imilagililwe kwileeta ulupedzo. Neke kangi, ngana sikoogili imilagililwe, apo sikookuli ukudzumba imilagililwe.",
  "16": "Lwe lwene ulo ukutigila, avaanu viikwanukila uluhuuvidzo lwa Nguluvi wugendela wa kumufuuwa. Lwali ewo, ukuta uluhuuvidzo ulo luvedzage wugendela wa lusungu ku vonda uAbulahamu ye ali dadaawo. Si kutigila avakugiidika imilagililwe ve veene aviikwanukila uluhuuvidzo ulo veene, nda haamu, na avo avakumufuuwa uNguluvi ngita uAbulahamu. Uneefwe twivonda, uAbulahamu ye dadiisu mu lufuuwo.",
  "17": "Luli ngita uNguluvi kye amuhuuviidze uAbulahamu mu madzwi ga Wusimbe uWiimike ukutigila, “Ndíkuviikile uvedzage dadaawo va vaanu va nyi ndzoloofu.” UAbulahamu ali dadiisu wiimila wa kulufuuwa uluhuuvidzo lwa Nguluvi ulo, ye akuvapeela uwuumi avaafuwe, na ye iilagidza ifiinu fivedze poofili ifisinaa fivedzaga poofili.",
  "18": "UNguluvi amuhuuviidze uAbulahamu ukutigila, “Avaanu va kipelela kyako valaavedza voloofu ngita nondwe.” Nde luvedze amadzwi ago gaali matalamu ukugahuuvila, uAbulahamu agahuuviye nu kugafuuwa. Wiimila wa ago, iivedzaga dadaawo va vaanu va nyi ndzoloofu.",
  "19": "Umusika ugo, uAbulahamu aali ni myaka ngita ligana limwinga (100). Nde luvedze aadzeelaga ukutigila mugogolo, nu muvili gwakwe gungaya ngufu, kangi nayu mudala vaakwe uSala mugumba, ulufuuwo lwakwe lusaakeepile.",
  "20": "Kangi asaali nu kwiganiya mu lufuuwo lwakwe ulwa luhuuvidzo lwe aapeeliilwe nu Nguluvi. Nda haamu, iiginaga ukukangadzwa mu lufuuwo lwakwe nu kumupeela indolo,",
  "21": "pakuva aadzeeliye ndakyene ukutigila, uNguluvi asiilemwa ukulima dze amuhuuviidze.",
  "22": "Lwe lwene uWusimbe uWiimike wiitigila, “Akumwidikilaga ukuvedza mugolofu.”",
  "23": "Neke kangi amadzwi ago agiitigila, “UNguluvi akumwidikilaga ukuvedza mugolofu,” gasaasimbiilwe wiimila wa Abulahamu swe,",
  "24": "nda haamu, gaasimbiilwe wiimila weesu, uneefwe ye tukumufuuwa uNguluvi, ye amudzulubwise uMutwa veesu uYesu ukuhuma ku wulungu ukutigila, na yuufwe alatwidikila ukuvedza vagolofu.",
  "25": "UNguluvi amutawuwe uYesu afuwe, ukuta adzihedze indzanangifu dzeesu, kangi akumudzulubusaga, ukuta twidikilwe ukuvedza vagolofu."
}