{
  "1": "Lino tutigile kiki? Ongo, tuginage ukulima indzanangifu, ukuta uNguluvi aginage ukutoongelehedza ulusungu?",
  "2": "Nambi, lusiivedza ewo! Ulwa mola ya kulima indzanangifu, uneefwe tuli ngita túfuwe. Kulingʼaana na ulo, tuginage wuli ukulima indzanangifu?",
  "3": "Ongo, musiidzeela ukutigila, pe twadzabiikwe, twakamiingʼiiswe nu Kilisiti Yesu mu fuwa yaakwe?",
  "4": "Pe twadzabiikwe, twali ngita twafuwe nu kusiilwa nave, kwe kutigila twakamiingʼiiswe nave mu fuwa. Ngita uKilisiti kye aadzulubwiswe ukuhuma ku wulungu wugendela wa ngufu ngomi dza Daada, ndeeni na yuufwe, twali ngita twadzulubwiswe nave, ukuta tuvedzage ni migendele mipiya mu miikalile gyesu.",
  "5": "Pakuva, ngana twakamiingʼiiswe nu Kilisiti mu fuwa yaakwe pe twadzabiikwe, ndakyene tulaakamiingʼaswa nave mu wuumi ngita kye aadzulubwiswe.",
  "6": "Pa ulo twidzeela ukutigila, uwumuunu weesu uwulovela waatoveleliilwe pa kipindulihidzo pamwinga nu Kilisiti, ukuta uwumuunu weesu wa ndzanangifu wutipulwe, tutanage ukuvedza vasutu va ndzanangifu kangi.",
  "7": "Ngana umuunu afuwe ewo, ali muvangwa ukuhuma mu wutemi wa ndzanangifu.",
  "8": "Lino twadzabiikwe, ngana twafwiliise nu Kilisiti, twifuuwa ukutigila tuliikalasaga nave.",
  "9": "Twidzeela ukutigila, pakuva uKilisiti aadzulubwike ukuhuma ku wulungu, asilaafuwa kangi. Ni fuwa yisilaawiila kangi ukutema umwene.",
  "10": "UYesu pe aafuwe, aafuwe nyakamwinga hela, iideludzaga uwutemi wa ndzanangifu dzonda. Neke kangi lino, wiimila wa wudeludzi waakwe ali muumi, akwikala ukumukeeledza uNguluvi.",
  "11": "Unyeenye naanye mwiwonage ngita múfuwe ulwa wutemi wa ndzanangifu, neke kangi lino, muli vuumi pa kumukeeledza uNguluvi wugendela wa kukamiingʼaswa nu Kilisiti Yesu.",
  "12": "Mutanage ukuleka indzanangifu yiteme imivili gyenyo igya musika gwa wuhosi ugu, ukuta mutane ukukwegwa ukuniniila uwudobofu uwuviifu wa mivili gyenyo.",
  "13": "Kangi mutanage ukufitawula ifipagwa fyenyo fya mivili fivedzage fya kulimila indzanangifu. Nda haamu, mwitawulilage nu kufitawula ifipagwa fya mivili fyonda fivedzage fya kulimila uwugolofu, nu kumutovela iligendwa uNguluvi, pakuva unyeenye muli vaanu ve ávadzulubwise, ukuta mwingile ku miikalile imipiya.",
  "14": "Indzanangifu yisivatema kangi, pakuva unyeenye musili mu wutemi wa milagililwe, nda haamu, muli mu wutemi wa lusungu lwa Nguluvi.",
  "15": "Lino tutigile kiki? Ongo, tulimage indzanangifu, pakuva tusili mu wutemi wa milagililwe, nda haamu, tuli mu wutemi wa lusungu lwa Nguluvi? Nambi naludoodo!",
  "16": "Muludzeelage ukutigila, wone mwitawulile ukuvedza vasutu va muunu wuli nu kudziidika dze iikeela, apo mwivedza vasutu vaakwe. Kwe kutigila, ngana mwininiila uwuhosi, mwivedza vasutu va wuhosi, uko kwihula ifuwa. Ngana mukumuniniila uNguluvi, mwivedza vasutu va Nguluvi, uko kwihula ukwidikilwa ukuvedza vagolofu.",
  "17": "Pakataali, pe musamudzeeliye uNguluvi, mwali vasutu va ndzanangifu. Lino ndikumuhongedza uNguluvi, pakuva unyeenye múfuuviilwe imbulanidzo dza Wukilisiti dze mwánukiye, kangi mwininiila ni numbula yonda.",
  "18": "Kangi uNguluvi ávadinduliye ukuhuma mu wusutu wa ndzanangifu, ávahambwise muvedzage vasutu vaakwe, ukuta mulimage uwugolofu.",
  "19": "Ndiilonga naanye wugendela wa kihwananidzo kya wusutu ikyo, ukuta mulufike lwe ndiilonga. Pe mwali musinaa mumudzeela uYesu, mwali vasutu va ndzanangifu, mwitawuwe ukulima amalimo amaafu. Lino mwitawulilage kwa Nguluvi ukuvedza vasutu va wugolofu uwukuvalongodza kuvedza viimike.",
  "20": "Apo pe mwali vasutu va ndzanangifu, musaalongodzwaga nu wugolofu.",
  "21": "Umusika ugo, mwalimaga amalimo ago ge mwiwona nyoni lino. Mwanukiye luwumbulilo luki ukuhuma mu ago? Nambi, musaanukiye luwumbulilo luluvedzaga! Amalimo ago giileeta fuwa.",
  "22": "Neke kangi lino, uNguluvi ávadinduliye ukuhuma mu wusutu wa ndzanangifu, ávahambwise muvedzage vasutu va Nguluvi. Lino uluwumbulilo lwe mwikwanukila, lukuvalongodza ukuvedza viimike nu kwingila ku wuumi uwa mbeepali.",
  "23": "Umuunu ye ali musutu va ndzanangifu, uluhombo lwakwe ye fuwa ya mbeepali. Neke kangi uNguluvi átupeeliye uluwonolo lwa wuumi uwa mbeepali mwa Kilisiti Yesu, uMutwa veesu."
}