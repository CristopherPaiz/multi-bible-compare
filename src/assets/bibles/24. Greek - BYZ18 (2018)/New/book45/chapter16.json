{
  "1": "Ndikumutambudza ukwenyo uFoyibe, umuhaadza-veesu mu lufuuwo ye ndiiwona muunu munofu, kangi ye mutangilidzi va lukombeso ululi ku wudzenge wa Kenikeleya.",
  "2": "Ndiinyilika mumwanukilage wunofu mwa Mutwa Yesu, ngita kye lwivagila ku vaanu va Nguluvi. Mumutangage kikivedzaga kye iiguluma, pakuva umwene avatangile avaanu voloofu pamwinga na yuune.",
  "3": "Muvahungilage uPulisila nu mugoosi vaakwe uAkila, aviilima amalimo naane ga kumutovela iligendwa uKilisiti Yesu.",
  "4": "Kangi vaali mu lutalamu lwa kufuwa wiimila wa neene. Sindimwene hela ye ndikuvahongedza, nda haamu, nava vaanu avasili Vayahudi mu ngʼombeso dzonda navo vakuvahongedza.",
  "5": "Kangi muvahungilage avafuuwa avaavilundana mu nyumba yaawo, pamwinga nu mwende vangu uEpaneto, ye aali va kutala ukumufuuwa uKilisiti ku mugoola gwa Asya.",
  "6": "Mumuhungilage uMaliya, ye aapifukilaga ukulima amalimo wiimila weenyo.",
  "7": "Kangi muvahungilage uAndoloniko nu Yuniya, avo navo ve Vayahudi vayangu avaadindiilwe mu ndinde pamwinga naane. Avo vaatalile ukwangu pa kumufuuwa uKilisiti, kangi viiginikwa mbandu mu vatume.",
  "8": "Mumuhungilage uAmupilyata, umwende vangu kangi mufuuwa va Mutwa Yesu.",
  "9": "Mumuhungilage uUlubano ye iilima amalimo naane ga kumutovela iligendwa uKilisiti, nayu mwende vangu uSitakisi.",
  "10": "Mumuhungilage uApele, ye aawoneesiidze ukutigila, ulufuuwo lwakwe mwa Kilisiti lwa ndakyene. Kangi muvahungilage avaanu va mu nyumba ya Alisitobulo.",
  "11": "Muvahungilage uHelodyoni uMuyahudi muyangu, na vaanu va mu nyumba ya Nalikiso, avakumufuuwa uMutwa Yesu.",
  "12": "Muvahungilage uTilifwayina nu Tilifosa. Avamwayuuva avo viipifukila ukulima amalimo ga Mutwa Yesu. Kangi mumuhungilage umwende vangu uPelesisi, uyu nave ye mwayuuva ye aapifukilaga mbandu ukulima amalimo ga Mutwa Yesu.",
  "13": "Mumuhungilage uLufo, umuhaagulwa va Mutwa Yesu, kangi mumuhungilage nayu ngʼina ye aanangile ngita yuuva umuvegadzi.",
  "14": "Kangi muvahungilage uAsinikilito, uFilegoni, uHelime, uPatuloba, uHelima, na vafuuwa va Yesu Kilisiti vonda avali pamwinga navo.",
  "15": "Muvahungilage uFilologo nu Yulya, uNeleyo nu muhaadzave, nayu Olimupa, pamwinga na vafuuwa va Yesu Kilisiti vonda avali pamwinga navo.",
  "16": "Mwihungilage mu lwinoonelo ulwimike. Vakuvahungila avafuuwa vonda va ngʼombeso dza Kilisiti idzili kuno.",
  "17": "Lino vafuuwa vayangu, ndikuvagongoola ukutigila, mwiyangalilage nu kwiyefya na vaanu aviihula ukwibaagula nu kuvakuvadza mu lufuuwo lwenyo. Muvedzage kutaali navo, pakuva imbulanidzo dzaawo dziisutiingʼana ni mbulanidzo dze mwawulaniidzwe.",
  "18": "Pakuva avaanu ngita avo, vasikumutovela iligendwa uMutwa veesu uKilisiti, nda haamu, viilimila ulwa wudobofu waawo uwuviifu. Wugendela wa madzwi amanofu ga kukoofya, vakuvadzanga avaanu avasikangiye mu lufuuwo.",
  "19": "Vonda vápuliike ukutigila, unyeenye mwídikiye wunofu ilidzwi lya Nguluvi. Ulo lukuungʼeeledza mbandu. Neke kangi ndiisaka muvedzage nu luhalawukagudzi mu madzwi amanofu, nu kusigala kingaya lugomehedzo ulwa kulima uwuhosi.",
  "20": "Lino, uNguluvi umunya lutengamaso asihaava ukumuhanya uSetano, nu kumuviika paanyi pa ndzayo dzeenyo. Ulusungu lwa Mutwa veesu uYesu Kilisiti luvedzage naanye.",
  "21": "Akuvahungila uTimoti umulima-malimo muyangu. Ndeeni na Vayahudi vayangu uLukyo, uYasoni nu Sosipatulo, navo vakuvahungila.",
  "22": "Uneene Telityo ye ndili musimbi va haate iyi amadzwi ge áandagiidze uPawulo, ndikuvahungila ngita mufuuwa muyeenyo va Mutwa Yesu.",
  "23": "Akuvahungila nayu Gayo, ye akuundzanukila mu nyumba yaakwe pamwinga na vafuuwa vonda aviilundana apa. Kangi akuvahungila uElasito umuloleela magoobeli ga wudzenge uwu, nayu mufuuwa muyiisu uKwalito nave akuvahungila. [",
  "24": "Ulufuunyo lwa Mutwa veesu uYesu Kilisiti luvedzage naanye nyivonda. Eena.]",
  "25": "Lino tumupeelage indolo uNguluvi uMunya Ngufu ya kuvakangadza mu lufuuwo, wugendela wa Mola ya Yesu Kilisiti ye ndaadalikaga ukwenyo. Imola iyo yaali kinyele ukuhuma kataali,",
  "26": "neke kangi lino, uNguluvi va mbeepali ávilatuwe ikinyele ikyo wugendela wa wusimbe wa vavidzi, álagiidze ukutigila, yidzeelekage ku vaanu va nyi dzonda, ukuta vamufuuwage nu kumwidika.",
  "27": "UNguluvi ye ali mwene umunya luhalawukagudzi, apeelwage indolo mbeepali wugendela mwa Yesu Kilisiti! Eena."
}