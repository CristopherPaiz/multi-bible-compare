{
  "1": "Lino umuunu ye asinaa akangala mu lufuuwo, mumwanukilage kingaya kwibeedza nave ulwa mahoodzo ágalekiine nu muyeenyo.",
  "2": "Umuunu ye ákangiye mu lufuuwo, iiwona lukumwidikila ukuliya fyonda, neke kangi umuunu uyungi ye asinaa akangala mu lufuuwo, apangi iiliya imboga nyamahamba yeene hela.",
  "3": "Uyo ye iiliya fyonda, atanage ukumubeda uyo ye asiiliya fyonda. Nave ye asiiliya fyonda, atanage ukumuhiga uyo ye iiliya fyonda, pakuva uNguluvi ámwanukiye ngita kye agenda.",
  "4": "Lino, uveeve ye ani ye ukumuhiga umulimila-vangi va muunu uyungi? Umulimila-vangi ye iilima amalimo ngita kye iikeela umutwa vaakwe, yu mutwa vaakwe mwene ye ali nu wutawulilwe uwa kumuhiga, ngana iivagila ukulumbwa, enewuli asiivagila. Nave ahadza iivagila ukulumbwa, pakuva uMutwa Yesu ali ni ngufu iya kumwimya.",
  "5": "Umuunu uyungi, apangi iiwona ukutigila, ikigono kimwinga kiimike ukulutila ikingi, neke kangi uyungi iiwona ukutigila, ifigono fyonda fítegiine. Neke lino, nayula alimage ngita kye iiwona lunofu ukulima.",
  "6": "Umuunu ye iiwona ukutigila, ikigono kimwinga kiimike ukulutila ikingi, iilima ewo wiimila wa kumuginiya uMutwa Yesu. Nave ye iiliya fyonda, iilima ewo wiimila wa kumuginiya uMutwa, pakuva akumuhongedza uNguluvi. Luli ndeeni nave ye iiliya imboga nyamahamba hela, iilima ewo wiimila wa kumuginiya uMutwa, nave akumuhongedza uNguluvi.",
  "7": "Pakuva sikwali umwesu ye iivedza muumi mu mikeelelele gyakwe yumwene, nambe muyeesu yumwinga ye iifuwa mu mikeelelele gyakwe yumwene.",
  "8": "Ngana twinana, twinanila kwa Mutwa, kangi ngana twifuwa, twifwila kwa Mutwa. Pa ulo, ngana twinana enewuli twifuwa, uneefwe tuli vaanu vaakwe.",
  "9": "Lwe lwene uKilisiti aafuwe, kangi aadzulubwike. Lino ali muumi, ukuta umwene avedzage Mutwa va vaanu vonda, ávafuwe na vuumi.",
  "10": "Lino, kye kiki uveeve ukumuhiga umufuuwa muyago? Kangi, kye kiki ukumubeda umufuuwa muyago? Uneefwe twivonda tuliima pawutalo pa Nguluvi, ukuta tuhigwe.",
  "11": "Ndeviye lúsimbiilwe mu Wusimbe uWiimike ukutigila, “UMutwa Nguluvi iitigila, ‘Ndakyene ngita kye ndili muumi, nayula alaafugama pawutalo apangu, nayula aliidikila ukutigila, uneene ye Nguluvi.’ ”",
  "12": "Neke lino, umuunu ye avedzaga umwesu, alaalonga imola dzaakwe yumwene pawutalo pa Nguluvi.",
  "13": "Neke lino, tulekage ukwihiga, kangi tubihile ukumukuvadza umufuuwa muyiisu, enewuli ukumuhulila aguwe mu lufuuwo.",
  "14": "Wiimila wa kukamiingʼaswa nu Mutwa Yesu, ndídzeeliye ndakyene ukutigila, sikookili ikyakuliya ikili mwiko. Neke kangi, ngana umuunu iiwona ikyakuliya wuli kili mwiko, apo ikyakuliya ikyo kiivedza mwiko ukwakwe.",
  "15": "Ngana uveeve ukumuhulila uwuhuguvafu umufuuwa muyago, wiimila wa kyakuliya kye wiiliya, apo wiivedza usili nu wende kwa muyago uyo. UKilisiti aafuwe wiimila wa muunu uyo, neke lino utanage ukumwananga wiimila wa kyakuliya kyako!",
  "16": "Lino ifuunyo dze mwánukiye, mutanage ukwidikila dzilongwage na vaanu avangi ukutigila mbiifu.",
  "17": "Pakuva uwutwa wa Nguluvi, wusiiwonekela mu kye twiliya enewuli kye twinyuwa, nda haamu, wiiwonekela mu migendele gyesu igya wugolofu, ulutengamaso nu lukeelo wugendela mwa Mubepo uMwimike.",
  "18": "Umuunu ye akumutovela iligendwa ewo uKilisiti, akumukeeledza uNguluvi nu kwidikwa na vaanu.",
  "19": "Wiimila wa idzo, umusika gonda tupifukilage ukulima idziileeta ulutengamaso nu kwidzenga mu lufuuwo yuufwe mwa yuufwe.",
  "20": "Utanage ukwananga amalimo ga Nguluvi wiimila wa kyakuliya. Ifyakuliya fyonda fiikwidikwa ukuliya, neke kangi si lunofu ukuliya ikyakuliya ikikumukuvadza uyungi.",
  "21": "Kiba ubihile ukuliya inyama, enewuli ukunyuwa idifwayi, enewuli ukulima kikivedzaga ikikumukuvadza umufuuwa muyago aguwe mu lufuuwo.",
  "22": "Lino, kye wiifuuwa ulwa madzwi ago, kivedzage ukwako nu Nguluvi. Áfuunyiliilwe umuunu ye asikwihiga wiimila wa kye iikwidika ukutigila kinofu.",
  "23": "Neke kangi umuunu ye akwiganiya ulwa kuliya ikyakuliya wuli, uNguluvi akumuhiga uyo, pakuva asiilima ngita kye iifuuwa. Umuunu ye iilima ikiinu kikivedzaga kye iifuuwa ukutigila si lunofu, apo iilima indzanangifu."
}