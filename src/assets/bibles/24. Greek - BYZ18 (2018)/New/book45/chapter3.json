{
  "1": "Lino wiimila wa idzo, ongo, ukuvedza Muyahudi kuli luwumbulilo luki? Enewuli, ukusingwa kuli luwumbulilo luki?",
  "2": "Ndakyene ukuvedza Muyahudi kuli luwumbulilo lukomi. Uluwumbulilo lwa kutala mu dzonda, uNguluvi avapeeliye aVayahudi amadzwi gaakwe, ukuta vavedzage vahuuvilwa ukuganiniila.",
  "3": "Neke kangi aVayahudi avangi vasaali vahuuvilwa mu ulo. Ongo, uNguluvi ahadza iileka ukuvedza muhuuvilwa wiimila wa avo avasaali vahuuvilwa?",
  "4": "Nambi naludoodo! UNguluvi iisigala ukuvedza muhuuvilwa mbeepali, nde vavedze avaanu vonda vadesi. Ngita uWusimbe uWiimike kye wiitigila, “Pe ukuvalongela avaanu uwuhosi waawo, amadzwi gaako ga ndakyene. Pe ukuvahiga, uluhigo lwako lugolofu.”",
  "5": "Neke kangi, ngana uwuhosi weesu wiiwoneesa ukutigila, uNguluvi mugolofu, ongo, tutigile uNguluvi si mugolofu pe akutupedza? Ulo lwe luwuudzo apangi avaanu vahadza viiwuudza.",
  "6": "Nambi naludoodo! Ngana luvedze ewo, ongo, uNguluvi alavahiga wuli avaanu va pe naanyi?",
  "7": "Kangi uyungi apangi ahadza iiwuudza iitigila, “Ngana uwudesi wangu wiitanga ukuwoneesa indakyene ya Nguluvi nu koongeledza indolo dzaakwe, lino kye kiki ndiihigwa ukutigila, ndili munya ndzanangifu?”",
  "8": "Ulo lwilingʼaana nu kutigila, “Tulimage indzanangifu, ukuta dzihumilage inofu!” Avaanu avangi vakutufilila ukutigila, na yuufwe twiwulanidza ndeeni. Vonda avo valaapedzwa kulingʼaana nu wuhosi waawo.",
  "9": "Neke lino, tutigile kiki? Ongo, uneefwe Vayahudi twivagila hiilo, ukulutila avaanu avangi avasili Vayahudi? Nambi! Tukapitaaha ukutigila, aVayahudi na avasili Vayahudi, vonda vali mu wutemi wa ndzanangifu.",
  "10": "Ngita uWusimbe uWiimike kye wiitigila, “Sikwali umuunu umugolofu, sikwali nambe yumwinga.",
  "11": "Sikwali umuunu ye avedzaga ye akulufika, kangi sikwali ye akumusakula uNguluvi.",
  "12": "Avaanu vonda válekile ukumwidika uNguluvi, vonda vangaya luwumbulilo pa miiho gaakwe. Sikwali ye iilima inofu, sikwali nambe yumwinga.”",
  "13": "“Imimilo gyawo, gili mombwe idzili mwadzi, indimi dzaawo, dziilonga uwudesi.” “Mu milomo gyawo, giihuma amadzwi agali nu wuhungu ngita wa ndzoka.”",
  "14": "“Imilomo gyawo, gímemile amadzwi ga ndeko nu wuvafi.”",
  "15": "“Amagulu gaawo, gali kisaatu ukuhelela kukoma.",
  "16": "Kukuvedzaga kwe viihelela, viikwananga nu kuhula imumuko.",
  "17": "Vasiyidzeeliye ingʼaasi ya kuleeta ulutengamaso.”",
  "18": "“Vasikumoogopa uNguluvi mu mahoodzo gaawo.”",
  "19": "Lino twidzeela ukutigila, dzonda idzo idzaasimbiilwe mu Wusimbe uWiimike, dzaasimbiilwe ku vaanu aviipeelwa uwusimbe uwo. Dzaasimbiilwe ukuta avaanu vonda valemwe ukwikengela, kangi ukuta dziwoneke pa weelu ukutigila, vonda valima-ndzanangifu pa miiho ga Nguluvi.",
  "20": "Pakuva sikwali umuunu ye avedzaga, ye iikwidikilwa ukuvedza mugolofu pa miiho ga Nguluvi, wugendela wa kuniniila imilagililwe. Nda haamu, imilagililwe gikumutanga umuunu ukulukagula ukutigila, álimile indzanangifu.",
  "21": "Neke kangi lino, uNguluvi átuwoneesiidze ingʼaasi iya kutwidikila ukuvedza vagolofu, kingaya kuhuuvila imilagililwe gya Mose. Nagi milagililwe nu wusimbe wa vavidzi, fiilonga pa weelu ulwa mola dza ngʼaasi iyo.",
  "22": "UNguluvi akuviidikila ukuvedza vagolofu avaanu vonda, wugendela wa kumufuuwa uYesu Kilisiti. Asiikwegela lubali umuunu ye avedzaga,",
  "23": "pakuva avaanu vonda válimile indzanangifu, kangi imigendele gyawo gisiiwoneesa indolo dza Nguluvi.",
  "24": "Neke kangi uNguluvi mu lusungu lwakwe, akuviidikila avaanu ukuvedza vagolofu kitahombwa, wugendela mwa Kilisiti Yesu ye atukombuwe ukuhuma mu ndzanangifu dzeesu.",
  "25": "UNguluvi amutawuwe uYesu ukufuwa, avedze wusembe wa lwiteepulo lwa vaanu nu mwene. Avaanu avakumufuuwa uYesu, viiteepudzwa nu Nguluvi wiimila wa kwita idanda yaakwe. UNguluvi aalimile ewo, ukuta iiwoneese yumwene ukutigila muhuuvilwa, pakuva ukufikila ifuwa ya Yesu, aali íigugumiidze ulwa ndzanangifu dzonda idzaatalile ukulimwa.",
  "26": "Kangi aalimile ewo, ukuta awoneese mu musika ugu ukutigila, umwene muhuuvilwa na ye akuviidikila ukuvedza vagolofu avakumufuuwa uYesu.",
  "27": "Wiimila wa idzo, umuunu akwilumba wuli ulwa kwidikilwa ukuvedza mugolofu? Iilemwa mbandu! Ongo, umuunu akwilumba iidikilwe ukuvedza mugolofu wugendela wa kuniniila imilagililwe? Nambi! Umuunu iikwidikilwa ukuvedza mugolofu wugendela wa kumufuuwa uYesu.",
  "28": "Twidzeela ukutigila, uNguluvi pe akumwidikila ukuvedza mugolofu umuunu, akumwidikila wugendela wa kumufuuwa uYesu, si wugendela wa kwinatila imilagililwe gya Mose.",
  "29": "UNguluvi ye Nguluvi va Vayahudi veene? Asili Nguluvi nambe va avasili Vayahudi navo? Ndakyene umwene ye Nguluvi na ku avasili Vayahudi navo,",
  "30": "pakuva kuli Nguluvi yumwinga swe, kangi kuli ngʼaasi yimwinga swe iya kuviidikila kuvedza vagolofu. AVayahudi avasinge na avasili Vayahudi avasisingiilwe, vonda viikwidikwa nu Nguluvi ukuvedza vagolofu wugendela wa kumufuuwa uYesu hela.",
  "31": "Pe twisimiilidza ukufuuwa, ongo, twilonga ukutigila, twihedza amalimo ga milagililwe igyo? Nambi naludoodo! Nda haamu, wugendela wa kusimiilidza ulufuuwo, twikwilidza imilagililwe gya Mose."
}