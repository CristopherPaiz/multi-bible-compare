{
  "1": "Vafuuwa vayangu, lwe ndiikeela mu numbula yangu ni ndapangilo dzangu kwa Nguluvi, kwe kutigila aVaisilaheli vayangu vapokwage.",
  "2": "Ndikuvalongela unyeenye ukutigila, avaanu avo viipifukila ukumutemula uNguluvi, neke kangi uwupifu waawo wusiihuma mu wuwuya wa ndakyene.",
  "3": "Pakuva kye vasawudzeeliye uwugolofu wa Nguluvi, vasiileeviidze pa wugolofu waakwe, neke kangi viisaka ukoolela uwugolofu waawo.",
  "4": "UKilisiti ye wudugilo wa milagililwe gya Mose, ukuta avaanu vonda viidikilwage ukuvedza vagolofu wugendela wa kumufuuwa uKilisiti.",
  "5": "Ulwa kwidikilwa ukuvedza mugolofu wugendela wa milagililwe, uMose aasimbile ukutigila, “Umuunu ye iilima imilagililwe ngita kye gigenda, ahadza iinana.”",
  "6": "Napo kangi, ulwa kwidikilwa ukuvedza mugolofu wugendela wa lufuuwo, uMose iilonga ukutigila, “Mutanage ukwiwuudza mu numbula dzeenyo ukutigila, ‘Ye ani ye aliinuka kukyanya?’ ” Kwe kutigila, ukumuleeta uKilisiti pe naanyi.",
  "7": "“Enewuli mutanage ukwiwuudza ukutigila, ‘Ye ani ye aliika ku wulungu?’ ” Kwe kutigila, ukumwinusa uKilisiti ukuhuma ku wulungu.",
  "8": "Neke kangi uWusimbe uWiimike wiitigila, “Ilidzwi lya Nguluvi lili biihi naave, lili mu mulomo gwako na mu numbula yaako.” Kwe kutigila, ilidzwi ilyo ye mola iya wupoki wugendela wa lufuuwo lwe tukuludalika.",
  "9": "Kangi lili biihi naave, pakuva wone unake mu mulomo gwako ukutigila, “UYesu ye Mutwa,” nu kufuuwa mu numbula yaako ukutigila, uNguluvi amudzulubwise ukuhuma ku wulungu, uhadza wiipokwa.",
  "10": "Pakuva umuunu pe iifuuwa mu numbula yaakwe, iiviikwa ukuvedza mugolofu, kangi pe iinaka mu mulomo gwakwe, apo iipokwa.",
  "11": "UWusimbe uWiimike wiilonga imola dza Kilisiti ukutigila, “Umuunu ye avedzaga ye akumufuuwa uyo, asilaayeyewuka nambe kigono kimwinga!”",
  "12": "Pakuva kungaya milekanile, ku Vayahudi na avasili Vayahudi. UMutwa ye yumwinga, ye Mutwa va vonda, kangi musandzi ku vaanu vonda avakumunyilika.",
  "13": "Pakuva uWusimbe uWiimike wiitigila, “Umuunu ye avedzaga ye iikemeelela mu litaawa lya Mutwa, alaapokwa.”",
  "14": "Lino avaanu vakumukemeela wuli, ye vasikumufuuwa? Kangi vakumufuuwa wuli ngana vasinaa vapulika imola dzaakwe? Kangi viipulika wuli ngana vasinaa vadalikilwa?",
  "15": "Kangi avaanu viidalika wuli ngana vasitumiilwe ukudalika? Ngita kye lúsimbiilwe mu Wusimbe uWiimike ukutigila, “Lwe lukaani lwa lukeelo hiilo ukwadza kwa vaanu aviidalika imola inofu!”",
  "16": "Napo kangi, aVaisilaheli voloofu vasaanukiye iMola iNofu ya Yesu, ngita umuvidzi Isaya kye aalongile ukutigila, “Mutwave, ye ani ye áfuuviilwe imola yeesu?”",
  "17": "Neke lino, avaanu vali nu lufuuwo, pakuva vápuliike imola dza Kilisiti, navo viipulika pakuva vádalikiilwe.",
  "18": "Neke kangi ndiiwuudza uluwuudzo. AVaisilaheli vasaapuliike? Ndakyene vaapuliike, pakuva uWusimbe uWiimike wiitigila, “Imola dzaawo dzaapuliise mu nyi yonda, na ga madzwi gaawo gaafikile ku wusililo wa lidugulu.”",
  "19": "Ndiiwuudza uluwuudzo lungi kangi. AVaisilaheli pe vaapuliike, vasalufikile? Ndakyene valufikile, pakuva umusika gwa Mose uNguluvi aalongile ukutigila, “Ndihadza ndikuvahambusa unyeenye muvawonelage giila, wugendela wa avasili vaanu vangu. Kangi ndihadza ndikuvahambusa muviipe, wugendela wa vaanu avo avasikulufika.”",
  "20": "Kangi umuvidzi Isaya iilonga amadzwi ga Nguluvi mu wukangafu iitigila, “Avaanu avasinaa vaanemula, ve veene avaambwene. Na vaanu avasinaa vawuudzaga imola dzangu, ndíivilatuwe ukwawo.”",
  "21": "Neke kangi ulwa Vaisilaheli, uNguluvi iilonga ukutigila, “Muunyi yonda ndívakemeeliye mupiluke ukwangu, unyeenye ye muli vagalusi, kangi ye muli ni mbeedzi.”"
}