{
  "1": "Pa wutalilo, unyeenye mwali múfuwe mu lwa mubepo wiimila wa wangudzi ni ndzanangifu dzeenyo.",
  "2": "Umusika ugo, mwaniniilaga imigendele gya ndzanangifu dza pe naanyi, nu kumwidika uSetano. Nave ye mwene ye iitema uwutwa wa mibepo imiviifu, kangi ye mwene umubepo ye iilima amalimo mu vaanu avasikumwidika uNguluvi.",
  "3": "Uneefwe twivonda twikalaga ndeeni ngita avo. Twakwilidzaga uwudobofu wa wumuunu weesu uwa ndzanangifu, wugendela wa kuniniila imikeelelele gya mivili gyesu ni gya luhala lwesu. Mu wumuunu weesu twali ngita avo, twavagiye iligooga lya Nguluvi.",
  "6": "Pa kukamiingʼana nu Kilisiti Yesu, uNguluvi atudzulubwise pamwinga nave, tukatemasage nave kukyanya.",
  "7": "UNguluvi aalimile amadzwi gonda ago ukuta, mu misika igiikwadza, atuwoneese uwumosi wa lusungu lwakwe uwungaya kigelelo. Uwunofu waakwe ukwesu wugendela mwa Kilisiti Yesu, wukutuwoneesa ulusungu lwakwe.",
  "8": "Múpokiilwe wiimila wa lusungu lwakwe, pe mwamufuuviilwe uYesu. Uwupoki weenyo wusiihuma umwenyo yuunye, neke kangi lwe luwonolo ukuhuma kwa Nguluvi.",
  "9": "Uwupoki weenyo wusiihuma mu malimo geenyo manofu, ukuta mutane ukwiginiya.",
  "10": "UNguluvi atugavile wupiya wugendela wa kutukamiingʼasa nu Kilisiti Yesu, ukuta tulimage amalimo amanofu ge aagelaniidze uNguluvi ukuhuma pa kutala.",
  "11": "Lino ndiilonga idzo nu nyeenye ye musili Vayahudi pa kuholwa. Mwiwukage kye mwali pa kutala. Unyeenye mwali vaanu ye mwitambulwa na Vayahudi ukutigila, avasisingiilwe. Neke kangi aVayahudi aveene viitambulwa ukutigila ávasingiilwe, wiimila wa malimo agaalimiike na vaanu mu lwa muvili.",
  "12": "Mwiwukage umusika ugo ukutigila, mwali kutaali nu Kilisiti ngita vagendzi, mwali piivala ya weeneka wa Vaisilaheli, ni fingo dza Nguluvi dze aahuuviidze ku vaanu vaakwe. Kangi mwikalaga mwe naanyi kingaya luhuuvilo, nambe kumudzeela uNguluvi.",
  "13": "Mwali kutaali nu Nguluvi, neke kangi lino, pa kukamiingʼaswa kwenyo nu Kilisiti Yesu, múhegeliidzwe biihi wugendela wa danda ya Yesu iyiitiike pa kipindulihidzo.",
  "14": "Wiimila wa ulo, uYesu yumwene atuleetiye ulutengamaso. Avakamiingʼiise aVayahudi na avasili Vayahudi wugendela wa kuhedza uwukava uwavabaagulaga ngita libupa.",
  "15": "Aalimile ewo pa kuhedza uwulagidze ni mivedzehedze gya milagililwe gya Vayahudi, ukuta avateepule aVayahudi na avasili Vayahudi, vavedze muvili gumwinga umupiya kukamiingʼana nu mwene. Luli ewo umwene áhambwike lutengamaso.",
  "16": "Kangi uKilisiti aahedziidze uwukava waawo wugendela wa fuwa yaakwe pa kipindulihidzo, na mu muvili ugo avateepuwe nu Nguluvi.",
  "17": "Aadzile nu kudalika imola ya lutengamaso ukwenyo, unyeenye ye mwali kutaali nu Nguluvi, na yuufwe Vayahudi ye twali biihi nave.",
  "18": "Lino, wiimila wa Kilisiti, uneefwe twivonda tuli nu ludali ulwa kumuhegelela uNguluvi wugendela mwa Mubepo uMwimike yumwinga yuuyo.",
  "19": "Uwuhumila ulo, lino unyeenye vaanu ye musili Vayahudi, musili vagendzi enewuli vaheleli-ngʼaasi. Nda haamu, unyeenye muli veeneka pamwinga na viimike, mugenda mu nyumba ya Nguluvi.",
  "20": "Kangi, unyeenye muli ngita maganga ga nyumba iyo, agiidzengwa pakyanya pa waalo wa vatume na vavidzi, uKilisiti Yesu nave yumwene ye liganga ilikomi ilya pa wiidamiko.",
  "21": "UYesu iikamiingʼasa inyumba yonda, nu kuyidzenga ukuvedza tembeli indzimike mwa Mutwa.",
  "22": "Lino, wiimila wa kukamiingʼaswa nave, uKilisiti akuvadzenga unyeenye ye musili Vayahudi pamwinga nu nyeenye ye muli Vayahudi, kuvedza wiikalo mwe akwikala uNguluvi mwa Mubepo vaakwe."
}