{
  "1": "Nye vaanaanye, muviidikage avavaha veenyo, pakuva múkamiingʼiiswe nu Mutwa, ulo lwe lukaani lunofu.",
  "2": "Kangi, pooluli ululagi ulwilonga uluhuuvidzo lwa kutala mu ndagi dzonda, ulo lwitigila, “Uvaginiyage udaado nu nyoko,",
  "3": "ukuta waanukile ulufuunyo nu kwikala myaka gyoloofu mu nyi.”",
  "4": "Na yuunye vadaada, mutanage ukuvaviifya avaana veenyo, nda haamu, muvakudzage mu luwungo ni mbulanidzo dza Mutwa.",
  "5": "Unyeenye vasutu, muviidikage avatwa veenyo va mwe naanyi umu. Muviidikage mu luginiyo ulunya numbula ndzelu, ngita kye mukumwidika uKilisiti.",
  "6": "Mulimage ewo, si lwa kwipingidika ukwawo umusika pe vakuvalola hela, nda haamu, muviidikage, pakuva unyeenye muli vasutu va Kilisiti ye mwilima ni numbula dzeenyo dzonda ngita kye iikeela uNguluvi.",
  "7": "Muvalimilage kyedzamutima, ngita kye mukumutovela iligendwa uMutwa Yesu, si wiimila wa vaanu hela.",
  "8": "Pakuva mwidzeela ukutigila, uMutwa Yesu alamupeela uluwonolo umuunu ye avedzaga ye álimile amalimo manofu, nde avedze musutu enewuli mwawule.",
  "9": "Na yuunye vatwa, muvalimilage wunofu avasutu veenyo. Mutanage ukuvafingidza, pakuva mwidzeela ukutigila, aveene pamwinga naanye, uMutwa veenyo ali yumwinga nave ali kukyanya, kangi umwene asiibaagula avaanu.",
  "10": "Lino pa kwapula, mwimage sipi wugendela wa kukamiingʼana kwenyo nu Mutwa Yesu nu kuhuuvila ingufu dzaakwe dzonda.",
  "11": "Mufwalage ifyalukilo fyonda ifya magoha fye mwipeelwa nu Nguluvi, ukuta mwitengele nu wubanga wa Setano nu kwima sipi.",
  "12": "Pakuva sitwihomana na vaanu mwe naanyi umu, nda haamu, twihomana na vatemi, avanya wutawulilwe, avanya ngufu ya lidugulu lya kiisi ili, na malugu ga mibepo imiviifu kukyanya.",
  "13": "Wiimila wa ulo, mufwalage ifyalukilo fyonda ifya magoha fye mwipeelwa nu Nguluvi ukuta, ikigono ikya wuhosi pe kilaadza, mwime sipi, na pe mwivedza múlimile ifiinu fyonda fya kwitengela, muginage ukwima sipi.",
  "14": "Neke lino, mwimage sipi, mufwalage indakyene ya Nguluvi ngita mukandalo mu kigudi, kangi mufwalage uwugolofu ngita kyuma kya kukenga imambaga.",
  "15": "Kangi mufwalage indaatu mu magulu ngita Mola iNofu ya lutengamaso, ukuta muvedze mwígelaniidze ukwima sipi.",
  "16": "Pamwinga ni fyonda ifyo, mukoleelage mu mawoko ingwembe ngita lufuuwo, ukuta yidzimye indibulo dzonda dza mooto ugwa Setano.",
  "17": "Mukoleelage uwupoki ngita kofiya ya kyuma ya kukenga pa mutuwe. Kangi mukoleelage ilidzwi lya Nguluvi ukuhuma kwa Mubepo uMwimike ngita lipanga.",
  "18": "Kangi mulapangilage ifigono fyonda pa kulongodzwa nu Mubepo uMwimike mu ndapangilo idzili poloofu. Wiimila wa ulo, muvedzage miiho nu kugina ukuvalapangilila aviimike vonda kitadendewuka.",
  "19": "Naane ndeeni, muundapangililage pe ndiidalika, ukuta uNguluvi aameelage amadzwi, ukuta ndiganulage mu wukangafu ikinyele kya Mola iNofu.",
  "20": "Lwe lwene uneene nde mulongodzi-mola wiimila wa mola iyo, nde ndivedze lino ndili mu ndinde. Muundapangililage, ukuta ndidalikage iMola iNofu mu wukangafu ngita kye ndiisakulwa.",
  "21": "Umufuuwa mwende uTikiko, ye ali mulimila-vangi muhuuvilwa mwa Mutwa Yesu, ahadza akuvalongela ngita kye ndigenda na malimo ge ndiilima.",
  "22": "Ndikumutuma ukwenyo, ukuta avalongele unyeenye imola dzeesu nu kuvakangadza inumbula.",
  "23": "Lutengamaso luvedzage naanye, vafuuwa vayangu, kangi uwende pamwinga nu lufuuwo ukuhuma kwa Nguluvi uDadiisu nu Mutwa Yesu Kilisiti.",
  "24": "Ulusungu luvedzage naanye, ye mukumwenda uMutwa veesu uYesu Kilisiti nu wende uwungaya wusililo."
}