{
  "1": "Lwe lwene, uneene Pawulo nde mudindilwa va Kilisiti Yesu wiimila wa nyeenye ye musili Vayahudi, ndikuvalapangilila.",
  "2": "Ndakyene múpuliike ukutigila, mu lusungu lwakwe, uNguluvi aameeliye amalimo ga kuvadalikila.",
  "3": "UNguluvi aambilatuliye nu kuumboneesa ikinyele kya mikeelelele gyakwe, ngita kye ndavasimbiye mu wukeefu.",
  "4": "Na yuunye pe mwikwimba amadzwi ge ndísimbile, muhadza mwikagula uluhala lwangu ulwa kinyele kya Kilisiti.",
  "5": "Avaanu va fivegalo ifingi vasakidzeeliye ikinyele ikyo. Neke kangi lino, wugendela mwa Mubepo vaakwe, uNguluvi ávavilatuliye avatume na vavidzi vaakwe viimike ikinyele kyakwe.",
  "6": "Ikinyele kya mikeelelele gya Nguluvi kye iki. Wugendela wa kufuuwa iMola iNofu, avasili Vayahudi pamwinga na Vayahudi, viihaala ulufuunyo lwa Nguluvi, viikamiingʼaswa mu muvili gwa Kilisiti, kangi viihanga mu luhuuvidzo lwa Nguluvi wugendela mwa Kilisiti Yesu.",
  "7": "Wugendela wa ngufu dzaakwe idzaalimile amalimo, uNguluvi mu lusungu lwakwe, aameeliye amalimo ga kumutovela iligendwa pa kudalika iMola iNofu.",
  "8": "Nde luvedze sindivagiye ukulutila aviimike vonda, uNguluvi aameeliye amalimo ago mu lusungu lwakwe, ukuta ndivadalikilage avaanu avasili Vayahudi uwumosi uwuli mugati mwa Kilisiti uwungaya kigelelo.",
  "9": "Kangi uNguluvi, uMugavi va fiinu fyonda, áameeliye amalimo ga kuvalongela vonda ikinyele kya mikeelelele ikyo, kye aafihile ukuhuma uwutalilo.",
  "10": "Lino wugendela wa lukombeso, uNguluvi avagulumiye avaanu vaakwe ukuwuvilatula uwukomi wa luhalawukagudzi waakwe ku vatemi na vanya wutawulilwe kukyanya.",
  "11": "Uwo we weene uwugulume waakwe wa mbeepali, we aakwiliidze wugendela mwa Kilisiti Yesu, uMutwa veesu.",
  "12": "Wugendela wa kukamiingʼaswa nu Kilisiti nu kumufuuwa umwene, tuli nu wukangafu wa kumuhegelela uNguluvi kitoogopa.",
  "13": "Neke lino, ndiinyilika mutanage ukudendewuka, pakuva ndiipumuka wiimila weenyo. Idzo dzihadza dzikuvaleetela indolo dzeenyo.",
  "14": "Lwe lwene ndiifugama kwa Daada,",
  "15": "ye ali kiwumbuko kya figawa fyonda kukyanya ni nyi.",
  "16": "Ndiilapangila kwa Nguluvi ukutigila, wiimila wa wumosi wa ngufu dzaakwe, avakangadzage nu kuvapeela ingufu mu numbula dzeenyo wugendela mwa Mubepo vaakwe,",
  "17": "ukuta uKilisiti iikalage mugati mu numbula dzeenyo wugendela wa lufuuwo lwenyo. Kangi ndiilapangila, wiimila wa midela nu luutu lwenyo ulukangafu mu wende,",
  "18": "ukutigila unyeenye pamwinga na viimike vonda, muvedzage ni ngufu dza kulufika ndawuli uYesu kye akutwenda, nu kutigila, mukifikage ikyato, uwina nu wutaali wa wende wa Kilisiti.",
  "19": "Uwende uwo wiilutila uwudzeela wonda, ukuta mumemedzwe ukufikila ikigelelo kyonda kya wukwilifu wa Nguluvi.",
  "20": "Lino, uNguluvi uMunya Ngufu ye iilima amalimo mugati umwesu, apeelwage indolo. Umwene iilima ukulutila dzonda dze tukudzinyilika nu kudzihoodza.",
  "21": "Kangi, uNguluvi apeelwage indolo mugati mu lukombeso nu mwa Kilisiti Yesu, ku vaanu va misika gyonda mbeepali na mbeepali! Eena."
}