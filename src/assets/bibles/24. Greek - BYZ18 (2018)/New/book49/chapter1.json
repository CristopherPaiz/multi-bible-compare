{
  "1": "Ihaate iyi yíhumile ukwangu neene nde Pawulo, mutume va Kilisiti Yesu wugendela wa mikeelelele gya Nguluvi. Ndikuvasimbila nye viimike, ye muli vahuuvilwa mwa Yesu Kilisiti [ye mukwikala ku wudzenge wa Efeso].",
  "2": "Ulusungu nu lutengamaso ukuhuma kwa Nguluvi uDadiisu, nu kwa Mutwa Yesu Kilisiti, fivedzage naanye.",
  "3": "Alumbwage uNguluvi uDaadiye va Mutwa veesu uYesu Kilisiti. UNguluvi atupeeliye ifuunyo dzonda dza mu Mubepo uMwimike idziihuma kukyanya mwa Kilisiti.",
  "4": "UNguluvi atuhaaguwe tuvedzage vaanu va Yesu. Ukuhuma pe lisinaa ligawa ilidugulu, uNguluvi atuhaaguwe tuvedzage viimike vangaya lugomehedzo pa miiho gaakwe, pakuva tuli mwa Kilisiti. Wiimila wa wende,",
  "5": "uNguluvi aalamuwe ukuhuma kataali, ukutuhambusa uneefwe tuvedzage vaana vaakwe wugendela mwa Yesu Kilisiti. Aalimile ewo, pakuva lwamukeeliidze umwene ukululima ulo.",
  "6": "Alumbwage uNguluvi wiimila wa lusungu lwakwe ulukomi ulunya ndolo, lwe atupeeliye wugendela mwa Muswamuve umwende.",
  "7": "Uneefwe túkombwidzwe nu kupyanilwa indzanangifu dzeesu mwa Kilisiti, wugendela wa danda yaakwe. Idzo dziiwoneesa uwumosi wa lusungu lwa Nguluvi,",
  "8": "lwe atuginalidziye si kugela, pamwinga nu kutupeela uluhalawukagudzi londa nu kuyifika indakyene yaakwe.",
  "9": "Kangi lwamukeeliidze ukutuwoneesa ikinyele kya mikeelelele gyakwe gye aagulumiye, gilimike wugendela mwa Kilisiti.",
  "10": "Imikeelelele gyakwe gihadza giikwila pa wusililo wa musika, pe alaalundasa ifigawa fyonda ifili kukyanya na pe naanyi mu wutemi wa muvina yumwinga, ye Kilisiti.",
  "11": "UNguluvi aahambwise fyonda kulingʼaana nu wugulume wa mikeelelele gyakwe, nu kuhuma kataali atuhaaguwe uneefwe twe Vayahudi tuvedzage vaanu vaakwe, pakuva tuli mwa Kilisiti.",
  "12": "Aalimile ewo, ukuta tumulumbage uNguluvi wiimila wa ndolo dzaakwe, uneefwe Vayahudi ye twali vaanu va kutala ukuhuuvila mwa Kilisiti.",
  "13": "Na yuunye ye musili Vayahudi, pe mwapuliike ilidzwi ilya ndakyene, iMola iNofu ya wupoki weenyo, mwamufuuviilwe uNguluvi, mwivedzaga vaanu vaakwe mwa Kilisiti. Pe mwamufuuviilwe uNguluvi, avakolekeliye ikikolekelelo kya Mubepo uMwimike ye avahuuviidze, ukuwoneesa ukutigila, unyeenye muli vaanu vaakwe.",
  "14": "UMubepo uMwimike ye luhuuvidzo lwa Nguluvi ukwesu, nave akutuwoneesa indakyene ukutigila, tulaanukila ilipwela lyesu ikigono uNguluvi pe alavakombodzela ngʼaani avaanu vaakwe. Tumulumbage uNguluvi wiimila wa ndolo dzaakwe!",
  "15": "Wiimila wa idzo, ukuvangila pe ndaapuliike ulwa lufuuwo lwenyo mwa Mutwa Yesu, nu wende weenyo ku viimike vonda,",
  "16": "ndisinaa ndilekaga ukumuhongedza uNguluvi wiimila weenyo nu kuviiwuka mu ndapangilo dzangu.",
  "17": "Ndiilapangila kwa Nguluvi va Mutwa veesu uYesu Kilisiti, uDaada uMunya Ndolo, ukutigila avapeelage uluhalawukagudzi nu luvilatulo kugendela mwa Mubepo vaakwe, ukuta muginage ukumudzeela.",
  "18": "Kangi ndiilapangila kwa Nguluvi ukutigila, avatangage ukulufika mu numbula dzeenyo, ukuta mudzeele uluhuuvilo lwe avakemeeleliye, pamwinga nu woloofu wa lipwela ilya ndolo lye avaviikiye aviimike.",
  "19": "Kangi mudzeelage ingufu dza Nguluvi idzingaya wuvaganidzo ukwesu, uneefwe ye tukumufuuwa. UNguluvi átuwoneesiidze ukulima amalimo ga ngufu idzo,",
  "20": "dze aalimiye pe amudzulubwise uKilisiti ukuhuma ku wulungu, nu kumuviika ukwikala apoono pa luginiyo ku liwoko lyakwe ilya kundiyo kukyanya.",
  "21": "Uko uYesu ali nu wutawulilwe ukulutila avatemi na vanya wutawulilwe vonda, kangi ingufu nu wutwa pamwinga nu wutambule wonda. Umwene asiitema mu musika ugu hela, nda haamu, alaatema na mu misika gyonda igiikwadza.",
  "22": "UNguluvi áviikile ifiinu fyonda paanyi pa wutawulilwe wa Kilisiti, kangi ámuviikile avedzage Muvina va fiinu fyonda ngita mutuwe gwa muvili, wiimila wa lukombeso.",
  "23": "Ulukombeso ulo gwe muvili gwa Kilisiti, kangi akulukwilidza pa kumemya ifiinu fyonda pepavedzaga ni ngufu dzaakwe."
}