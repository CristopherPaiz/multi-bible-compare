{
  "1": "Pamwinga na idzo, mumwigage uNguluvi, pakuva muli vaana vaakwe vende.",
  "2": "Mwiyendage ngita uKilisiti kye atwendile nu kufuwa wiimila weesu, pa kwitawula ngita wusembe ni nambika iyinya lunuusi lunofu pa miiho ga Nguluvi.",
  "3": "Nda haamu, avaanu vatanage ukuvalonga umwenyo, nambe padebe, imola dza wugoni enewuli uwulamafu, enewuli ikyoyo kya maale, pakuva ifyo fisiivagila ku viimike.",
  "4": "Kangi vatanage ukugapulika umwenyo amadzwi agiihunga nyoni, na ga wupuva, na ga wupuluusi, pakuva ifyo fisiivagila, nda haamu, amadzwi ga luhongedzo.",
  "5": "Ndakyene muludzeelage ulu ukutigila, umugoni, umunya wudobofu wuviifu nu munya kyoyo kya maale, umuunu ye ali ngita avo, ye munya kwifuunya ku fihwananguluvi. Vonda avo, vasilaavedza ni lipwela ku wutwa wa Kilisiti nu wa Nguluvi.",
  "6": "Umuunu ye avedzaga, atanage ukuvadzanga mu madzwi ga wudesi. Wiimila wa idzo, uNguluvi áviipile ukufikila ukuvapedza avasikumwidika.",
  "7": "Neke lino, mutanage ukuhanganila na vaanu avo.",
  "8": "Pakataali unyeenye mwali mu kiisi, neke lino muli mu lumuli, pakuva muli mwa Mutwa. Lino mwikalage ngita vaana va lumuli,",
  "9": "pakuva ifiveleko fya lumuli ulo, gye migendele iminofu, imigolofu igya ndakyene.",
  "10": "Neke lino, mutemulage amadzwi ga kumukeeledza uMutwa.",
  "11": "Mulekelage ngʼaani amalimo ga mu kiisi agangaya luwumbulilo, nda haamu, mugaanikage pa weelu.",
  "12": "Lwe lwene luli nyoni nambe kulonga ágalimiike ku kinyele na vaanu avasikumwidika uNguluvi.",
  "13": "Neke kangi amalimo gonda agali pa weelu wugendela wa lumuli giiwoneka,",
  "14": "pakuva ulumuli lwe lwene ulwihula fyonda fiwoneke. Lwe lwene lwe viitigila avaanu, “Ulamuke uveeve ye úgoneeliye! Udzulubuke ukuhuma ku wulungu, uKilisiti nave akukumulika.”",
  "15": "Wiimila wa idzo, mwiyangalilage hiilo kye mukwikala, si ngita vapuva, nda haamu, ngita vanya luhalawukagudzi, kangi muwoneesage imigendele iminofu.",
  "16": "Mulimage inofu umusika gonda gwe muli nago, pakuva ifi figono fya wuhosi.",
  "17": "Wiimila wa ulo, mutanage ukuvedza vapuva, nda haamu, mulufikage lwe iisaka uMutwa mulimage.",
  "18": "Mutanage ukugaala, pakuva uwugaadzi wiikwananga imiikalile. Nda haamu, mulongodzwage nu Mubepo uMwimike.",
  "19": "Mulonganilage mu ndzimbililo, imwito ni ndzimbo idziihuma mu numbula idza kumulumba uNguluvi. Mumwimbilage uMutwa Yesu ni numbula yonda.",
  "20": "Mumuhongedzage uNguluvi uDaada, umusika gonda na mu dzonda, mu litaawa lya Mutwa veesu uYesu Kilisiti.",
  "21": "Mwilefyage yuunye mwa yuunye, pakuva mukumuginiya uKilisiti.",
  "22": "Unyeenye vadala mwilefyage ku vagoosi veenyo, ngita kwilefya kwa Mutwa.",
  "23": "Pakuva umugoosi gwe mutuwe gwa mudala vaakwe, ngita uKilisiti kye ali mutuwe gwa lukombeso, nave ye Mupoki va muvili gwakwe, kwe kutigila lukombeso.",
  "24": "Apo ulukombeso kye lukwilefya kwa Kilisiti, ndeeni na vadala viilefyage ku vagoosi vaawo mu dzonda.",
  "25": "Na yuunye vagoosi, muveendage avadala veenyo, ngita uKilisiti kye alwendile ulukombeso lwakwe ukufikila ukwitawula ukufuwa.",
  "26": "Aafuwe ukuta avahambuse avaanu vaakwe vavedzage viimike, nu kuvavaladza mu ludzabiko wugendela wa lidzwi lyakwe.",
  "27": "Aalimile idzo, ukuta iileetele ulukombeso ulunya ndolo, ulungaya nongwa nambe makunye, ukuta luvedze lwimike lungaya lugomehedzo.",
  "28": "Ndeeni, avagoosi vaveendage avadala vaawo ngita kye vakugyenda imivili gyawo. Pakuva ye akumwenda umudala vaakwe, iivedza akwiyenda mwene.",
  "29": "Sikwali umuunu ye akugusuula umuvili gwakwe, nda haamu, akuguliisa nu kuguloleela ngita uKilisiti kye akululoleela ulukombeso,",
  "30": "pakuva uneefwe tuli fipagwa fyakwe fya muvili.",
  "31": "Ngita uWusimbe uWiimike kye wiitigila, “Wiimila wa ulo, umugoosi akumuleka udaadiye nu ngʼina, neke akamiingʼane nu mudala vaakwe, avavili avo viivedza muvili gumwinga.”",
  "32": "Ikiganulo kya madzwi ago kye kinyele kikomi, neke kangi ndiilonga idzo ulwa Kilisiti nu lukombeso lwakwe.",
  "33": "Lino idzo dzikuvahwana naanye ukutigila, umugoosi amwendage umudala vaakwe ngita kye akwiyenda yumwene, nayu mudala amuginiyage umugoosi vaakwe."
}