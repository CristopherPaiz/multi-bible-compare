{
  "1": "Uviiwusage avaanu ukutigila, viilefyage nu kuviidika avatemi na vanya wutawulilwe. Kangi viikalage lutegase ukulima amalimo gonda amanofu.",
  "2": "Uviiwusage vatanage ukumulonga fivi umuunu, vatanage ukuvedza ni mbeedzi, vavedzage valeele. Vavedzage vanya wiileevedzi ku vaanu vonda.",
  "3": "Ndiweene na yuufwe pakataali, umusika pe twali tusinaa tumufuuwa uYesu, twali vapuva, vagalusi, kangi twadzangiilwe. Twali vasutu va wudobofu wuviifu. Imiikalile gyesu gyali gya wuhosi ni giila, avaanu vatuviipiye, na yuufwe twavaviipiye.",
  "4": "Neke kangi uNguluvi uMupoki veesu átuwoneesiidze uwunofu nu wende waakwe, akutupokaga.",
  "5": "Asaalimile ewo wiimila wa malimo geesu amanofu ge twalimile, nda haamu, aalimile ulu wiimila wa lupyana lwakwe. Akutuvaladzaga uwuhosi weesu, uko kwe kwene kwe kuholwa wupiya, kangi átupeeliye uwuumi uwupiya wugendela mwa Mubepo uMwimike.",
  "6": "Átusukuliye uMubepo uMwimike ngaya kigelelo wugendela mwa Yesu Kilisiti uMupoki veesu,",
  "7": "na mu lusungu lwakwe átwidiike ukuvedza vagolofu, ukuta tuvedzage vanya kuhaala uwuumi uwa mbeepali we twihuuvila.",
  "8": "Ilidzwi ilyo, lya ndakyene. Ndiisaka ukangadze imbulanidzo idzi, ukuta avakumufuuwa uNguluvi, ifigono fyonda vahoodzage nu kugimba ukulima amalimo amanofu. Imbulanidzo idzo dze nofu, kangi dzinya luwumbulilo ku vaanu vonda.",
  "9": "Neke kangi wiiyefyage ni mbeedzi dza wupufi, nu mufudiingʼano gwa mataawa ga ngʼolo idza kataali, imbeedzi na mabaatu ga milagililwe gya Mose, pakuva dzonda idzo dzingaya luwumbulilo, kangi dzili kiyagi hela.",
  "10": "Umuunu umusongasa, umuwungage lwa kutala nu lwa kavili. Ngana asiipulika, wiiyefyage nave.",
  "11": "Úludzeeliye ukutigila, umuunu ye ali ewo, áhenile indakyene, kangi mulima-ndzanangifu ye íihigile mwene.",
  "12": "Ndílamuwe ukuhelela kwikala kula, ku wudzenge wa Nikapoli pa musika gwa ngʼaala. Neke kangi ndihadza ndikumutuma ukwako uAlitema enewuli uTikiko. Wone afike ukwako uko, uveeve waangupage ukwadza ku Nikapoli twiwone.",
  "13": "Ugimbage ukuvatanga uSena umukaguli-ndagi nu Apolo, uvapeelage fyonda ifya kuvatanga mu ngʼaasi, ukuta kitane ukukeepa kiinu.",
  "14": "Na vayiisu navo, viiwulanidzage ukulima inofu ifigono fyonda, ukuta vavatangage avanya wugulume uwa ndakyene, neke mu miikalile gyawo vavelekage ifiveleko.",
  "15": "Avaanu vonda avali pamwinga naane, vakukuhungila. Lino na yuuve, uvahungilage avafuuwa avende vonda. Ulusungu luvedzage naanye nyivonda."
}