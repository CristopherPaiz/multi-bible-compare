{
  "1": "Neke kangi uveeve, uvawulanidzage avaanu amadzwi agiihuma mu mbulanidzo dza ndakyene.",
  "2": "Uvawulanidzage avamwadaada avagogolo vavedzage vanya kwiwopa, kangi vanya kuginikwa, vanya luhalawukagudzi, vavedzage nu wumasimike mu lufuuwo, uwende nu lwigugumidzo.",
  "3": "Avamwayuuva avagogolo, ndeeni uvawulanidzage vavedzage ni migendele igya kumuginiya uNguluvi. Vatanage ukuvedza vaheesi, vagaadzi, nda haamu, vavawulanidzage avangi inofu,",
  "4": "ukuta avo vavawulanidzage avamwayuuva avabuhu, ukuta vaveendage avagoosi vaawo na vaana vaawo.",
  "5": "Kangi vavawulanidzage avamwayuuva avabuhu, ukuta vavedzage vanya kwiwopa, vavedzage vagolofu, vawombage amalimo mu nyumba dzaawo, vavedzage vasandzi, viilefyage ku vagoosi vaawo, ukuta ilidzwi lya Nguluvi litane ukulongwa fivi.",
  "6": "Ndeeni na vavinano, uvasung ºanidzage vavedzage vanya kwiwopa.",
  "7": "Na yuuve, uvedzage kyoledzi ukwawo pa kulima inofu mu madzwi gonda, uvawoneesage indakyene nu wumasimike mu mbulanidzo dzaako.",
  "8": "Amadzwi ge wiilonga, gatanage ukuvedza nu lugomehedzo, ukuta avaanu avakukubeedza vayeyewuswage, pakuva vasili ni lidzwi ilya kutulonga fivi.",
  "9": "Na vasutu, viilefyage ku vatwa vaawo mu dzonda, vavakeeledzage, valekage ukwibeedza navo.",
  "10": "Kangi vatanage ukuhiidza, nda haamu, vawoneesage ukutigila viihuuvilwa, ukuta amalimo gaawo gonda gavahulilage avangi ukukwegwa ni mbulanidzo dza Nguluvi uMupoki veesu.",
  "11": "Uwulanidzage idzo, pakuva uNguluvi aawoneesiidze ulusungu lwakwe wugendela wa kuvapoka avaanu vonda.",
  "12": "Ulusungu ulu lukutuwulanidza ukutigila, tuwukaanage uwuhosi nu wudobofu uwa nyi. Umusika pe tugenda mu nyi, tuvedzage vanya kwiwopa, vagolofu kangi vanya migendele igya kumuginiya uNguluvi.",
  "13": "Twikalage ewo, umusika pe twihuuvila ikigono ikinofu ikya kupiluka kwa Yesu Kilisiti pe iiwoneka mu ndolo. Umwene ye Nguluvi uMukomi nu Mupoki veesu.",
  "14": "Uyo iitawuwe yumwene uwuumi waakwe, ukuta atukombodze mu wuhosi wonda, nu kutuvaladza tuvedzage vaanu vaakwe va ndakyene, aviidoboka ukulima inofu.",
  "15": "Uvawulanidzage avafuuwa dzonda idzo, uvakangadzage nu kuvakenyela mu wutawulilwe wonda. Neke lino, utanage ukubedwa nu muunu ye avedzaga."
}