{
  "1": "Lino muundzigage uneene, ngita na yuune kye ndikumwiga uKilisiti.",
  "2": "Ndikuvalumba pakuva mukuundziwuka mu dzonda, nu kwinatila imbulanidzo dze ndaanukiye nu kuvawulanidza.",
  "3": "Neke kangi lino, ndiisaka muludzeelage ukutigila, umutuwe gwa mwadaada ye avedzaga umufuuwa, ye Kilisiti. Umutuwe gwa mwayuuva, ye mwadaada, nu mutuwe gwa Kilisiti, ye Nguluvi.",
  "4": "Lino umwadaada ye iifwika umutuwe pe iilapangila, enewuli pe iivila imola ukuhuma kwa Nguluvi, uyo akumuhulila nyoni uKilisiti ye ali mutuwe gwakwe.",
  "5": "Nayu mwayuuva ye asiifwika umutuwe pe iilapangila, enewuli pe iivila imola ukuhuma kwa Nguluvi, uyo akumuhulila nyoni umwadaada ye ali mutuwe gwakwe, pakuva iivedza ngita mwayuuva ye ákeetile ifwili.",
  "6": "Ngana umwayuuva asiifwika umutuwe, apo akeetage ifwili dzaakwe. Neke kangi, ngana iiwona nyoni ukukeeta ifwili, kiba afwikage umutuwe gwakwe.",
  "7": "Lusiivagila kwa mwadaada ukufwika umutuwe, pakuva umwene lwe luhwano lwa Nguluvi, kangi iiwoneesa indolo dza Nguluvi. Neke kangi umwayuuva iiwoneesa indolo dza mwadaada.",
  "8": "Pakuva uNguluvi asamugavile umwadaada ukuhuma kwa mwayuuva, nda haamu, amugavile umwayuuva ukuhuma kwa mwadaada.",
  "9": "Kangi uNguluvi asamugavile umwadaada wiimila wa mwayuuva, nda haamu, amugavile umwayuuva wiimila wa mwadaada.",
  "10": "Wiimila wa ulo, kangi wiimila wa vanyamwandza, umwayuuva iisakulwa ukufwika umutuwe, ukuwoneesa ukutigila, ali paanyi pa wutawulilwe wa mwadaada.",
  "11": "Neke kangi mwa Mutwa Yesu, umwayuuva akumuhuuvila umwadaada, umwadaada nave akumuhuuvila umwayuuva.",
  "12": "Pakuva, ndawuli umwayuuva kye aahumile kwa mwadaada, umwadaada nave iiholwa nu mwayuuva. Neke kangi ifiinu fyonda fiihuma kwa Nguluvi.",
  "13": "Lino muhoodzage yuunye ukutigila, ongo, lwivagila umwayuuva ukulapangila kwa Nguluvi kitafwika umutuwe?",
  "14": "Ongo, nagi mivili igyene gisiiwoneesa ukutigila, ngana umwadaada avedze ni fwili naali, lunya nyoni ukwakwe?",
  "15": "Neke kangi umwayuuva ukuvedza ni fwili naali, lwe lutogo ukwakwe, pakuva ápeeliilwe ifwili naali ukuta dzivedzage ngita mwenda gwa kumufwika umutuwe.",
  "16": "Neke kangi, ngana umuunu iisaka ukubeedza, uneefwe tungaya migendzehedze igingi, nambe ngʼombeso dza Nguluvi dzingaya migendzehedze igingi.",
  "17": "Lino wiimila wa ndagiilidzo dze ndiisaka ukuvapeela, sindikuvalumba, pakuva umusika pe mwilundana musiilima idza luwumbulilo, nda haamu, mwilima idzingaya luwumbulilo.",
  "18": "Ikiinu kya kutala, ndípuliike ukutigila, pe mwamwilundana, mwamwivedza nu lwibaagulo umwenyo. Na yuune ndiifuuwa padebe.",
  "19": "Mwihoodza ukutigila, lwivagila ukupungana? Mwisaka vadzeelanike aviivagila pa miiho ga Nguluvi?",
  "20": "Pe mwilundana ukuliya iKyakuliya iKiimike, musiilundana wiimila wa kyakuliya ikyo,",
  "21": "pakuva nayula iiliya ikyakuliya kyakwe kitavadzindila avayagwe. Apo yumwinga iisigala ni ndzala, nu yungi ágaalile.",
  "22": "Ongo, enewuli mungaya nyumba kwe mwisunga muliye nu kunyuwa? Ongo, mukulubedalila ulukombeso lwa Nguluvi nu kuvayeyewusa avasili ni kiinu? Ndivalongele kiki? Ndivalumbe? Pa ulo, sindikuvalumba nambi.",
  "23": "Imbulanidzo dze ndaanukiye kwa Mutwa, dze dzeene dze ndavapeeliye unyeenye ukutigila, ikilo yila ye aasutuliilwe uMutwa Yesu, aanyamuwe umukaate,",
  "24": "akumuhongedzaga uNguluvi, iimegulaga, iitigilaga, “Ugu gwe muvili gwangu ugwitawulwa wiimila weenyo, mulimage ndeeni ulwa kuundziwuka uneene.”",
  "25": "Ndeeni pe vaaviye váliye, iinyamulaga ikinywelo ikili ni difwayi, iitigilaga, “Ikinywelo iki lwe lufingo ulupiya ulwilimika mu danda yangu, mulimage endee pepavedzaga pe mwinyuwa ulwa kuundziwuka uneene.”",
  "26": "Pakuva pepavedzaga pe mwiliya umukaate ugo nu kunyuwa ikinywelo ikyo, apo mwidalika ukufuwa kwa Mutwa ukufikila pe alaadza.",
  "27": "Lwe lwene umuunu ye avedzaga ye iiliya umukaate ugo, enewuli ukunyuwa ikinywelo ikyo kye lusivagiye, iivedza álimile indzanangifu, pakuva ábedile umuvili ni danda ya Mutwa.",
  "28": "Lino umuunu ye avedzaga, pe asinaa aliya umukaate nu kunyuwa ikinywelo, iiwuudzage tandi mu numbula.",
  "29": "Pakuva, ngana umuunu iiliya umukaate nu kunyuwa ikinywelo kitakagula ikiganulo kya luhangano lwakwe nu muvili gwa Mutwa, uyo akwiviika yumwene mu luhigo lwa Nguluvi.",
  "30": "Wiimila wa ulo, voloofu umwenyo vali nu wulemwa, avangi vatamwa, kangi avangi váfuwe.",
  "31": "Neke kangi, ngana tukali twiwuudze yuufwe, uNguluvi ngali asituhigile.",
  "32": "Neke kangi pe twihigwa nu Mutwa, apo twivedza twiwungwa, ukuta lutane ukutufika ulupedzo pamwinga na avasikumufuuwa uNguluvi.",
  "33": "Lwe lwene vafuuwa vayangu, umusika pe mwilundana ukuliya, mwidzindilage.",
  "34": "Ngana umuunu ali ni ndzala, aliyage ku kaaya yaakwe, ukuta pe mwilundana, mulaaleka muhigwe. Neke kangi pe ndiivedza ndáadzile, ndihadza ndikuvalongela wunofu indagiilidzo idzingi ídzisigiye."
}