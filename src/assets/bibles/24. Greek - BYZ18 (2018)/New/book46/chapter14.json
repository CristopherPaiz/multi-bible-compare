{
  "1": "Munungʼuvalilage uwende, kangi muvedzage nu wusuukwa wa kutemula ifipeelwa fya Mubepo uMwimike, hiilo ikipeelwa kya kuvila uwuvidzi.",
  "2": "Lwe lwene umuunu ye iilonga indongele imiya, asiilonga na vaanu, nda haamu, iilonga nu Nguluvi. Kangi sikwali umuunu ye akugafika amadzwi gaakwe, pakuva iilonga amadzwi ga kinyele wugendela mwa Mubepo uMwimike.",
  "3": "Neke kangi ye iivila uwuvidzi ukuhuma kwa Nguluvi, iilonga na vaanu amadzwi ga kuvadzenga mu lufuuwo, ukuvakangadza mu numbula nu kuvanyaamadza.",
  "4": "Ye iilonga indongele imiya, akwidzenga yumwene mu lufuuwo lwakwe, neke kangi ye iivila uwuvidzi, iilonga imola ukuhuma kwa Nguluvi wiimila wa kuludzenga ulukombeso lwa vafuuwa.",
  "5": "Uneene ndiisaka unyeenye nyivonda mulongage mu ndongele imiya. Napo kangi ngana sipwali ye iiganula indongele idzo, ikipeelwa ikya kuvila kikomi hiilo, lwe lwene ndiisaka muvilage imola ukuhuma kwa Nguluvi. Neke kangi, ngana pooyuli ye iiganula indongele idzo, apo alongage ukuta avadzenge avafuuwa vakangale mu lufuuwo.",
  "6": "Ongo, lino vafuuwa vayangu, wone ndaadze ukwenyo nu kulonga indongele imiya, ndikuvawumbulila kiki? Musiiwumbulilwa kikivedzaga, nda haamu, ngana ndivalongele dze ávilatuwe uNguluvi, enewuli ndivapeele uwuwuya, enewuli ndivile imola ukuhuma kwa Nguluvi, enewuli ndiwulanidze, apo ngali mukali mwiwumbulilwa.",
  "7": "Nambe fiinu ifisili nu wuumi pe fiikwana, luvedze lulandzi, enewuli ligombo, umuunu ahadza akuludzeela wuli ulwimbo ulwikwimbwa ngana kungaya milekanile gya myanile?",
  "8": "Kangi, ngana isawuti ya lukwalimba siyiidzeelanika, ye ani ye akwigelanidza ukuhomana amagoha?",
  "9": "Kye luli ewo nu kwenyo, ngana dze mwilonga sidziidzeelanika, ye ani ye ahadza akuludzeela lwe mwilonga? Amadzwi geenyo gahadza giiyagila mu ngʼaala.",
  "10": "Indongele dzili poloofu mwe naanyi umu, neke kangi sikooyili nambe yimwinga iyingaya kiganulo.",
  "11": "Lino, ngana sindikukifika ikiganulo kya ndongele ye iilonga uyungi, ndiivedza ngita mugendzi ukwakwe, nave iivedza ngita mugendzi ukwangu.",
  "12": "Kye luli ewo nu kwenyo. Lino, pakuva muli nu wusuukwa ukuvedza ni fipeelwa fya Mubepo uMwimike, mugimbage ukutemula ifipeelwa ifiikangadza ulukombeso lwa vafuuwa.",
  "13": "Lwe lwene umuunu ye iilonga indongele imiya, alapangilage kwa Nguluvi, ukuta amutange ukuganula lwe iilonga.",
  "14": "Ngana ndiilapangila mu ndongele imiya, umubepo gwangu gwe gwene ugwilapangila, neke kangi uluhala lwangu lusiiwumbulilwa kikivedzaga.",
  "15": "Lino ndilime kiki? Ndihadza ndiilapangilila mu mubepo gwangu mu ndongele imiya, kangi ndihadza ndiilapangilila mu luhala lwangu, ndihadza ndiikwimba mu mubepo gwangu mu ndongele imiya, kangi ndihadza ndiikwimba mu luhala lwangu.",
  "16": "Wone umulumbe uNguluvi mu mubepo hela, pe úmalile ukumuhongedza, umuunu uyungi ye angaya kipeelwa ikyo asikulufika lwe wiilonga, ahadza iikwidihidza wuli ukutigila, “Eena”?",
  "17": "Pakuva uveeve wiivedza ukumuhongedza uNguluvi ndakyene, lino umuyago ye akukupulikidza asiidzengwa mu lufuuwo.",
  "18": "Ndikumuhongedza uNguluvi, pakuva ndiilonga mu ndongele imiya ukulutila unyeenye nyivonda.",
  "19": "Neke kangi mu lukombeso, ndiikeela ukulonga amadzwi gahaanu agiidzeeleka mu luhala, ukuta ndivawulanidze avangi, si ngita ukulonga amadzwi mbilima likyumi limwinga (10,000) mu ndongele imiya.",
  "20": "Vafuuwa vayanguanye, mutanage ukuhoodza ngita vaana pa kulufika ulwa fipeelwa ifyo, nda haamu, muhoodzage ngita vaanu avavina. Neke kangi ulwa wuhosi, muvedzage ngita vaana fyali.",
  "21": "Mu Wusimbe uWiimike lúsimbiilwe ukutigila, “UMutwa iitigilaga, ‘Ndihadza ndiilonga na vaanu ava wugendela wa vagendzi va kutaali, aviilonga indongele ingendzi, napo kangi vasiimulikidza.’ ”",
  "22": "Wiimila wa ulo, ukulonga mu ndongele imiya, sikiivedza kimanyilo ku vafuuwa, nda haamu, ku avasili vafuuwa. Neke kangi ukuvila imola ukuhuma kwa Nguluvi, kye kimanyilo ku vafuuwa si ku avo avasiifuuwa.",
  "23": "Neke lino, ngana avafuuwa vonda va lukombeso válundiine mu kwifuunya, neke vonda vavange ukulonga indongele imiya, ngana viikwingila avaanu avangaya kipeelwa ikyo enewuli avasiifuuwa, ongo, vasitigila múgulwike lukwale?",
  "24": "Neke kangi, ngana umuunu ye asiifuuwa enewuli uyungi ye angaya kipeelwa ikya kudzifika indongele idzingi, iikwingila umusika avafuuwa vonda viivila imola ukuhuma kwa Nguluvi, dzonda dze iipulika dzihadza dzikumuhulila ukudzidzeela indzanangifu dzaakwe, kangi dze iipulika dzihadza dzikumuhiga.",
  "25": "Idza kinyele mu numbula yaakwe, dziivedza pa weelu, nave ahadza akwigwisa kinyalileme nu kwifuunya kwa Nguluvi iitigila, “Ndakyene uNguluvi ali mwenyo!”",
  "26": "Wiimila wa idzo, vafuuwa vayangu, tulonge kiki? Pe múlundiine ukwifuunya, yumwinga ali ni mwito, uyungi ali ni mbulanidzo, uyungi iilonga uluvilatulo ukuhuma kwa Nguluvi, uyungi ali ni ndongele imiya, uyungi ukuganula. Fyonda ifyo filimikage wiimila wa kulukangadza ulukombeso.",
  "27": "Ngana poovali aviilonga indongele imiya, aviilonga vatanage ukulutila vavili enewuli vadatu, apo valongage yumwinga yumwinga, kangi avedzage pwali umuunu va kuganula dze viilonga.",
  "28": "Ngana sikwali uva kuganula, uyo ye iilonga indongele imiya alekage ukulonga pa lukombeso, alongage nu Nguluvi mu mubepo gwakwe.",
  "29": "Navo aviivila imola ukuhuma kwa Nguluvi, valongage vavili enewuli vadatu, neke kangi avangi vagelandzage dze viilonga.",
  "30": "Ngana uyungi mu avo aviigelandza ávilatuliilwe lidzwi ukuhuma kwa Nguluvi, apo ye ali mu kuvila adzikage.",
  "31": "Nayula avedzage nu musika gwa kuvila, ukuta avaanu vonda vawulanidzwe nu kukangadzwa.",
  "32": "Navo aviivila wugendela wa fipeelwa fyawo, viileevedza imibepo gyawo, ukuta gidzindile umusika gwakwe gwa kuvila.",
  "33": "Pakuva uNguluvi si va lyowo, nda haamu, ye Nguluvi va lutengamaso. Ndeeni kye lugenda mu ngʼombeso dzonda idza viimike.",
  "34": "Kangi avamwayuuva vadzikage dzidzidzi mu ngʼombeso, pakuva vasiikwidikwa ukulonga, nda haamu, vavedzage vanya kwileevedza ngita kye giilonga imilagililwe gya Mose.",
  "35": "Ngana viisaka ukuwuudza ulukaani wuli, vavawuudzage avagoosi vaawo ku kaaya, pakuva lunya nyoni umwayuuva ukulonga mu lukombeso lwa vafuuwa.",
  "36": "Ongo, ilidzwi lya Nguluvi lyahumile ukwenyo, enewuli lívafikiye unyeenye nyiveene?",
  "37": "Ngana umuunu akwiwona ali ni kipeelwa kya kuvila, enewuli ikipeelwa ikingi kya Mubepo uMwimike, adzeelage ukutigila, idzi dze ndikuvasimbila, dze ndagi ukuhuma kwa Mutwa Yesu.",
  "38": "Neke kangi, ngana umuunu iibeda idzo, nave ndeeni ahadza iibedwa.",
  "39": "Wiimila wa ulo, vafuuwa vayangu, muvedzage nu wusuukwa uwa kuvila imola ukuhuma kwa Nguluvi, kangi mutanage ukumukaanidza umuunu ukulonga indongele imiya.",
  "40": "Neke kangi dzonda idzo dzilimikage mu ngʼaasi iyiivagila, kangi mu migendzehedze."
}