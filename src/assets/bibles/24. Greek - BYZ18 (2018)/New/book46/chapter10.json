{
  "1": "Vafuuwa vayanguanye, ndiisaka muludzeelage ukutigila, avakuhwesu pe vaahelanidzaga mu lungʼalangʼala, vonda vaalongodzwaga ni lifunde, kangi vonda vaahelaniidze pagatinagati ya nyandza.",
  "2": "Vonda pe vaalongwidzwe ni lifunde ilyo, nu kuhelanidza pagatinagati ya nyandza iyo, vaali ngita vádzabiikwe kuvedza vaniniilidzi va Mose.",
  "3": "Vonda vaaliye ikyakuliya kiikila ikyahumile kukyanya.",
  "4": "Kangi vonda vaanyuwe ululenga luulula ukuhuma mu lutalaawe, lwe avapeeliye uNguluvi wugendela wa kilole. Ulutalaawe ulo, aali ye Kilisiti ye aagendaga pamwinga navo.",
  "5": "Napo kangi, voloofu mu avo vaalimaga idzisamukeeledzaga uNguluvi. Wiimila wa ulo, viifuwaga, imifimba gyawo giiyambalangʼanaga mu lungʼalangʼala.",
  "6": "Lino, dzonda idzo dzaalimiike ukwawo wiimila wa kutuwunga, ukuta tulekage ukudoboka amalimo amaviifu ngita kye vaadobokaga aveene.",
  "7": "Mutanage ukwifuunya ku fihwananguluvi ngita avangi mu avo kye vaalimaga, ngita kye lúsimbiilwe mu Wusimbe uWiimike ukutigila, “Avaanu viikalile paanyi mu kuliya nu kunyuwa, neke viimage vakine mu wudobofu wuviifu.”",
  "8": "Kangi tutanage ukulima uwugoni ngita avangi mu avo kye vaalimaga. Neke uNguluvi avatipulage avaanu mbilima makyumi gavili ni dzidatu (23,000) mu kigono kimwinga.",
  "9": "Kangi tutanage ukumugemya uKilisiti ngita avangi mu avo kye vamugemiidze, viilumwaga na mayoka, viifuwaga.",
  "10": "Kangi mutanage ukwingʼulandza ngita avangi mu avo kye viingʼulandzaga, navo viikomwaga nu munyamwandza umutipudzi.",
  "11": "Lino dzonda idzo idzaalimiike ukwawo, dzaasimbiilwe ukuta dzivedzage fihwano fya kutuwunga uneefwe, ye tukwikala mu figono fya wusililo ifi.",
  "12": "Neke lino, uyo ye akwiwona ukutigila, íimile sipi mu lufuuwo, iigelage ukuta atane ukuguwa.",
  "13": "Ingemyo idzikuvaadzila, dzílingʼiine ni dzila idzikuvaadzila avaanu avangi mu figono fyonda. Neke kangi uNguluvi muhuuvilwa, nave asivaleka mugemywe ukulutila ingufu dzeenyo. Nda haamu, unyeenye pe mwigemywa, uNguluvi ahadza akuvapeela ingufu ya kwigugumidza, ni ngʼaasi ya kuhumila mu ngemyo idzo.",
  "14": "Nye vende vanguanye! Wiimila wa ulo, mutanage ukwifuunya ku fihwananguluvi!",
  "15": "Ndiilonga naanye ye muli nu luhala, muhoodzage wunofu dze ndiilonga.",
  "16": "Umusika gwa Kyakuliya iKiimike, pe twinyuwa kinywelo kya lufuunyo wiimila wa kumuhongedza uNguluvi, ongo, apo tusiihanga idanda ya Kilisiti? Kangi pe twimegula umukaate nu kuliya, ongo, apo tusiihanga umuvili gwa Kilisiti?",
  "17": "Pakuva umukaate guli gumwinga, uneefwe ye tuli voloofu, tuli muvili gumwinga, ndiweene uneefwe twivonda twihanga umukaate gumwinga.",
  "18": "Mulolage aVaisilaheli avaahangaga ukuliya ifyakuliya fye váteekiye pa kiteekelelo. Ongo, vasaahangaga pamwinga ukwifuunya kwa Nguluvi?",
  "19": "Lino ndiisaka ukulonga kiki? Ongo, ifyakuliya fye viiteekela ku fihwananguluvi fili nu luwumbulilo luluvedzaga? Ifihwananguluvi fiitanga kikivedzaga?",
  "20": "Nambi, ndiilonga ukutigila, avangi avo avasimudzeeliye uNguluvi, vasiiteekela uwusembe kwa Nguluvi, nda haamu, viiteekela ku mibepo imiviifu. Sindiisaka muhangage ukwifuunya ku mibepo imiviifu.",
  "21": "Musiisakulwa ukunywela ikinywelo kya Mutwa Yesu, ni kinywelo kya mibepo imiviifu. Kangi musiisakulwa ukuhanga ukuliya iKyakuliya iKiimike ni kyakuliya kya mibepo imiviifu.",
  "22": "Twisaka ukulamusa igiila dza Nguluvi? Tuli ni ngufu ukulutila umwene?",
  "23": "Avangi umwenyo viitigila, “Ndiikwidikwa ukulima ifiinu fyonda fye ndiisaka.” Nda haamu, si fiinu fyonda ifili nu luwumbulilo. Nde luvedze mwitigila, “Ndiikwidikwa ukulima ifiinu fyonda fye ndiisaka.” Nda haamu, si fiinu fyonda ifiikangadza ulufuuwo.",
  "24": "Umuunu atanage ukutemula idzikumuwumbulila yumwene, nda haamu, atemulage idzikuvawumbulila avangi.",
  "25": "Muliyage inyama dzonda idziigudzwa mu magulilo kitawuudza-wuudza, ukuta mutane ukulemala mu lwikagulo lwenyo.",
  "26": "Pakuva mu Wusimbe uWiimike lúsimbiilwe ukutigila, “Inyi ni ifigenda umo fyonda fya Mutwa.”",
  "27": "Umuunu ye asili mufuuwa, ngana avalaalike mu kuliya na yuunye mwídikiye ukuhelela, ifyakuliya fyonda fye ávasangiye muliyage kitawuudza-wuudza, ukuta mutane ukulemala mu lwikagulo lwenyo.",
  "28": "Neke kangi, ngana umuunu avalongele ukutigila, “Ikyakuliya iki váteekiye ku minguluvi,” apo mutanage ukuliya wiimila wa muunu ye ávalongiye, nu wiimila wa lwikagulo lwenyo.",
  "29": "Sindiilonga idzo wiimila wa lwikagulo lwenyo, nda haamu, wiimila wa lwikagulo lwa muunu ye ávalongiye. Kye kiki ndiwutanidze uwuvangwa wangu wiimila wa muunu uyungi ye iilemala mu lwikagulo lwakwe?",
  "30": "Ngana ndikumuhongedza uNguluvi wiimila wa kyakuliya kyangu kye ndiiliya, kye kiki umuunu uyungi aandige wiimila wa kyakuliya kye ndímuhongiidze uNguluvi?",
  "31": "Lino nde kuvedze kuliya, enewuli kunyuwa, enewuli ikiinu kikivedzaga kye mwilima, mulimage dzonda wiimila wa kumupeela indolo uNguluvi.",
  "32": "Mutanage ukuvakuvadza aVayahudi enewuli avasili Vayahudi, nambe vafuuwa va lukombeso lwa Nguluvi.",
  "33": "Mulimage ngita kye ndiilima uneene. Ndiigimba ukulima ifiinu fyonda ukuvakeeledza avaanu vonda, apo sindiisakula ukwiwumbulila, nda haamu, ukuvawumbulila avangi ukuta vaanukile uwupoki."
}