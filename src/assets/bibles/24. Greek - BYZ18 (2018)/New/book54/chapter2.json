{
  "1": "Ulwitala mu dzonda, ndikuvasungʼanidza ukutigila, mwilapangililage kwa Nguluvi. Mulapangilage kwa Nguluvi, ukuta avatange nu kuvafuunyilila avaanu vonda. Kangi mumuhongedzage uNguluvi wiimila wa vaanu vonda.",
  "2": "Muvalapangililage avatwa na vangi vonda avanya wutawulilwe, ukuta twikalage mu lutengamaso nu wiikala dzidzidzi, pamwinga nu kumuginiya uNguluvi nu kuvedza ni migendele imiimike.",
  "3": "Idzo nofu, kangi dzikumukeeledza uNguluvi uMupoki veesu,",
  "4": "ye iisaka avaanu vonda vapokwage nu kuyidzeela indakyene wiimila waakwe.",
  "5": "Pakuva uNguluvi ali yumwinga, kangi pwali umuunu yumwinga umunya kuvateepula avaanu nu Nguluvi, uyo ye Kilisiti Yesu,",
  "6": "ye iitawuwe uwuumi waakwe, ukuta avakombodze avaanu vonda. Uwu we woolesi we atupeeliye uNguluvi mu musika gwe aaviikile.",
  "7": "Ulu lwe lwene lwe ndíviikiilwe ukuvedza mudalisi nu mutume, kangi ukuvadalikila avasili Vayahudi imola dza lufuuwo lwa ndakyene. Sindiilonga wudesi, idzo dza ndakyene.",
  "8": "Lino pepavedzaga pe viilundana ukwifuunya, avamwadaada pe vakwinamula amawoko amiimike mu kulapangila, ndiisaka viitawulilage ngʼaani kwa Nguluvi kingaya ligooga nambe kwibeedza.",
  "9": "Ndeeni, avamwayuuva navo ndiisaka vafwalage imyenda igya wusiikamuvili, igisiihunga nyoni, kangi igiikwidikwa. Vatanage ukutiva ifwili, enewuli ukufwala ifiinu ifya sahabu nambe ndzambo, ni myenda igya magoobeli goloofu.",
  "10": "Nda haamu, vavedzage ni migendele iminofu, ngita kye lwivagila ku vamwayuuva áviitawuliye ngʼaani ukumoogopa uNguluvi.",
  "11": "Umwayuuva avedzage munya wiikala dzidzidzi nu kwileevedza pa kwiwulanidza.",
  "12": "Kangi sindikumutawula umwayuuva ukuwulanidza nambe kumukalila umwadaada, nda haamu, avedzage munya kipuliko,",
  "13": "pakuva uNguluvi aatalile ukumugava uAdamu, pambele uEfwa.",
  "14": "Kangi uAdamu asaadzangiilwe, nda haamu, umudala ye mwene ye aadzangiilwe, iidzumbaga imilagililwe.",
  "15": "Neke kangi ahadza iipokwa wugendela wa kuvegala avaana, na vamwayuuva avangi, kangi vahadza viipokwa ngana viigina ukwikala mu lufuuwo, uwende nu wiimike pamwinga ni migendele iminofu."
}