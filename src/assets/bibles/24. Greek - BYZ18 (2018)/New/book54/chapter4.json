{
  "1": "Lino uMubepo uMwimike iilonga kitafiha ukutigila, ifigono ifya wusililo avangi valaabihilaga ukuniniila ulufuuwo lwa ndakyene. Kangi valaaniniilaga imibepo gya wudzandzi, ni mbulanidzo dza Setano.",
  "2": "Avaanu aviiwulanidza idzo vakedusi, kangi vadesi, nu lwikagulo lwawo lúfuwe ngita lúnyaanyiilwe ni kyuma kya mooto.",
  "3": "Avaanu avo vakuvakaanidza avangi ukutoola enewuli ukutawuka, nambe kuliya ifyakuliya wuli. Neke kangi uNguluvi aagavile ifyakuliya ifyo, ukuta avafuuwa vafyanukilage mu luhongedzo, pakuva váyidzeeliye indakyene.",
  "4": "Ifigawa fyonda fya Nguluvi finofu, ikiinu kikivedzaga kitane ukukaanwa, kyanukilwage ni numbula ya luhongedzo,",
  "5": "pakuva ikyo kívaliidzwe wugendela wa lidzwi ilya Nguluvi ni ndapangilo.",
  "6": "Ngana uvalongele avafuuwa imbulanidzo idzo, apo wiivedza uli mutovela-ligendwa munofu va Kilisiti Yesu, ye úleliilwe wunofu mu ndakyene iya lufuuwo lwesu ni mbulanidzo inofu dze wiininiila uveeve.",
  "7": "Ukaanidzage mbandu isimo dza kataali idzaahela, wiidzooveledzage mbeepali ukumuginiya uNguluvi.",
  "8": "Ukugudzooveledza umuvili kuli luwumbulilo padebe. Neke kangi ukwidzooveledza ukumuginiya uNguluvi, kuli luwumbulilo ukulutila ifiinu fyonda, pakuva kukutupeela uluhuuvidzo lwa wuumi wa lino nu wiikwadza.",
  "9": "Ilidzwi ilyo ilya ndakyene, kangi liivagila liidikilwage ngʼaani.",
  "10": "Mu ilyo twigimba ukulima amalimo, pakuva tukumuhuuvila uNguluvi ye ali muumi, uMupoki va vaanu vonda, hiilo avakumufuuwa.",
  "11": "Uvawulanidzage avafuuwa amadzwi ago nu kuvalagidza vaganiniilage.",
  "12": "Utanage ukwidikila umuunu ye avedzaga akubede, pakuva uveeve uli muvinano. Nda haamu, wiitangage ukuvedza kyoledzi ku vafuuwa mu ndongele, imigendele, uwende, ulufuuwo ni miikalile imiimike.",
  "13": "Ugimbage ukuviimbila avafuuwa uWusimbe uWiimike, ukudalika nu kuwulanidza ukufikila pe ndilaadza.",
  "14": "Utane ukubedalila ukulimila ikipeelwa ikili mugati umwako, kye waapeeliilwe kugendela mu lidzwi ilya wuvidzi, nu kuviikilwa amawoko ga vavaha va lukombeso.",
  "15": "Ugimbage ukudzilima idzo ni ngufu dzaako dzonda, ukuta mu wuumi waako avaanu vonda vagawonage amalimo ge wiigina ukulima.",
  "16": "Wiigelage mu migendele ni mbulanidzo dzaako, pakuva pe wiilima idzo, wiipoka uwuumi waako pamwinga navo avakukupulikidza."
}