{
  "1": "Ilidzwi ili lya ndakyene ukutigila, “Umuunu ye iinungʼuvalila ukuvedza mwimiilidzi va lukombeso, uyo iidoboka amalimo amanofu.”",
  "2": "Lino umwimiilidzi iisakulwa avedzage mungaya lugomehedzo, mugoosi va mudala yumwinga, munya kwiwopa, munya luhalawukagudzi, munya kuginikwa, musandzi, ye áwudzeeliye ukuwulanidza ilidzwi lya Nguluvi.",
  "3": "Uyo atanage ukwilekeeledza mu wugaadzi nambe kuvedza mutalamu, avedzage muleele, mungaya mabaatu, kangi si mudobofu va magoobeli.",
  "4": "Avedzage muunu umunya kwimiilila wunofu inyumba yaakwe, avaana vaakwe vamwidikage nu kumupeela uluginiyo londa.",
  "5": "Pakuva, ngana umuunu asiwudzeeliye ukwimiilila inyumba yaakwe yumwene, ahadza iikwimiilila wuli ulukombeso lwa Nguluvi?",
  "6": "Atanage ukuvedza muunu ye akaapitwike si musika, pakuva iisunga iiginiye nu kugwila mu luhigo, ngita kye aahigiilwe uSetano.",
  "7": "Kangi iisakulwa avedzage muunu ye iikoolelwa inofu na vaanu avasili vafuuwa, ukuta alaaleka agomehedzwe nu kugwila mu lutego lwa Setano.",
  "8": "Ndeeni, avatangilidzi vavedzage vanya kuginikwa, vangaya wukedusi, avasikwilekeeledza mu wugaadzi, vatanage ukuvedza vadobofu va magoobeli.",
  "9": "Kangi vavedzage vaanu aviikwinatila wunofu indakyene ya lufuuwo nu lwikagulo lunofu.",
  "10": "Ava navo vagelwage tandi, ngana vangaya lugomehedzo, apo viidikwage ukulima amalimo ngita vatangilidzi.",
  "11": "Ndeeni, avadala vaawo vavedzage vanya kuginikwa, si vaheesi, vavedzage vanya kwiwopa, kangi aviihuuvilwa mu ngʼaani dzonda.",
  "12": "Umutangilidzi avedzage mugoosi va mudala yumwinga, umuunu ye iikwimiilila wunofu avaana vaakwe na va mu kaaya yaakwe.",
  "13": "Avo aviilima wunofu amalimo ga wutangilidzi, vahadza viiginikwa hiilo. Kangi viivedza nu wukangafu uwa kutagalidza imola ya lufuuwo mwa Kilisiti Yesu.",
  "14": "Ndiihuuvila ukwadza ukwako musika mudebe ugwikwadza. Neke kangi ndikukusimbila amadzwi aga,",
  "15": "pakuva ngana ndífuvaliye, ugidzeelage imigendele ígivagiye ku vaanu va Nguluvi. Avo ve veene ulukombeso lwa Nguluvi ye ali muumi, simbili, kangi waalo wa ndakyene.",
  "16": "Sikooluli ulwiganiiso luluvedzaga, ukutigila imola dze átuvilatuliye uNguluvi, ndakyene dza kudzumwa, ukutigila, UKilisiti iivilatuwe mu lwa muvili, iikoolelwaga nu Mubepo uMwimike ukutigila, mugolofu, iiwonekaga ku vanyamwandza, imola dzaakwe dziidalikwaga mu nyi dzonda, avaanu va lidugulu vakumufuuwaga, iinyamulwaga ukuhelela kukyanya mu ndolo."
}