{
  "1": "Lino ndiilonga naanye vavaha va lukombeso, uneene ye ndili muvaha muyeenyo, nde moolesi va mumuko dza Kilisiti, kangi ndili mihanganile va ndolo idzilaavilatuka, lino ndikuvanyilika ndiitigila,",
  "2": "mudiimilidzage wunofu ikipinga kye avapeeliye uNguluvi. Mukidiimilidzage kingaya kugagiilidzwa, nda haamu, luhumage mu numbula ngita kye iikeela uNguluvi. Mutanage ukulima amalimo geenyo wiimila wa kwisavila imaale wugendela wa kyoyo, nda haamu, mwitawulilage ngʼaani ni numbula ya lukeelo.",
  "3": "Mutanage ukuvedza vasali ku vaanu ve mukuvalongodza, nda haamu, muvedzage kyoledzi ukwawo mu migendele gyenyo iminofu.",
  "4": "UYesu ye Mudiimi uMukomi. Umusika pe alaavilatuka, mulaanukila ingeela ya ndolo iyisilaanangika nambi.",
  "5": "Na yuunye vabuhu, mwilefyage ku vavaha. Neke unyeenye nyivonda, avagogolo na vadebe, muvedzage nu lwiyiso yuunye mwa yuunye, pakuva uWusimbe uWiimike wiitigila, “Avakwinunumula, uNguluvi akuvabeedza, neke kangi avakwiyisa, akuvapeela ulusungu.”",
  "8": "Muvedzage vanya kwiwopa, nu kuvedza miiho umusika gonda. Pakuva umutavangwa veenyo uSetano, ngita nyalupala iyiibuuma, iyiipilima-pilima ukufwima umuunu, ukuta yimumile.",
  "9": "Lino mutengage uSetano uyo ve múdomiime mu lufuuwo kwa Nguluvi, kuno mwidzeela ukutigila, avafuuwa vayeenyo mu nyi yonda viipumuka imumuko dziidzo ngita kye mwipumuka unyeenye.",
  "10": "Muludzeelage ukutigila, pe mwivedza múpumwike musika mudebe, uNguluvi ahadza akuvapumunusa, akuvakangadza, akuvapeela ingufu nu luutu ulukangafu. Umwene ye Nguluvi umunya lusungu londa, ye ávakemeeliye mwanukile indolo dzaakwe mwa Kilisiti mbeepali.",
  "11": "Ingufu dza kutema dzivedzage ukwakwe uNguluvi mbeepali na mbeepali. Eena.",
  "12": "USilivano, umufuuwa muyangu, kangi muunu muhuuvilwa mu lwiwonelo lwangu, ye mwene ye aanangile ukusimba amadzwi makeefu aga. Ndiisaka ukuvakangadza inumbula nu kusimiilidza imola iyi, ndakyene lwe lusungu lwa Nguluvi. Mwimage sipi mu lusungu ulo.",
  "13": "Avayeenyo va lukombeso lwa apa pa Babeli, ávahaagule nu Nguluvi, vakuvahungila. Kangi nayu muswamu-vangu mu lufuuwo ye iitambulwa Maluko, ávahungiye.",
  "14": "Mwihungilage mu lwinoonelo lwa wende. Ulutengamaso luvedzage naanye nyivonda ye muli mwa Kilisiti."
}