{
  "1": "Ihaate iyi yíhumile ukwangu neene nde Petulo, ye ndili mutume va Yesu Kilisiti. Ndikuvasimbila unyeenye ye múhaaguliilwe nu Nguluvi, ye mútagaliye nu kuvedza vagendzi ku migoola gya Pondo, Galatya, Kapadokya, Asya ni Bitiniya.",
  "2": "UNguluvi uDaada avahaaguwe ukuhuma kataali kulingʼaana ni mikeelelele gyakwe, wugendela wa malimo ga Mubepo uMwimike ukuvahambusa viimike. Idzo dzaalimiike ukuta mumwidikage uYesu Kilisiti, nu kuhaanyilwa idanda yaakwe. UNguluvi avoongelehedzage unyeenye ulusungu nu lutengamaso.",
  "3": "Alumbwage uNguluvi uDaada va Mutwa veesu uYesu Kilisiti. Mu lupyana lwakwe ulukomi atuhambwise ukuta tuholwe ulwa kavili, wugendela wa kumudzulubusa uYesu Kilisiti ukuhuma ku wulungu. Aalimile ewo, ukuta tuvedzage nu luhuuvilo ululi nu wuumi.",
  "4": "Uluhuuvilo ulo lye lipwela ilyaviikiilwe nu Nguluvi kukyanya, kwe siliikwanangika, siliiwola nambe kusakala.",
  "5": "Ilipwela ilyo lyenyo unyeenye, wugendela wa lufuuwo mwiloleelwa ni ngufu dza Nguluvi, ukuta mwanukile uwupoki we aagelaniidze uNguluvi ukuvilatula pa kigono ikya wusililo.",
  "6": "Wiimila wa luhuuvilo ulo, mwikeela hiilo dzonda dze aagelaniidze uNguluvi, nde muvedze lino mwisakulwa ukupumuka mu ngemyo idzili poloofu mu musika mudebe.",
  "7": "Ukwigugumidza mu ngemyo idzi, kwiwoneesa ukutigila, ulufuuwo lwenyo lwa ndakyene. Lwigelwa ngita kye yiigelwa isahabu ukunyaanywa mu mooto. Ukumufuuwa uNguluvi kunofu hiilo ukulutila isahabu, pakuva isahabu yiikwanangika. Neke lino, uYesu Kilisiti alavapeela amalumbo, indolo nu luginiyo, pe alaadza nu kwiwoneesa pa weelu.",
  "8": "Nde luvedze musinaa mumuwona, neke kangi mukumwenda, kangi nde luvedze musinaa mumuwona lino, neke kangi mukumufuuwa. Ndeeni, múmemiidzwe ulukeelo ulunya ndolo ulusiilongeka,",
  "9": "pakuva mwikwanukila uwupoki wa numbula dzeenyo. Uwupoki uwo, we wugulume wa lufuuwo lwenyo.",
  "10": "Wiimila wa wupoki weenyo uwo, avavidzi vaakomandziidze hiilo ukuta valufike. Vaavilile ulwa lusungu lwa Nguluvi lwe aagulwime ukuvapeela unyeenye.",
  "11": "Wugendela wa vavidzi avo, uMubepo va Kilisiti aavilile imumuko dza Kilisiti ni ndolo dzaakwe idziikwadza, lwe lwene vaasakile ukugafika amadzwi ago ukutigila, gahadza giihumila ndali na ndawuli.",
  "12": "UNguluvi avavilatuliye avavidzi avo vadzeele ukutigila, amadzwi ge vaavilaga, sigaali ga kuvatanga aveene, nda haamu, unyeenye. Ago ge vaalongile, ge geene ge mwadalikiilwe na vaanu avaleetile iMola iNofu ya Yesu Kilisiti. Navo vavasimiye iMola iNofu iyo mu ngufu dza Mubepo uMwimike ye aatumiilwe ukuhuma kukyanya. Imola iyo, ye yeene ye viidoboka hiilo ukuyidzeela avanyamwandza navo.",
  "13": "Neke lino, muvedzage mwígelaniidze ukulima amalimo, kangi vanya kwiwopa. Muviikage uluhuuvilo lwenyo londa mu lusungu lwe mulaanukila, umusika gwe alaavilatukila uYesu Kilisiti.",
  "14": "Muvedzage vaana va Nguluvi, avanya wiidisi, mutanage ukuniniila uwudobofu weenyo uwuviifu we mukali nawo, umusika pe musikiidzeelaga indakyene ya Nguluvi.",
  "15": "Nda haamu, unyeenye muvedzage viimike mu migendele gyenyo gyonda gye mwilima, ngita uNguluvi ye avakemeeliye kye ali mwimike.",
  "16": "Lwe lwene lúsimbiilwe mu Wusimbe uWiimike ukutigila, “Muvedzage viimike, pakuva uneene ndili mwimike.”",
  "17": "Muludzeelage ukutigila, uNguluvi ye mukumutambula Daada mu ndapangilo dzeenyo, asiikwimila lubali, kangi iihiga avaanu vonda kulingʼaana na malimo gaawo. Neke lino, mumuginiyage hiilo uNguluvi mu musika ugu gwe mukwikala mwe naanyi umu ngita vagendzi.",
  "18": "Ndiilonga ewo, pakuva mwidzeela ukutigila, uNguluvi avakombuwe ukuhuma mu migendele igisiivagila gye mwanukiye ku vakuhwenyo. Asavakombuwe wugendela wa fiinu ifiikwanangika ngita magoobeli enewuli sahabu,",
  "19": "nda haamu, mwakombwidzwe mu danda ya wutalamu iya Kilisiti ye aali ngita ndzanangʼolo iyingaya wutenda nambe nongwa.",
  "20": "UKilisiti uyo aahaaguliilwe mu wugulume wa Nguluvi ukuhuma pe yisinaa yigawa inyi, neke kangi mu figono fya wusililo ifi, amuvilatuwe wiimila weenyo.",
  "21": "Wiimila wa Kilisiti uyo, unyeenye mukumufuuwa uNguluvi, ye amudzulubwise ukuhuma ku wulungu nu kumupeela indolo. Lwe lwene lino mukumufuuwa nu kumuhuuvila uNguluvi.",
  "22": "Wugendela wa kuyiidika indakyene, mwívaliidze inumbula dzeenyo, ukuta muveendage avafuuwa vayeenyo ulunya numbula ndzelu. Lino mwiyendage ni numbula yonda.",
  "23": "Ndiilonga ulo, pakuva unyeenye múholiilwe ulwa kavili, si lwa muvili ugu ugwifuwa, nda haamu, múholiilwe mu lwa muvili ugusiifuwa wugendela wa lidzwi ilya Nguluvi, lyumi kangi lya mbeepali na mbeepali.",
  "24": "Lwe lwene lúsimbiilwe mu Wusimbe uWiimike ukutigila, “Avaanu vonda vali ngita lisoli, nu lutogo lwawo luli ngita maluva ga mudaasi. Ilisoli liiyongodoka, na maluva giilagala,",
  "25": "neke kangi ilidzwi lya Mutwa Nguluvi liisigala mbeepali.” Ilidzwi ili ye Mola iNofu iyo ye mwadalikiilwe."
}