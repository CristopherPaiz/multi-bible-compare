{
  "1": "“Ndívalongiye dzonda idzo, ukuta mutane ukwikuvadza mu lufuuwo lwenyo.",
  "2": "Avaanu vahadza vakuvadaga unyeenye muhume mu nyolanilo dzaawo. Kangi gwikwadza umusika, umuunu ye avedzaga ye akuvakoma unyeenye, ahadza iihoodza ukutigila, akumutovela iligendwa uNguluvi.",
  "3": "Vahadza viilima dzonda idzo, pakuva vasimudzeeliye uDaada nambe neene.",
  "4": "Ndívalongiye idzo, ukuta umusika ugo pe gwikwadza, mwali mwiwukage ukutigila, ndavalongiye. “Sindavalongiye dzonda idzo pa kutala, pakuva ndaali pamwinga naanye,",
  "5": "neke kangi lino ndiihelela kwa Daada ye áanumile. Sikwali ye avedzaga umwenyo ye akuumbuudza ukutigila, ‘Wiihelela kwiya?’",
  "6": "Neke kangi múhuguviye hiilo mu numbula dzeenyo, pakuva ndívalongiye ukutigila, ndiihelela kwa Daada.",
  "7": "“Ndakyene ndikuvalongela ndiitigila, uneene ndiihelela kwa Daada, ulo lwe luwumbulilo ukwenyo. Ngana sindiihelela, apo uMukengedzi asaadza ukwenyo. Neke kangi, ngana ndiihelela, ndihadza ndikumutuma ukwenyo.",
  "8": "Pe iikwadza uMukengedzi uyo, ahadza akuvawoneesaga avaanu va mwe naanyi umu inongwa yaawo ulwa ndzanangifu, ulwa wugolofu nu lwa luhigo.",
  "9": "Ahadza akuvawoneesaga inongwa yaawo ulwa ndzanangifu, pakuva vasikuufuuwa uneene.",
  "10": "Kangi ahadza akuvawoneesaga inongwa yaawo ulwa wugolofu, pakuva ndiihelela kwa Daada, kwe musilaambona kangi.",
  "11": "Kangi ahadza akuvawoneesaga inongwa yaawo ulwa luhigo, pakuva uSetano umutemi va mwe naanyi umu, áhigiilwe.",
  "12": "“Ndipila nadzo ndzoloofu idza kuvalongela, nda haamu, lino mwilemwa ukudzifika.",
  "13": "Neke kangi uMubepo uMwimike ye akuvavilatulila indakyene, pe iikwadza, ahadza akuvavilatulila indakyene yonda. Asilongaga mu wutawulilwe waakwe yumwene, nda haamu, iilongaga dze ápuliike nu kuvalongela idzilaahumila.",
  "14": "UMubepo uyo iiwoneesaga indolo dzangu, pakuva ahadza akuvalongelaga dzonda dze iikwanukilaga ukwangu.",
  "15": "Ifiinu fyonda fye ali nafyo uDaada, fyangu. Lwe lwene lwe ndiilonga ukutigila, uMubepo uMwimike uyo, iikwanukilaga imola dzangu nu kuvavilatulila unyeenye.”",
  "16": "UYesu iiginaga ukuvalongela iitigilaga, “Mu musika mudebe musihadza mukuumbona, neke kangi pe gúhelaniidze musika mudebe ugo, muhadza mukuumbona kangi.”",
  "17": "Neke avangi mu vanyigendwa vaakwe viiwuudzandzage vatigilage, “Pe iilonga ukutigila, ‘Mu musika mudebe musihadza mukuumbona, neke kangi pe gúhelaniidze musika mudebe ugo, muhadza mukuumbona,’ kangi, ‘Pakuva ndiihelela kwa Daada,’ ikiganulo kyakwe kye kiki?”",
  "18": "Neke vaginage ukwiwuudzandza vatigilage, “Pe iilonga ukutigila, ‘Umusika mudebe,’ ikiganulo kyakwe kye kiki? Uneefwe tusikulufika lwe iilonga.”",
  "19": "UYesu aludzeeliye ukutigila, viisaka ukumuwuudza lwe álongile, neke avawuudzage atigilage, “Ongo, mukwiwuudzandza ikiganulo kyakwe, pe ndílongile ukutigila, ‘Mu musika mudebe musihadza mukuumbona, neke kangi pe gúhelaniidze musika mudebe ugo, muhadza mukuumbona’?",
  "20": "Ndakyene ndikuvalongela ndiitigila, unyeenye muhadza mwivemba nu kuhugumilila, neke avaanu va mwe naanyi umu vahadza viikeela. Muhadza mwihuguvala, neke kangi uwuhuguvafu weenyo wuhadza wiihambuka lukeelo.",
  "21": "Umwayuuva pe iihelela kuhola umwana, iihuguvala pakuva umusika gwa wuvafi gúfikile. Neke kangi pe iivedza áholile, asiikwiwuka kangi uwuvafi uwo wiimila wa lukeelo lwa kuholwa umwana mwe naanyi.",
  "22": "Na yuunye ndeeni, lino gwe musika gwenyo gwa wuhuguvafu. Neke kangi ndihadza ndikuvawona kangi, apo muhadza mwivedza nu lukeelo mu numbula dzeenyo. Sikwali umuunu ye alaluhedza ulukeelo ulo uluhuma mu numbula dzeenyo.",
  "23": "Kangi ikigono kila pe kífikile, musilaambuudza kikivedzaga. Ndakyene ndikuvalongela ndiitigila, kikivedzaga kye mukumunyilika uDaada mu litaawa lyangu, ahadza akuvapeela.",
  "24": "Ukufikila lino, musinaa munyilika kikivedzaga kwa Nguluvi mu litaawa lyangu. Mumunyilikage uNguluvi, na yuunye muhadza mwikwanukila. Wugendela wa ulo, muhadza mwigina ukuvedza nu lukeelo hiilo mu numbula dzeenyo.",
  "25": "“Ndívalongiye ingʼaani idzo mu fihwananidzo. Neke kangi umusika gwikwadza gwe sindivalongela mu fihwananidzo, apo ndihadza ndikuvalongela pa weelu imola dza Daada.",
  "26": "Mu kigono ikyo, mulamunyilika uDaada mu litaawa lyangu. Sindiilonga ukutigila, uneene ndihadza ndikumunyilika uDaada wiimila weenyo.",
  "27": "UDaada yumwene akuveenda unyeenye, pakuva unyeenye mukuundzenda uneene, kangi múfuuviilwe ukutigila, ndaahumile kwa Nguluvi.",
  "28": "Ndaahumile kwa Daada ndiikwadzaga mwe naanyi umu, lino ndiihega mwe naanyi ukupiluka kwa Daada.”",
  "29": "Neke avanyigendwa vaakwe vamulongelage vatigilage, “Lino wiilonga naafwe pa weelu kingaya fihwananidzo!",
  "30": "Lino twidzeela ukutigila, údzidzeeliye dzonda, kangi lusiisakulwa umuunu akuwuudze luluvedzaga. Wiimila wa idzo, twifuuwa ukutigila, úhumile kwa Nguluvi.”",
  "31": "UYesu akuvahigaga iitigilaga, “Lino mwifuuwa?",
  "32": "Umusika gwikwadza, kangi gwádzile, pe muhadza mwipalaangʼana nyivonda, nayula ahadza iihelela ukwakwe. Muhadza mukuundeka ndimwene. Neke kangi sindiivedza ndimwene, pakuva uDaada ali pamwinga naane.",
  "33": "Ndívalongiye unyeenye amadzwi ago ukuta, muvedzage nu lutengamaso mu numbula dzeenyo, pakuva muli mugati umwangu. Mwe naanyi umu mwivedza ni mumuko, neke kangi mwikangadzage inumbula, pakuva uneene ndídelwidze ingufu ya wuhosi mwe naanyi.”"
}