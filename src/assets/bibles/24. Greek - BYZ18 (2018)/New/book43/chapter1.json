{
  "1": "Pa wutalilo, aali kwali uLidzwi. ULidzwi uyo aavedzasaga nu Nguluvi, kangi uLidzwi uyo aali ye Nguluvi.",
  "2": "Ukuvangila pa wutalilo, uLidzwi uyo aavedzasaga nu Nguluvi.",
  "3": "Ifigawa fyonda fyagaviilwe wugendela mwa Lidzwi uyo. Sikookili ikigawa nambe kimwinga ikyagaviilwe kitagendela mwa mwene.",
  "4": "Umwene ye kiwumbuko kya wuumi, nu wuumi uwo wiileeta ulumuli ku vaanu.",
  "5": "Ulumuli ulo lwimulika mu kiisi, neke kangi ikiisi kyalemiilwe ukuludeludza.",
  "6": "UNguluvi amutumile umuunu yumwinga ye aatambulwaga Yohana.",
  "7": "Uyo aadzile mu kuvoolela avaanu imola dza lumuli ulo, ukuta wugendela waakwe avaanu vonda valufuuwage.",
  "8": "Umwene asaali lumuli ulo, nda haamu, aadzile ukoolela imola dza lumuli ulo.",
  "9": "Ulumuli lwa ndakyene ulo, ulukuvamulikila avaanu vonda, lwádzile mwe naanyi umu.",
  "10": "ULidzwi uyo aali mwe naanyi umu. Neke kangi avaanu mwe naanyi vasamukaguwe, nde luvedze inyi yaagaviilwe wugendela mwa mwene.",
  "11": "Aadzile ku vaanu vaakwe, neke kangi aveene vasamwanukiye.",
  "12": "Nda haamu, avaanu vonda avamwanukiye nu kumufuuwa, avapeeliye uwutawulilwe wa kuvedza vaana va Nguluvi.",
  "13": "Avo ve veene vaana va Nguluvi, neke kangi vasaaholiilwe mu lwa muvili, nambe mu mikeelelele gya muunu, nambe mu milamulile gya mugoosi, nda haamu, vaaholiilwe ukuhuma kwa Nguluvi.",
  "14": "ULidzwi uyo aadzile iivedzaga muunu, akwikalaga pamwinga naafwe. Uneefwe twadziweene indolo dzaakwe, indolo dza Muswamuve uMunyakimwinga ye aahumile kwa Daada uNguluvi, ámemile ulusungu ni ndakyene.",
  "15": "UYohana avooleliye avaanu imola dza muunu uyo, iikwinusaga isawuti iitigilaga, “Uyu ye mwene ye ndavalongelaga ukutigila, ‘Iikwadza umuunu kumbele ukwangu, ye mukomi ukulutila uneene, pakuva aali kwali ukuhuma pe ndisinaa ndiholwa uneene.’ ”",
  "16": "Ukuhuma uwukwilifu wa lusungu lwakwe, túpeeliilwe ulusungu pa lusungu.",
  "17": "Kwe kutigila, pakataali uNguluvi atupeeliye imilagililwe gyakwe wugendela wa Mose, kangi umusika ugu átupeeliye ulusungu lwakwe ni ndakyene yaakwe mwa Yesu Kilisiti.",
  "18": "Sikwali nambe muunu ye ámuweene uNguluvi. Neke kangi, uMuswamuve uMunyakimwinga, ye ali Nguluvi nave, kangi ali biihi nu Daadiye, átuvilatuliye uNguluvi.",
  "19": "Ikigono kimwinga, avalongodzi va Vayahudi vavatumile avateekedzi na Valevi ukuhuma ku Yelusalemu, vakamuwuudze uYohana ukutigila ye ani. Umwene ooleliye,",
  "20": "asaakaanile ukuhiga uluwuudzo ulo, iitigilaga, “Uneene siye Mesiya.”",
  "21": "Vakumuwuudzaga kangi viitigilaga, “Neke lino, yuuve ani? Uli muvidzi Eliya?” UYohana akuvahigaga iitigilaga, “Nambi uneene siye mwene.” Aveene vakumuwuudzaga kangi viitigilaga, “Ongo, uveeve ye mwene umuvidzi uyungi, ye tukumudzindila ukuhuma kwa Nguluvi?” UYohana akuvahigaga iitigilaga, “Nambi.”",
  "22": "Vakumuwuudzaga kangi viitigilaga, “Neke lino, yuuve ani? Utulongele, ukuta tuhelele tukavalongele avo ávatutumile. Uveeve ukwilonga ukutigila ani?”",
  "23": "UYohana akuvahigaga mu madzwi ga muvidzi Isaya iitigilaga, “Uneene ye sawuti ya muunu, iyiikemeela mu lungʼalangʼala yiitigila, ‘Mugolosage ingʼaasi ya kugendela uMutwa!’ ”",
  "24": "Neke aVafwalisayo wuli, avaatumiilwe na valongodzi va Vayahudi kwa Yohana,",
  "25": "vamuwuudzage vatigilage, “Ngana uveeve siye Mesiya, enewuli umuvidzi uEliya, enewuli umuvidzi uyungi va Nguluvi, kye kiki wiidzabika?”",
  "26": "UYohana akuvahigaga iitigilaga, “Uneene ndiidzabikila ululenga, neke kangi pagatinagati apeenyo pwali ye musikumudzeela unyeenye.",
  "27": "Uyo ye mwene ye iikwadza kumbele ukwangu, kangi ye mwene ye sindivagiye nambe kuwopola ingʼova dza ndaatu dzaakwe.”",
  "28": "Dzonda idzo dzaahumiye mu luvala lwa Betaniya, ku lubali lwa kunena lwa mukoga Yolodani, uYohana kwe aadzabikaga avaanu.",
  "29": "Ikigono ikya wuvili, uYohana akumuwonaga uYesu iikwadza ukwakwe. Akuvalongelaga avaanu avaali baaho iitigilaga, “Lolage, ako ke Kaanangʼolo ka Nguluvi, akiihedza indzanangifu dza vaanu vonda mwe naanyi!",
  "30": "Uyu ye mwene ye ndavalongelaga ukutigila, ‘Iikwadza umuunu kumbele ukwangu, ye mukomi ukulutila uneene, pakuva aali kwali ukuhuma pe ndisinaa ndiholwa.’",
  "31": "Na yuune sindamudzeeliye ukutigila ye ani, nda haamu, ndaadzile mu kuvadzabika avaanu nu lulenga, ukuta ndimuvilatule ku Vaisilaheli.”",
  "32": "Neke uYohana avoolelelage dze ádziweene atigilage, “Ndikamuweene uMubepo uMwimike iikwika ukuhuma kukyanya ngita ngundya, akwikalaga pakyanya apaakwe.",
  "33": "Neke kangi sindikamudzeeliye ukutigila ye ani, nda haamu, uNguluvi ye akaanumile ukudzabika nu lulenga akaatigiye, ‘Umuunu ye ukumuwona uMubepo vangu iikwika nu kwikala pakyanya apaakwe, uyo ye mwene ye ahadza akuvadzabika avaanu mwa Mubepo uMwimike.’ ”",
  "34": "Neke uYohana atigilage, “Uneene ndídziweene nu koolela ukutigila, uyu ye Muswamuve va Nguluvi.”",
  "35": "Ikigono ikya wuvili, uYohana uMudzabisi aali uko kangi, pamwinga na vavili va vanyigendwa vaakwe.",
  "36": "Pe amuweene uYesu pe iihelanidza, iitigilaga, “Lolage, ako ke Kaanangʼolo ka Nguluvi!”",
  "37": "Avanyigendwa va Yohana vavili pe vaaviye vápuliike idzo, vakumuniniilaga uYesu.",
  "38": "Neke uYesu aseedukage, avawonage avanyigendwa avo vakumuniniila. Akuvawuudzaga iitigilaga, “Mwisaka kiki?” Aveene vakumuhigaga viitigilaga, “Labi, ukwikala kwiya?” Ilitaawa ilyo kwe kutigila, Muwulanidzi.",
  "39": "UYesu iitigilaga, “Mwadze, mupawone pe ndikwikala.” Neke vafikage pe akwikala, vahuwage pamwinga nave ikigono ikyo. Yaali ngita kivalilo kinyikyumi (10.00) pa kyamihe.",
  "40": "Yumwinga mu vanyigendwa vavili avo, avaapuliike amadzwi ga Yohana, kangi avamuniniiliye uYesu, aatambulwaga Andeleya umaamiye va Simoni Petulo.",
  "41": "Baaho na baaho, neke uAndeleya ataangʼanage nu munungʼuve uSimoni, amulongelage atigilage, “Túmuweene uMesiya!” Ikiganulo kyakwe Kilisiti.",
  "42": "Neke uAndeleya amusindikage uSimoni kwa Yesu. UYesu akumulolaga uSimoni, iitigilaga, “Uveeve ve Simoni, muswamuve va Yohana. Ukuvangila ineengʼuli, ilitaawa lyako liivedzaga Kefwa.” Ikiganulo kyakwe Petulo, enewuli Lutalaawe.",
  "43": "Ikilaawo yaakwe, uYesu iilamulaga ukuhelela ku mugoola gwa Galilaya. Uko iitaangʼanaga nu Filipo, akumulongelaga iitigilaga, “Waadze uuniniilage.”",
  "44": "UFilipo aahumaga ku wudzenge wa Betisayida, kwe iikalaga uAndeleya nu Petulo.",
  "45": "Neke uFilipo ataangʼanage nu Natanaheli, amulongelage atigilage, “Túmuweene umuunu, imola dzaakwe dzaasimbiilwe nu Mose mu Kitabu kya Milagililwe na dze vaavilile avavidzi. Ilitaawa lyakwe ye Yesu, umuhuma ku Nasaleti, umuswamuve va Yosefu.”",
  "46": "Neke kangi uNatanaheli amuwuudzage uFilipo atigilage, “Ikiinu kikivedzaga ikinofu kiihuma mu wudzenge wa Nasaleti?” UFilipo akumuhigaga iitigilaga, “Waadze wiilolele.”",
  "47": "UYesu pe amuweene uNatanaheli iikwadza ukwakwe, iitigilaga, “Lolage, umuunu uyo Muisilaheli va ndakyene, asili nu wudesi mu numbula yaakwe.”",
  "48": "UNatanaheli akumuwuudzaga uYesu iitigilaga, “Úundzeeliye wuli?” UYesu akumuhigaga iitigilaga, “Umusika uFilipo pe asinaa aadza mu kukukemeela, uneene ndikakuweene pe ukiikalile paanyi pa mudzombe.”",
  "49": "Neke uNatanaheli amuhigage atigilage, “Muwulanidzaave, uveeve ve Muswamuve va Nguluvi! Uveeve ve Mutwa va Vaisilaheli!”",
  "50": "UYesu akumuwuudzaga iitigilaga, “Ongo, wiifuuwa, pakuva ndíkulongiye ukutigila ndíkuweene pe ukiikalile paanyi pa mudzombe? Uladziwona idzingi ngomi ukulutila idzo!",
  "51": "Ndakyene ndikuvalongela ndiitigila, muhadza mukukuwona kukyanya kúdindwike, nu kuvawona avanyamwandza va Nguluvi aviikwinuka nu kwikila pa Muswamuve va Muunu.”"
}