{
  "1": "Lino aali kwali uMufwalisayo wuli, ye aatambulwaga Nikodemu. Uyu aali yumwinga va valongodzi va kiwungu kya Vayahudi.",
  "2": "Ikilo yimwinga aaheliye kwa Yesu, akumulongelaga iitigilaga, “Muwulanidzaave, twidzeela ukutigila uveeve ve muwulanidzi ye útumiilwe nu Nguluvi, pakuva sikwali umuunu ye iihuufya ifimanyilo fye wiihuufya, ngana uNguluvi asili pamwinga naave.”",
  "3": "UYesu akumuhigaga iitigilaga, “Ndakyene ndikukulongela ukutigila, sikwali umuunu ye aliingila ku wutwa wa Nguluvi, ngana asiholiilwe ulwa kavili.”",
  "4": "UNikodemu akumuwuudzaga uYesu iitigilaga, “Umugogolo iiholwa wuli ulwa kavili? Asiilemwa ukwingila ulwa kavili mu lileme lya ngʼina, ukuta aholwe kangi!”",
  "5": "UYesu akumuhigaga iitigilaga, “Ndakyene ndikukulongela ukutigila, sikwali umuunu ye aliingila ku wutwa wa Nguluvi, ngana asiholiilwe wugendela wa lulenga nu Mubepo va Nguluvi.",
  "6": "Avaanu viiholwa ukuvedza nu wuumi ulwa muvili hela, neke kangi uMubepo va Nguluvi iihola avaanu ukuvedza nu wuumi ulwa mubepo.",
  "7": "Utane ukudzuma dze ndíkulongiye ukutigila, ‘Lwisakulwa muholwe ulwa kavili.’",
  "8": "Ilivelo lyalipuga kuhelela kwe liikeela. Wiipulika ikyuyililo kyakwe, kangi usiidzeela kwe liihuma nambe kwe liihelela. Ndeeni kye lugenda kwa muunu ye avedzaga ye áholiilwe ukuhuma mwa Mubepo va Nguluvi.”",
  "9": "UNikodemu akumuwuudzaga uYesu iitigilaga, “Umuunu iiholwa wuli ukuhuma kwa Mubepo va Nguluvi?”",
  "10": "UYesu akumuhigaga iitigilaga, “Uveeve uli muwulanidzi va Vaisilaheli. Usikugafika amadzwi ago?",
  "11": "Ndakyene ndikukulongela ukutigila, uneefwe twilonga dze túdzidzeeliye, kangi twikoolela dze túdziweene. Neke kangi unyeenye musikuwufuuwa uwoolesi weesu.",
  "12": "Ndikuvalongela idziilimika mu nyi umu, neke kangi unyeenye musikudzifuuwa idzo. Lino mwilemwa wuli ukuufuuwa, ngana ndikuvalongela idziilimika kukyanya?",
  "13": "Sikwali umuunu ye ágelile ukuhelela kukyanya, nda haamu, yu Muswamuve va Muunu ye aahumile kukyanya.",
  "14": "“UMose iinwise ikihwano kya liyoka lya saba, ukuta avapoke aVaisilaheli pe vaali ku lungʼalangʼala. Ndeeni, nayu Muswamuve va Muunu munya kwinuswa,",
  "15": "ukuta avapeele uwuumi uwa mbeepali avaanu vonda avakumufuuwa.”",
  "16": "UNguluvi aveendile avaanu vonda pe naanyi apa, lwe lwene amutawuwe uMuswamuve uMunyakimwinga, ukuta umuunu ye avedzaga ye akumufuuwa uyo, atane ukuyaga, nda haamu, avedzage nu wuumi uwa mbeepali.",
  "17": "UNguluvi asamutumile uMuswamuve mwe naanyi ukuta avahige avaanu, nda haamu, ukuta avapoke wugendela mwa Muswamuve.",
  "18": "UNguluvi asikumuhiga umuunu ye akumufuuwa uMuswamuve. Neke kangi umuunu ye asikumufuuwa, akapihigwa, pakuva asinaa amufuuwa uMuswamuve uMunyakimwinga.",
  "19": "Uluhigo lwe ulu ukutigila, uMuswamuve va Nguluvi áleetile ulumuli mwe naanyi umu, neke kangi avaanu vákeeliye ikiisi ukulutila ulumuli, wiimila wa malimo gaawo amaviifu.",
  "20": "Umuunu ye iilima imbiifu, akulusuula ulumuli ulo. Kangi asiikwadza ku lumuli, ukuta amalimo gaakwe amaviifu gatane ukuwoneka pa weelu.",
  "21": "Neke kangi umuunu ye iilima amalimo ga ndakyene, iikwadza ku lumuli ulo, ukuta gasiikukage ukutigila gálimiike mu ngufu ya Nguluvi.",
  "22": "Ifigono fikeefu pambele, uYesu na vanyigendwa vaakwe vaaheliye ku mugoola gwa Yudeya. Vakwikalaga uko musika wuli, nayu Yesu avadzabikaga avaanu.",
  "23": "Mu musika guugo, uYohana nave avadzabikaga avaanu ku Enoni, biihi nu wudzenge wa Salemu, pakuva kwali nu lulenga loloofu. Avaanu voloofu vaahelelaga ukwakwe, ukuta avadzabike.",
  "24": "Umusika ugo, uYohana uMudzabisi aali asinaa adindilwa mu ndinde.",
  "25": "Ikigono kimwinga, avanyigendwa wuli va Yohana vaavangile ukwibeedza nu Muyahudi yumwinga, ulwa mivedzehedze gya kukalava ukuta viivaladze.",
  "26": "Neke vahelelage kwa Yohana, vamulongelage vatigilage, “Muwulanidzaave, umuunu yula ye aali naave ku mwambu ya mukoga Yolodani, ye wooleliye imola dzaakwe, lolage iidzabika avaanu. Kangi avaanu vonda viihelela ukwakwe.”",
  "27": "UYohana akuvahigaga iitigilaga, “Umuunu asiikwanukila ikiinu, ngana uNguluvi asimupeeliye.",
  "28": "Unyeenye nye voolesi vangu, mu dze ndaalongile ukutigila, ‘Uneene siye Mesiya, nda haamu, uNguluvi áanumile ukuta ndimulongolele.’",
  "29": "Umudala va noolane iisakulwa ukuhelela kwa mutoodzi. Uneene ndili ngita mudzeela va mutoodzi, ndíimile pa lubali apaakwe nu kumupulikidza, ndiikeela pe ndiipulika isawuti yaakwe. Wiimila wa ulo, ulukeelo lwangu lúkwiliye.",
  "30": "UYesu munya kuvedza mukomi kulutila, uneene munya kuvedza mudebe kulutila.”",
  "31": "Umwene ye iikwadza ukuhuma kukyanya, ye mukomi ukulutila vonda. Umwene ye iihuma mwe naanyi, iilonga amadzwi ga mwe naanyi hela. Umwene ye iikwadza ukuhuma kukyanya, ye mukomi ukulutila vonda.",
  "32": "Nave iikoolela amadzwi ge ágaweene nu kugapulika ukuhuma kukyanya, nda haamu, sikwali umuunu ye akuwufuuwa uwoolesi waakwe.",
  "33": "Umuunu ye avedzaga ye iifuuwa uwoolesi waakwe, iikoolela ukutigila uNguluvi ye ndakyene,",
  "34": "pakuva uNguluvi ámutumile uMuswamuve ukulonga amadzwi ga Nguluvi. Kangi akumupeela uMuswamuve uMubepo uMwimike kingaya kigelelo.",
  "35": "UDaada akumwenda uMuswamuve, kangi ámupeeliye fyonda fivedzage paanyi pa wutawulilwe waakwe.",
  "36": "Umuunu ye akumufuuwa uMuswamuve, ali nu wuumi uwa mbeepali. Neke kangi ye akumukaana uMuswamuve, asili nu wuumi uwa mbeepali, pakuva iligooga lya Nguluvi liisigala pakyanya apaakwe."
}