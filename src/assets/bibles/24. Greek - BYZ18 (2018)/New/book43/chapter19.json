{
  "1": "Suwe uPilato akumunyamulaga uYesu ukuhuma mu nyumba, akuvalagidzaga avakolakyanda vaakwe ukutigila, vamutove ni mikopodzi.",
  "2": "Avakolakyanda viitivaga ingeela ya miifwa, vakumufwalidzaga pa mutuwe. Kangi vakumufwalidzaga umwingila gwa mulangalanga.",
  "3": "Vakumuhelelelaga, vakumuhungilaga viitigilaga, “Aadze senga, ve Mutwa va Vayahudi!” Neke vamudzagulage ni fivaate.",
  "4": "UPilato iihumaga kwivala kangi, akulilongelaga ililugu lya vaanu avo iitigilaga, “Mupulikidzage! Ndikumuleeta kwivala ukwenyo umuunu uyu, ukuta mudzeele ukutigila, sindikuyiwona inongwa yiyivedzaga iya kumutaaha.”",
  "5": "Neke uYesu vamuhumyage kwivala, áfwalile ingeela ya miifwa nu mwingila gwa mulangalanga. UPilato iilongaga pa weelu iitigilaga, “Lolage, umuunu umwene ye uyu.”",
  "6": "Avateekedzi avakomi na vakolokolooni va tembeli pe vamuweene uYesu, viiyooyaga viitigilaga, “Atovelelelwe! Atovelelelwe!” UPilato akuvalongelaga iitigilaga, “Mumunyamule yuunye, mukamutovelelele pa kipindulihidzo, pakuva uneene sindikuyiwona inongwa yiyivedzaga iya kumutaaha.”",
  "7": "Avalongodzi va Vayahudi vakumuhigaga viitigilaga, “Uneefwe tuli ni milagililwe. Wugendela wa milagililwe igyo, iivagila ukukomwa pakuva akwilonga ukutigila, Muswamuve va Nguluvi.”",
  "8": "UPilato pe aapuliike amadzwi ago, iikoogopaga hiilo.",
  "9": "Neke iingilage kangi mu litengule pamwinga nu Yesu, amuwuudzage atigilage, “Uveeve úhumile kwiya?” UYesu asamuhigile luluvedzaga.",
  "10": "UPilato akumuhigaga iitigilaga, “Kye kiki usikuunyiga? Usiidzeela ukutigila, ndili nu wutawulilwe wa kukwawulila, enewuli wa kukutovelelela?”",
  "11": "UYesu akumuhigaga uPilato iitigilaga, “Ngana ukali utane ukupeelwa uwutawulilwe ukuhuma kwa Nguluvi, ngali uli hela luluvedzaga ukwangu. Wiimila wa idzo, indzanangifu ya muunu yula ye áasutuwe ukwako, ngomi ukulutila indzanangifu yaako.”",
  "12": "UPilato pe aapuliike idzo, iitemulaga ingʼaasi ya kumudindulila uYesu, neke kangi avalongodzi va Vayahudi vaginage ukuyooya vatigilage, “Wone umudindulile umuunu uyo, apo usili mudzeela va Kayisali. Umuunu ye avedzaga ye akwilonga ukutigila mutwa, akumubeedza uKayisali.”",
  "13": "UPilato pe aapuliike ulo, akumuhumyaga uYesu kwivala, iihelelaga kwikala pa kideego kya luhigilo, apoono pe vaakemeelaga Waalo wa Maganga, mu ndongele ya veeneka kwe kutigila, Gabata.",
  "14": "Gwali musika gwa kivalilo kya mutanda (6.00), pa kigono ikya kwigelanidza ulwa kyaka kya Paasaka. UPilato akulilongelaga ililugu lya Vayahudi iitigilaga, “Lolage, umutwa veenyo ye uyu!”",
  "15": "Aveene viiyooyaga viitigilaga, “Mumukome, mumukome! Mumutovelelele!” UPilato akuvawuudzaga iitigilaga, “Ongo, mwisaka ndimutovelelele umutwa veenyo?” Avateekedzi avakomi vakumuhigaga viitigilaga, “Uneefwe tuli hela umutwa yungi, yu Kayisali mwene!”",
  "16": "Neke uPilato amugotolage uYesu ku vakolakyanda, ukuta vakamutovelelele. Avakolakyanda vakumunyamulaga uYesu, viihelelaga nave.",
  "17": "UYesu iihegaga kuno ányamuwe ikipindulihidzo kyakwe, iihelelaga apoono apiitambulwa Goligota, mu ndongele ya veeneka kwe kutigila, Libangʼa lya Mutuwe.",
  "18": "Pe vaafikile apo, vakumutovelelelaga uYesu pa kipindulihidzo. Apoono apo vaali poovali avaanu avangi vavili avaatoveleliilwe pa kipindulihidzo pamwinga nave, yumwinga ulubali ulwa kundiyo, uyungi lubali ulwa kungʼigi, nu Yesu pagati apaawo.",
  "19": "UPilato aalagiidze ukutigila, gasimbwe amadzwi gatovelelelwe pakyanya pa kipindulihidzo kya Yesu, agiitigila, uyesu umuhuma ku nasaleti, umutwa va vayahudi",
  "20": "Uwusimbe uwo waasimbiilwe mu ndongele ya Kiebulaniya, Kiloma ni Kigiliki. AVayahudi voloofu viimbaga uwusimbe uwo, pakuva apoono apo pe vamutoveleliye uYesu, paali biihi ni Yelusalemu.",
  "21": "Avateekedzi avakomi vakumulongelaga uPilato viitigilaga, “Utane ukusimba ukutigila, ‘Mutwa va Vayahudi,’ nda haamu, usimbe ukutigila, ‘Umuunu uyu aalongile ukutigila, umwene ye Mutwa va Vayahudi.’ ”",
  "22": "UPilato akuvahigaga iitigilaga, “Kye ndísimbile, ndísimbile.”",
  "23": "Avakolakyanda pe vamutoveleliye uYesu pa kipindulihidzo, viinyamulaga imyenda gyakwe, viigavaga filundo fitayi. Nayula umukolakyanda iinyamulaga ikilundo kyakwe. Kangi viinyamulaga umwingila gwakwe. Umwingila ugo gwali gungaya luhono nambe lumwinga, nda haamu, gwataviilwe ukuhuma kukyanya ukufikila paanyi.",
  "24": "Neke valonganage vatigilage, “Tutane ukudeemulingʼasa umwingila ugu, nda haamu, tusoolanile ulusolo, ukuta guvedze gwa ani.” Idzo dzaahumiye, ukuta amadzwi ga Wusimbe uWiimike gakwile, agiitigila, “Vaagaviine imyenda gyangu, viisoolanilaga ulusolo umwingila gwangu.” Ulo lwe lwene lwe vaalimile avakolakyanda.",
  "25": "Vaali poovali avamwayuuva avangi vatayi, aviimile biihi ni kipindulihidzo kya Yesu. Avamwayuuva avo vaali ungʼina va Yesu, ungʼina umudebe va Yesu, uMaliya umudala va Kilyopa, nu Maliya Magadalena.",
  "26": "UYesu pe amuweene ungʼina nu munyigendwa ye amwendile, íimile biihi nu ngʼina, iitigilaga, “Yuuva, lolage uyo ye muswamuwo.”",
  "27": "Neke amulongelage umunyigendwa uyo atigilage, “Lolage, uyo ye yuuwo.” Ukuvangila umusika ugo, umunyigendwa uyo akumunyamulaga ungʼina va Yesu, akwikalaga nave ku kaaya yaakwe.",
  "28": "UYesu aadzeeliye ukutigila, ámalile ukulima amalimo gaakwe gonda. Neke atigilage, “Ndíkelwike.” Idzo dzaahumiye, ukuta amadzwi ga Wusimbe uWiimike gakwile.",
  "29": "Apoono apo paali ni kitonga kye vaaviikilaga idifwayi indzadzu. Neke vanyamulage akenda, vadzabikage mu difwayi iyo, vapatikage mu ludete, vapelanidzage pa mulomo gwa Yesu ukuta anyuwe.",
  "30": "UYesu pe ágedziidze idifwayi iyo, iilongaga ukutigila, “Amalimo gangu gákwiliye!” Neke iinamidzage umutuwe, gwidumukaga.",
  "31": "Kyali kigono ikya Kihaanu kye viigelanidzaga aVayahudi ulwa kigono ikya Sabato ikyafudiike. Ikigono ikyo kyali kikomi ukulutila iSabato idzingi. Wiimila wa idzo, avalongodzi va Vayahudi vasaasakaga imifimba gisigale pa fipindulihidzo mu kigono ikya Sabato. Suwe viihelelaga kwa Pilato, vakumunyilikaga ukuta avakolakyanda vahelele vakavadeenye amagulu avaanu avakaatoveleliilwe, vakahedze imifimba gyawo pa fipindulihidzo.",
  "32": "Neke avakolakyanda vahelelage, vadeenyage amagulu uva kutala nu yungi avakaatoveleliilwe pamwinga nu Yesu.",
  "33": "Neke kangi pe viihelela kwa Yesu, viiwonaga áfuwe, viilekaga ukumudeenya amagulu.",
  "34": "Umukolakyanda yumwinga akumuhomaga uYesu nu mugoha pa lubafu. Umusika guugo, idanda nu lulenga fiihumaga.",
  "35": "Umuunu ye adziweene idzaahumiye, aasimbile uwoolesi, kangi uwoolesi waakwe wa ndakyene. Nave iidzeela ukutigila, iilonga idza ndakyene, kangi ooleliye idzo, ukuta mufuuwe.",
  "36": "Idzo dzaahumiye ukuta amadzwi ga Wusimbe uWiimike gakwile, agiitigila, “Sikookili nambe kidzege kyakwe kimwinga ikilaadeenyeka.”",
  "37": "Kangi uWusimbe uWiimike wiilonga ukutigila, “Valaadza mu kumulola ye vámuhomile.”",
  "38": "Umusika pe dzaaviye dzíhelaniidze idzo, iikwadzaga umuunu yumwinga ilitaawa lyakwe Yosefu, umuhuma ku wudzenge wa Alimataya. Umuunu uyo aali munyigendwa va Yesu ku kinyele, pakuva avoogopaga avalongodzi va Vayahudi. Neke ahelelage kwa Pilato ukumunyilika umufimba gwa Yesu, ukuta akagusiile. UPilato akumwidikaga. Suwe uYosefu iihelelaga kuhedza umufimba ugo.",
  "39": "UNikodemu ye aali áheliye kwa Yesu pakilo mu figono fya kumbele, nave iihelelaga. Uyo iileetaga amafuta ga lunuusi lunofu, ágahandzingʼiine ni manemane nu wufumba, ifyali nu wusito ngita kilo makyumi gadatu (30).",
  "40": "Neke avavili avo vanyamulage umufimba gwa Yesu, vagupilingidzage nu mwenda umuvalafu pamwinga na mafuta ga lunuusi lunofu ago, kulingʼaana ni mivedzehedze gya Vayahudi gya kusiila avaanu.",
  "41": "Apoono pe vamutoveleliye uYesu, gwali pooguli umugunda. Mu mugunda ugo, yaali pooyili imombwe imiya ye vaali vasinaa vasiila muunu ye avedzaga.",
  "42": "Lino, pakuva kyali kigono ikya Vayahudi ukwigelanidza ulwa Sabato, kangi, pakuva imombwe iyo yaali biihi, vakumusiilaga uYesu umo."
}