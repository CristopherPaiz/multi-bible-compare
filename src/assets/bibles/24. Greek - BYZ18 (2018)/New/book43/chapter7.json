{
  "1": "Pe dzíhelaniidze idzo, uYesu iivangaga ukudzungutila mu mugoola gwa Galilaya. Asaasakaga ukudzungutila mu mugoola gwa Yudeya, pakuva avalongodzi va Vayahudi vaasakaga vamukome.",
  "2": "Umusika gwa kyaka kya fitinga ku Vayahudi gwali biihi.",
  "3": "Neke avanungʼuve va Yesu vamulongelage vatigilage, “Uhege apa, uhelele ku Yudeya, ukuta avanyigendwa vaako vakagawone amalimo ge wiilima.",
  "4": "Umuunu pe iisaka ukudzeeleka ku vaanu, asiilima amalimo gaakwe ku kinyele. Ngana uveeve wiilima dzonda idzi, wiiwoneese ku vaanu vonda, ukuta vakudzeele.”",
  "5": "Avanungʼuve vaalongile ewo, pakuva navo vasamufuuwaga.",
  "6": "UYesu akuvalongelaga iitigilaga, “Umusika gwangu ugwa kuhelela gusinaa gufika, neke kangi unyeenye musiilemwa ukuhelela umusika guguvedzaga.",
  "7": "Avaanu va pe naanyi apa vasiigela ukuvaviipila unyeenye, nda haamu, vakuumbiipila uneene, pakuva ndikuvalongela ukutigila amalimo gaawo maviifu.",
  "8": "Muhelelage mwiveene ku Yelusalemu ku kyaka. Uneene sindiihelela, pakuva umusika gwangu gusinaa gufika.”",
  "9": "Pe aaviye álongile idzo, iisigalaga mu Galilaya.",
  "10": "Neke kangi avanungʼuve pe vaaviye váheliye ku kyaka, uYesu nave iihelelaga kinyele kitadzeeleka.",
  "11": "Lino avalongodzi va Vayahudi, pe vali mu kyaka, vamutemulaga uYesu. Vaawuudzaga viitigila, “Ali kwiya umuunu uyo?”",
  "12": "Avaanu voloofu mu lilugu, viipwepanilaga ulwa Yesu. Avangi vaatigilaga, “UYesu muunu munofu,” avangi viitigilaga, “Nambi, uyu akuvadzanga avaanu.”",
  "13": "Napo kangi sikwali umuunu ye aagelile ukulonga pa weelu ulwa Yesu, pakuva vavoogopaga avalongodzi va Vayahudi.",
  "14": "Pe fíhelaniidze ifigono fikeefu fya kyaka ikyo, uYesu iikwingilaga mu lipaala lya tembeli, iivangaga ukuvawulanidza avaanu.",
  "15": "Neke avalongodzi va Vayahudi vadzumage, valongage vatigilage, “Umuunu uyu akudzidzeela wuli dzonda idzi kuno we asiimbile?”",
  "16": "UYesu akuvalongelaga iitigilaga, “Imbulanidzo dze ndiiwulanidza si dzangu, nda haamu, dziihuma kwa ye áanumile ukwenyo.",
  "17": "Umuunu ye iikeela ukulima dze iikeela uNguluvi, ahadza iidzeela ngana imbulanidzo idzo dziihuma kwa Nguluvi, enewuli ndiilonga mu wutawulilwe wangu.",
  "18": "Umuunu ye iilonga mu wutawulilwe waakwe, iitemula uluginiyo lwakwe yumwene. Neke kangi ye iitemula uluginiyo lwa uyo ye ámutumile, uyo iilonga idza ndakyene, nu wudesi simoowuli mugati umwakwe.”",
  "19": "UYesu iiginaga ukulonga iitigilaga, “Ongo, uMose asavapeeliye imilagililwe unyeenye? Neke kangi sikwali umuunu umwenyo ye iikwinatila imilagililwe igyo. Lino kye kiki mwisaka ukuungʼoma?”",
  "20": "Ililugu lya vaanu likumuhigaga liitigilaga, “Uveeve uli nu mubepo umuviifu! Ye ani ye iisaka ukukukoma?”",
  "21": "UYesu akuvahigaga iitigilaga, “Ndaahuufiidze ikilole kimwinga mu kigono ikya Sabato, unyeenye mwidzumaga.",
  "22": "Lolage, uMose avalagiidze muvasingage avaana veenyo avadiimi. Si kutigila imivedzehedze igyo gyahumile kwa Mose yumwene, nda haamu, gyahumile ku vakuhwenyo va kutala. Lino unyeenye mwisinga avaana veenyo nambe mu kigono ikya Sabato.",
  "23": "Mwigimba ukwinatila imilagililwe gya Mose igya kusinga avaana veenyo avadiimi mu kigono ikya Sabato. Neke kangi kye kiki mukuumbiipila pe ndikumunaniya umuunu mu kigono ikya Sabato?",
  "24": "Mutanage ukumuhiga umuunu wiimila wa idziiwoneka mwivala hela, nda haamu, mumuhigage wiimila wa wugolofu.”",
  "25": "Neke avaanu avangi mu Yelusalemu vawuudzage vatigilage, “Ongo, umuunu uyu siye mwene ye vakumutemula avalongodzi, ukuta vamukome?",
  "26": "Lolage, ineengʼuli iilonga pa weelu, neke kangi aveene vasiilonga kikivedzaga! Apangi avalongodzi viidzeela ukutigila uyu ye Mesiya?",
  "27": "UMesiya pe alaadza, sikwali umuunu ye alaadzeela kwe áhumile, neke kangi uneefwe twidzeela umuunu uyu kwe áhumile!”",
  "28": "Neke uYesu pe aawulanidzaga mu lipaala lya tembeli, iinusage isawuti atigilage, “Ndakyene múundzeeliye uneene na kwe ndiihuma. Uneene sindaadzile mu wutawulilwe wangu, neke kangi uNguluvi ye áanumile ye va ndakyene. Unyeenye musimudzeeliye,",
  "29": "neke kangi uneene ndímudzeeliye, pakuva ndíhumile ukwakwe, kangi ye mwene ye áanumile ukwenyo.”",
  "30": "Wiimila wa idzo, viisakaga ukumwibata, neke kangi sikwali umuunu ye aagelile amwibate, pakuva umusika gwakwe gwali gusinaa gufika.",
  "31": "Neke kangi avaanu voloofu avaali baaho, vamufuuwage uYesu. Vaalongaga vaatigilaga, “Ngana uMesiya iikwadza, ongo, ahadza iihuufya ifimanyilo fyoloofu ukulutila fye áhuufiidze umuunu uyu?”",
  "32": "AVafwalisayo na vateekedzi avakomi vaapuliike avaanu viipwepa ulwa Yesu. Neke avateekedzi avakomi na Vafwalisayo vavatumage avakolokolooni va tembeli, ukuta vakamwibate uYesu.",
  "33": "Neke uYesu avalongelage avaanu avo atigilage, “Ndili pamwinga naanye mu musika mudebe hela, neke pambele ndiipiluka kwa ye áanumile.",
  "34": "Mulaanemula, neke kangi musilaambona, kangi mwilemwa ukwadza kwe ndigenda.”",
  "35": "Neke avalongodzi va Vayahudi valonganage veene vatigilage, “Umuunu uyu iihelela kwiya kwe tusimuwona? Ongo, iisaka ukuhelela ku nyi iya wugendzi kwe vátagaliye aVayahudi, ukuta akavawulaniidze avasili Vayahudi?",
  "36": "Iisaka ukutulongela kiki pe iitigila, ‘Mulaanemula, neke kangi musilaambona, kangi mwilemwa ukwadza kwe ndigenda’? ”",
  "37": "Ikigono ikya wusililo kya kyaka kya fitinga, ikyali kigono kikomi kiifikaga. Neke uYesu iimage, iinusage isawuti atigilage, “Umuunu ye avedzaga ye ali ni ngʼelo, aadzage ukwangu anyuwe.",
  "38": "Ndeviye kye wiilonga uWusimbe uWiimike ukutigila, umuunu ye avedzaga ye akuufuuwa uneene, iivedza ni mikoga gya lulenga ulwa wuumi uluhadza lwinyilimaga ukuhuma mu numbula yaakwe.”",
  "39": "Mu ulo, uYesu aalongaga ulwa Mubepo uMwimike, ye ahadza iikwanukilwa na vaanu vonda avakumufuuwa uYesu. Navo vasaapeeliilwe uMubepo uMwimike umusika ugo, pakuva uYesu aali aave ukwinuswa ukuhelela kukyanya ku ndolo dzaakwe.",
  "40": "Avaanu avangi mu lilugu ilyo, pe vaapuliike amadzwi ago, viivangaga ukulonga viitigilaga, “Ndakyene umuunu uyu ye muvidzi.”",
  "41": "Avaanu avangi viitigilaga, “Umuunu uyu ye Mesiya.” Neke kangi avangi vatigilage, “Nambi, uMesiya asiihuma mu mugoola gwa Galilaya.",
  "42": "Ongo, uWusimbe uWiimike wusiilonga ukutigila, uMesiya ahadza iihuma mu kipelela kya mutwa Dawudi? Kangi ukutigila ahadza iiholwa mu Betelehemu, mu wudzenge we aaholiilwe uDawudi?”",
  "43": "Neke lino, avaanu valekeengʼanage wiimila wa Yesu.",
  "44": "Avangi viisakaga ukumwibata, neke kangi sikwali umuunu ye aagelile ukumwibata.",
  "45": "Neke avakolokolooni va tembeli avaatumiilwe ukumwibata uYesu, vapilukage kangi ku vateekedzi avakomi na Vafwalisayo. Vakuvawuudzaga viitigilaga, “Kye kiki musimuleetile?”",
  "46": "Avakolokolooni viihigaga viitigilaga, “Sikwali umuunu uyungi ye áwudzeeliye ukulonga ngita kye álongile umuunu uyu.”",
  "47": "AVafwalisayo vakuvawuudzaga viitigilaga, “Ongo, ávadzangile na yuunye?",
  "48": "Kuli yumwinga mu valongodzi enewuli mu Vafwalisayo ye akumufuuwa?",
  "49": "Neke kangi ililugu lya vaanu ili ilisigidzeeliye imilagililwe gya Mose, lili nu luleko.”",
  "50": "Neke uNikodemu, yumwinga va valongodzi va Vafwalisayo, ye aali áheliye kwa Yesu pakilo mu figono fya kumbele, avawuudzage avayagwe atigilage,",
  "51": "“Ongo, imilagililwe gyesu giikwidika ukumuhiga umuunu pe tusinaa tumupulikidza tandi nu kudzeela lwe iilima?”",
  "52": "Aveene vakumuhigaga viitigilaga, “Uveeve naave úhumile ku Galilaya? Uhelele ukiimbe kangi wunofu uWusimbe uWiimike, apo naave ukulufika ukutigila sikwali umuvidzi ye iihuma ku Galilaya.”"
}