{
  "1": "UYesu iiginaga ukuvalongela aVafwalisayo iitigilaga, “Ndakyene ndikuvalongela ndiitigila, umuunu ye asiikwingila mu livaga lya ngʼolo kugendela pa mulyango, neke agendelage apangi hela, uyo muhiidzi kangi mugonadaasi.",
  "2": "Neke kangi ye iikwingilila pa mulyango, uyo ye mudiimi va ngʼolo.",
  "3": "Umukolokolooni akumudindulila umulyango, apo ingʼolo dzikumupulika umudiimi pe iilonga nadzo, kangi akudzikemeela ingʼolo dzaakwe, nayila mu litaawa lyakwe nu kudzihumya kwivala.",
  "4": "Pe ádzihumiidze ingʼolo dzaakwe dzonda, iilongola kuwutalo nadzo dzikumuniniila, pakuva dzímudzeeliye pe iilonga nadzo.",
  "5": "Ingʼolo dzisikumuniniila umugendzi, nda haamu, dzikumunyila, pakuva dzisimudzeeliye ye iilonga nadzo.”",
  "6": "UYesu avalongiye aVafwalisayo ikihwananidzo iki, neke aveene vatane ukulufika ulwa kiganulo kyakwe.",
  "7": "Kangi uYesu akuvalongelaga iitigilaga, “Ndakyene ndikuvalongela ndiitigila, uneene ndili mulyango gwa ngʼolo.",
  "8": "Vonda avaandongoliye ukuvedza vadiimi va ngʼolo, vahiidzi kangi vagonadaasi, kangi ingʼolo sidzavapulikidzaga.",
  "9": "Uneene ndili mulyango. Umuunu ye iikwingila mu livaga wugendela wa neene iipokwa, kangi iivedza nu wuvangwa ukwingila nu kuhuma, ukuta aluwone ulukwamilo.",
  "10": "Umuhiidzi iikwadza mu wugulume wa kuhiidza, kukoma nu kwananga. Neke kangi uneene ndaadzile ukuta vavedzage nu wuumi, kangi vavedzage nawo úwudewiike.",
  "11": "“Uneene nde mudiimi munofu. Umudiimi umunofu akwitawula uwuumi waakwe wiimila wa ngʼolo dzaakwe.",
  "12": "Umulima-malimo ye iikwanukila uluhombo, si mudiimi umunya ngʼolo. Ngana awone ilikekeeva liikwadza, iinyila nu kudzileka ingʼolo dzeene. Apo ilikekeeva liikwibata ingʼolo, idzingi dziipalaangʼana.",
  "13": "Uyo iinyila, pakuva umwene mulima-malimo ye iikwanukila uluhombo, kangi asiihoodzehedza ulwa ngʼolo.",
  "14": "Uneene ndili mudiimi munofu. Ndídzidzeeliye wunofu ingʼolo dzangu, nadzo dzíindzeeliye uneene,",
  "15": "ngita uDaada kye áandzeeliye uneene, na yuune ndímudzeeliye umwene. Na yuune ndikwitawula uwuumi wangu wiimila wa ngʼolo.",
  "16": "Uneene ndili ni ngʼolo idzingi isidza livaga ili, nadzo ndiisakulwa ukudzileeta. Nadzo dzihadza dzikuumulikidza. Neke lino, kilaavedza kipinga kimwinga, nu mudiimi yumwinga.",
  "17": "“UDaada akuundzenda, pakuva ndikwitawula uwuumi wangu, ukuta ndaanukile uwuumi kangi.",
  "18": "Sikwali umuunu ye iinyaga uwuumi wangu, nda haamu, ndikuwutawula mwe ndiikeelela uneene. Uneene ndili nu wutawulilwe wa kwitawula uwuumi wangu, nu kuwaanukila kangi. UDaada áandagiidze ndilimage ewo.”",
  "19": "AVayahudi pe vaapuliike amadzwi ago, viilekeengʼanaga kangi.",
  "20": "Voloofu viitigilaga, “Uyu ali nu mubepo umuviifu, kangi águlwike lukwale. Kye kiki mwipulikidza amadzwi gaakwe?”",
  "21": "Nda haamu, avangi viilongaga viitigilaga, “Amadzwi ago gasiihuma mwa muunu umunya mubepo umuviifu. Ongo, umubepo umuviifu gukumudindula amiiho umubofu, ukuta alolage?”",
  "22": "Neke gufikage umusika gwa kyaka kya Vayahudi ikya kwiwuka ulupondzolo lwa tembeli ku Yelusalemu. Umusika ugo, gwali gwa ngʼaala.",
  "23": "UYesu aagendaga mu lipaala lya tembeli, ilyatambulwaga umugendagenda gwa Selemani.",
  "24": "AVayahudi avangi vakumupilimaga nu kumuwuudza viitigila, “Ukutufwahidzaga mu numbula dzeesu ukufikila ndali? Ngana uveeve ve Mesiya, utulongele pa weelu.”",
  "25": "UYesu akuvahigaga iitigilaga, “Uneene ndívalongiye, neke unyeenye mwikaana ukuufuuwa. Amalimo ge ndiilima mu litaawa lya Daada, ago ge geene agakuundzoolela ukutigila, uneene ndili ani.",
  "26": "“Neke kangi unyeenye musikuufuuwa, pakuva musili ngʼolo dzangu.",
  "27": "Ingʼolo dzangu dzikuumulikidza. Uneene ndídzidzeeliye, nadzo dzikuuniniila.",
  "28": "Uneene ndikudzipeela uwuumi uwa mbeepali, nadzo dzisilaayaga nambi. Kangi sikwali umuunu ye ahadza akudzisweketula ukuhuma mu mawoko gangu.",
  "29": "UDaada ye áameeliye idzo, mukomi ukulutila vonda. Lino sikwali umuunu ye iisweketula ukuhuma mu mawoko ga Daada.",
  "30": "Uneene nu Daada tuli yumwinga.”",
  "31": "AVayahudi pe vaapuliike idzo, viinyamulaga amaganga kangi, ukuta vamutove nu kumukoma uYesu.",
  "32": "UYesu akuvalongelaga iitigilaga, “Ndívawoneesiidze amalimo goloofu amanofu agiihuma kwa Daada. Lino ge malimo gaki mu ago, agakuvahulila unyeenye muunove na maganga?”",
  "33": "AVayahudi viihigaga viitigilaga, “Tukukutova na maganga situkukuvala amalimo manofu, nda haamu, wiimila wa kumulonga fivi uNguluvi. Ukwilonga ukutigila uli Nguluvi, humbe uli muunu hela ngita avaanu avangi!”",
  "34": "UYesu akuvahigaga iitigilaga, “Silusimbiilwe mu fitabu ifya milagililwe gyenyo ukutigila, uNguluvi aalongile ukutigila, ‘Unyeenye nye minguluvi?’",
  "35": "UNguluvi avakemeeliye avaanu avaanukiye imola yaakwe ukutigila minguluvi. Na yuufwe twidzeela ukutigila ídzisimbiilwe mu Wusimbe uWiimike dza ndakyene ifigono fyonda.",
  "36": "Mwitigila kiki ulwa Daada uyu ye amwimiike nu kumutuma mwe naanyi umu? Wiimila wa kiki mwitigila ndikumulonga fivi uNguluvi, pe ndiitigila, ‘Uneene ndili Muswamuve va Nguluvi’?",
  "37": "Ngana sindiilima amalimo ga Daada ge iilima, apo mutanage ukuufuuwa.",
  "38": "Neke kangi, ngana ndiilima amalimo ge iilima uDaada, nde luvedze musiifuuwa dze ndiilonga, apo mufuuwage amalimo ago. Wugendela uwo, mukulufika ukutigila, uDaada ali mugati umwangu, na yuune ndili mugati umwakwe.”",
  "39": "AVayahudi avo pe vaapuliike idzo, viisakaga ukumwibata kangi. UYesu iidyegaga ukuhuma mu mawoko gaawo.",
  "40": "UYesu iihelelaga kangi ku mwambu ya mukoga Yolodani, iifikaga apoono pe aadzabikaga uYohana avaanu pa kutala, neke iikalage kuuko.",
  "41": "Avaanu voloofu vamuhelelelaga umwene, neke vamulongelage vatigilage, “UYohana asaahuufiidze ikimanyilo nambe kimwinga, neke kangi imola dzonda dze aalongaga ulwa muunu uyu, dzaali dza ndakyene.”",
  "42": "Nava vaanu voloofu avaali apo, vakumufuuwaga uYesu."
}