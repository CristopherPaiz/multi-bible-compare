{
  "1": "Neke uYesu apulikage ukutigila, aVafwalisayo válongeliilwe ukutigila iidzabika nu kusava avanyigendwa voloofu ukulutila uYohana,",
  "2": "nde luvedze uYesu yumwene asaadzabikaga, nda haamu, avanyigendwa vaakwe ve veene avaadzabikaga.",
  "3": "UYesu pe aadzeeliye ukutigila imola idzo dzítagaliye, iihegaga pamwinga na vanyigendwa vaakwe mu mugoola gwa Yudeya, iipilukaga kangi ku mugoola gwa Galilaya.",
  "4": "Mu lugendo ulo, aasakulwaga ukugendela ku mugoola gwa Samalya.",
  "5": "Neke vakafikage ku Samalya, mu wudzenge uwaatambulwaga Sikala. Uwudzenge uwo waali biihi nu mugunda gwa Yakobo, gwe aatawuwe kwa muswamuve uYosefu.",
  "6": "Apoono apo, kyali pookili ikisima kya Yakobo. UYesu akwikalaga pa lubali lwa kisima ikyo, pakuva lwadadile ukuhuma mu lugendo. Kyali ngita kivalilo kya mutanda (6.00) pa muunyi.",
  "9": "Neke umwayuuva uyo amuhigage atigilage, “Uveeve uli Muyahudi, uneene ndili mwayuuva Musamalya. Kye kiki wiinyilika ululenga ukwangu?” Aalongile ewo, pakuva aVayahudi vasaahanganaga na Vasamalya.",
  "10": "UYesu akumuhigaga iitigilaga, “Ngana ukali ukidzeelage kye iisaka uNguluvi ukukupeela, nu kutigila ye ani ye akukunyilika ululenga, ngali úmunyiliike, nave ngali ákupeeliye ululenga ulwa wuumi.”",
  "11": "Umwayuuva uyo akumuhigaga uYesu iitigilaga, “Mutwave, uveeve uli hela ikikoongʼolo kya kunegela ululenga, kangi ikisima iki kitaali hiilo. Lino ukuluwona kwiya ululenga ulwa wuumi ulo?",
  "12": "Ukuhwesu uYakobo atupeeliye ikisima iki. Umwene aanegaga nu kunyuwa ululenga ulo, pamwinga na vaana vaakwe ni ndiimwa dzaakwe. Ongo, uveeve ukwiwona ve mukomi hiilo ukulutila umwene?”",
  "13": "Neke uYesu amuhigage atigilage, “Umuunu ye iinyuwa ululenga ulwihuma mu kisima iki, iikeluka kangi.",
  "14": "Neke kangi ye iinyuwa ululenga lwe ndikumupeela, asilaakeluka mbeepali. Ululenga lwe ndikumupeela, luhadza lwivedza ngita fidwiwuli fya lulenga mugati umwakwe, ulwidwiwukila uwuumi uwa mbeepali.”",
  "15": "Neke umwayuuva uyo amulongelage uYesu atigilage, “Mutwave, uumeele ululenga lwe úlongile ukuta nditane ukukeluka, nambe kwadza kangi kunega ululenga mu kisima iki!”",
  "16": "UYesu akumuhigaga iitigilaga, “Uhelele ukamukemeele umugoosi vaako, waadze nave apa.”",
  "17": "Umwayuuva uyo akumuhigaga iitigilaga, “Uneene ndingaya mugoosi.” UYesu akumuhigaga iitigilaga, “Úlongile ulwa ndakyene ukutigila ungaya mugoosi!",
  "18": "Pakuva útawiike nu kulekwa na vagoosi vahaanu ukufikila lino, nu mugoosi ye ukwikalasa lino, si mugoosi vaako. Apo úlongile ulwa ndakyene.”",
  "19": "Umwayuuva uyo akumuhigaga iitigilaga, “Mutwave, lino ndiiwona ukutigila uveeve uli muvidzi.",
  "20": "Avakuhwesu viifuunyaga kwa Nguluvi pa kidunda iki, neke kangi unyeenye Vayahudi mwitigila, apoono pe twivagila ukwifuunya kwa Nguluvi, pe pa Yelusalemu.”",
  "21": "UYesu akumuhigaga iitigilaga, “Ve mwayuuvaave, uufuuwage lwe ndiilonga, umusika gwikwadza pe musiliifuunya kwa Daada uNguluvi pa kidunda iki, nambe mu tembeli ya Yelusalemu.",
  "22": "Unyeenye Vasamalya, mukwifuunya kwa Nguluvi ye musikumudzeela, neke kangi uneefwe Vayahudi tukwifuunya kwa Nguluvi ye túmudzeeliye, pakuva uNguluvi alavapoka avaanu wugendela wa Vayahudi.",
  "23": "Umusika gwikwadza, kangi gúfikile ku vaanu ukwifuunya kwa Daada uNguluvi, ngita uMubepo vaakwe kye ávawoneesiidze ukwifuunya ukwakwe, ngita kye ali ndakyene, pakuva uDaada iisaka avaanu avakwifuunya ewo.",
  "24": "UNguluvi ali Mubepo. Avaanu viivagila ukwifuunya ngita uMubepo vaakwe kye ávawoneesiidze ukwifuunya ukwakwe, ngita kye ali ndakyene.”",
  "25": "Umwayuuva uyo akumuhigaga iitigilaga, “Ndiidzeela ukutigila uMesiya, ye viitigila Kilisiti, iikwadza. Kangi ndiidzeela ukutigila pe iikwadza, akutulongela dzonda.”",
  "26": "UYesu akumuhigaga iitigilaga, “Ye neene ye ndiilongana naave.”",
  "27": "Umusika ugo, avanyigendwa vaakwe viikwadzaga, viidzumaga hiilo pe vamuweene uYesu iilongana nu mwayuuva. Neke kangi asaali pwali nambe munyigendwa yumwinga ye amuwuudziidze uYesu ukutigila, “Wiisaka kiki ukwakwe?” Enewuli, “Kye kiki wiilongana nave?”",
  "28": "Neke umwayuuva uyo ayilekage baaho indziilo yaakwe, ahelelage ku wudzenge kuvalongela avaanu atigilage,",
  "29": "“Mwadze mukamuwone umuunu ye áandongiye dzonda dze ndaalimile. Siye Mesiya wona mwene uyu?”",
  "30": "Neke avaanu pe vaapuliike idzo, vahegage mu wudzenge uwo, vamuhelelelage uYesu kwe aali.",
  "31": "Umusika pe vasinaa vafika avaanu avo, avanyigendwa vaakwe vakumugongoolaga viitigilaga, “Muwulanidzaave, waadze uliye ikyakuliya.”",
  "32": "Neke kangi uYesu avahigage atigilage, “Uneene ndili nakyo ikyakuliya kye musikukidzeela unyeenye.”",
  "33": "Pe peene avanyigendwa vaakwe viivangaga ukwiwuudza viitigilaga, “Kuli muunu ye áadzile mu kumupeela ikyakuliya umusika pe tusikali pwali?”",
  "34": "UYesu akuvahigaga iitigilaga, “Ikyakuliya kyangu kwe kulima imikeelelele gya Daada ye aanumile, kangi ukumaliidza amalimo ge aameeliye ndilimage.",
  "35": "Unyeenye mwitigila, ‘Gísigiye myedzi gitayi hela ukufikila ukubena.’ Neke kangi uneene ndikuvalongela ndiitigila, mulolage imbene yíkangiye mu migunda ukutigila yífikiye ukubena.",
  "36": "Lino umunya kubena iikwanukila uluhombo wiimila wa malimo ge iilima. Imbene ye iibena ve vaanu avahadza viikwanukila uwuumi uwa mbeepali. Neke lino, ye iivyala na ye iibena, vonda vahadza viikeela.",
  "37": "Indongele iyi ya ndakyene ukutigila, ‘Umuunu yumwinga iivyala imbeyu, uyungi iibena.’",
  "38": "Uneene ndívatumile ukubena imbene ye simwavyalile. Avaanu avangi vágimbile ukuvyala, unyeenye mwikwanukila uluwumbulilo lwa malimo gaawo.”",
  "39": "AVasamalya voloofu va ku wudzenge wa Sikala wula, vakumufuuwaga uYesu wiimila wa woolesi wa mwayuuva uyo, ye aalongile ukutigila, “Umuunu uyo áandongiye dzonda dze ndaalimile.”",
  "40": "Neke aVasamalya avo vafikage pe agenda uYesu, vamugongoolage ukuta iikalase navo. Nave akwikalaga navo figono fivili.",
  "41": "Avaanu voloofu mbandu vakumufuuwaga uYesu wiimila wa lidzwi lyakwe.",
  "42": "Vakumulongelaga umwayuuva uyo viitigilaga, “Lino tukumufuuwa umuunu uyu, si wiimila wa madzwi gaako hela, nda haamu, pakuva twípulikiye yuufwe amadzwi gaakwe. Kangi twidzeela ukutigila, ndakyene umuunu uyu ye Mupoki va pe naanyi.”",
  "43": "Pe fyaviye fídzumbile figono fivili, uYesu na vanyigendwa vaakwe viihegaga mu wudzenge mu Sikala, viihelelaga ku mugoola gwa Galilaya.",
  "44": "UYesu aali álongile ukutigila, umuvidzi vasikumuginiya avaanu va kwawo.",
  "45": "Pe aafikile ku Galilaya, avaanu vakumwanukilaga, pakuva navo vaali vádziweene dzonda dze aalimile uYesu ku Yelusalemu mu kyaka kya Paasaka. Avo navo vaali koovali kuuko.",
  "46": "Neke uYesu ahelelage kangi ku wudzenge wa Kana ya mu Galilaya, kwe aali áhambwise ululenga kuvedza difwayi. Umo aali mwali umulugaluga yumwinga, ye aali nu muswamuve mutamwa ku Kapelenahumu.",
  "47": "Umulugaluga uyo iipulikaga ukutigila, uYesu áfikile mu Galilaya ukuhuma ku Yudeya. Neke ahelelage kwa Yesu, amugongoolage ukutigila ahelele ku Kapelenahumu, ukuta akamunaniye umuswamuve, ye aali mutamwa, asanga afuwa.",
  "48": "Neke uYesu amulongelage umulugaluga uyo atigilage, “Unyeenye musilaafuuwa ukufikila pe mukufiwona ifimanyilo ni fidzumo.”",
  "49": "Umulugaluga akumulongelaga iitigilaga, “Mutwave, ndikukunyilika tuheleengʼase ukamunaniye umuswamu-vangu pe gusinaa gudumuka.”",
  "50": "Neke uYesu ahigage atigilage, “Uhelelage, umuswamuwo áponile.” Umulugaluga uyo iifuuwaga amadzwi ga Yesu, iiwuyaga ukwakwe.",
  "51": "Umulugaluga uyo pe ali mu ngʼaasi, iitaangʼanaga na valimila-vangi vaakwe. Vakumulongelaga viitigilaga, “Umuswamuwo áponile.”",
  "52": "Neke avapodzage ulwa musika gwe akaaponile. Aveene vakumuhigaga viitigilaga, “Akaaponile igolo pa muunyi, mu kivalilo kya mufungʼati (7.00).”",
  "53": "Neke baaho udaadiye va mwana uyo, alufikage ukutigila akaaponile mu musika guugula gwe akiilongaga uYesu ukutigila, “Umuswamuwo muumi.” Umulugaluga uyo, pamwinga na vonda va mu kaaya yaakwe, vakumufuuwaga uYesu.",
  "54": "Iki kyali kimanyilo ikya kavili kye aalimile uYesu mu mugoola gwa Galilaya, pe aahumile ku mugoola gwa Yudeya."
}