{
  "1": "Pe dzaaviye dzíhelaniidze idzo, uYesu iilowokaga imwambu iyingi iya nyandza ya Galilaya, ilitaawa ilingi yiitambulwa nyandza ya Tibelya.",
  "2": "Ililugu likomi lya vaanu likumuniniilaga uYesu, pakuva lyali lífiweene ifimanyilo, fye aahuufyaga pa kuvananiya avatamwa.",
  "3": "Neke uYesu iinukage ku kidunda wuli pamwinga na vanyigendwa vaakwe, iikalasage navo kuuko.",
  "4": "Umusika ugo, ikyaka kya Paasaka ya Vayahudi kyali biihi.",
  "5": "UYesu iilolaga, iiwonaga ililugu likomi lya vaanu liikwadza ukwakwe. Neke amuwuudzage uFilipo atigilage, “Twigula kwiya imikaate gya kuvaliisa avaanu vonda ava?”",
  "6": "UYesu amuwuudziidze ewo uFilipo ukumugemya, pakuva aludzeeliye lwe ahadza iilima.",
  "7": "UFilipo akumuhigaga iitigilaga, “Nde tukali tugule imikaate gya dinaali magana gavili (200) ukuta nayula mu vaanu ava anyambase kadoodo kadoodo, gisikwila!”",
  "8": "Neke uAndeleya, ye aali yumwinga mwa vanyigendwa vaakwe, kangi maamiye va Simoni Petulo, amuhigage uYesu atigilage,",
  "9": "“Mutwave, apa pwali umudiimi yumwinga, ye ali ni mikaate gihaanu gya wutine wa ngongilwe ni somba ndoodo dzivili. Neke kangi ifi fihadza fiikwila wuli ku lilugu ngita ili?”",
  "10": "Neke uYesu avalongelage avanyigendwa vaakwe atigilage, “Muvalongele avaanu, ukuta viikale paanyi.” Apoono apo paali nu lusoli loloofu, vonda vakwikalaga paanyi. Mu lilugu ilyo, vaali moovali avamwadaada mbilima dzihaanu (5,000).",
  "11": "Neke uYesu anyamulage imikaate igyo, amuhongedzage uNguluvi, avagavilage avaanu vonda avaali apo. Iilimaga ndeeni ni somba dzivili idzo, nayula iiliyaga mwe iisakila.",
  "12": "Avaanu vonda pe viigwite, uYesu akuvalongelaga avanyigendwa vaakwe iitigilaga, “Mulundase utuwuluwulu tonda útusigiye, ukuta katane ukuyaga nambe kamwinga.”",
  "13": "Neke valundasage, vamemyage ifihiivi finyikyumi ni fivili (12) fya tuwuluwulu twa mikaate gihaanu gya wutine wa ngongilwe, fye vaagombuwe avo avaaliye.",
  "14": "Avaanu avo vaaviye vákiweene ikimanyilo kye áhuufiidze uYesu, viilongaga viitigilaga, “Ndakyene umuunu uyu muvidzi va Nguluvi, ye tukiihuuvilaga ukutigila iikwadza pe naanyi apa.”",
  "15": "UYesu pe aadzeeliye ukutigila avaanu avo viisaka vamugagiilidze avedze Mutwa vaawo, iihegaga, iihelelaga mwene kangi ku kidunda.",
  "16": "Umusika gwa pa kyamihe, avanyigendwa va Yesu viikwikaga ku nyandza ya Galilaya.",
  "17": "Viikwingilaga mu waato, ukuta valowoke ukuhelela ku Kapelenahumu. Umusika ugo kyali kiisi, kangi uYesu aali asinaa afika avedzase navo.",
  "18": "Inyandza yiitigangikaga, pakuva ilivelo likomi hiilo lyapugaga.",
  "19": "Avanyigendwa pe vaaviye váheliye lugendo lwa kilometa dzihaanu enewuli mutanda (6) wuli mu waato, vakumuwonaga uYesu iigenda pakyanya pa lulenga, iihegelela pa waato, viikoogopaga mbandu.",
  "20": "Neke kangi uYesu avalongelage atigilage, “Ye neene, mutane ukoogopa!”",
  "21": "Neke aveene vasakage iingile mu waato. Umusika guugo, uwaato wiifikaga ku mwambu kwe vaahelelaga.",
  "22": "Ikigono ikyafudiike, ililugu lya vaanu avaasigiye ku mwambu ya nyandza, liidzeelaga ukutigila apo poowuli uwaato wumwinga hela. Kangi liidzeelaga ukutigila uYesu asili pamwinga na vanyigendwa vaakwe mu waato uwo, nda haamu, avanyigendwa avo vaali váhegile veene.",
  "23": "Neke avaanu avangi vaadzage nu waato uwungi ukuhuma ku Tibelya, vafikage apoono pe vaali váliye imikaate avaanu voloofu, nu Mutwa Yesu pe aali ámuhongiidze uNguluvi.",
  "24": "Suwe ililugu lya vaanu, pe lyaweene ukutigila uYesu sikwali uko nambe vanyigendwa vaakwe, liikwingilaga mu waato, liihelelaga ku Kapelenahumu kumutemula uYesu.",
  "25": "Ililugu lya vaanu ilyo pe lyalowiike ku mwambu iyingi iya nyandza ya Galilaya, likumuwonaga, likumuwuudzaga liitigilaga, “Muwulanidzaave, ukaadzile ndali kuno?”",
  "26": "UYesu iihigaga iitigilaga, “Ndakyene ndikuvalongela ndiitigila, mukuunemula, si pakuva mukaalolile ifimanyilo fye ndikaahuufiidze, nda haamu, pakuva mukaaliye imikaate gila nu kwiguta.",
  "27": "Mutanage ukulima amalimo wiimila wa kyakuliya ikiikwanangika, nda haamu, mulimage wiimila wa kyakuliya ikikuvapeela uwuumi uwa mbeepali. UMuswamuve va Muunu alavapeela ikyakuliya ikyo, pakuva uNguluvi uDaada ámupeeliye uwutawulilwe waakwe wa kulima ewo.”",
  "28": "Neke aveene vamuwuudzage vatigilage, “Lino tulime kiki, ukuta tulimage amalimo ge iisaka uNguluvi?”",
  "29": "UYesu akuvahigaga iitigilaga, “Amalimo ge iisaka uNguluvi mulimage ge aga. Mumufuuwage uyo ye ámutumile.”",
  "30": "Vakumuwuudzaga viitigilaga, “Ongo, uhadza wiihuufya ikimanyilo kiki, ukuta tukiwone nu kukufuuwa? Uhadza wiihuufya kiinu kiki?",
  "31": "Avakuhwesu vaaliye imana pe vaali mu lungʼalangʼala, ngita kye lúsimbiilwe mu Wusimbe uWiimike ukutigila, ‘Avapeeliye imikaate ukuhuma kukyanya.’ ”",
  "32": "Neke uYesu avalongelage atigilage, “Ndakyene ndikuvalongela ndiitigila, siye Mose ye avapeeliye avakuhwenyo imikaate ukuhuma kukyanya, nda haamu, ye Daada. Umwene akuvapeela umukaate gwa ndakyene ukuhuma kukyanya.",
  "33": "Pakuva umukaate gwa Nguluvi, ye mwene ye iikwika ukuhuma kukyanya nu kuvapeela uwuumi avaanu vonda pe naanyi.”",
  "34": "Neke vamuhigage vatigilage, “Mutwave, twinyilika utupeelage umukaate ugo ifigono fyonda.”",
  "35": "UYesu akuvahigaga iitigilaga, “Uneene gwe mukaate ugwa wuumi. Umuunu ye avedzaga ye iikwadza ukwangu asiidagana nambi, kangi ye avedzaga ye akuufuuwa asiikeluka nambi.",
  "36": "“Neke kangi ndívalongiye ukutigila, nde luvedze múumbwene, napo kangi musikuufuuwa.",
  "37": "Avaanu vonda ve akuumeela uDaada viikwadza ukwangu nu kuufuuwa. Kangi uneene sindilamukaana nambe yumwinga ye iikwadza ukwangu.",
  "38": "Sindiikile ukuhuma kukyanya ukuta ndilimage dze ndíkeeliye uneene, nda haamu, ukuta ndilimage dze iikeela uDaada ye áanumile.",
  "39": "Igi gye mikeelelele gya Daada ye áanumile ukutigila, nditane ukumuyadza nambe yumwinga mu vonda ve áameeliye, nda haamu, ndivadzulubuse pa kigono ikya wusililo.",
  "40": "Pakuva uDaada iikeela ukutigila, ye avedzaga ye akumuwona uMuswamuve nu kumufuuwa, avedzage nu wuumi uwa mbeepali, na yuune ndilamudzulubusa pa kigono ikya wusililo.”",
  "41": "Neke aVayahudi vavangage ukungʼuula, pakuva uYesu aatigiye, “Uneene gwe mukaate úgwikile ukuhuma kukyanya.”",
  "42": "Vakwiwuudzaga viitigilaga, “Umuunu uyu siye Yesu, umuswamuve va Yosefu, ye túvadzeeliye ungʼina nu daadiye? Lino iilonga wuli ukutigila, ‘Ndíikile ukuhuma kukyanya’?”",
  "43": "UYesu akuvahigaga iitigilaga, “Mutane ukwingʼulandza yuunye veene.",
  "44": "Sikwali umuunu ye iikwadza ukwangu, ngana uDaada ye áanumile asinaa amukongola. Naane ndilamudzulubusa pa kigono ikya wusililo.",
  "45": "Lúsimbiilwe mu Wusimbe wa vavidzi ukutigila, ‘UNguluvi alavawulanidza avaanu vonda.’ Neke ye avedzaga ye akumupulikidza nu kwiwulanidza ukuhuma kwa Daada, uyo iikwadza ukwangu.",
  "46": "Sikwali umuunu ye ámuweene uDaada, nda haamu, uyo ye iihuma kwa Nguluvi, ye mwene ye ámuweene uDaada.",
  "47": "“Ndakyene ndikuvalongela ndiitigila, umuunu ye akuufuuwa, ali nu wuumi uwa mbeepali.",
  "48": "Uneene gwe mukaate ugwa wuumi.",
  "49": "Nde luvedze avakuhwenyo vaaliye imana ku lungʼalangʼala, napo kangi vaafuwe.",
  "50": "Neke kangi apa pali mukaate úgwikile ukuhuma kukyanya. Wone umuunu aliye umukaate ugo, asilaafuwa nambi.",
  "51": "Uneene gwe mukaate úgwikile ukuhuma kukyanya, ugukuvapeela avaanu uwuumi. Umuunu ye avedzaga ye iiliya umukaate ugo, iivedza nu wuumi uwa mbeepali. Umukaate ugu gwe muvili gwangu, gwe ndiitawula ku vaanu vonda ukutigila, vavedzage nu wuumi uwa mbeepali.”",
  "52": "Neke aVayahudi vavangage ukwibeedza nu kwiwuudza vatigilage, “Umuunu uyu akutupeela wuli umuvili gwakwe ukuta tuliye?”",
  "53": "UYesu akuvalongelaga iitigilaga, “Ndakyene ndikuvalongela ndiitigila, ngana simwiliya umuvili gwa Muswamuve va Muunu nu kunyuwa idanda yaakwe, musili nu wuumi uwa mbeepali mugati umwenyo.",
  "54": "Umuunu ye avedzaga ye iiliya umuvili gwangu nu kunyuwa idanda yangu, ali nu wuumi uwa mbeepali, naane ndilamudzulubusa pa kigono ikya wusililo.",
  "55": "Pakuva umuvili gwangu kye kyakuliya kya ndakyene, ni danda yangu kye kinyuwo kya ndakyene.",
  "56": "Umuunu ye avedzaga ye iiliya umuvili gwangu nu kunyuwa idanda yangu, akwikala mugati umwangu, na yuune ndikwikala mugati umwakwe.",
  "57": "“UDaada ye ali muumi áanumile, na yuune ndili muumi wugendela waakwe. Ndeeni, umuunu ye avedzaga ye iiliya umuvili gwangu, iivedza muumi wugendela wa neene.",
  "58": "Uneene gwe mukaate úgwikile ukuhuma kukyanya. Umukaate ugo gusiihwanana ni mana ye vaaliye avakuhwesu, pakuva vaafuwe. Nda haamu, umuunu ye avedzaga ye iiliya umukaate ugo, alaavedza nu wuumi uwa mbeepali.”",
  "59": "UYesu aalongile amadzwi ago pe aawulanidzaga mu luholanilo ku Kapelenahumu.",
  "60": "Voloofu mu vanyigendwa vaakwe pe vaapuliike idzo viitigilaga, “Imbulanidzo idzi dziiviifya hiilo! Ye ani ye iisunga apulikidze?”",
  "61": "UYesu aadzeeliye mu numbula yaakwe ukutigila, vakwibungula wiimila wa madzwi gaakwe, akuvawuudzaga iitigilaga, “Amadzwi ago gávaviifiidze?",
  "62": "Lino, ngana mumuwone uMuswamuve va Muunu iikwinuka kukyanya kwe aali pamwandi, apo muhadza mwilonga kiki?",
  "63": "UMubepo va Nguluvi ye mwene ye akuvapeela avaanu uwuumi uwa mbeepali, uludali lwa muunu lusiilima ewo. Amadzwi ge ndívalongiye giihuma kwa Mubepo va Nguluvi, kangi gakuvaleetela uwuumi uwa mbeepali.",
  "64": "Neke kangi poovali avangi umwenyo avasiifuuwa.” UYesu aalongile ewo, pakuva aludzeeliye ukuhuma pa kutala ukutigila ve va ani avasiifuuwa, kangi ye ani ye ahadza akumusutula.",
  "65": "Suwe iiginaga ukulonga iitigilaga, “Lwe lwene lwe ndikuvalongela ndiitigila, sikwali umuunu ye iikwadza ukwangu, ngana uDaada asimulongwidze.”",
  "66": "Ukuhuma umusika ugo, voloofu mu avo avamuniniilaga viipilukaga kumbele, viibihilaga ukumuniniila.",
  "67": "Neke uYesu avawuudzage avanyigendwa vanyikyumi na vavili avo atigilage, “Ongo, na yuunye mwisaka ukuundeka ndeeni?”",
  "68": "USimoni Petulo akumuhigaga iitigilaga, “Mutwave, tuhege tuhelele kwa ani? Uveeve yuuve ye uli nago amadzwi agakutupeela uwuumi uwa mbeepali.",
  "69": "Uneefwe twifuuwa, kangi twidzeela ukutigila, uveeve ye Mwimike ukuhuma kwa Nguluvi.”",
  "70": "Neke uYesu avalongelage atigilage, “Sindikavahaaguwe unyeenye vanyikyumi na vavili? Neke kangi umuyeenyo yumwinga iilongodzwa nu Setano.”",
  "71": "UYesu apa amulongaga uYuda umuswamuve va Simoni Isikalyote. Uyo nde avedze aali yumwinga mu vanyigendwa vanyikyumi na vavili, ye mwene ye amusutuwe uYesu pambele."
}