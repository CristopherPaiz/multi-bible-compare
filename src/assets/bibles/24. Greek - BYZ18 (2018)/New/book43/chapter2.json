{
  "1": "Ikigono ikya wudatu, kwali nu lukeelanilo lwa noolane ku wudzenge wa Kana, mu mugoola gwa Galilaya. Ku noolane iyo, aali kwali ungʼina va Yesu.",
  "2": "UYesu na vanyigendwa vaakwe, navo vaalaaliikwe ku noolane iyo.",
  "3": "Umusika avagendzi pe vaamalile idifwayi yonda, ungʼina va Yesu akumulongelaga iitigilaga, “Muswamu-vanguave, avagendzi vámalile idifwayi.”",
  "4": "UYesu akumuhigaga iitigilaga, “Yuuva, kye kiki ukuundongela ewo? Umusika gwangu gusinaa gufika.”",
  "5": "Ungʼina akuvalongelaga avalimila-vangi iitigilaga, “Luluvedzaga lwe ahadza akuvalongela umuswamu-vangu, mulimage.”",
  "6": "Apoono apo, dzaali poodzili indziilo mutanda (6), idzaawuyiipwe na maganga. AVayahudi vaasopaga umo ululenga lwa kulimila imivedzehedze gyawo gya kukalava, ukuta viivaladze. Indziilo yimwinga yaamemaga mateneka gahaanu enewuli mutanda.",
  "7": "UYesu akuvalongelaga avalimila-vangi avo iitigilaga, “Mumemye ululenga mu ndziilo idzi.” Navo viimemyaga ululenga mu ndziilo idzo ukufikila pa mulomo.",
  "8": "Neke uYesu avalongelage atigilage, “Lino munege, mumupeele umukomi va lukeelanilo.” Navo viilimaga ewo.",
  "9": "Umukomi uyo aagedziidze ululenga ulo, lwe aahambwise uYesu ukuvedza difwayi. Umukomi uyo asaadzeeliye kwe yíhumile, neke kangi avalimila-vangi avaanegeeliye ululenga, vaadzeeliye kwe yíhumile. Neke amukemeelage umutoodzi.",
  "10": "Akumulongelaga iitigilaga, “Avaanu vonda vaavitala tandi ukutawula idifwayi inofu, neke kangi umusika avagendzi pe vágaalile, apo viileeta idifwayi indzulufu. Neke kangi uveeve úyilekile idifwayi inofu iyi ukufikila lino!”",
  "11": "UYesu aahuufiidze ikimanyilo iki ku wudzenge wa Kana ya mu Galilaya. Wugendela wa kimanyilo ikyo, ikyali kya kutala, aawoneesiidze indolo dzaakwe, avanyigendwa vaakwe navo vakumufuuwaga.",
  "12": "Ulukeelanilo lwa noolane pe lwaviye lúsilile, uYesu pamwinga nu ngʼina, avanungʼuve, na vanyigendwa vaakwe, viihelelaga ku wudzenge wa Kapelenahumu, vakwikalaga uko figono fikeefu.",
  "13": "Umusika ikyaka kya Paasaka ya Vayahudi pe kyali biihi, uYesu iihelelaga ku Yelusalemu.",
  "14": "Neke iingilage mu lipaala lya tembeli, avawonage umo avaagudzaga isenga, ingʼolo ni ngundya, na vafundza-magoobeli.",
  "15": "UYesu pe adziweene idzo, iivilasaga indegesi guvedze mukopodzi, akuvadagaga vonda avaagudzaga mu lipaala, pamwinga ni senga ni ngʼolo. Iikunamulaga ifitagala fya vafundza-magoobeli, nu kutaagasa amagoobeli gaawo.",
  "16": "UYesu akuvalongelaga avaagudzaga ingundya iitigilaga, “Muhedze apa ingundya idzi! Mutane ukuhambusa inyumba ya Daada ukuvedza ligulilo!”",
  "17": "Avanyigendwa vaakwe pe vaapuliike idzo, viikwiwukaga uWusimbe uWiimike kye wiitigila, “Uwende wangu ku nyumba yaako, wuhadza wukuungʼoma.”",
  "18": "Neke avalongodzi va Vayahudi pe vadziweene dze aalimile uYesu, vamuwuudzage vatigilage, “Uhadza wiihuufya ikimanyilo kiki ukuwoneesa ukutigila uli nu wutawulilwe wa kulima idzo?”",
  "19": "UYesu akuvalongelaga iitigilaga, “Mumamule itembeli iyi, uneene ndihadza ndiidzenga mu figono fidatu.”",
  "20": "Neke aveene vamuhigage vatigilage, “Itembeli iyi yaadzengiilwe musika gwa myaka makyumi gatayi nu mutanda (46). Uveeve wiidzenga wuli mu figono fidatu?”",
  "21": "Neke kangi uYesu asaalongaga ulwa tembeli, aalongaga ulwa muvili gwakwe.",
  "22": "Pe aadzulubwike ukuhuma ku wulungu, avanyigendwa vaakwe viikwiwukaga amadzwi ge aalongaga. Viifuuwaga amadzwi agaasimbiilwe mu Wusimbe uWiimike na ge aalongaga uYesu.",
  "23": "UYesu pe aali ku Yelusalemu ku kyaka kya Paasaka, avaanu voloofu vamufuuviilwe, pakuva vaalolaga ifimanyilo fye aalimaga.",
  "24": "Neke kangi uYesu asavafuuviilwe, pakuva avadzeeliye avaanu vonda.",
  "25": "Kangi asaasakaga umuunu ye avedzaga amulongele dze viihoodza avaanu, pakuva adzidzeeliye dzonda idzaali mu numbula dzaawo."
}