{
  "1": "Ihaate iyi yíhumile ukwangu neene Yuda, nde mutovela-ligendwa va Yesu Kilisiti, kangi maamiye va Yakobo. Ndikuvasimbila unyeenye ye múkemeeliilwe nu Nguluvi uDaada, kangi mukwikala mu wende waakwe, nu kuloleelwa wunofu nu Yesu Kilisiti.",
  "2": "UNguluvi avoongelehedzage ulupyana, ulutengamaso nu wende.",
  "3": "Nye vende vanguanye, ndikaasuukiilwe mbandu ukuvasimbila imola ya wupoki uwukutukamiingʼasa twivonda. Neke kangi ndípuliike lwisakulwa ukuvasimbila ihaate iyi ya kuvagongoola ukutigila, mulutengelage ulufuuwo lwe avapeeliye uNguluvi avaanu vaakwe nyakamwinga hela.",
  "4": "Ndikuvasimbila ihaate iyi, pakuva kuli vaanu wuli avasikumoogopa uNguluvi, viiyingiidze kinyele umwenyo. Avaanu avo, viiheniya ulusungu lwa Nguluvi veesu ulwa kuwodza indzanangifu pa kulonga ukutigila, tuli nu wuvangwa uwa kuniniila uwudobofu uwuviifu wa muvili, nu kumukaana uMutwa veesu uYesu Kilisiti uMukomi va fyonda. Neke kangi ukuvangila kataali, lwasimbiilwe ukutigila, uNguluvi alavahiga avaanu avo wiimila wa wuhosi waawo.",
  "5": "Mwidzeela wunofu dzonda idzi, neke kangi ndiisaka ukuviiwusa ingʼaani wuli. Nde avedze uMutwa Nguluvi ávapokile aVaisilaheli ukuhuma ku wugalulano ku nyi ya Misili, pambele avatipuwe avo avaakaanile ukumufuuwa.",
  "6": "Mwiwukage ukutigila, avanyamwandza navo avasiinatiye amalimo gaawo, vakuwulekaga uwiikalo waawo. UNguluvi avaviikile mu kiisi kwe váwopiilwe ni minyololo gya mbeepali, ukufikila pa kigono kikomi ikya kuhigwa kila.",
  "7": "Kangi mwiwukage ukutigila, avaanu va ndzenge dza Sodoma ni Gomola, na vala va ndzenge ídzifudiingʼiine, viihwanana na vanyamwandza avo. Vaalimaga ingʼaani dza wugoni nu kuniniila uwudobofu wa muvili uwusiihwanana na ngita kye vaagaviilwe. UNguluvi akuvatipulaga mu lupedzo lwa mooto ugusiidzima mbeepali, ukuta luvedze luwungo ku vaanu vonda.",
  "8": "Ndeeni, avaanu avo avasikumoogopa uNguluvi áviiyingiidze umwenyo, viihwanana navo. Vakufiwona ifiwoneko ifya kuvalongodza ukuwukaana uwutawulilwe wa Nguluvi, ukufuudusa imivili gyawo, nu kulonga fivi ifigawa fya ndolo dza kukyanya.",
  "9": "Nambe munyamwandza umukomi uMikaheli, pe iibeedziidze nu Setano wiimila wa muvili gwa Mose, asaagelile ukumuhiga na maligo uSetano, nda haamu, aalongile ukutigila, “UMutwa Nguluvi yumwene akukenyelage.”",
  "10": "Neke kangi avaanu avo viilonga fivi ingʼaani dze vasikudzifika. Viilima kikivedzaga ngita fingʼooko ifisiihoodza, wiimila wa wudobofu waawo uwuviifu uwukuvalongodza, idzo dze dzeene idzikuvatipula.",
  "11": "Vali nu lukali! Ndiweene vániniiliye imigendele imiviifu ngita uKayini, kangi vániniiliye uwuhosi wiimila wa wudobofu wa magoobeli ngita uBalamu. Vátipuliilwe, pakuva vágalwike ngita kye aagalwike uKola.",
  "12": "Pe viiliilasa naanye mu fyaka fyenyo ifya wende, viiliya ngaya nyoni wiimila wa migendele gyawo. Wiimila wa mbulanidzo dzaawo dzaahela, avaanu avo viihwanana na maganga ga mu nyandza agiikwanangika. Viihwanana na vadiimi avakwifuvilila veene hela. Viihwanana na mafunde agangaya ndoonya agiipuulwa ni livelo. Kangi viihwanana ni mibiki igingaya fiveleko umusika gwa kunyokola, gíkuuliilwe, gyonda gyúmile mbandu.",
  "13": "Viilemwa ukwikenga ngita mavingo makomi ga nyandza, na malimo gaawo ga nyoni giitagalila ngita lifulo lya mavingo. Vali ngita nondwe idziiyeveela kiyagi kukyanya, neke kangi dzisiidonyehedza kikivedzaga. UNguluvi ávagelanidziye avaanu avo apoono pa kiisi kikomi ukuvedza lupedzo lwa mbeepali.",
  "14": "UHenoki, uva kivegalo kya mufungʼati (7) ukuvangila uAdamu, aavilile uwuvidzi ulwa vaanu avo aatigiye, “Lolage, uMutwa iikwadzasa na vanyamwandza vaakwe aviimike mbilima mbilima,",
  "15": "ukuta avahige vonda. Alavapedza vonda avasikumoogopa uNguluvi, wiimila wa malimo gaawo amahosi agasikumuginiya uNguluvi. Kangi alavapedza avanya ndzanangifu avo wiimila wa madzwi gaawo gonda amatalamu ga kumubeda.”",
  "16": "Avaanu avo, viingʼuula nu kuhuguma, viininiila uwudobofu waawo uwuviifu. Vakwinunumula hiilo nu kuvalumba avaanu wiimila wa kwisavila uluwumbulilo.",
  "17": "Neke kangi vende vanguanye, mwiwukage amadzwi ge vaalongile avatume va Mutwa veesu uYesu Kilisiti.",
  "18": "Vávalongiye ukutigila, “Ifigono fya wusililo, valaadza avaanu aviibeda, avo valaaniniila uwudobofu uwuviifu waawo vaveene.”",
  "19": "Avaanu avo ve veene avakuvasongasa unyeenye, viilongodzwa nu wudobofu waawo uwuviifu, kangi vasiilongodzwa nu Mubepo va Nguluvi.",
  "20": "Neke kangi vende vanguanye, musikamalage hiilo mu lufuuwo lwenyo ulwimike, kangi mulapangilage mu ngufu dza Mubepo uMwimike.",
  "21": "Mwikalage mu wende wa Nguluvi, umusika pe mwidzindila ulupyana lwa Mutwa veesu uYesu Kilisiti, ye alavapeela uwuumi uwa mbeepali.",
  "22": "Muvasungukilage avangi avali nu wugayagaya,",
  "23": "avangi muvapokage pa kuvanyagidza ukuhuma mu mooto gwa luhigo, avangi muvasungukilage pamwinga nu kwiyangalila, muwusuulage uwuhosi waawo nu kwiyefya ngita myenda ígilamiidzwe nu lupumba lwa mivili gyawo.",
  "24": "UNguluvi ye mwene umunya ngufu ya kuvaloleela unyeenye mutanage ukwikuvadza, nu kuvaleeta unyeenye ye mungaya lugomehedzo, kangi muli vanya lukeelo lukomi pawutalo pa ndolo dzaakwe ingomi.",
  "25": "Umwene ye Nguluvi mwene, uMupoki veesu wugendela mwa Yesu Kilisiti uMutwa veesu. Indolo, uwuginalifu, ingufu nu wutawulilwe fili nu mwene ukuvangila kataali, lino na mbeepali. Eena."
}