{
  "1": "Vafuuwa vayangu, voloofu umwenyo mutanage ukuvedza vawulanidzi. Ndiweene mwidzeela ukutigila, pa kigono ikya luhigo, uneefwe twe vawulanidzi tulaanukila uluhigo lukali ukulutila avangi.",
  "2": "Ndakyene uneefwe twivonda twikuvala mu ngʼaasi idzili poloofu. Ngana pwali umuunu ye asiilima imbiifu mu madzwi ge iilonga, uyo mukwilifu, iidzeela ukugukengela umuvili gwakwe gonda.",
  "3": "Lolage, twifwalidza ifyuma mu milomo gya fwalasi ukuta dzitwidikage, apo tusiilemwa ukudzilodza umuvili gonda konda kwe twisaka.",
  "4": "Luli ewo nadzi meli. Nde dzivedze ngomi wuhulo, dziisuungʼwa ni livelo likomi. Napo kangi dziipitulwa na kabawo akadoodo akiigendza imeli, ukuhelela konda kwe iikeela umugendzi-meli.",
  "5": "Ndeeni ululimi, nde luvedze kapagwa kadoodo mu muvili, kakwilumbila ingʼaani ngomi. Muhoodzage ukutigila, akooto nde kavedze kadebe hiilo, kiinyaanya amakungu makomi.",
  "6": "Ululimi nalo, luli ngita mooto. Mu fipagwa fyesu fya muvili, ulu luli ngita nyi kye yímemile uwuhosi. Lwilamya umuvili gonda, kangi lwikwananga imiikalile gyonda ngita kunyaanywa nu mooto, nalo lwikungwa mu lulambo lwa mooto ulwihuma kwa Setano.",
  "7": "Ndiweene ifingʼooko ifili poloofu, nambe ifingʼooko ifya mudaasi ngita amadege, amayoka ni ifili mu nyandza fiidzooveledzwa, kangi fídzooveliidzwe na vaanu.",
  "8": "Neke kangi sikwali umuunu ye iisunga adzooveledze ululimi lutane ukulonga imbiifu. Lúmemile uwuhosi, lwiyegaana, kangi lúmemile ikyambi ikya ndzoka ikiikoma.",
  "9": "Wugendela wa lulimi, tukumulumba uDaada uMutwa veesu. Kangi, wugendela wa lulimi luulo, tukuvalekela indeko avaanu ve aagavile uNguluvi mu luhwano lwakwe.",
  "10": "Mu mulomo guugo, mwe mwene mwe giihuma amadzwi ga kulumba, na ga kulekela indeko. Vafuuwa vayangu, lutane ukuvedza ewo!",
  "11": "Ongo, ikidwiwuli kimwinga kiihumya ululenga ulunyongʼonyafu nu lukali pamwinga?",
  "12": "Vafuuwa vayangu, umudzombe gwisunga guveleke ifiveleko fya seyituni? Umusabibu ndeeni, gwisunga guveleke amadzombe? Nambe kidwiwuli kya lulenga lwa muunyo, sikiihumya ululenga ulunyongʼonyafu.",
  "13": "Ye ani umwenyo umunya luhalawukagudzi nu luhala? Suwe awoneesage idzo mu migendele gyakwe iminofu, nu kulima idzo mu lwiyiso ulwihuma mu luhalawukagudzi.",
  "14": "Neke kangi, ngana muli ni giila ingʼali ni kyoyo mu numbula dzeenyo, apo mutanage ukubeedza ndakyene pa kwilumbila uluhalawukagudzi lwenyo.",
  "15": "Uluhalawukagudzi ndawuli ulo, lwe si luhalawukagudzi lwa ndakyene, lusiihuma kwa Nguluvi. Ulo lwa nyi, ulwa wudobofu uwuviifu, kangi lwihuma kwa Setano.",
  "16": "Ponda apali na vaanu avali ni giila ni kyoyo, apo kangi pali lyowo ni mbiifu dzonda.",
  "17": "Neke kangi avali nu luhalawukagudzi ulwihuma kwa Nguluvi, avo viitala ukuvedza ni numbula ndzelu, viikeela ukuvedza nu lutengamaso na vaanu avangi, valeele, kangi vakuvapulikidza avangi wunofu, vámemile ulupyana, viilima amalimo manofu, vasikuvabaagula avaanu avangi, kangi vangaya wukedusi.",
  "18": "Avaanu aviileeta ulutengamaso pagati pa vaanu, viivyala imbeyu mu lutengamaso. Apo viinyokola ifiveleko fya wugolofu."
}