{
  "1": "Ihaate iyi yíhumile ukwangu neene nde Yakobo, mutovela-ligendwa va Nguluvi, na va Mutwa uYesu Kilisiti. Ndikuvahungila unyeenye Vayahudi vonda avafuuwa va fipelela finyikyumi ni fivili (12), ye múpalaangʼaniye ku nyi idzingi.",
  "2": "Nye vafuuwa vayangu, umusika pe dzikuvaadzila ingemyo idzili poloofu, muvedzage nu lukeelo hela,",
  "3": "pakuva mwidzeela ukutigila, umusika pe mwitaangʼana ni ngemyo mu lufuuwo lwenyo, kukuvapeela ingufu ya lwigugumidzo.",
  "4": "Nu lwigugumidzo ulu lwisakulwa ukwikangadza ukufikila pa wusililo kitaguwa, ukuta mukangale nu kukwila, nu lufuuwo lwenyo lutanage ukukeepa ikiinu kikivedzaga.",
  "5": "Mu ulo, ngana yumwinga umwenyo iikeepa uluhalawukagudzi, alapangilage kwa Nguluvi. Nave ahadza iikwanukila, pakuva uNguluvi akuvapeela vonda mu wusandzi kingaya kugomehedza.",
  "6": "Neke kangi pe iilapangila kwa Nguluvi, afuuwage, atanage ukuvedza nu wugayagaya mu numbula. Ndiweene umuunu ye ali nu wugayagaya, iivedza ngita mavingo mu nyandza agiipugwa ni livelo uko na uko.",
  "7": "Umuunu ngita uyo, atanage ukuhuuvila ukutigila, ahadza iikwanukila kikivedzaga ukuhuma kwa Mutwa Nguluvi,",
  "8": "pakuva íinatiye amahoodzo agali pavili, kangi iikangagila mu dzonda dze iilima.",
  "9": "Umufuuwa ye avedzaga umuhangala akeelage, pakuva íinwiswe nu Nguluvi.",
  "10": "Neke kangi ukukeela kwa muunu umumosi ye avedzaga, kuvedzage pakuva uNguluvi ámwisiidze. Ndiweene umumosi uyo, ahadza iiyagaanika ngita maluva ga mudaasi.",
  "11": "Ilidzuwa pe liihohomoka, ilifuke lyakwe liiyongodosa ifimelo, amaluva giilagala nu wunofu waakwe wiiyaga. Umumosi ndeeni, pe akwituunidza na malimo gaakwe, muumo mwe mwene mwe ahadza iifwila.",
  "12": "Áfuunyiliilwe umuunu ye asiiduma ukwikangadza mu musika gwa ngemyo, pakuva pe iivedza ádelwidze ingemyo idzo, alaanukila ingeela ya wuumi uwa mbeepali, ye aahuuviidze uNguluvi ku avo avakumwenda.",
  "13": "Umuunu pe iigemywa ukulima indzanangifu, atanage ukutigila, “UNguluvi akuungemya ukulima indzanangifu,” pakuva uNguluvi asiigemywa nu wuhosi. Kangi asikumugemya umuunu ye avedzaga ukulima indzanangifu.",
  "14": "Neke kangi umuunu iigemywa ukulima indzanangifu pe iikwegwa nu kudzangwa nu wudobofu uwuviifu waakwe yumwene.",
  "15": "Uwudobofu uwo pe wiimela, wiiveleka ifiveleko vyakwe dze ndzanangifu, ni fiveleko ifyo pe fiikangala, fiihumya ifiveleko ifingi, ye fuwa.",
  "16": "Nye vafuuwa vayangu vende, mutanage ukwidikila ukudzangwa.",
  "17": "Ikipeelwa kikivedzaga ikinofu íkikwiliye, kiihuma kukyanya kwa Daada, uMugavi va lidzuwa, umwedzi ni nondwe. Nave asiigayawuka ngita mwigisila ukuhuma mu muli idzo, umwene munofu umusika gonda.",
  "18": "Mu wugulume waakwe, atuhambwise tuvedzage vaana vaakwe wugendela wa lidzwi lyakwe ilya ndakyene. Aalimile idzo, ukuta tuvedzage fiveleko fyakwe ifya wuvele mu figawa fyakwe fyonda fye aagavile.",
  "19": "Nye vafuuwa vayangu vendaanye, muumulikidze wunofu! Atanage ukuvedza mwali umwenyo umuunu umupeefu va kulonga kitahoodza, nda haamu, apulikidzage tandi, kangi atanage ukuviipa kisaatu.",
  "20": "Ndiweene iligooga lya muunu lisiilima uwugolofu wa Nguluvi.",
  "21": "Neke lino, mugilekelage ngʼaani imigendele imyafu nu wuhosi wonda umwenyo. Mwidikilage mu lwiyiso ilidzwi lye aliyaalile uNguluvi mu numbula dzeenyo, pakuva lye lyene ilinya ngufu iya kuvapoka.",
  "22": "Kangi unyeenye mutanage ukwidzanga pa kupulikidza hela ilidzwi lya Nguluvi, nda haamu, mulimage ngita kye liilonga.",
  "23": "Umuunu ye avedzaga ye iipulikidza ilidzwi lya Nguluvi, neke kangi asiilima ngita kye liilonga, uyo ali ngita muunu ye akwilola uluhwano lwakwe mu kinyawiilole.",
  "24": "Umusika pe iivedza ámalile ukwilola nu kuhega pa kinyawiilole, baaho iiseemwa kye agenda.",
  "25": "Neke kangi umuunu ye iipifukila ukukomandza wunofu imilagililwe gyonda ígikwiliye ukutwawula uneefwe ukuhuma mu wuhosi, nu kugina ukulima idzo dze iipulika kitaseemwa, uyo iifuunyililwa mu dzonda idzo dze iilima.",
  "26": "Ngana umuunu iilonga ukutigila, iilima dze iikeela uNguluvi, neke kangi asiitanidza indongele yaakwe, amalimo gaakwe uyo gangaya luwumbulilo, akwidzanga mwene.",
  "27": "Ulufuuwo lunofu ulungaya waafu nu lugomehedzo, lwe iikeela uNguluvi uDadiisu lwe ulu. Umuunu avatangage avapiina na vamwayuuva avafwile na vagoosi mu mumuko dzaawo, kangi iiyefyage ukutiifudzwa nu wuhosi wa mwe naanyi."
}