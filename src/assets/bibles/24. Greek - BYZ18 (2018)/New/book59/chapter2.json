{
  "1": "Nye vafuuwa vayanguanye! Pakuva múmufuuviilwe uMutwa veesu uYesu Kilisiti uMunya Ndolo, muleke ukukwegela lubali.",
  "2": "Tutigile umuunu iikwingila mu lulundano lwenyo, áfwalile imyenda gya lutogo, nayi pete iya sahabu mu kyala. Kangi iikwingila umuhangala, ye áfwalile imyenda ígisakiye.",
  "3": "Ngana unyeenye mukumuginiya ye áfwalile wunofu uyo, mukumulongela mwitigila, “Wiikale apanofu apa,” kangi kwa muhangala uyo ngana mwitigila, “Uveeve, uhelele ukiime pala,” enewuli, “Wiikale paanyi pa magulu gangu,”",
  "4": "musiivedza mwikwegela lubali? Kangi, musiivedza múvahigile avaanu mu wugulume weenyo wuviifu?",
  "5": "Nye vafuuwa vayangu vendaanye, muumulikidze wunofu! Ongo, uNguluvi asivahaaguwe avahangala mwe naanyi, vavedze vamosi mu lufuuwo? Ongo, kangi uNguluvi asivahaaguwe ukwanukila uwutwa we aahuuviidze ku vonda avakumwenda?",
  "6": "Neke kangi unyeenye mukuvabeda avahangala! Avamosi sive veene avakuvakinyiilidza nu kuvakuluwulila unyeenye ku luhigilo?",
  "7": "Si vaawo avakulilonga fivi ilitaawa linofu lya Yesu? Na yuunye muli vaanu vaakwe.",
  "8": "Imilagililwe mu Wusimbe uWiimike igyatambuliilwe nu Yesu, giitigila, “Umwendage umuyago ngita kye ukwiyenda yuuve.” Ndakyene ngana mwilima ewo, mwivedza múlimile wunofu.",
  "9": "Neke kangi, ngana mwikwegela lubali avaanu avangi, mwilima wuhosi. Apo imilagililwe gya Nguluvi gyave gikuvahiga unyeenye ukutigila, muli vahosi.",
  "10": "Lolage, ngana umuunu iigendela imilagililwe gyonda, neke kangi akuvale pa kalagililwe kamwinga, apo iivalilwa ukutigila, ádzumbile gyonda.",
  "11": "Ndiweene uNguluvi ye aaviikile ululagi ulwitigila, “Utanage ukudumula uwutoolane” ye mwene yuuyo ye aaviikile nu lwitigila, “Utanage ukukoma.” Kwe kutigila, nde uvedze usili mudumuli-noolane, kuno uli muwuladzi, apo uveeve wiivalilwa ukutigila, údzumbile imilagililwe.",
  "12": "Lino mulongage nu kulima, kuno mwikwiwuka ukutigila, uNguluvi alavahiga mu milagililwe gyakwe igikutwawula ukuhuma mu wutemi wa wuhosi.",
  "13": "Ndiweene pa luhigo, avaanu avangaya lupyana ku vangi, navo vasilaapyanilwa nu Nguluvi. Neke kangi ulupyana lwidwedza uluhigo.",
  "14": "Vafuuwa vayangu, ngana umuunu iitigila, ali nu lufuuwo, kuno angaya malimo manofu, iivedza nu luwumbulilo luki? Ulufuuwo ululi ewo, lwisunga lumupoke? Nambi.",
  "15": "Ngana umufuuwa muyiisu, mugoosi enewuli mudala áfuuliike, kangi angaya filiyo fya kigono ni kigono,",
  "16": "neke yumwinga veenyo ngana akumulongela iitigila, “Uhelelage mu lutengamaso, ukootage umooto nu kwiguta,” kangi atane ukumutanga ifya kuponela, kwivedza nu luwumbulilo luki?",
  "17": "Luli ewo, ngana muli nu lufuuwo hela ngaya malimo manofu, apo ulufuuwo lwenyo lúfuwe.",
  "18": "Apangi umuunu iitigila, “Uveeve uli nu lufuuwo, uneene ndili na malimo.” Uyo ngali ndikumuhiga ukutigila, “Uumboneese ukutigila, ukumufuuwa uNguluvi kingaya kulima amalimo manofu, neke kangi uneene ndihadza ndikukuwoneesa wugendela wa malimo gangu amanofu ukutigila, ndikumufuuwa.”",
  "19": "Ongo, uveeve wiifuuwa ukutigila, pwali uNguluvi yumwinga swe? Lunofu! Nambe mibepo imiviifu giifuuwa luulo, kuno giihilila nu koogopa.",
  "20": "Ve mupuvaave! Kye kiki waave usikulufika? Ndikuwoneese ukutigila, ukumufuuwa uNguluvi kingaya kulima amalimo manofu, kungaya luwumbulilo!",
  "21": "UAbulahamu ukuhwesu, amwidiike uNguluvi ukutigila, amutawule umuswamuve uIsaka, avedze wusembe wa kunyaanywa pa kiteekelelo. Ye mwene wiimila wa malimo ago, uNguluvi amwidikiye ukutigila, mugolofu pa miiho gaakwe.",
  "22": "Ndakyene mwiwona ukutigila, ulufuuwo lwakwe lwawoneesiidzwe mu malimo gaakwe. Kangi amalimo manofu ge aalimile, gaakwiliidze ulufuuwo lwakwe.",
  "23": "Ago gaalimiike ngita kye gaasimbiilwe mu Wusimbe uWiimike, ukutigila, “UAbulahamu amufuuviilwe uNguluvi, mu ulo uNguluvi akumwidikilaga ukuvedza mugolofu pa miiho gaakwe.” Nave aatambuliilwe mudzeela va Nguluvi.",
  "24": "Lino mudzeelage ukutigila, uNguluvi akumwidikila umuunu ukuvedza mugolofu, wugendela wa kulima inofu pamwinga nu kufuuwa, si wugendela wa kufuuwa hela.",
  "25": "Luli ewo nayu Lahabu umugoni, nave iidikiilwe ukuvedza mugolofu pa miiho ga Nguluvi, wugendela wa malimo manofu ge aalimile ga kuvaanukila avatendegedzi. Neke avahumihidzage kwivala kugendela ingʼaasi iyingi, ukuta vatane ukwibatwa.",
  "26": "Lino, ngana umuunu akumufuuwa uNguluvi hela kitalima amalimo manofu, iihwanana nu muvili ugungaya muuya, apo ulufuuwo ulo, lúfuwe."
}