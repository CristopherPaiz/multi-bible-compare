{"1": "אחי אל־יהי משא פנים באמונתכם בישוע המשיח אדנינו אדון הכבוד׃", "2": "כי אם־יבוא איש לבית הכנסת שלכם וטבעת זהב על־ידיו והוא לבוש לבשי מכלול ובא שמה גם־איש עני בבגדים צואים׃", "3": "ופניתם אל־הלבוש לבשי מכלול ואמרתם לו שב־לך הנה בכבוד ולעני תאמרו עמד־שם או שב־פה מתחת להדם רגלי׃", "4": "הלא לב ולב לכם והנכם שפטים בעלי מחשבות רעות׃", "5": "שמעו אחי אהובי הלא בעניי העולם הזה בחר האלהים להיות עשירים באמונה וירשי המלכות אשר הבטיח לאהביו׃", "6": "ואתם הכלמתם את־העני הלא העשירים הם העשקים אתכם והם הסחבים אתכם אל־בתי דין׃", "7": "הלא הם המגדפים את־השם הטוב הנקרא עליכם׃", "8": "הן בעשותכם את־המצוה המלכת על־כלן כפי הכתוב ואהבת לרעך כמוך תיטיבו לעשות׃", "9": "אולם אם־תשאו פנים חטאים אתם והתורה תוכיחכם כעברים עליה׃", "10": "כי איש אשר יקים את־כל־התורה ונכשל באחת ממצותיה נדון על־כלן׃", "11": "כי האמר לא תנאף הוא האמר לא תרצח ואם־אינך נאף ואתה רוצח הנך עבר על־התורה׃", "12": "כן דברו וכן עשו כמי שעתידים להשפט על־פי תורת החרות׃", "13": "כי אין חסד במשפט לאשר לא־עשה חסד והחסד יתגאה על־המשפט׃", "14": "אחי מה־יועיל לאיש שיאמר כי אמונה בו ומעשים אין בו התוכל האמונה להושיעו׃", "15": "אח או אחות כי־יהיו בעירם ואין להם לחם חקם׃", "16": "ואיש מכם יאמר אליהם לכו לשלום והתחממו ושבעו ולא־תתנו להם צרכי גופם מה־תועיל זאת׃", "17": "ככה גם־האמונה אם־אין בה מעשים מתה היא בעצמה׃", "18": "ואם־יאמר איש אתה אמונה בך ולי מעשים הראני נא את־אמונתך בבלי מעשים ואראך אני מתוך מעשי את־אמונתי׃", "19": "אתה מאמין שהאלהים אחד הוא הטיבות להאמין גם השדים מאמינים בו ורעדים׃", "20": "ואתה איש־בער התחפץ לדעת כי האמונה באין מעשים מתה היא׃", "21": "אברהם אבינו הלא במעשיו נצדק בהעלתו את־יצחק בנו על־המזבח׃", "22": "הנך ראה כי־האמונה עזרת למעשיו ומתוך המעשים השלמה האמונה׃", "23": "וימלא הכתוב האמר והאמן אברהם ביהוה ותחשב־לו לצדקה ויקרא אהב יהוה׃", "24": "הנכם ראים כי במעשים יצדק האיש ולא באמונה לבדה׃", "25": "וכן גם־רחב הזונה הלא נצדקה במעשים באספה את־המלאכים אל־ביתה ותשלחם בדרך אחר׃", "26": "כי כאשר הגוף מבלי נשמה מת הוא כן גם־האמונה מבלי־מעשים מתה׃"}