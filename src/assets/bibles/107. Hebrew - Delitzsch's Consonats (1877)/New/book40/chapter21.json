{"1": "ויהי כאשר קרבו לירושלים ויבאו בית־פגי אל־הר הזיתים וישלח ישוע שנים מן־התלמידים׃", "2": "ויאמר אליהם לכו אל־הכפר אשר ממולכם שם תמצאו אתון אסורה ועיר עמה התירו אתם והביאו אלי׃", "3": "וכי־יאמר איש אליכם דבר ואמרתם האדון צריך להם ומיד ישלחם׃", "4": "וכל־זאת היתה למלאת מה־שנאמר ביד הנביא לאמר׃", "5": "אמרו לבת־ציון הנה מלכך יבוא לך עני ורכב על־חמור ועל־עיר בן־אתנות׃", "6": "וילכו התלמידים ויעשו כאשר צוה אתם ישוע׃", "7": "ויביאו את־האתון ואת־העיר וישימו עליהם את־בגדיהם ויושיבהו עליהם׃", "8": "ורב ההמון פרשו את־בגדיהם על־הדרך ואחרים כרתו סעיפי עצים וישטחום על־הדרך׃", "9": "והמון העם ההלכים לפניו ואחריו קראו לאמר הושע־נא לבן־דוד ברוך הבא בשם יהוה הושע־נא במרומים׃", "10": "ויהי בבאו ירושלים ותהם כל־העיר ויאמרו מי זה׃", "11": "ויאמרו המן העם זה הוא הנביא ישוע מנצרת אשר בגליל׃", "12": "ויבא ישוע אל־מקדש האלהים ויגרש משם את כל־המוכרים והקונים במקדש ויהפך את־שלחנות השלחנים ואת־משבות מכרי היונים׃", "13": "ויאמר אליהם הן כתוב כי ביתי בית תפלה יקרא ואתם שמתם אתו למערת פריצים׃", "14": "ויגשו אליו עורים ופסחים במקדש וירפאם׃", "15": "ויהי כראות ראשי הכהנים והסופרים את הנפלאות אשר עשה ואת הילדים הצעקים במקדש ואמרים הושע־נא לבן־דוד ויחר להם׃", "16": "ויאמרו אליו השמע אתה את־אשר אמרים אלה ויאמר ישוע אליהם שמע אנכי הכי לא קראתם מפי עוללים ויונקים יסדת עז׃", "17": "ויעזבם ויצא אל־מחוץ לעיר אל־בית־היני וילן שם׃", "18": "ובבקר שב אל־העיר והוא רעב׃", "19": "וירא תאנה אחת על־הדרך ויקרב אליה ולא־מצא בה מאומה בלתי העלים ויאמר אליה מעתה לא־יהיה ממך פרי עד־עולם ותיבש התאנה פתאם׃", "20": "ויראו התלמידים ויתמהו ויאמרו איך יבשה התאנה פתאם׃", "21": "ויען ישוע ויאמר אליהם אמן אמר אני לכם אם־תהיה בכם אמונה ולא חלק לבכם כמעשה התאנה הזאת תעשו ואף תאמרו אל־ההר הזה הנשא ונעתקת אל־תוך הים והיה כן׃", "22": "וכל אשר תשאלו בתפלה ואתם מאמינים יבא לכם׃", "23": "ויבא אל־המקדש וילמד שם וראשי הכהנים וזקני העם נגשו אליו ויאמרו באי־זו רשות אתה עשה אלה ומי נתן לך הרשות הזאת׃", "24": "ויען ישוע ויאמר אליהם גם־אני אשאלה אתכם דבר אחד אשר אם־תגידו אתו לי גם־אני אגיד לכם באי־זו רשות אני עשה אלה׃", "25": "טבילת יוחנן מאין היתה המשמים אם־מבני אדם ויחשבו בלבבם לאמר׃", "26": "אם־נאמר משמים ואמר אלינו מדוע אפוא לא האמנתם בו ואם־נאמר מבני אדם יראים אנחנו את־המון העם כי־כלם חשבים את־יוחנן לנביא׃", "27": "ויענו את־ישוע ויאמרו לא ידענו ויאמר אליהם גם־אני לא אמר לכם מה רשותי כי אעשה אלה׃", "28": "אבל מה־דעתכם איש היה ולו שני בנים ויגש אל־הראשון ויאמר בני לך היום ועבד בכרמי׃", "29": "ויען ויאמר לא חפצתי ואחרי־כן נחם וילך׃", "30": "ויגש אל־השני וידבר כזאת גם־אליו ויען ויאמר הנני אדני ולא הלך׃", "31": "מי משניהם עשה את־רצון אביו ויאמרו אליו הראשון ויאמר להם ישוע אמן אמר אני לכם המוכסים והזונות יקדמו אתכם לבוא אל־מלכות האלהים׃", "32": "כי יוחנן בא אליכם בדרך צדקה ולא האמנתם לו והמוכסים והזונות הם האמינו לו ואתם ראיתם ולא נחמתם אחרי־כן להאמין לו׃", "33": "שמעו משל אחר איש בעל־בית היה אשר נטע כרם ויעש גדר סביב לו ויחצב יקב ויבן מגדל בתוכו ויתנהו אל־כרמים וילך בדרך מרחוק׃", "34": "ויהי בהגיע עת הבציר וישלח עבדיו אל־הכרמים לקחת את־פריו׃", "35": "ויחזיקו הכרמים בעבדיו את־זה הכו ואת־זה הרגו ואת־זה סקלו׃", "36": "ויוסף שלח עבדים אחרים רבים מן־הראשונים וגם־להם עשו כן׃", "37": "ובאחרונה שלח אליהם את־בנו כי אמר מפני בני יגורו׃", "38": "ויהי כראות הכרמים את־הבן ויאמרו איש אל־אחיו זה הוא היורש לכו ונהרגהו ונאחזה בנחלתו׃", "39": "ויחזיקו בו וידחפוהו אל־מחוץ לכרם ויהרגו אתו׃", "40": "ועתה כי־יבוא בעל הכרם מה־יעשה לכרמים ההם׃", "41": "ויאמרו אליו ירע לרעים ויאבדם ואת־הכרם יתן לכרמים אחרים אשר ישיבו לו את־פריו בעתו׃", "42": "ויאמר אליהם ישוע הכי לא־קראתם בכתובים אבן מאסו הבונים היתה לראש פנה מאת יהוה היתה זאת היא נפלאת בעינינו׃", "43": "על־כן אני אמר לכם כי־תקח מכם מלכות האלהים ותסב לגוי אשר יעשה את־פריה׃", "44": "והנפל אל־האבן ההיא ישבר ואשר תפל עליו תשחקהו׃", "45": "ויהי כשמע ראשי הכהנים והפרושים את־משליו ויבינו כי עליהם דבר׃", "46": "ויבקשו לתפשו וייראו מפני רב־העם כי לנביא חשבהו׃"}