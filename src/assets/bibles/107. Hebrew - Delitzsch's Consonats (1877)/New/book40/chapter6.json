{"1": "השמרו לכם מעשות צדקתכם לפני בני אדם להראות להם כי אם־כן אין־לכם שכר מאת אביכם שבשמים׃", "2": "לכן בעשותך צדקה אל־תריע לפניך בשופר כאשר יעשו החנפים בבתי כנסיות וברחבות למען יהללו אותם האנשים אמן אמר אני לכם המה נשאו את שכרם׃", "3": "ואתה בעשותך צדקה אל־תדע שמאלך את אשר עשה ימינך׃", "4": "למען תהיה צדקתך בסתר ואביך הראה במסתרים הוא בגלוי יגמלך׃", "5": "וכי תתפלל אל־תהי כחנפים האהבים להתפלל בעמדם בבתי כנסיות ובפנות השוקים למען יראו לבני אדם אמן אמר אני לכם המה נשאו את שכרם׃", "6": "ואתה כי תתפלל בוא בחדרך וסגר דלתך בעדך והתפלל אל־אביך אשר בסתר ואביך הראה במסתרים הוא בגלוי יגמלך׃", "7": "ובהתפללכם אל־תפטפטו כגוים האמרים בלבבם ברב דברינו נשמע׃", "8": "ואתם אל־תדמו להם כי יודע אביכם כל־צרככם בטרם תשאלו ממנו׃", "9": "לכן כה תתפללו אבינו שבשמים יתקדש שמך׃", "10": "תבא מלכותך יעשה רצונך כאשר בשמים גם בארץ׃", "11": "את־לחם חקנו תן־לנו היום׃", "12": "ומחל־לנו על־חבותינו כאשר מחלנו גם־אנחנו לחיבינו׃", "13": "ואל־תביאנו לידי נסיון כי אם־תחלצנו מן־הרע כי לך הממלכה והגבורה והתפארת לעולמי עולמים אמן׃", "14": "כי אם־תמחלו לבני־אדם על־חטאתם ימחל גם־לכם אביכם שבשמים׃", "15": "ואם לא תמחלו לבני אדם גם־אביכם לא־ימחל לחטאתיכם׃", "16": "וכי תצומו אל־תהיו זעפים כחנפים המשנים את־פניהם להראות צמים לבני אדם אמן אמר אני לכם המה נשאו את־שכרם׃", "17": "ואתה כי תצום סוך את־ראשך ורחץ את־פניך׃", "18": "אשר לא־תראה צם לבני אדם כי אם־לאביך בסתר ואביך הראה במסתרים הוא בגלוי יגמלך׃", "19": "אל תאצרו לכם אוצרות בארץ אשר יאכלום שם סס ורקב וגנבים יחתרו וגנבו׃", "20": "אבל תאצרו לכם אוצרות בשמים אשר סס ורקב לא־יאכלום שם וגנבים לא יחתרו ולא יגנבו׃", "21": "כי במקום אשר־אוצרכם בו שם יהיה גם־לבבכם׃", "22": "נר הגוף העין ואם־עינך תמימה כל־גופך יאור׃", "23": "ואם־עינך רעה כל־גופך יחשך ואם יחשך האור אשר בקרבך מה־רב החשך׃", "24": "לא יוכל איש לעבד שני אדנים כי ישנא את־האחד ויאהב את האחר או ידבק באחד ויבזה את־האחר לא תוכלו עבוד את־האלהים ואת־הממון׃", "25": "על־כן אמר אני לכם אל תדאגו לנפשכם לאמר מה־נאכל ומה־נשתה ולגופכם לאמר מה־נלבש הלא הנפש היא יקרה מן־המזון והגוף יקר מן־המלבוש׃", "26": "הביטו אל־עוף השמים וראו הן לא יזרעו ולא יקצרו ולא יאספו לאסמים ואביכם שבשמים מכלכל אתם הלא אתם נעליתם עליהם מאד׃", "27": "ומי בכם בדאגתו יוכל להוסיף על־קומתו אמה אחת׃", "28": "וללבוש למה תדאגה התבוזנו־נא אל־שושני השדה הצמחות׃", "29": "לא יעמלו ולא יטוו ואני אמר לכם כי גם־שלמה בכל־הדרו לא־היה לבוש כאחת מהנה׃", "30": "ואם־ככה מלביש האלהים את־חציר השדה אשר היום צמח ומחר ישלך לתוך התנור אף כי־אתכם קטני אמונה׃", "31": "לכן אל־תדאגו לאמר מה־נאכל ומה־נשתה ומה־נלבש׃", "32": "כי את־כל־אלה מבקשים הגוים הלא ידע אביכם אשר בשמים כי צריכים אתם לכל־אלה׃", "33": "אך דרשו בראשונה את־מלכות אלהים ואת־צדקתו ונוסף לכם כל־אלה׃", "34": "לכן אל־תדאגו ליום מחר כי יום מחר הוא ידאג לו ודיה לצרה בשעתה׃"}