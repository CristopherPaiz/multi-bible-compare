{"1": "בעת ההיא עבר ישוע בין הקמה ביום השבת ותלמידיו רעבו ויחלו לקטף מלילת ויאכלו׃", "2": "ויראו הפרושים ויאמרו לו הנה תלמידיך עשים את אשר לא יעשה בשבת׃", "3": "ויאמר אליהם הלא קראתם את אשר עשה דוד כאשר רעב הוא ואנשיו׃", "4": "אשר בא אל־בית האלהים ויאכל את־לחם הפנים אשר איננו מתר לו ולאנשיו לאכל רק לכהנים לבדם׃", "5": "והלא קראתם בתורה כי בשבתות יחללו הכהנים את־השבת במקדש ואין להם עון׃", "6": "ואני אמר לכם כי יש־פה גדול מן־המקדש׃", "7": "ולו ידעתם מה־הוא שנאמר חסד חפצתי ולא זבח לא הרשעתם את הנקים׃", "8": "כי בן־האדם הוא גם־אדון השבת׃", "9": "ויעבר משם אל־בית הכנסת שלהם׃", "10": "והנה־שם איש וידו יבשה וישאלוהו המתר לרפא בשבת למען ימצאו עליו עלילת דברים׃", "11": "ויאמר אליהם היש בכם אדם אשר־לו כבש אחד ונפל בבור בשבת ולא־יחזיק בו ויעלנו׃", "12": "ומה־יקר אדם מן־הכבש לכן מתר לעשות טובה בשבת׃", "13": "ויאמר אל־האיש פשט את־ידך ויפשט אתה ותרפא ותשב כידו האחרת׃", "14": "ויצאו הפרושים ויתיעצו עליו לאבדו׃", "15": "וידע ישוע ויסר משם וילך אחריו המון עם רב וירפאם כלם׃", "16": "ויגער בם ויצו עליהם שלא יגלהו׃", "17": "למלאת את אשר דבר ישעיהו הנביא לאמר׃", "18": "הן עבדי בחרתי בו ידידי רצתה נפשי נתתי רוחי עליו ומשפט לגוים יוציא׃", "19": "לא יצעק ולא ישא ולא ישמיע בחוץ קולו׃", "20": "קנה רצוץ לא ישבור ופשתה כהה לא יכבנה עד־יוציא לנצח משפט׃", "21": "ולשמו גוים ייחלו׃", "22": "אז הובא אליו איש עור ואלם אשר אחזו שד וירפאהו וידבר האלם וגם ראה׃", "23": "ויתמהו כל־המון העם ויאמרו הכי זה בן־דוד׃", "24": "וישמעו הפרושים ויאמרו אין זה מגרש את־השדים כי אם־על־ידי בעל זבול שר השדים׃", "25": "וישוע ידע את־מחשבותם ויאמר אליהם כל־ממלכה הנחלקה על־עצמה תחרב וכל־עיר ובית הנחלקים על־עצמם לא יכונו׃", "26": "והשטן אם־יגרש את־השטן נחלק על־עצמו ואיככה תכון ממלכתו׃", "27": "ואם־אני מגרש את־השדים בבעל־זבול בניכם במי יגרשו אתם על־כן המה יהיו שפטיכם׃", "28": "ואם ברוח אלהים אני מגרש את־השדים הנה הגיעה אליכם מלכות האלהים׃", "29": "או איך יוכל איש לבוא לבית הגבור ולגזל את־כליו אם־לא יאסר בראשונה את־הגבור ואחר ישסה את־ביתו׃", "30": "כל אשר איננו אתי הוא לנגדי ואשר איננו מכנס אתי הוא מפזר׃", "31": "על־כן אני אמר לכם כל־חטא וגדוף יסלח לאדם אך־גדוף הרוח לא יסלח לאדם׃", "32": "וכל אשר ידבר דבר חרפה בבן־האדם יסלח לו והמחרף את־רוח הקדש לא יסלח לו לא־בעולם הזה ולא־לעולם הבא׃", "33": "אמרו לעץ טוב ולפריו טוב או אמרו לעץ נשחת ולפריו נשחת כי בפריו נכר העץ׃", "34": "ילדי צפעונים איכה תוכלו לדבר טוב ואתם רעים כי־משפעת הלב ידבר הפה׃", "35": "איש טוב מאוצר לבו הטוב מוציא את־הטוב ואיש רע מאוצר הרע מוציא רע׃", "36": "ואני אמר לכם כל־מלה בטלה אשר ידברו בני האדם יתנו עליה חשבון ביום הדין׃", "37": "כי מדבריך תצדק ומדבריך תחיב׃", "38": "ויענו אנשים מן־הסופרים והפרושים ויאמרו רבי חפצנו לראות אות על־ידך׃", "39": "ויען ויאמר אליהם דור רע ומנאף מבקש־לו אות ואות לא ינתן־לו בלתי אם־אות יונה הנביא׃", "40": "כי כאשר היה יונה במעי הדג שלשה ימים ושלשה לילות כן יהיה בן־האדם בלב האדמה שלשה ימים ושלשה לילות׃", "41": "אנשי נינוה יעמדו למשפט עם־הדור הזה וירשיעוהו כי הם שבו בקריאת יונה והנה־פה גדול מיונה׃", "42": "מלכת תימן תעמד למשפט עם־הדור הזה ותרשיענו כי באה מקצות הארץ לשמע את־חכמת שלמה והנה־פה גדול משלמה׃", "43": "והרוח הטמאה אחרי צאתה מן־האדם תשטט במקמות ציה לבקש־לה מנוח ולא תמצא׃", "44": "אז תאמר אשובה אל־ביתי אשר יצאתי משם ובאה ומצאה אתו מפנה ומטאטא ומהדר׃", "45": "ואחר תלך ולקחה עמה שבע רוחות אחרות רעות ממנה ובאו ושכנו שם והיתה אחרית האדם ההוא רעה מראשיתו כן יהיה גם־לדור הרע הזה׃", "46": "עודנו מדבר אל־המון העם והנה אמו ואחיו עמדו בחוץ והם מבקשים לדבר אתו׃", "47": "ויגד אליו לאמר הנה אמך ואחיך עמדים בחוץ ומבקשים לדבר אתך׃", "48": "ויען ויאמר אל־האיש המגיד לו מי היא אמי ומי הם אחי׃", "49": "ויט ידו על־תלמידיו ויאמר הנה אמי ואחי׃", "50": "כי כל העשה רצון אבי שבשמים הוא אח ואחות ואם לי׃"}