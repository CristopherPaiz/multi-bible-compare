{"1": "ויהי לפנות הבקר ויועצו כל־ראשי הכהנים וזקני העם על־ישוע להמיתו׃", "2": "ויאסרו אתו ויוליכהו משם וימסרהו אל־פונטיוס פילטוס ההגמון׃", "3": "וירא יהודה המסר אותו כי הרשיעהו וינחם וישב את־שלשים הכסף אל־ראשי הכהנים והזקנים לאמר׃", "4": "חטאתי כי־דם נקי הסגרתי ויאמרו מה־לנו ולזאת אתה תראה׃", "5": "וישלך את־הכסף אל־ההיכל ויפן וילך ויחנק׃", "6": "ויקחו ראשי הכהנים את־הכסף ויאמרו לא־נכון לנו לתתו אל־ארון הקרבן כי־מחיר דמים הוא׃", "7": "ויועצו ויקנו־בו את־שדה היוצר לקבורת הגרים׃", "8": "על־כן יקרא לשדה ההוא שדה הדם עד היום הזה׃", "9": "אז נתמלא מה־שנאמר ביד ירמיה הנביא ויקחו שלשים הכסף אדר היקר אשר יקר מעל־בני ישראל׃", "10": "ויתנו אתם אל־שדה היוצר כאשר צוה יהוה אותי׃", "11": "וישוע העמד לפני ההגמון וישאלהו ההגמון לאמר האתה הוא מלך היהודים ויאמר ישוע אתה אמרת׃", "12": "וראשי הכהנים והזקנים דברו עליו שטנתם והוא לא־ענה דבר׃", "13": "ויאמר אליו פילטוס האינך שמע כמה הם מעידים בך׃", "14": "ולא ענהו אף־דבר אחד ויתמה ההגמון עד־מאד׃", "15": "וההגמון היה מתיר לעם בכל־חג אסיר אחד את אשר יחפצו׃", "16": "ובעת ההיא היה להם אסיר מפרסם ושמו בר־אבא׃", "17": "ויהי כאשר נקהלו ויאמר אליהם פילטוס את־מי תרצו שאתיר לכם את בר־אבא או את־ישוע הנקרא בשם־משיח׃", "18": "כי ידע אשר מקנאתם בו הסגרהו׃", "19": "ויהי בשבתו על־כסא הדין ותשלח אליו אשתו לאמר אל־תהי ידך בצדיק הזה כי בעבורו הרבה עניתי היום בחלום׃", "20": "וראשי הכהנים והזקנים הסיתו את־המון העם לשאל להם את בר־אבא ולאבד את־ישוע׃", "21": "ויען ההגמון ויאמר אליהם את־מי משניהם תרצו שאתיר לכם ויאמרו את בר־אבא׃", "22": "ויאמר אליהם פילטוס ומה־אעשה לישוע הנקרא בשם־משיח ויענו כלם יצלב׃", "23": "ויאמר ההגמון ומה־עשה רעה ויצעקו עוד ויאמרו יצלב׃", "24": "ויהי כראות פילטוס כי לא־יועיל מאומה וכי רבתה עוד המהומה ויקח מים וירחץ את־ידיו לעיני העם ויאמר נקי אנכי מדם הצדיק הזה אתם ראו׃", "25": "ויענו כל־העם ויאמרו דמו עלינו ועל־בנינו׃", "26": "אז התיר להם את בר־אבא ואת ישוע הכה בשוטים וימסר אותו להצלב׃", "27": "ויקחו אנשי הצבא אשר להגמון את־ישוע ויביאהו אל־בית־המשפט ויאספו עליו את כל־הגדוד׃", "28": "ויפשיטו אותו את־בגדיו ויעטפהו מעיל שני׃", "29": "וישרגו קצים ויעשו עטרת וישימו על־ראשו וקנה בימינו ויכרעו לפניו ויתלוצצו בו לאמר שלום לך מלך היהודים׃", "30": "וירקו בו ויקחו את־הקנה ויכהו על־ראשו׃", "31": "ואחרי התלוצצם בו הפשיטו אותו את־המעיל וילבישהו את־בגדיו ויובילהו לצלב׃", "32": "ויהי בצאתם וימצאו איש קוריני ושמו שמעון ויאנסו אתו לשאת לו את־צלובו׃", "33": "ויבאו אל־המקום הנקרא גלגלתא הוא מקום גלגלת׃", "34": "ויתנו־לו לשתות חמץ מסוך במרורות ויטעם ולא אבה לשתות׃", "35": "ויהי כאשר צלבו אותו ויחלקו את־בגדיו להם ויפלו גורל למלאת את אשר־נאמר בפי הנביא יחלקו בגדי להם ועל־לבושי יפילו גורל׃", "36": "וישבו שמה וישמרו אותו׃", "37": "וישימו את־דבר אשמתו ממעל לראשו ויכתבו זה הוא ישוע מלך היהודים׃", "38": "ויצלבו אתו שני פריצים אחד מימינו ואחד משמאלו׃", "39": "והעברים גדפו אותו ויניעו את־ראשם׃", "40": "ויאמרו אתה ההרס את־־ההיכל ובנהו בשלשת ימים הושע לנפשך ואם בן־האלהים אתה רדה מן־הצלוב׃", "41": "וכן הלעיגו גם־ראשי הכהנים עם־הסופרים והזקנים לאמר׃", "42": "את־אחרים הושיע ולעצמו לא יוכל להושיע אם־ מלך ישראל הוא ירד־נא עתה מן־הצלוב ונאמין בו׃", "43": "בטח באלהים עתה יפלטהו אם־חפץ בו כי אמר בן־האלהים אני׃", "44": "וכזאת חרפהו גם־הפריצים הנצלבים אתו׃", "45": "ויהי חשך על־כל־הארץ מן השעה הששית עד השעה התשיעית׃", "46": "וכעת השעה התשיעית ויזעק ישוע בקול גדול אלי אלי למה שבקתני והוא אלי אלי למה עזבתני׃", "47": "וישמעו אנשים מן־העמדים שם ויאמרו הוא קורא אל־אליהו׃", "48": "וימהר אחד מהם וירץ ויקח ספוג וימלא אתו חמץ וישם על־קנה וישקהו׃", "49": "ויתר האנשים אמרו הניחו לו ונראה אם־יבוא אליהו להושיעו ואיש אחר לקח חנית וידקר את־צלעו ויצאו מים ודם׃", "50": "וישוע הוסיף לקרא בקול גדול ותצא רוחו׃", "51": "והנה נקרעה פרכת ההיכל מלמעלה למטה לשנים קרעים ותרעש הארץ והסלעים התבקעו׃", "52": "והקברים נפתחו ורבים מן־הקדושים ישני אדמת עפר נעורו׃", "53": "ויצאו מן־הקברים אחרי תחיתו ויבאו אל־העיר הקדושה ויראו לרבים׃", "54": "ושר־המאה והאנשים אשר אתו השמרים את־ישוע כראותם את־הרעש ואת־אשר נהיתה נבהלו מאד ויאמרו אכן זה היה בן־אלהים׃", "55": "ושם נשים רבות אשר הלכו אחרי ישוע מן־הגליל לשרתו והנה ראות מרחוק׃", "56": "ובתוכן מרים המגדלית ומרים אם־יעקב ויוסי ואם בני זבדי׃", "57": "ויהי בערב ויבא איש עשיר מן־הרמתים ושמו יוסף וגם־הוא מתלמידי ישוע׃", "58": "ויגש אל־פילטוס לשאל את־גוית ישוע ויצו פילטוס ותנתן לו׃", "59": "ויקח יוסף את־הגויה ויכרך אותה בסדין טהור׃", "60": "וישימה בקבר החדש אשר חצב־לו בסלע ויגל אבן גדולה על־פתח הקבר וילך לו׃", "61": "ומרים המגדלית ומרים האחרת היו ישבות שם ממול הקבר׃", "62": "ויהי ממחרת ערב השבת ויקהלו ראשי הכהנים והפרושים אל־פילטוס׃", "63": "ויאמרו אדנינו זכרנו כי אמר המסית ההוא בעודנו חי מקצה שלשת ימים קום אקום׃", "64": "לכן צוה־נא ויסכר פי הקבר עד־היום השלישי פן־יבאו תלמידיו בלילה וגנבהו ואמרו אל־העם הנה־קם מן־המתים והיתה התרמית האחרונה רעה מן־הראשונה׃", "65": "ויאמר אליהם פילטוס הנה לכם אנשי משמר לכו סכרוהו כאשר ידעתם׃", "66": "וילכו ויסכרו את־פי הקבר ויחתמו את־האבן ויעמידו עליו את־המשמר׃"}