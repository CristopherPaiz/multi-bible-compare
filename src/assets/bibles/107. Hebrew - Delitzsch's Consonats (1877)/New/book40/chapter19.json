{"1": "ויהי ככלות ישוע לדבר את הדברים האלה ויסע מן־הגליל ויבא אל־גבול יהודה בעבר הירדן׃", "2": "וילכו אחריו המון עם־רב וירפאם שם׃", "3": "ויגשו אליו הפרושים לנסותו ויאמרו היוכל איש לשלח את־אשתו על־כל־דבר׃", "4": "ויען ויאמר אליהם הלא קראתם כי מראש היצר זכר ונקבה ברא אתם׃", "5": "ואמר על־כן יעזב־איש את־אביו ואת־אמו ודבק באשתו והיו שניהם לבשר אחד׃", "6": "אם־כן אינם עוד שנים כי אם־בשר אחד לכן את אשר חבר האלהים אל־יפרד האדם׃", "7": "ויאמרו אליו ולמה זה צוה משה לתת־לה ספר כריתת ולשלחה׃", "8": "ויאמר אליהם מפני קשי לבבכם הניח לכם משה לשלח את־נשיכם ומראש לא היה הדבר כן׃", "9": "ואני אמר לכם המשלח את־אשתו שלא על־דבר זנות ונשא אחרת נאף הוא והנשא את־הגרושה נאף הוא׃", "10": "ויאמרו אליו התלמידים אם־זה משפט האיש את־אשתו לא טוב לקחת אשה׃", "11": "ויאמר אליהם לא יוכל כל־אדם קבל את־הדבר הזה כי־אם אלה אשר־נתן להם׃", "12": "יש סריסים אשר נולדו כן מבטן אמם ויש סריסים המסרסים על־ידי אדם ויש סריסים אשר סרסו עצמם למען מלכות השמים מי שיוכל לקבל יקבל׃", "13": "אז יביאו אליו ילדים למען ישים עליהם את־ידיו ויתפלל ויגערו־בם התלמידים׃", "14": "וישוע אמר הניחו לילדים ואל־תמנעום מבוא אלי כי לאלה מלכות השמים׃", "15": "וישם את־ידיו עליהם ויעבר משם׃", "16": "והנה־איש נגש אליו ויאמר רבי הטוב מה הטוב אשר אעשה ואקנה חיי עולם׃", "17": "ויאמר אליו מה־זה תשאלני על־הטוב אין־טוב כי אם־אחד והוא האלהים ואם־חפצך לבוא לחיים שמר את־המצות׃", "18": "ויאמר אליו מה הנה ויאמר ישוע אלה הן לא תרצח לא תנאף לא תגנב לא תענה עד שקר׃", "19": "כבד את־אביך ואת־אימך ואהבת לרעך כמוך׃", "20": "ויאמר אליו הבחור את־כל־אלה שמרתי מנעורי ומה חסרתי עוד׃", "21": "ויאמר ישוע אליו אם־חפצך להיות שלם לך מכר את־רכשך ונתת לעניים והיה לך אוצר בשמים ושוב הלם והלכת אחרי׃", "22": "ויהי כשמע הבחור את־הדבר הזה ויתעצב וילך כי נכסים רבים היו לו׃", "23": "ויאמר ישוע אל־תלמידיו אמן אמר אני לכם קשה לעשיר לבוא אל־מלכות השמים׃", "24": "ועוד אני אמר לכם נקל לגמל לעבר בנקב המחט מבא עשיר אל־מלכות האלהים׃", "25": "והתלמידים כשמעם זאת השתוממו מאד ויאמרו מי אפוא יוכל להושע׃", "26": "ויבט־בם ישוע ויאמר להם מבני אדם יפלא הדבר ומהאלהים לא יפלא כל־דבר׃", "27": "ויען פטרוס ויאמר אליו הן אנחנו עזבנו את־הכל ונלך אחריך ומה־יהיה חלקנו׃", "28": "ויאמר ישוע אליהם אמן אמר אני לכם אתם ההלכים אחרי בהתחדש הבריאה כאשר ישב בן־האדם על־כסא כבודו גם־אתם תשבו על־שנים עשר כסאות לשפט את־שנים עשר שבטי ישראל׃", "29": "וכל־איש אשר עזב בתים ואחים ואחיות ואב ואם ואשת ובנים ושדות למען שמי הוא יקח מאה שערים וחיי עולם יירש׃", "30": "ואולם רבים מן־הראשונים יהיו אחרונים ומן־האחרונים ראשונים׃"}