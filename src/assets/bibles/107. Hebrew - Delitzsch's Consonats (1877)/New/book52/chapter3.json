{"1": "ועל־כן לא יכלנו עוד להתאפק ונועץ להותר לבדנו באתונה׃", "2": "ונשלח את־טימותיוס אחינו ומשרת האלהים ועזרנו בבשורת המשיח לחזק אתכם ולהזהיר על־דבר אמונתכם׃", "3": "למען אשר לא־ימוט איש במצוקות האלה כי־ידעתם אף־אתם כי לזאת יעדנו׃", "4": "הלא כבר אמרנו אליכם בהיותנו אצלכם כי־עתידים אנחנו להלחץ כאשר גם־היה וכאשר ידעתם׃", "5": "ובעבור כן לא־יכלתי עוד להתאפק ואשלח לדעת אמונתכם כי אמרתי פן־נסה אתכם המנסה והיתה לריק יגיעתנו׃", "6": "ועתה כשוב אלינו טימותיוס מאתכם ויבשר אתנו את־בשורת אמונתכם ואהבתכם ואת אשר אתם זכרים אתנו לטובה בכל־עת ונכספים לראות אתנו כאשר נכסף גם־אנחנו לראותכם׃", "7": "אז נחמנו עליכם אחי בכל־צרתנו ולחצנו על־ידי אמונתכם׃", "8": "כי עתה נחיה אם־תעמדו אתם באדנינו׃", "9": "כי מה־נשיב לאלהים להודות לו בעבורכם על כל־השמחה אשר שמחנו עליכם לפני אלהינו׃", "10": "לילה ויומם מתפללים אנחנו ברב־תחנונים לראות את־פניכם ולהשלים את־מחסרי אמונתכם׃", "11": "והאלהים אבינו ואדנינו ישוע המשיח הוא יישר את־דרכנו אליכם׃", "12": "ואתכם ירבה האדון ויפרה באהבת איש את־רעהו ובאהבת כל־אדם כאשר אנחנו אהבים אתכם׃", "13": "לחזק את־לבבכם להיות תמים בקדשה לפני אלהינו אבינו בבוא ישוע המשיח אדנינו עם־כל־קדשיו׃"}