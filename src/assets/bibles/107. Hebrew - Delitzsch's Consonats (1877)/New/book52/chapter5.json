{"1": "ועל־דבר העתים והזמנים אין־צרך לכתב אליכם אחי׃", "2": "הלא אף־אתם ידעתם היטב כי יום־יהוה כגנב בלילה כן יבוא׃", "3": "כי באמרם שלום ושלוה יבא עליהם השבר פתאם כחבלי יולדה ולא יוכלו המלט׃", "4": "אבל אתם אחי לא בחשך אתם שישיג אתכם היום כגנב׃", "5": "אתם כלכם בני האור ובני היום לא בני־הלילה אנחנו ולא בני החשך׃", "6": "לכן אל־נא נרדם כמו האחרים כי אם־נשקד ונהיה מפכחים׃", "7": "כי הנרדמים נרדמים בלילה והמשתכרים משתכרים בלילה׃", "8": "ואנחנו בני היום נתפכח־נא ונלבש את־שריון האמונה והאהבה וככובע את־תקות הישועה׃", "9": "יען אשר לא־יעדנו האלהים לחרון כי לרשת את־הישועה על־ידי אדנינו ישוע המשיח׃", "10": "אשר מת בעדנו למען נחיה עמו יחד אם־נשקד ואם־נישן׃", "11": "על־כן נחמו זה את־זה ובנו איש את־אחיו כאשר עשיתם׃", "12": "והננו מבקשים מכם אחי להכיר את־העמלים בכם ואת הנצבים עליכם בדבר האדון ומוכיחים אתכם׃", "13": "ותנהגו־בם כבוד גדול מאד באהבה למען פעלתם ויהי שלום ביניכם׃", "14": "והננו מזהירים אתכם אחי הוכיחו את־המעקשים דרכיהם אמצו את־רכי הלבב תמכו את־החלשים והאריכו רוח אל־כל־אדם׃", "15": "וראו פן־ישלם איש לרעהו רעה תחת רעה כי אם־רדפו בכל־עת את־הטוב הן לאיש איש מכם הן לכל־אדם׃", "16": "שמחו בכל־עת׃", "17": "התפללו כל־היום׃", "18": "הודו על־הכל כי־זה רצון אלהים במשיח ישוע אליכם׃", "19": "את־הרוח לא תכבו׃", "20": "את־הנבואות לא תמאסו׃", "21": "בחנו כל־דבר ובטוב אחזו׃", "22": "התרחקו מכל־הדומה לרע׃", "23": "ואלהי השלום הוא יקדש אתכם בקדשה שלמה וכל־רוחכם ונפשכם וגופכם ישמר תמים בבוא אדנינו ישוע המשיח׃", "24": "נאמן הוא הקורא אתכם אשר גם־יעשה׃", "25": "אחי התפללו בעדנו׃", "26": "שאלו לשלום כל־האחים בנשיקה הקדשה׃", "27": "הנני משביעכם באדון אשר תקרא האגרת הזאת באזני כל־האחים הקדשים׃", "28": "חסד ישוע המשיח אדנינו עמכם אמן׃ ﻿"}