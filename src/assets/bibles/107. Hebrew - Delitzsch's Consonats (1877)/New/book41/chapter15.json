{"1": "ויהי לפנות הבקר וימהרו ראשי הכהנים ועמהם הזקנים והסופרים וכל־הסנהדרין להועץ ויאסרו את־ישוע ויוליכהו משם וימסרהו אל־פילטוס׃", "2": "וישאל אותו פילטוס האתה מלך היהודים ויען ויאמר אליו אתה אמרת׃", "3": "וראשי הכהנים הרבו לשטנו׃", "4": "ויוסף פילטוס וישאלהו לאמר האינך משיב דבר ראה כמה הם ענו בך׃", "5": "וישוע לא־השיב עוד אף־דבר אחד ויתמה פילטוס׃", "6": "ומדי חג בחגו היה פוטר להם אסיר אחד את אשר יבקשו׃", "7": "ויהי איש הנקרא בשם בר־אבא אסור עם־המורדים אשר רצחו רצח בעת המרד׃", "8": "ויעל ההמון ויחלו לבקש שיעשה להם כפעם בפעם׃", "9": "ויען אתם פילטוס ויאמר רצונכם שאתיר לכם את־מלך היהודים׃", "10": "כי ידע אשר רק־מקנאה מסרוהו ראשי הכהנים׃", "11": "וראשי הכהנים הסיתו את־ההמון לבלתי התיר להם כי אם־בר־אבא׃", "12": "ויסף פילטוס ויען ויאמר להם ומה־אפוא רצונכם שאעשה לאשר אתם קראים מלך היהודים׃", "13": "ויקראו עוד הצלב אתו׃", "14": "ויאמר אליהם פילטוס מה־אפוא רעה עשה והם הרבו־עוד לקרא הצלב אתו׃", "15": "ויואל פילטוס לעשות כרצון העם ויתר להם את בר־אבא ואת ישוע הכה בשוטים וימסר אותו להצלב׃", "16": "ויוליכהו אנשי הצבא אל־תוך החצר הוא בית המשפט ויזעיקו את־כל־הגדוד׃", "17": "וילבישהו ארגמן וישרגו עטרת קצים ויעטרהו׃", "18": "ויחלו לברכו לאמר שלום לך מלך היהודים׃", "19": "ויכו על־ראשו בקנה וירקו בו ויכרעו על־ברכיהם וישתחוו לו׃", "20": "ואחרי התלוצצם בו הפשיטו אותו את־הארגמן וילבישהו את־בגדיו ויוציאהו לצלב אתו׃", "21": "ואיש אחד עבר והוא בא מן־השדה ושמו שמעון הקוריני אבי אלכסנדרוס ורופוס ויאנסו אתו לשאת את־צלובו׃", "22": "ויביאהו אל־גלגלתא המקום הוא מקום הגלגלת׃", "23": "ויתנו־לו לשתות יין מסוך במר והוא לא לקח׃", "24": "ויהי כאשר צלבו אותו ויחלקו בגדיו להם ויפילו עליהם גורל מה־יקח איש איש׃", "25": "ותהי השעה השלישית ויצלבהו׃", "26": "ומכתב דבר־אשמתו כתוב למעלה מלך היהודים׃", "27": "ויצלבו אתו שני פריצים אחד לימינו ואחד לשמאלו׃", "28": "וימלא הכתוב האמר ואת־פשעים נמנה׃", "29": "והעברים גדפו אותו ויניעו ראשם ויאמרו האח אתה ההורס את־ההיכל ובונה אותו בשלשת ימים׃", "30": "הושע את־עצמך ורדה מן־הצלוב׃", "31": "וכן גם־ראשי הכהנים עם־הסופרים התלוצצו איש אל־רעהו ויאמרו את־אחרים הושיע ואת־עצמו לא יוכל להושיע׃", "32": "המשיח מלך ישראל ירד עתה מן־הצלוב למען נראה ונאמין וגם־הנצלבים אתו חרפוהו׃", "33": "ובהיות השעה הששית היה חשך על־כל־הארץ עד השעה התשיעית׃", "34": "ובשעה התשיעית ויזעק ישוע בקול גדול אלהי אלהי למה שבקתני ופרושו אלי אלי למה עזבתני׃", "35": "וישמעו אנשים מן העמדים שם ויאמרו הנה אל־אליהו הוא קורא׃", "36": "וירץ אחד מהם וימלא ספוג חמץ וישם על־קנה וישקהו ויאמר הניחו ונראה אם־יבא אליהו להורידו׃", "37": "וישוע נתן קול גדול ויפח את־נפשו׃", "38": "ופרכת ההיכל נקרעה לשנים קרעים מלמעלה למטה׃", "39": "וירא שר המאה העמד מנגד כי בזעקו ככה יצאה נפשו ויאמר אכן האיש הזה היה בן־האלהים׃", "40": "וגם־נשים היו שם צפות מרחוק ובתוכן גם־מרים המגדלית ומרים אמו של־יעקב הצעיר ושל־יוסי ושלמית׃", "41": "אשר בהיותו בגליל גם־הלכו אחריו וגם שרתהו ואחרות רבות אשר־עלו אתו ירושלים׃", "42": "ועת הערב הגיע ומפני אשר ערב שבת היה הוא היום שלפני השבת׃", "43": "ויבא יוסף הרמתי יועץ נכבד אשר היה מחכה גם־הוא למלכות האלהים ויתחזק ויבא אל־פילטוס וישאל את־גופת ישוע׃", "44": "ויתמה פילטוס על־אשר מת ויקרא אל־שר המאה וישאלהו הכבר גוע׃", "45": "וידע מפי־שר המאה כי־כן ויתן את־גופתו מתנה ליוסף׃", "46": "והוא קנה סדין ויורד אתו ויכרכהו בסדין וישימהו בקבר חצוב בסלע ויגל אבן על־פתח הקבר׃", "47": "ומרים המגדלית ומרים אם יוסי ראו את־המקום אשר הושם שמה׃"}