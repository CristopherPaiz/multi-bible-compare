{"1": "ויקהלו אליו הפרושים ואנשים מן־הסופרים אשר באו מירושלים׃", "2": "ויהי כראותם מתלמידיו אכלים לחם בידים טמאות כלומר בלא נטילה ויוכיחו אתם׃", "3": "כי הפרושים וכל־היהודים לא יאכלו עד־אשר נטלו את־ידיהם עד־הפרק באחזם במה־שמסרו הזקנים׃", "4": "ואת אשר מן־השוק אינם אכלים בלא טבילה ועוד דברים רבים אשר קבלו לשמר כמו טבילת כסות וכדים ויורות ומטות׃", "5": "וישאלו אותו הפרושים והסופרים מדוע תלמידיך אינם נהגים כפי מסרת הזקנים כי־אכלים לחם בלא נטילת ידים׃", "6": "ויען ויאמר אליהם היטב נבא ישעיהו עליכם החנפים ככתוב העם הזה בשפתיו כבדוני ולבו רחק ממני׃", "7": "ותהו יראתם אתי מצות אנשים מלמדים׃", "8": "כי עזבתם את־מצות אלהים להחזיק במסרת בני־אדם טבילות כדים וכסות וכאלה רבות אתם עשים׃", "9": "ויאמר אליהם יפה בטלתם את־מצות האלהים כדי שתשמרו את־המסרת שלכם׃", "10": "כי־משה אמר כבד את־אביך ואת־אמך ומקלל אביו ואמו מות יומת׃", "11": "ואתם אמרים איש כי־יאמר לאביו ולאמו קרבן פרושו מתנה לאלהים מה־שאתה נהנה לי׃", "12": "ולא תניחו לו לעשות עוד מאומה לאביו ולאמו׃", "13": "ותפרו את־דבר האלהים על־ידי קבלתכם אשר קבלתם והרבה כאלה אתם עשים׃", "14": "ויקרא אל־כל־העם ויאמר אליהם שמעו אלי כלכם והבינו׃", "15": "אין דבר מחוץ לאדם אשר יוכל לטמא אותו בבאו אל־קרבו כי אם־הדברים היוצאים ממנו המה יטמאו את־האדם׃", "16": "כל־אשר אזנים לו לשמע ישמע׃", "17": "ויהי כאשר שב הביתה מן־ההמון וישאלהו תלמידיו על־דבר המשל׃", "18": "ויאמר אליהם האף־אתם חסרי בינה הלא תשכילו כי כל־הבא אל־תוך האדם מחוצה לו לא יטמאנו׃", "19": "כי לא־יבוא בלבו כי אם־בכרשו ויצא אל־בית הכסא המנקה כל־הנאכל׃", "20": "ויאמר היצא מן־האדם הוא מטמא את־האדם׃", "21": "כי מקרב האדם מלבו יצאות המחשבות הרעות נאף וזנה ורצוח׃", "22": "וגנוב ואהבת בצע ורשעה ורמיה וזוללות ועין רעה וגדוף וזדון וסכלות׃", "23": "כל־הרעות האלה מקרב האדם הן יוצאות ומטמאות אתו׃", "24": "ויקם משם וילך לו אל־גבולות צור וצידון ובבואו הביתה לא אבה שיודע לאיש ולא יכל להסתר׃", "25": "כי אשה אשר רוח טמאה נכנסה בבתה הקטנה שמעה את־שמעו ותבא ותפל לרגליו׃", "26": "והאשה יונית וארץ מולדתה פניקיא אשר לסוריא ותבקש ממנו לגרש את־השד מבתה׃", "27": "ויאמר אליה ישוע הניחי לבנים לשבע בראשונה כי לא־טוב לקחת לחם הבנים ולהשליכו לצעירי הכלבים׃", "28": "ותען ותאמר אליו כן אדני אבל גם־צעירי הכלבים יאכלו תחת השלחן מפרורי לחם הבנים׃", "29": "ויאמר אליה בגלל דברך זה לכי־לך יצא השד מבתך׃", "30": "ותבא אל־ביתה ותמצא את־הילדה משכבת על־המטה והשד יצא ממנה׃", "31": "וישב ויצא מגבול צור וצידון ויבא אל־ים הגליל בתוך גבול עשר הערים׃", "32": "ויביאו אליו איש אשר היה חרש ואלם ויתחננו לו לשום עליו את־ידו׃", "33": "ויקח אתו לבדו מקרב ההמון וישם את־אצבעותיו באזניו וירק ויגע על־לשנו׃", "34": "ויבט השמימה ויאנח ויאמר אליו אפתח ופרושו התפתח׃", "35": "וברגע נפתחו אזניו ויתר אסור לשונו וידבר בשפה ברורה׃", "36": "ויצו עליהם שלא־יגידו לאיש וכאשר יזהירם כן ירבו להשמיע׃", "37": "וישתוממו עד־מאד ויאמרו את־הכל עשה יפה גם־החרשים הוא עשה לשמעים גם־האלמים למדברים׃"}