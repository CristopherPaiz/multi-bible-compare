{"1": "אחר הדברים האלה ראיתי והנה שער נפתח בשמים והקול הראשון אשר שמעתיו כקול שופר מדבר אלי אמר עלה הנה וארא את אשר־היה יהיה אחרי־כן׃", "2": "וכרגע הייתי שם ברוח והנה כסא נראה בשמים ועל־הכסא ישב׃", "3": "והישב מראהו כמראה אבן ישפה ואדם וקשת סביב לכסא ומראיה כעין ברקת׃", "4": "וסביב לכסא ארבעה ועשרים כסאות ועל־הכסאות ראיתי את ארבעה ועשרים הזקנים ישבים מלבשים בגדים לבנים ועטרות זהב בראשיהם׃", "5": "ומן־הכסא יוצאים ברקים ורעמים וקולות ושבעה לפידי אש בערים לפני הכסא והם שבעה רוחות האלהים׃", "6": "ולפני הכסא ים זכוכית כעין הקרח ובתוך הכסא וסביב לכסא ארבע חיות מלאות עינים מלפניהם ומאחריהם׃", "7": "ודמות החיה הראשונה כאריה והחיה השנית כשור ופני החיה השלישית כפני אדם ודמות החיה הרביעית כנשר מעופף׃", "8": "וארבע החיות שש כנפים שש כנפים לאחת והן מלאות עינים מסביב ומלפנים ואין־דמי להן יומם ולילה ואמרות קדוש קדוש קדוש יהוה אלהים צבאות היה והוה ויבוא׃", "9": "ומדי־תת החיות כבוד והדר ותודה לישב על־הכסא החי לעולמי עולמים׃", "10": "ונפלו עשרים וארבעה הזקנים על־פניהם לפני הישב על־הכסא והשתחוו לחי עולמי עולמים ושמו את־עטרותיהם לפני הכסא לאמר׃", "11": "לך נאה אדנינו ואלהינו לשאת כבוד והדר ועז כי אתה בראת הכל והכל ברצונך היו ונבראו׃"}