{"1": "חזון ישוע המשיח אשר נתן־לו האלהים להראות את־עבדיו את אשר־יהיה במהרה והוא הודיע בשלחו ביד־מלאכו לעבדו ליוחנן׃", "2": "אשר העיד דבר האלהים ועדות ישוע המשיח ואת־כל אשר ראה׃", "3": "אשרי הקורא ואשרי השמעים את־דברי הנבואה ושמרים את־הכתוב בה כי קרובה העת׃", "4": "יוחנן לשבע הקהלות אשר באסיא חסד לכם ושלום מאת ההוה והיה ויבוא ומאת שבעת הרוחות אשר לפני כסאו׃", "5": "ומאת־ישוע המשיח העד הנאמן ובכור המתים ועליון למלכי־ארץ אשר אהב אתנו ובדמו גאלנו מחטאתינו׃", "6": "ויעש אתנו מלכים וכהנים לאלהים אביו לו הכבוד והעז לעולמי עולמים אמן׃", "7": "הנה הוא בא עם־העננים וראתה אתו כל־עין גם־המה אשר דקרהו וספדו עליו כל־משפחות הארץ כן יהיה אמן׃", "8": "אני האלף והתו ראש וסוף נאם יהוה אלהים ההוה והיה ויבוא אלהי צבאות׃", "9": "אני יוחנן אחיכם וגם־חבר לכם בלחץ ובמלכות ובסבלנות למען ישוע המשיח הייתי באי אשר־שמו פטמוס בעבור דבר האלהים ובעבור עדות ישוע המשיח׃", "10": "ותהי עלי רוח ביום האדון ואשמע אחרי קול גדול כקול שופר׃", "11": "ויאמר אני האלף ואני התו הראשון והאחרון ואת אשר אתה ראה כתב על־ספר ושלחהו אל־הקהלות אשר באסיא לאפסוס ולזמירנא ולפרגמוס ולתיאטירא ולסרדיס ולפילדלפיא וללודקיא׃", "12": "ואפן לראות את־הקול המדבר אלי ויהי בפנותי וארא שבע מנרות זהב׃", "13": "ובתוך שבע המנרות דמות בן־אדם לבוש מעיל וחגור אזור זהב על־לבו׃", "14": "וראשו ושערו לבנים כצמר צחר כשלג ועיניו כלבת אש׃", "15": "ומרגלתיו כעין נחשת קלל צרופות בכור וקולו כקול מים רבים׃", "16": "וביד־ימינו שבעה כוכבים ומפיו יוצאת חרב פיפיות חדה ופניו כשמש המאיר בגבורתו׃", "17": "וארא אותו ואפל לרגליו כמת וישת עלי יד־ימינו ויאמר אל־תירא אני הראשון והאחרון והחי׃", "18": "ואהי מת והנני חי לעולמי עולמים אמן ובידי מפתחות שאול ומות׃", "19": "ועתה כתב את אשר־ראית ואשר־נעשה עתה ואשר־עתיד להיות אחרי־כן׃", "20": "את־סוד שבעת הכוכבים אשר ראית בימיני ואת־שבע מנרות הזהב שבעת הכוכבים הם מלאכי שבע הקהלות ושבע המנרות אשר ראית שבע קהלות הנה׃"}