{"1": "וארא מלאך אחר אביר יורד מן השמים והוא עטה ענן ועל־ראשו כמראה הקשת אשר בענן ופניו כשמש ורגליו כעמודי אש׃", "2": "ובידו ספר קטן פתוח וישם את־רגל ימינו על־הים ואת־שמאלו על־הארץ׃", "3": "ויקרא בקול גדול כאשר ישאג האריה ובקראו דברו שבעת הרעמים בקולתיהם׃", "4": "וכדבר שבעת הרעמים בקולתיהם חפצתי לכתב ואשמע קול מן־השמים לאמר חתום את אשר־דברו שבעת הרעמים ואל־תכתב זאת׃", "5": "והמלאך אשר־ראיתיו עמד על־הים ועל־הארץ הרים ימינו אל־השמים׃", "6": "וישבע בחי עולמי העולמים אשר־ברא את־השמים וכל־אשר בהם והארץ וכל־אשר בה והים וכל־אשר־בו שאין עוד שהות׃", "7": "אבל בימי קול המלאך השביעי בעמדו לתקוע ונשלם סוד האלהים כאשר בשר את־עבדיו הנביאים׃", "8": "והקול אשר שמעתי מן־השמים דבר אלי שנית לאמר לך וקח את־הספר הקטן הפתוח אשר ביד־המלאך העמד על־הים ועל־הארץ׃", "9": "ואבא אל־המלאך ואמר אליו תנה־לי את־הספר ויאמר אלי קח ואכל אתו והוא ימר בבטנך ובפיך יהיה מתוק כדבש׃", "10": "ואקח את־הספר מיד־המלאך ואכלהו ויהי בפי כדבש למתוק ואחרי אכלי אתו ותמלא בטני מרורים׃", "11": "ויאמרו אלי עוד תשוב תנבא על־עמים וגוים ולשנות ומלכים רבים׃"}