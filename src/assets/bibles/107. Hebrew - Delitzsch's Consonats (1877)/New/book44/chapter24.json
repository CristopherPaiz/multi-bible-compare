{"1": "ויהי אחרי חמשת ימים וירד חנניה הכהן הגדול ואתו הזקנים ואיש דברים אחד טרטלוס שמו ויודיעו את־ההגמון את־דבר ריבם עם־פולוס׃", "2": "ויהי כאשר קראו־לו ויחל טרטלוס לחיב אתו ויאמר׃", "3": "על־ידך פיליכס האדיר ישבנו בשלום רב ותקנות רבות נעשו לעם הזה בהשגחתך על־אלה אנחנו מודים לך בכל־פנים ובכל־מקום׃", "4": "ולא אוגיעך הרבה על־כן יהיו דברינו מעטים ואתחנן אליך שתשמענו כחמלתך׃", "5": "כי מצאנו את־האיש הזה כקטב ומגרה מדינים בין כל־היהודים על־פני תבל והוא ראש כת הנצרים׃", "6": "והוא גם־נסה לחלל את־המקדש ונתפש אותו ונחפץ לשפטו על־פי תורתנו׃", "7": "ויבא עלינו לוסיאס שר־האלף ברב־כח ויחטפהו מידינו׃", "8": "ויצו את־שטניו אשר יבאו לפניך ואתה כי־תחקר אתו תוכל לדעת מפיהו את כל־הדברים האלה אשר עליהם אנחנו מחיבים אתו׃", "9": "וימלאו היהודים את־דבריו לאמר כי־כן הוא׃", "10": "וירמז ההגמון לפולוס לדבר ויען ויאמר יען אשר ידעתי כי זה כמה שנים שופט אתה לעם הזה הנני מצטדק על־עניני ולבי בטוח׃", "11": "אתה תוכל לדעת אשר לא עברו יותר משנים עשר יום מעת עלותי ירושלים להשתחות׃", "12": "ולא במקדש מצאוני מתוכח עם־איש או־מעורר מהומה בעם ולא בבתי כנסיות ולא בעיר׃", "13": "גם אין להם ראיה למה־שמחיבים אתי׃", "14": "אבל את־זאת מודה אני לפניך כי בדרך ההיא אשר יקראוה בשם כת בה אני עבד את־אלהי אבותינו בהאמיני בכל־הכתוב בתורה ובנביאים׃", "15": "ואקוה לאלהים כי עתידה להיות תחית המתים לצדיקים ולרשעים אשר גם־הם יחכו־לה׃", "16": "לכן אני עמל להיות תמים־לב עם אלהים ואדם תמיד׃", "17": "ומקץ שנים רבות באתי להביא נדבות לעמי ולהקריב קרבנות׃", "18": "ובאלה מצאוני אנשים יהודים מאסיא אחרי הטהרי במקדש לא בהמון־עם ולא במהומה׃", "19": "אשר עליהם היה לעמד־פה לפניך ולענות בי אם־יש להם דבר ריב עלי׃", "20": "או אלה בעצמם יגידו־נא מה־מצאו בי עול בעמדי לפני סנהדרין׃", "21": "בלתי אם־הדבר האחד הזה אשר קראתי בעמדי בתוכם כי על־תחית המתים אני נדון היום לפניכם׃", "22": "ויהי כשמע פיליכס את־הדברים האלה ויעבר את־דינם לעת אחרת כי עניני הדרך הזאת נודעו לו היטב ויאמר ברדת אלי לוסיאס שר האלף אשפט משפטכם׃", "23": "ויצו את־שר המאה לשום את־פולוס במשמר ולתת־לו רוחה ולבלתי מנע איש ממידעיו משרת אותו ומבוא אליו׃", "24": "ואחרי ימים אחדים בא פיליכס הוא ודרוסלה אשתו והיא יהודית וישלח לקרא לפולוס וישמע אליו על־דבר האמונה במשיח׃", "25": "ויהי כדברו על־הצדק ועל־הפרישות ועל־הדין העתיד לבוא ויחרד פיליכס ויען ויאמר לך־נא עתה ולכשאפנה אשוב לקרא־לך׃", "26": "והוא מקוה לפולוס כי יתן־לו שחד למען יתירהו ובעבור זה קרא לו פעמים הרבה וידבר עמו׃", "27": "ויהי מקץ שנתים ימים ויקם פרקיוס פסטוס תחת פיליכס ופיליכס חפץ להראות חסד אל־היהודים ולא התיר את־פולוס מבית האסורים׃"}