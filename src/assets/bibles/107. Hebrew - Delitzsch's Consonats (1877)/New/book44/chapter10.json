{"1": "ואיש היה בקיסריה ושמו קרניליוס שר־מאה מן־הגדוד הנקרא האיטלקי׃", "2": "והוא חסיד וירא אלהים עם־כל־בני ביתו ועשה צדקות הרבה לעם ומתפלל תמיד לאלהים׃", "3": "ויהי היום כשעה התשיעית ליום והנה מלאך אלהים בא אליו במחזה ויאמר קרניליוס׃", "4": "ויבט אליו ויירא ויאמר מה־זה אדני ויאמר אליו תפלותיך וצדקותיך עלו לזכרון לפני האלהים׃", "5": "ועתה שלח־לך אנשים אל־יפו והבא אליך את־שמעון המכנה פטרוס׃", "6": "הוא מתגורר עם־בורסי אחד שמעון שמו אשר ביתו על־יד הים הוא יאמר לך את־אשר עליך לעשות׃", "7": "וילך־לו המלאך הדבר אל־קרניליוס ויקרא אל־שנים מעבדי ביתו ואל־איש מלחמה אחד ירא אלהים מן־העמדים תמיד לפניו לשרתו׃", "8": "ויספר להם את כל הדברים וישלחם אל־יפו׃", "9": "ויהי ממחרת והמה הלכים בדרך וקרבים לעיר ויעל פטרוס על־הגג להתפלל כשעה הששית׃", "10": "והוא רעב ויתאו לטעם־לחם ובהכינם לו נפלה עליו תרדמה׃", "11": "וירא את השמים נפתחים והנה־כלי ירד אליו כדמות מטפחת־בד גדולה ויורד קשור בארבע כנפותיו על־הארץ׃", "12": "ובתוכו מכל־בהמת הארץ וחיה ורמש ועוף השמים׃", "13": "ויהי־קול אליו לאמר קום פטרוס טבח ואכל׃", "14": "ויאמר פטרוס חלילה לי אדני כי מעולם לא אכלתי כל־פגול וטמא׃", "15": "ויהי־עוד קול אליו פעם שנית לאמר את־אשר טהר האלהים אתה אל־תטמאנו׃", "16": "וכן היה שלש פעמים והכלי שב והעלה השמימה׃", "17": "ויהי בהתפעם רוח פטרוס על־המראה אשר ראה והנה האנשים השלוחים מאת קרניליוס שאלו לבית שמעון ויעמדו על־הפתח׃", "18": "ויקראו וידרשו היש מתגורר שם שמעון המכנה פטרוס׃", "19": "ופטרוס עודנו חשב עם־לבבו על־המראה והרוח אמר אליו הנה שלשה אנשים מבקשים אותך׃", "20": "לכן קום רד ולכה־נא אתם ואל־תחשב חשבנות רבים כי אנכי שלחתים׃", "21": "וירד פטרוס אל־האנשים הנשלחים אליו מאת קרניליוס ויאמר אנכי האיש אשר אתם מבקשים למה־זה באתם הנה׃", "22": "ויאמרו קרניליוס שר־מאה איש צדיק וירא אלהים ולו שם־טוב בכל־עם היהודים צוה על־פי מלאך קדוש לקרא לך אל־ביתו ולשמע דברים מפיך׃", "23": "ויקרא אתם אליו ויאספם הביתה ויהי ממחרת ויצא פטרוס אתם ומקצת האחים אשר ביפו הלכו עמו׃", "24": "ולמחרתו באו אל־קיסריה וקרניליוס מחכה להם ועמו בני משפחתו וקרוביו ומידעיו הנקהלים אליו׃", "25": "ויהי כבוא פטרוס ויצא קרניליוס לקראתו ויפל לרגליו וישתחו׃", "26": "ויקם אותו פטרוס ויאמר קום כי גם־אני אנוש אנכי׃", "27": "וידבר אתו ויבא הביתה וימצא רבים נאספים שמה׃", "28": "ויאמר אליהם אתם ידעתם כי־אסור הוא לאיש יהודי להלות ולקרב אל־נכרי ואתי הורה אלהים לבלתי אמר חל או־טמא על־כל־אדם׃", "29": "ובעבור זאת כאשר נקראתי לא נמנעתי מהלך ועתה אשאלכם על־מה־זה קראתם לי׃", "30": "ויאמר קרניליוס זה ארבעה ימים הייתי צם עד־השעה הזאת ובשעה התשיעית התפללתי בתוך ביתי והנה־איש נצב לפני בלבוש זהר׃", "31": "ויאמר קרניליוס נשמעה תפלתך וצדקותיך היו לזכרון לפני האלהים׃", "32": "ועתה שלח אל־יפו וקרא אליך את־שמעון המכנה פטרוס מתגורר הוא בבית שמעון הבורסי על־הים אשר בבואו ידבר־לך׃", "33": "ואמהר ואשלח אליך ואתה היטבת לעשות אשר־באת אלי והננו כלנו פה לפני האלהים לשמע את־כל־אשר צוית ביהוה׃", "34": "ויפתח פטרוס את־פיו ויאמר עתה ידעתי באמת כי האלהים איננו נשא פנים׃", "35": "כי אם־בכל־עם ועם הירא אותו ועשה צדק רצוי הוא לפניו׃", "36": "וישלח את־דברו לבני ישראל ויבשר את־השלום על־ידי ישוע המשיח והוא אדון הכל׃", "37": "אתם ידעתם את־הדבר הנעשה בכל־יהודה החל מן־הגליל אחרי הטבילה אשר־קרא אתה יוחנן׃", "38": "את אשר־משח האלהים את־ישוע הנצרי ברוח הקדש ובגבורה ויעבר בארץ עשה חסד ורפא את־כל־הנכבשים תחת יד השטן כי האלהים היה עמו׃", "39": "ואנחנו עדים על־כל־אשר עשה בארץ היהודים ובירושלים ואשר המתהו בהוקיעם אתו על־העץ׃", "40": "אותו הקים האלהים ביום השלישי ויתנהו להראות בגלוי׃", "41": "לא לכל־העם כי אם־לנו העדים אשר האלהים בחר בהם מראש אשר אכלנו ושתינו אתו אחרי קומו מן־המתים׃", "42": "ויצו אתנו להשמיע לעם ולהעיד כי אתו שם האלהים לשופט החיים והמתים׃", "43": "ועליו כל־הנביאים מעידים כי יקבלו סליחת החטאים בשמו כל־המאמינים בו׃", "44": "ופטרוס עודנו מדבר הדברים האלה ורוח הקדש צלחה על כל־השמעים את־הדבר׃", "45": "והמאמינים המולים אשר באו את־פטרוס תמהו כי־מתנת רוח הקדש נשפכה גם על־הגוים׃", "46": "כי שמעו אתם ממללים בלשנות ומגדלים את־האלהים׃", "47": "ויען פטרוס ויאמר היוכל איש למנע את־המים מטבל את־אלה אשר קבלו את־רוח הקדש גם־הם כמנו׃", "48": "ויצו בשם האדון לטבל אתם ויבקשו ממנו לשבת אתם ימים אחדים׃"}