{"1": "ויהי באיקניון ויבאו יחדו אל־בית הכנסת אשר ליהודים וידברו־שם עד כי־האמין המון רב מן־היהודים ומן־היונים׃", "2": "והיהודים אשר לא האמינו עוררו והכעיסו את־נפשות הגוים על־האחים׃", "3": "וישבו־שם ימים רבים וילמדו ומעזם יהוה המעיד על־דבר חסדו בעשותו על־ידם אתות ומופתים׃", "4": "ויחלק המון העיר לחצי חצים היה אחרי היהודים וחצים אחרי השליחים׃", "5": "ויהי כי רגשו הגוים והיהודים המה וראשיהם להתעלל בהם ולסקלם׃", "6": "ויודע להם וימלטו לערי לוקוניא אל־לוסטרא ודרבי וסביבותן׃", "7": "ויבשרו־שם הבשורה׃", "8": "ואיש נכה רגלים בלוסטרא ישב תחתיו פסח מבטן אמו ולא הלך מימיו׃", "9": "וישמע את־פולוס מדבר והוא הסתכל בו וירא כי־אמונה בו להושע׃", "10": "ויאמר בקול גדול עמד הכן על־רגליך וידלג ויתהלך׃", "11": "והמון העם ראו את אשר עשה פולוס וישאו את־קולם וידברו בלשון לוקונית לאמר האלהים ירדו אלינו בדמות אנשים׃", "12": "ויקראו לבר־נבא יפיטר ולפולוס קראו הרמיס באשר הוא ראש המדברים׃", "13": "וכהן בית־יפיטר לפני העיר בא השערה בשורים ובעטרות ויחפץ לזבח הוא והמון העם׃", "14": "ויהי כשמע זאת השליחים פולוס ובר נבא ויקרעו את־בגדיהם וירוצו אל־תוך־העם׃", "15": "ויצעקו ויאמרו אנשים למה תעשו כזאת גם־אנחנו בני־אדם חלשים כמוכם ונבשרה אתכם למען תשובו מן־הבליכם אלה אל־אלהים חיים אשר עשה את־השמים ואת־הארץ ואת־הים ואת־כל־אשר־בם׃", "16": "ואשר בדרות קדם הניח לכל־הגוים ללכת בדרכיהם׃", "17": "וגם לא־חדל להעיד על־עצמו וייטב לנו בתתו מטר מן־השמים ועתות שבע וימלא לבותינו מזון וששון׃", "18": "ואף בדברים האלה ברב עמל מנעו את־העם מזבח להם׃", "19": "ויבאו שמה יהודים מן־אנטיוכיא ומן־איקניון ויסיתו את־העם וירגמו את־פולוס באבנים ויסחבהו חוצה לעיר כי חשבהו למת׃", "20": "ויסבו אתו התלמידים ויקם ויבא העירה וממחרת יצא אל־דרבי הוא ובר־נבא׃", "21": "ויבשרו את־הבשורה בעיר ההיא ואחרי העמידם תלמידים הרבה שבו אל־לוסטרא ואיקניון ואנטיוכיא׃", "22": "ויחזקו את־לב התלמידים ויזהירו אתם לעמד באמונה וכי רק־בצרות רבות בוא נבוא אל־מלכות האלהים׃", "23": "ויבחרו להם זקנים בכל־קהלה וקהלה ויתפללו ויצומו ויפקידום ביד האדון אשר האמינו בו׃", "24": "ויעברו בפיסדיא ויבאו אל־פמפוליא׃", "25": "וישמיעו את־דבר יהוה בפרגי וירדו אל־אטליא׃", "26": "ומשם באו באניה אל־אנטיוכיא אשר נמסרו־שם לחסד אלהים על־המלאכה אשר כלו אתה׃", "27": "ויבאו ויקהילו את־העדה ויגידו את כל־אשר עשה אתם האלהים ואת אשר־פתח לגוים פתח האמונה׃", "28": "וישבו שם עם־התלמידים ימים לא מעט׃"}