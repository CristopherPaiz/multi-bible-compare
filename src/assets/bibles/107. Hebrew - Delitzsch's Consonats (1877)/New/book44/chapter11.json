{"1": "וישמעו השליחים והאחים אשר ביהודה כי־קבלו גם־הגוים את־דבר האלהים׃", "2": "ויהי כאשר עלה פטרוס ירושלים ויריבו עמו המולים לאמר׃", "3": "אל־אנשים אשר־להם ערלה באת ותאכל אתם לחם׃", "4": "ויחל פטרוס ויספר להם כסדר את־אשר קרהו לאמר׃", "5": "מתפלל הייתי בעיר יפו וארדם וארא מראה והנה־כלי כדמות מטפחת־בד גדולה יורד מן־השמים ותורד בארבע כנפותיה ותבא עדי׃", "6": "והסתכלתי בה ואבין וארא את־בהמת הארץ ואת־החיה ורמש האדמה ועוף השמים׃", "7": "ואשמע גם־קול מדבר אלי קום פטרוס טבח ואכל׃", "8": "ואמר חלילה לי אדני כי כל־פגול וטמא לא־בא בפי־מעולם׃", "9": "ויענני הקול שנית מן־השמים ויאמר את־אשר טהר האלהים אתה אל־תטמאנו׃", "10": "וכן היה שלש פעמים והכל שב והעלה השמימה׃", "11": "והנה כרגע שלשה אנשים עמדים על פתח הבית אשר אנכי שם והמה שלוחים אלי מקיסריה׃", "12": "ויאמר אלי הרוח ללכת אתם ולבלתי התמהמה וילכו אתי גם־ששת האחים האלה ונבוא אל־בית האיש׃", "13": "ויגד־לנו את אשר־ראה המלאך נצב בביתו ואמר אליו שלח אל־יפו אנשים וקרא אליך את־שמעון המכנה פטרוס׃", "14": "והוא ידבר אליך דברים אשר תושע בהם אתה וכל־ביתך׃", "15": "וכאשר החילותי לדבר צלחה עליהם רוח הקדש כאשר צלחה עלינו בתחילה׃", "16": "ואזכר את דבר האדון אשר אמר יוחנן הטביל במים ואתם תטבלו ברוח הקדש׃", "17": "ועתה אם־מתנה אחת נתן האלהים להם ולנו המאמינים באדון ישוע המשיח מי אנכי כי אעצר לאלהים׃", "18": "ויהי כשמעם זאת ויחרישו ויהללו את־האלהים ויאמרו אכן גם־לגוים נתן האלהים התשובה לחיים׃", "19": "והנפוצים מפני הצרה אשר היתה על־אודת אסטפנוס הלכו ובאו עד־פינוקיא וקיפרוס ואנטיוכיא ולא דברו את־הדבר כי אם־אל־היהודים לבדם׃", "20": "ויהי בתוכם אנשי קיפרוס וקוריני אשר באו אל־אנטיוכיא וידברו גם־אל־היונים ויבשרו אתם את־האדון ישוע׃", "21": "ותהי עמהם יד־יהוה ורבים האמינו וישובו אל־האדון׃", "22": "וישמע הדבר באזני הקהילה אשר בירושלים וישלחו את־בר־נבא אל־אנטיוכיא׃", "23": "ויבא שמה וישמח כראתו את־חסד האלהים ויזהר את־כלם לדבקה באדון בלב נכון׃", "24": "כי איש טוב היה ומלא רוח הקדש ואמונה ויאספו לאדון עם רב׃", "25": "וילך בר־נבא משם אל־טרסוס לבקש את־שאול וימצא אתו ויביאהו אל־אנטיוכיא׃", "26": "ויהיו ישבים יחד בקהילה שנה תמימה ומלמדים עם רב אז הוחל באנטיוכיא לקרא את־התלמידים בשם משיחיים׃", "27": "ויהי בימים ההם וירדו נביאים מירושלים אל־אנטיוכיא׃", "28": "ויקם אחד מהם ושמו אגבוס ויגד על־פי הרוח כי רעב גדול יבוא על־כל־ישבי תבל ויהי־כן בימי קלודיוס׃", "29": "ויועצו התלמידים לשלח איש איש כאשר תשיג ידו לעזרת האחים הישבים ביהודה׃", "30": "וכן גם־עשו וישלחו אל־הזקנים על־ידי בר־נבא ושאול׃"}