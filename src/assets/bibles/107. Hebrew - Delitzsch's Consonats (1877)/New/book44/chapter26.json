{"1": "ויאמר אגרפס אל־פולוס נתן־לך לדבר בעד נפשך אז יצטדק פולוס ויושט את־ידו ויאמר׃", "2": "מאשר אני נפשי המלך אגרפס כי לפניך אצטדק היום על־כל אשר־טענים עלי היהודים׃", "3": "כי אתה ידע היטב כל־המנהגים והשאלות אשר בין היהודים ועל־כן אשאלה מאתך לשמע אתי כארך רוחך׃", "4": "הנה דרכי מנעורי אשר התהלכתי־בה מאז בתוך עמי ובירושלים ידעים אותה כל־היהודים׃", "5": "כי מימים ראשונים ידעוני אם־ירצו להעיד כי כפרוש התנהגתי על־פי הכת המקפדת ביותר בעבודתנו׃", "6": "ועתה אני עמד להשפט על־תקות ההבטחה אשר הבטיחה האלהים את־אבותינו׃", "7": "ואשר שנים עשר שבטינו מיחלים להגיע לה בעבדם את־יהוה תמיד יומם ולילה על־דבר התקוה הזאת המלך אגרפס היהודים מבקשים לחיבני׃", "8": "מדוע יפלא בעיניכם כי האלהים יחיה מתים׃", "9": "הן לפנים אני חשבתי לדבר הגון לצרר את־שם ישוע הנצרי עד־מאד׃", "10": "כאשר עשיתי בירושלים וגם־קדושים רבים אני הסגרתי לבתי כלאים ברשות אשר קבלתי מאת ראשי הכהנים ועם הורגיהם רציתי׃", "11": "ובכל־בתי כנסיות יסרתי אתם פעמים רבות ואנסתים לגדף ואתהוללה בם עד מאד וארדפם עד־לערים אשר חוצה לארץ׃", "12": "ויהי בלכתי על־הדבר הזה לדמשק ברשות ראשי הכהנים ובמצותם׃", "13": "וארא אדני המלך לעת צהרים בדרך והנה אור צח מזהר השמש אשר משמים נגה מסביב עלי ועל ההלכים אתי׃", "14": "ונפל כלנו ארצה ואשמע קול מדבר אלי בלשון עברית לאמר שאול שאול למה תרדפני קשה לך לבעט בדרבנות׃", "15": "ואמר מי אתה אדני ויאמר אנכי ישוע אשר אתה רדף׃", "16": "אבל קום ועמד על־רגליך כי בעבור זאת נראיתי אליך בעבור אבחר בך למשרת ולעד הדברים אשר ראית ואשר ארא׃", "17": "בהצילי אותך מן־העם ומן־הגוים אשר אשלחך עתה אליהם׃", "18": "לפקח את־עיניהם למען ישובו מחשך לאור ומיד השטן אל־האלהים והאמינו ונסלח לחטאתם והיתה להם הנחלה בתוך המקדשים׃", "19": "על־כן המלך אגרפס לא המריתי את־המראה אשר ראיתי מן־השמים׃", "20": "כי אם־קראתי ראשונה לישבי דמשק וירושלים ובכל־ארץ יהודה וגם לגוים לאמר הנחמו ושובו אל־האלהים ועשו מעשים ראוים לתשובה׃", "21": "ובגלל הדבר הזה תפשו אתי היהודים במקדש ויבקשו להמיתני׃", "22": "והאלהים היה בעזרי ועד־היום הזה עמד אני ומעיד לפני קטן וגדול ואינני מדבר דבר זולתי הדברים אשר הגידו הנביאים ומשה כי־עתידים המה לבא׃", "23": "שעתיד המשיח להענות ולקום ראשון מן־המתים להפיץ אור בעם ובגוים׃", "24": "ויהי הוא מצטדק בזאת ויקרא פסטוס בקול גדול לאמר הנך משתגע פולוס רב הלמוד הביאך לידי שגעון׃", "25": "ויאמר פולוס אינני משגע פסטוס האדיר כי אם־דברי אמת וטעם אביע׃", "26": "כי המלך יודע את־אלה ועל־זאת בבטחון אני מדבר אליו כי אחשב שלא־נעלם ממנו דבר מן־הדברים האלה כי לא־בקרן זוית נעשתה זאת׃", "27": "המלך אגרפס המאמין אתה בנביאים ידעתי כי מאמין אתה׃", "28": "ויאמר אגרפס אל־פולוס עוד מעט ופתיתני להיות נצרי׃", "29": "ויאמר אבקשה מאלהים אשר בקרוב או ברחוק לא אתה כי־גם לבדך כי־גם כל־השמעים אותי יהיו כמוני זולתי המוסרות האלה׃", "30": "ויהי בדברו הדבר הזה ויקם המלך וההגמון וברניקה והישבים אתם׃", "31": "ויבאו החדרה וידברו איש אל־רעהו לאמר האיש הזה לא־עשה דבר אשר יהיה עליו חיב מיתה או מוסרות׃", "32": "ויאמר אגרפס אל־פסטוס האיש הזה יוכל לצאת חפשי לולא קרא את־קיסר לדינו׃"}