{"1": "ויהי בהיות אפולוס בקורנתוס ויעבר פולוס במדינות העליונת וירד אל־אפסוס וימצא־שם תלמידים׃", "2": "ויאמר אליהם הנתנה בכם רוח הקדש אחרי אשר האמנתם ויאמרו אליו אף לא שמענו כי יש רוח הקדש׃", "3": "ויאמר אליהם על־מה אפוא הטבלתם ויאמרו טבילת יוחנן׃", "4": "ויאמר פולוס יוחנן הטביל טבילת התשובה ואמר אל־העם שיאמינו באשר יבוא אחריו והוא המשיח ישוע׃", "5": "ויהי כשמעם את־הדבר הזה ויטבלו בשם ישוע האדון׃", "6": "ויסמך פולוס ידיו עליהם ותבא עליהם רוח הקדש וימללו בלשנות ויתנבאו׃", "7": "וכלם כשנים עשר איש׃", "8": "ויבא אל־בית הכנסת ויקרא־שם באמץ לבו וידבר עמם כשלשה חדשים ויט את־לבם אל־מלכות האלהים׃", "9": "ומקצתם הקשו את־לבבם ולא האמינו וידברו סרה על־הדרך ההוא לפני הקהל ויסר מהם ויבדל מתוכם את־התלמידים וידבר אליהם יום יום בבית המדרש אשר לטורנוס׃", "10": "וכן כשנתים ימים וישמעו כל־ישבי אסיא היהודים והיונים את־דבר ישוע האדון׃", "11": "והאלהים עשה גבורות גדלות על־ידי פולוס׃", "12": "עד להניח סודרים וחגרת מעל־עור בשרו על־החולים ויסורו מהם תחלאיהם וגם־הרוחות הרעות יצאו׃", "13": "ואנשים מן־היהודים נבוני לחש וסבבים בארץ הואילו להזכיר את־שם ישוע האדון על־אחוזי הרוחות הרעות לאמר משביע אני אתכם בישוע אשר פולוס קרא בשמו׃", "14": "והעשים הדבר הזה שבעת בני סקוה היהודי מגדולי הכהנים׃", "15": "ויען הרוח ויאמר את־ישוע אני מכיר ואת־פולוס אני ידע ואתם מי אתם׃", "16": "ויתנפל עליהם בעל הרוח הרעה ויגבר עליהם ויכבשם וינוסו מן־הבית ההוא עירמים ופצועים׃", "17": "ויודע הדבר לכל־היהודים והיונים ישבי אפסוס ויפל פחד על־כלם ויגדל שם האדון ישוע׃", "18": "ורבים מן־המאמינים באו ויתודו ויודיעו את־אשר עשו׃", "19": "ורבים אשר עשקו בהבלי כשפים הביאו את־ספריהם וישרפום באש לעיני כל ויחשבו את־מחירם והנה הוא חמש רבו דינרים׃", "20": "ודבר יהוה גבר מאד וילך הלך וחזק׃", "21": "ויהי ככלות הדברים האלה ויועץ פולוס ברוחו לעבר בתוך מקדוניא ואכיא ללכת ירושלים ויאמר אחרי היותי שמה ראה אראה גם את־רומי׃", "22": "וישלח שנים מן־המשרתים אתו אל־מקדוניא את־טימותיוס ואת ארסטוס והוא עשה עוד ימים באסיא׃", "23": "ותהי בעת ההיא מהומה גדולה על־אדות דרך יהוה׃", "24": "כי־צורף כסף אחד דמטריוס שמו עשה היכלי כסף של־ארטמיס המציא לחרשים שכר הרבה׃", "25": "ויקהל אתם ואת־יתר העסקים במלאכה ההיא ויאמר אנשים אתם ידעים כי מן־המלאכה הזאת עשינו חיל׃", "26": "ואתם ראים ושמעים אשר לא באפסוס לבדה כי־גם כמעט באסיא כלה זה פולוס פתה והדיח המון עם־רב לאמר לא־אלהים אלה הנעשים בידים׃", "27": "ועתה עוד מעט וחלקנו זה יהיה לבוז וגם־היכל ארטמיס המלכת הגדולה יחשב לאין ותכלה תפארתה אשר כל־אסיא וכל־ישבי תבל מכבדים אותה׃", "28": "ויהי כשמעם את־דבריו וימלאו חמה ויצעקו ויאמרו גדולה ארטמיס של האפסים׃", "29": "ותמלא כל־העיר מבוכה ויסערו כלם יחדו אל־התאטרון ויחטפו אתם את־גיוס ואת־ארסטרכוס והם מקדונים וחברים לפולוס במסעיו׃", "30": "ויאל פולוס לבוא אל־תוך העם ולא־הניחו לו התלמידים׃", "31": "וגם־מקצת ראשי אסיא אשר היו אהביו שלחו אליו ויזהירו אתו אשר לא־ימלאהו לבו לבוא אל־התאטרון׃", "32": "ויצעקו־שם אלה בכה ואלה בכה כי מבוכה גדולה היתה בקהל ורבם לא ידעו על־מה־זה נאספו׃", "33": "וימשכו מתוך ההמון את־אלכסנדרוס והיהודים דחו אתו עד־צאתו וינף אלכסנדרוס את־ידו ויבקש להצטדק לפני העם׃", "34": "והמה כהכירם כי־הוא יהודי נשאו כלם קולם ויצעקו כשתי שעות לאמר גדולה ארטמיס של־האפסים׃", "35": "ויהס סופר העיר את־העם ויאמר אנשי אפסוס מי האיש אשר לא ידע כי העיר אפסוס סכנת להיכל של־ארטמיס המלכת הגדולה ולצלמה היורד מן־השמים׃", "36": "ויען אשר אין לכחש בדברים האלה נאה לכם להיות שקטים ולא עשים דבר נמהר׃", "37": "כי הבאתם את־האנשים האלה אשר לא גזלי־קדשים הם אף־לא מגדפי מלכתכם׃", "38": "לכן אם־לדמטריוס ולחרשים אשר אתו דבר־ריב עם־איש הנה ימי בית־דין לנו ושרי מדינה ויביאו אליהם את־ריבם׃", "39": "ואם־תבקשו דבר אחר שפוט ישפט בעדה הנקהלה כדת׃", "40": "ועוד כי באים אנחנו לידי סכנה להיות נדנים על־המרד בגלל מעשה היום הזה ודבר אין לנו לתת דין וחשבון על־המהומה הזאת׃", "41": "ויהי כאשר כלה לדבר כדברים האלה וישלח את־הקהל׃"}