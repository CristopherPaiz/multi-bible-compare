{"1": "וביום מלאת שבעת השבעות נאספו כלם לב אחד׃", "2": "ויהי קול רעש מן־השמים פתאם כקול רוח סערה וימלא את־כל־הבית אשר הם ישבים בו׃", "3": "ותראינה אליהם לשנות מתפרדות במראה אש ותנוח אחת אחת על כל־אחד מהם׃", "4": "וימלאו כלם רוח הקדש ויחלו לדבר בלשנות אחרות כאשר נתנם הרוח לספר׃", "5": "ובירושלים שכנו יהודים יראי אלהים מבין כל־גוי אשר תחת כל השמים׃", "6": "ויהי בהיות קול הרעש ההוא ויקבצו עם־רב ויהיו נבכים כי כל־איש שמע אתם מדברים כשפת ארצו׃", "7": "וישתוממו ויתמהו ויאמרו איש אל־רעהו הנה המדברים האלה הלא כלם בני הגליל המה׃", "8": "ואיך שמעים אנחנו אתם איש כשפת־ארץ מולדתנו׃", "9": "פרתיים ומדים ועילמים וישבי ארם נהרים יהודה וקפודקיה פנטוס ואסיא׃", "10": "פרוגיא ופמפוליא מצרים וחבל לוב אשר על־יד קוריני והבאים מרומי יהודים וגרים׃", "11": "כרתים וערבים הנה אנחנו שמעים אתם מספרים בלשנותינו גדלות האלהים׃", "12": "ויתמהו כלם ויבהלו ויאמרו איש אל־אחיו מה־זאת׃", "13": "ואחרים לעגו ויאמרו כי־מלאי עסיס המה׃", "14": "אז יעמד פטרוס ועשתי העשר עמו וישא את־קולו וידבר אליהם לאמר אנשי יהודה וישבי ירושלים כלם זאת ידע תדעו והאזינו אל־דברי׃", "15": "כי האנשים האלה לא שכורים המה כאשר אמרתם כי שלש שעות ביום עתה׃", "16": "והוא האמור על־ידי יואל הנביא׃", "17": "והיה באחרית הימים נאם אלהים אשפך את־רוחי על־כל־בשר ונבאו בניכם ובנתיכם ובחוריכם חזינות יראו וזקניכם חלמות יחלמון׃", "18": "וגם על־עבדי ועל־שפחותי בימים ההמה אשפך את־רוחי ונבאו׃", "19": "ונתתי מופתים בשמים ממעל ואתות בארץ מתחת דם ואש ותימרות עשן׃", "20": "השמש יהפך לחשך והירח לדם לפני בוא יום יהוה הגדול והנורא׃", "21": "והיה כל אשר־יקרא בשם־יהוה ימלט׃", "22": "אנשי ישראל שמעו הדברים האלה ישוע הנצרי האיש אשר נאמן לכם מאת האלהים בגבורות ובמופתים ובאתות אשר האלהים עשה על־ידו בתוככם כאשר ידעתם גם־אתם׃", "23": "אתו הנמסר על־פי עצת האלהים הנחרצה וידיעתו מקדם לקחתם ובידי רשעים הוקעתם והרגתם׃", "24": "ואלהים הקימו מן־המתים בהתירו את־חבלי המות לפי שלא היה בידו להחזיק בו׃", "25": "כי־דוד אמר עליו שויתי יהוה לנגדי תמיד כי מימיני בל־אמוט׃", "26": "לכן שמח לבי ויגל כבודי אף־בשרי ישכן לבטח׃", "27": "כי לא־תעזב נפשי לשאול לא־תתן חסידך לראות שחת׃", "28": "תודיעני ארחות חיים שבע שמחות את־פניך׃", "29": "אנשים אחים הניחו לי ואדברה אליכם כאשר עם לבבי דוד אבינו מת ונקבר וקבורתו אתנו היא עד־היום הזה׃", "30": "והוא נביא וידע את־השבועה אשר נשבע לו האלהים להקים את המשיח כפי הבשר מפרי חלציו להושיבו על־כסאו׃", "31": "לכן בחזותו למרחוק דבר על־תקומת המשיח כי לא־נעזבה נפשו לשאול וגם־בשרו לא־ראה שחת׃", "32": "הוא ישוע אשר הקים אלהים מן־המתים ואנחנו כלנו עדיו׃", "33": "ועתה אחרי הנשאו בימין האלהים לקח מאת אביו את־הבטחת רוח הקדש וישפך את־אשר אתם ראים ושמעים׃", "34": "כי דוד לא עלה השמימה והנה הוא אמר נאם־יהוה לאדני שב לימיני׃", "35": "עד־אשית איביך הדם לרגליך׃", "36": "לכן ידע־נא בית־ישראל כלו ברור כי האלהים שם את־ישוע זה אשר צלבתם לאדון ולמשיח׃", "37": "ויהי כשמעם התעצבו אל־לבם ויאמרו אל־פטרוס ואל־שאר השליחים אנשים אחים מה־נעשה׃", "38": "ויאמר פטרוס אליהם שובו מדרכיכם והטבלו כל־איש מכם לשם ישוע המשיח לסליחת חטאיכם וקבלתם את־מתנת רוח הקדש׃", "39": "כי לכם ההבטחה ולבניכם ולכל הרחוקים לכל־אשר קרא יהוה אלהינו להם׃", "40": "ויעד עוד בהם בדברים אחרים הרבה ויזהירם לאמר המלטו נא מן־הדור העקש הזה׃", "41": "ויקבלו את־דברו בשמחה ויטבלו וביום ההוא נוספו כשלשת אלפי נפש׃", "42": "ויהיו שקדים על־תורת השליחים ועל־ההתחברות ועל־בציעת הלחם ועל־התפלה׃", "43": "ותפל אימה על־כל־נפש ומופתים רבים ואתות נעשו על־ידי השליחים בירושלים ואימה גדולה היתה על־כלם׃", "44": "וכל־המאמינים התאחדו יחד וכל־אשר להם היה לנחלת כלם׃", "45": "וימכרו את־אחזתם ואת־רכושם ויחלקו לכלם לאיש איש די מחסורו׃", "46": "ויום יום היו שקדים להיות במקדש לב אחד ויבצעו את־הלחם בבית בבית׃", "47": "ויאכלו מזונם בגילה ובתם לבב וישבחו את־האלהים וימצאו חן בעיני כל־העם והאדון הוסיף יום יום על־העדה את־הנושעים׃"}