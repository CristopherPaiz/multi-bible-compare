{"1": "אחי אף אם־יתפש איש מכם בעברה אתם אנשי הרוח תקימהו ברוח ענוה והשמר לנפשך פן־תבא לידי־נסיון גם־אתה׃", "2": "שאו איש את־משא רעהו כן תקימו את־תורת המשיח׃", "3": "כי החשב את־עצמו להיות־מה ואיננו מאומה את־נפשו הוא מרמה׃", "4": "אבל יבחן כל־איש את־מעשהו ואז לו לבדו תהיה תהלתו ולא כנגד אחר׃", "5": "כי כל־איש את־משאו ישא׃", "6": "המלמד בדבר יחלק מכל־טובו למלמדהו׃", "7": "אל־תתעו אלהים לא־יתן להתל בו כי את־אשר יזרע האדם אתו יקצר׃", "8": "כי הזרע בבשרו יקצר כליון מבשרו והזרע ברוח יקצר מן־הרוח חיי עולם׃", "9": "ואנחנו אל־נלאה בעשות הטוב כי־נקצר בעתו אם־לא נרפה׃", "10": "לכן כאשר תמצא ידנו נעשה־נא את־הטוב עם־כל־אדם וביותר עם־בני אמונתנו׃", "11": "ראו־נא מה־גדול המכתב אשר כתבתי אליכם בידי׃", "12": "החפצים להתהדר בבשר אין כופים אתכם להמול אלא כדי שלא־ירדפו על־צלוב המשיח׃", "13": "כי גם־הם הנמולים לא ישמרו את־התורה רק רצונם אשר תמולו למען יתהללו בבשרכם׃", "14": "ואנכי חלילה לי מהתהלל בלתי אם בצלוב אדנינו ישוע המשיח אשר־בו העולם נצלב־לי ואני נצלב לעולם׃", "15": "כי־במשיח ישוע לא־המילה תחשב ולא־הערלה כי אם־הבריאה החדשה׃", "16": "וכל־הנהגים כשורה הזאת שלום ורחמים עליהם ועל־ישראל אשר לאלהים׃", "17": "מעתה איש אל־ילאני עוד כי את־חבורות האדון ישוע אני נשא בגויתי׃", "18": "חסד ישוע המשיח אדנינו יהי עם־רוחכם אחי אמן׃ ﻿"}