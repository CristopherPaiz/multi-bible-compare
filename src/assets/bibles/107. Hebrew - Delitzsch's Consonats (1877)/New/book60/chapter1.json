{"1": "פטרוס שליח ישוע המשיח אל־תושבי תפוצות פנטוס גלטיא קפודקיא אסיא וביתיניא׃", "2": "הנבחרים מדעת אלהים האב מקדם בקדוש הרוח אל־משמעת ישוע המשיח ואל־הזית דמו חסד ושלום למכביר יהיו לכם׃", "3": "ברוך האלהים אבי אדנינו ישוע המשיח אשר כרב רחמיו חזר וילד אתנו לתקוה חיה בהקמת ישוע המשיח מעם המתים׃", "4": "לנחלה אשר לא תשחת ולא תגאל ולא תבל הצפונה לכם בשמים׃", "5": "השמורים בעז אלהים על־יד האמונה לתשועה העתידה להגלות לעת־קץ׃", "6": "אשר בה תגילו אתם המתעצבים עתה מעט לפי הצרך במסת שנות׃", "7": "למען תמצא אמונתכם המזקקה יקרה הרבה מן־הזהב האבד הצרוף באש לתהלה ולכבוד ולתפארת בהתגלות ישוע המשיח׃", "8": "אשר אהבתם ולא ראיתם ואשר תאמינו בו עתה ואינכם ראים אתו ובכן תגילו בשמחה מפארה עצמה מספר׃", "9": "לשאת עקב אמונתכם תשועה לנפשתיכם׃", "10": "את התשועה אשר עליה חקרו ודרשו הנביאים הנבאים על־החסד הצפון לכם׃", "11": "לחקר לדעת מה־זו ואי־זו העת אשר הודיעה רוח המשיח אשר בקרבם בהגידו מראש את ענויי המשיח ואת־הגדלות אשר אחריהם׃", "12": "ונגלה להם אשר לא לנפשם כי אם־לנו היו משמשים בדברים ההם אשר הגד לכם עתה על־פי המבשרים אתכם ברוח הקדש השלוח משמים דברים אשר מלאכי אלהים חמדו להשקיף אל־תוכם׃", "13": "לכן חגרו מתני שכלכם התעוררו וקוו בכל־נפשכם לחסד אשר יבואכם בהתגלות ישוע המשיח׃", "14": "כבני משמעת אל־תתנהגו כתאות אשר התאויתם בעוד היותכם בבלי־דעת׃", "15": "כי אם־היו קדשים בכל־דרכיכם כאשר הקרא אתכם קדוש הוא׃", "16": "כי על־כן כתוב והייתם קדשים כי קדוש אני׃", "17": "ואם־תקראו אב לאלהים השפט בבלי משא פנים כמעללי איש ואיש התהלכו־נא ביראה בימי מגוריכם׃", "18": "מפני שידעים אתם כי לא־בדבר נפסד לא בכסף ולא בזהב נפדיתם מדרך הבלכם אשר הנחלתם מאת אבותיכם׃", "19": "כי אם־בדם יקר של־שה תמים שאין־בו מום בדם המשיח׃", "20": "הנודע מראש לפני מוסדות תבל ונגלה באחרית הימים למענכם׃", "21": "המאמינים על־פיו באלהים אשר הקים אתו מעם המתים ויתן־לו כבוד למען היות אמונתכם תקוה לאלהים׃", "22": "זכו את־נפשתיכם על־ידי הרוח בשמעכם בקול האמת לאחוה שאין בה חנפה ואהבתם איש את־רעהו אהבה עזה בלב טהור׃", "23": "כנולדים שנית לא מזרע נשחת כי אם־מזרע לא ישחת במאמר של־אלהים החי והקים לעולם׃", "24": "כי כל־בשר חציר וכל־כבוד איש כציץ השדה׃", "25": "יבש חציר נבל ציץ ודבר יהוה יקום לעולם והוא הדבר אשר בשר לכם׃"}