{"1": "ועתה כאשר ענה המשיח בעדנו בבשר כן היו גם־אתם מזינים בדעת ההיא כי המענה בבשר חדל לחטוא׃", "2": "למען אשר לא תחיו עוד לתאות בני אדם כי אם־לרצון אלהים כל־ימי היתכם עוד בבשר׃", "3": "כי רב לנו עשות כחפץ הגוים בימים הראשנים ימי לכתנו בדרכי זמה ובתאות כסבאי יין וזללי בשר ורדפי שכר ותועבות עבדת האלילים׃", "4": "ועל־זאת תמהים המה ומגדפים כי לא־תרוצו עמהם להיות שטופים בזמה כמוהם׃", "5": "אשר יתנו חשבון לפני העתיד לשפט החיים והמתים׃", "6": "כי על־כן התבשרו גם־המתים למען ידונו בבשר כבני־אדם ויחיו ברוח כדרך אלהים׃", "7": "הן קץ הכל קרב לכן היו צנועים וערים להתפלל׃", "8": "וקדם כל־דבר אהבו איש את־אחיו אהבה עזה כי על־רב פשעים תכסה האהבה׃", "9": "היו מארחים איש את־רעהו בבלי תלנות׃", "10": "איש איש כמתן החסד אשר קבל תעזרו איש לרעהו כסכנים ממנים על־חסדי אלהים הרבים׃", "11": "המדבר ידבר אמרי־אל והעזר יעזר מתוך החיל אשר חננו אלהים למען יכבד אלהים בכל על־ידי ישוע המשיח אשר לו הכבוד והעז לעולמי עולמים אמן׃", "12": "חביבי בבאכם בתוך כור עני למען נסתכם אל־נא תתמהו כאלו קרה אתכם מקרה זר׃", "13": "כי אם־שמחו על־אשר חלק לכם בענויי המשיח למען גם־תשמחו ותעלצו בהגלות כבודו׃", "14": "אם־יחרפו אתכם למען־שם המשיח אשריכם כי נחה עליכם רוח הכבוד והגבורה רוח אלהים אצלם מנאף הוא ואצלכם נכבד׃", "15": "כי אל־יענה איש מכם כרצח או כגנב או־כפעל און או־כנכנס בתחום שאינו שלו׃", "16": "וכי־יענה כאחד המשיחיים אל־יבוש כי אם־יודה לאלהים על־הדבר הזה׃", "17": "כי עת החל המשפט מבית אלהים ואם־ממנו ראשנה מה־תהיה אחרית הממרים את־בשורת אלהים׃", "18": "הן צדיק כמעט לא יושע אף כי־רשע וחוטא׃", "19": "לכן גם־המענים כרצון אלהים יפקידו את־נפשתיהם ביד אלהים הברא הנאמן ויוסיפו לעשות הטוב׃"}