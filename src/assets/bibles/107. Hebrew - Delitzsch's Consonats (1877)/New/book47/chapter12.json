{"1": "אמנם נצרכתי להתהלל ואף כי לא יועיל אבוא למראות האדון וחזינותיו׃", "2": "ידעתי איש במשיח אשר לקח עד־לרקיע השלישי זה ארבע־עשרה שנה אם־בגוף לא ידעתי או־מחוץ לגוף לא ידעתי האלהים יודע׃", "3": "והאיש ההוא אם־בגוף או־חוץ לגוף לא ידעתי האלהים יודע׃", "4": "העלה אל־הפרדס וישמע דברים נסתרים אשר נמנע מאיש למללם׃", "5": "באיש כמוהו אתהלל אבל בעצמי לא אתהלל זולתי בחלשותי׃", "6": "ואלו־חפצתי להתהלל לא־אהיה סכל לפי שאמת אדבר אלא אתאפק שלא־יחשבני איש יותר ממה־שיראה בי או שישמע ממני׃", "7": "ולמען אשר לא אתרומם ברב־גדל החזינות קוץ נתן־לי בבשרי מלאכו של־השטן להכתני באגרוף למען לא אתרומם׃", "8": "על־זאת התחננתי שלש פעמים אל־האדון להסירו ממני׃", "9": "ויאמר אלי די חסדי כי בחלשה תשלם גבורתי על־כן שמח לבי להתהלל בחלשותי למען תשרה עלי גבורת המשיח׃", "10": "לכן רצתה נפשי בחלשות ובחרפות ובצרות וברדיפות ובמצוקות למען המשיח כי־כאשר חלשתי אז גבור אני׃", "11": "סכל הייתי בהתהללי אתם הכרחתם אתי תחת אשר־היה עליכם להזכירני לשבח כי לא־נפל אנכי מן־השליחים הגדולים עד־מאד אף כי־כאין אנכי׃", "12": "הן־אתות השליח נעשו בקרבכם בכל־סבלנות באתות ובמופתים ובגבורות׃", "13": "כי־במה נגרעתם מן־הקהלות האחרות אם־לא באשר לא הלאיתי אתכם סלחו־נא לי את־העולה הזאת׃", "14": "הנני מוכן לבוא אליכם פעם שלישית ולא אלאה אתכם כי לא אבקש את אשר לכם כי אם־אתכם כי הבנים אינם חיבים לאצר אוצרות לאבותם כי אם־האבות לבניהם׃", "15": "ואני בכל־חפץ לבבי אפזר וגם אפזר בעד נפשותיכם אף אם־תמעיטו לאהבה אתי תחת אהבתי לכם היתרה כל־כך׃", "16": "אבל אם־הדבר כן ואני לא הכבדתי עליכם אולי כאיש ערום במרמה לכדתי אתכם׃", "17": "האף הוניתי אתכם ביד־אחד משלוחי אליכם׃", "18": "בקשתי מן־טיטוס ושלחתי אתו את־האח ההונה אתכם טיטוס הלא ברוח אחד התהלכנו הלא במעגל אחד׃", "19": "העוד תאמרו שמתנצלים אנחנו לפניכם לא כי־לפני האלהים נדבר במשיח ולמען תבנו חביבי׃", "20": "כי ירא אנכי פן־אבא ולא־אמצא אתכם כלבבי ולא־אמצא לכם כלבבכם פן אמצא בכם מצה וקנאה ורגז ומריבות ודבה רעה ורכילות וגאות ומבוכה׃", "21": "פן־ישפילני אלהי אצלכם בשובי לבוא ואתאבל על־רבים אשר־חטאו כבר ולא שבו מן־הטמאה ומן־הזנות ומן־הזמה אשר עשו׃"}