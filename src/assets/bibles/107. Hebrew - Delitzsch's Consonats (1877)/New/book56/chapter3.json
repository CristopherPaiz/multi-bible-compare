{"1": "הזכר אתם שיהיו נכנעים ושמעים לשרים ולשלטונים ונכונים לכל־מעשה טוב׃", "2": "ולבלתי דבר רע על כל־אדם ולחדל מריב ולדין לכף זכות ולהתנהג בענוה לפני כל־אדם׃", "3": "כי גם־אנחנו היינו מלפנים חסרי דעת וסוררים ותועים ועבדים לתאות ולתשוקות שנות ומתהלכים ברשעה וקנאה ושנואים ושנאים איש את־אחיו׃", "4": "אמנם כאשר נגלה נעם אלהים מושיענו ואהבתו את־האדם׃", "5": "לא בגלל מעשי הצדקה אשר עשינו הושיע אתנו כי אם־בחסדו על־ידי טבילת הלידה החדשה וחדוש רוח הקדש׃", "6": "אשר שפך עלינו למכביר על־ידי ישוע המשיח מושיענו׃", "7": "למען נצדק בחסדו ונירש לפי התקוה את־חיי העולמים׃", "8": "אמת הדבר ורצה אני שתקים את־אלה למען אשר ישקדו המאמינים באלהים לעסק במעשים טובים כי טוב לעשות כאלה ומועיל לאדם׃", "9": "אבל תרחק מן־השאלות התפלות ומלמודי תולדות וממדנים וריבות בדבר החקים כי־אין בהן מועיל והבל הנה׃", "10": "ואיש החולק על־האמונה אם־הוכח פעם ושתים שטה מעליו׃", "11": "ודע כי־איש כזה הפכפך הוא וחוטא כמרשיע את־נפשו׃", "12": "בשלחי אליך את־ארטמס או את־טוכיקוס תמהר לבוא אלי לנקפליס כי־גמרתי בלבי לשבת שם בימי הסתיו׃", "13": "שקד לשלח את־זינס בעל התורה ואת־אפולוס למען לא־יחסרו דבר לדרכם׃", "14": "וילמדו גם־אנשי עדתנו לעסק במעשים טובים לעזר בכל־מחסור פן־יהיו בלי־פרי׃", "15": "כל אשר עמדי שאלים לשלומך שאל לשלום האהבים אתנו באמונה החסד עם־כלכם אמן׃ ﻿"}