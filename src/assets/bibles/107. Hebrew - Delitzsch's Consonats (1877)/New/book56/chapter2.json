{"1": "ואתה דבר את־הנאה ללקח הבריא׃", "2": "הזקנים יהיו משלים ברוחם ומכבדים וצנועים ובריאים באמונה ובאהבה ובסבלנות׃", "3": "וכן הזקנות תהי דרכן כאשר נאוה לקדש לא תהיינה מוציאות דבה רעה ולא נתנות לסבוא־יין כי אם־מלמדות טוב׃", "4": "ומישרות את־הצעירות לאהב את־בעליהן ולאהב את־בניהן׃", "5": "ולהיות צנועות וטהרות צופיות הליכות ביתן וטבות ונכנעות לפני בעליהן למען אשר לא־יחלל דבר האלהים׃", "6": "ככה תזהיר גם את־הבחורים שיהיו צנועים׃", "7": "ובכל־דבר היה אתה למופת במעשים טובים בהוראה צרופה ונהדרה׃", "8": "ובדבר בריא שאין־בו מום למען יבוש המתקומם ולא ימצא לדבר עליכם רע׃", "9": "העבדים יכנעו לאדניהם ויתרצו להם לכל־דבר ולא ימרו את־דבריהם׃", "10": "ולא־ימעלו מעל כי אם־יראו כל־אמונה טובה למען יפארו בכל את־לקח אלהים מושיענו׃", "11": "כי הופיע חסד אלהים להושיע את־כל־בני האדם׃", "12": "ולהדריך אתנו למען נתעב הרשע ותאות העולם ונתהלך בעולם הזה בצניעות ובצדק ובחסידות׃", "13": "ונחכה לתקוה המאשרת ולהופעת כבוד אלהינו הגדול ומושיענו ישוע המשיח׃", "14": "אשר־נתן את־נפשו בעדנו לפדות אתנו מכל־עול ולטהר לו עם סגלה הזריז במעשים טובים׃", "15": "אלה תדבר ותזהיר ותוכיח בחזקה ואיש אל־יבוז לך׃"}