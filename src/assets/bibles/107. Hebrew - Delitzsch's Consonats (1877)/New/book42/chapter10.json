{"1": "ואחרי הדברים האלה הבדיל האדון עוד שבעים אחרים וישלחם לפניו שנים שנים אל־כל־עיר ומקום אשר בקש לבוא שמה׃", "2": "ויאמר להם הן הקציר רב והפעלים מעטים לכן התחננו אל־אדון הקציר וישלח פעלים לקצירו׃", "3": "לכו־נא הנה אנכי שלח אתכם כשלח כבשים בין זאבים׃", "4": "אל־תשאו כיס ולא תרמיל ולא נעלים ואל־תשאלו לשלום־איש בדרך׃", "5": "ולכל־בית אשר תבאו שם אמרו בראשונה שלום לבית הזה׃", "6": "והיה כי יהיה־שם בן־שלום ונח עליו שלומכם ואם־לא אליכם ישוב׃", "7": "ובבית ההוא תשבו ותאכלו ותשתו מאשר ינתן לכם כי ראוי הפועל לשכרו אל־תסעו מבית לבית׃", "8": "וכל־עיר אשר תבאו בה וקבלו אתכם אכלו את־אשר ישימו לפניכם׃", "9": "ורפאו את־החולים אשר בקרבה ואמרו להם קרבה אליכם מלכות האלהים׃", "10": "וכל־עיר אשר תבאו בה ולא יקבלו אתכם ויצאתם אל־רחובותיה ואמרתם׃", "11": "אף את־עפר עירכם אשר ברגלינו ננערהו לכם רק ידע תדעו כי קרבה מלכות האלהים׃", "12": "אמר אני לכם לסדום יקל ביום ההוא מן־העיר ההיא׃", "13": "אוי לך כורזין אוי לך בית־צידה כי הגבורות אשר נעשו בקרבכן אלו נעשו בצור ובצידון הלא כבר ישבו בשק ואפר ושבו׃", "14": "אכן לצור וצידון יקל בדין מכם׃", "15": "ואת כפר־נחום אשר עד־השמים התרוממת אל־שאול תורדי׃", "16": "השומע אליכם אלי הוא שומע והבוזה אתכם אותי הוא בוזה והבוזה אותי הוא בוזה את־אשר שלחני׃", "17": "וישובו השבעים בשמחה ויאמרו אדנינו גם־השדים נכנעים תחתינו בשמך׃", "18": "ויאמר אליהם ראיתי את־השטן נפל כברק מן־השמים׃", "19": "הנה השלטתי אתכם לדרך על־נחשים ועקרבים ועל כל־גבורת האיב וכל־דבר לא יזיק לכם׃", "20": "אך בזאת אל־תשמחו אשר־נכנעים תחתיכם הרוחות כי אם־שמחו על אשר־נכתבו שמותיכם בשמים׃", "21": "בשעה ההיא עלץ ישוע ברוח הקדש ויאמר אודך אבי אדון השמים והארץ כי הסתרת את־אלה מן־החכמים והנבונים וגליתם לעללים הן אבי כי־כן היה רצון מלפניך׃", "22": "הכל נמסר־לי מאת אבי ואין יודע מי הבן בלתי האב ומי האב בלתי הבן ואשר יחפץ הבן לגלות לו׃", "23": "ויפן אל־תלמידיו לבדם ויאמר אשרי העינים הראות את אשר אתם ראים׃", "24": "כי אמר אני לכם נביאים ומלכים רבים חשקו לראות את אשר אתם ראים ולא ראו ולשמע את אשר אתם שמעים ולא שמעו׃", "25": "והנה חכם אחד קם לנסותו ויאמר מורה מה־אעשה ואירש חיי עולם׃", "26": "ויאמר אליו מה־כתוב בתורה איך אתה קורא׃", "27": "ויען ויאמר ואהבת את יהוה אלהיך בכל־לבבך ובכל־נפשך ובכל־מאדך ובכל־מדעך ואת־רעך כמוך׃", "28": "ויאמר אליו כן השיבות עשה־זאת וחיה׃", "29": "והוא חפץ להצטדק ויאמר אל־ישוע ומי הוא רעי׃", "30": "ויען ישוע ויאמר איש אחד ירד מירושלים ליריחו ונפל בידי שדדים והם הפשיטהו וגם־פצעהו ויעזבו אותו והוא עומד בין־מות לחיים וילכו להם׃", "31": "ויקר מקרהו כהן אחד ירד בדרך ההוא וירא אתו ויעבר מעליו׃", "32": "וכן גם־איש לוי נקרה במקום ויגש וירא אתו ויעבר מעליו׃", "33": "והנה שמרוני הלך בדרך ויבא עליו וירא אתו ויהמו מעיו׃", "34": "ויגש אליו ויחבש את־פצעיו ויסוכם בשמן ויין וירכיבהו על־בהמתו ויוליכהו אל־המלון ויכלכלהו׃", "35": "ולמחרת בנסעו הוציא שני דינרים ויתנם לבעל המלון ויאמר כלכל אותו ואת אשר תוסיף עוד להוציא עליו אני בשובי אשלמנו לך׃", "36": "ועתה מי מן־השלשה היה בעיניך רע לנפל בידי השדדים׃", "37": "ויאמר העשה עמו את־החסד ויאמר אליו ישוע לך ועשה־כן גם־אתה׃", "38": "ויהי בנסעם ויבא אל־כפר אחד ואשה אחת ושמה מרתא אספה אותו אל־ביתה׃", "39": "ולה אחות ושמה מרים אשר ישבה לרגלי ישוע לשמע אל־דברו׃", "40": "ומרתא יגעה ברב שרותה ותגש ותאמר הלא תשים על־לבך אדני אשר אחותי עזבתני לשרת לבדי אמר־נא אליה ותתמך־בי׃", "41": "ויען ישוע ויאמר לה מרתא מרתא את דאגת ומבהלת לדברים הרבה׃", "42": "ואין צרך אלא באחד ומרים בחרה בחלק הטוב אשר לא־יקח ממנה׃"}