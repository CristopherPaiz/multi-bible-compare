{"1": "אחרי אשר רבים הואילו לחבר ספור המעשים אשר נאמנו בשלמות בתוכנו׃", "2": "כאשר מסרום לנו הראים אתם בעיניהם מתחלה ואשר היו משרתי הדבר׃", "3": "חשבתי לטוב גם־אני החקר אחר כל־הדברים היטב מראשיתם לכתבם כסדרם אליך האדיר תאופילוס׃", "4": "למען תדע אמת האמרים אשר למדת׃", "5": "כהן היה בימי הורדוס מלך ארץ יהודה זכריה שמו ממשמרת אביה ולו אשה מבנות אהרן ושמה אלישבע׃", "6": "ושניהם צדיקים לפני האלהים והלכי תם בכל־מצות יהוה ובחקתיו׃", "7": "ולהם אין ולד כי אלישבע עקרה ושניהם באו בימים׃", "8": "ויהי היום בכהנו לפני אלהים בסדר משמרו׃", "9": "להקטיר קטרת לפי גורלו כמשפט עבודת הכהנים ויבא אל־היכל יהוה׃", "10": "וכל־קהל העם מתפללים בחוץ בשעת הקטרת׃", "11": "והנה מלאך יהוה נראה אליו עמד מימין מזבח הקטרת׃", "12": "וירא זכריה ויבהל ואימה נפלה עליו׃", "13": "ויאמר אליו המלאך אל־תירא זכריהו כי נשמעה תפלתך ואלישבע אשתך תלד לך בן וקראת שמו יוחנן׃", "14": "והיה־לך לשמחה וגיל ורבים ישמחו בהולדו׃", "15": "כי־גדול יהיה לפני יהוה ויין ושכר לא ישתה ורוח הקדש ימלא מבטן אמו׃", "16": "ורבים מבני ישראל ישיב אל־יהוה אלהיהם׃", "17": "והוא ילך לפניו ברוח אליהו ובגבורתו להשיב לב אבות על־בנים ואת הסוררים בתבונת הצדיקים להעמיד עם מוכן ליהוה׃", "18": "ויאמר זכריה אל־המלאך במה אדע את־הדבר הזה כי־אני זקנתי ואשתי באה בימים׃", "19": "ויען המלאך ויאמר אליו אני גבריאל העומד לפני האלהים ושלוח אנכי לדבר אליך ולבשרך את־הבשורה הזאת׃", "20": "והנך נאלם ולא תוכל לדבר עד־היום אשר יקום הדבר הזה תחת כי־לא האמנת לדברי והם ימלאו במועדם׃", "21": "והעם הוחילו לזכריה ויתמהו כי־התמהמה בהיכל׃", "22": "ויהי בצאתו לא יכל לדבר אליהם וידעו כי־מראה ראה בהיכל וירמז להם ועודנו נאלם׃", "23": "ויהי כאשר מלאו ימי עבדתו וישב אל־ביתו׃", "24": "ויהי אחר הימים האלה ותהר אלישבע אשתו ותתחבא חמשה חדשים ותאמר׃", "25": "ככה עשה לי יהוה בימי פקדו אותי לאסף את־חרפתי מבני אדם׃", "26": "ויהי בחדש הששי וישלח אלהים את־גבריאל המלאך גלילה אל־עיר אחת ושמה נצרת׃", "27": "אל־בתולה מארשה לאיש אשר־שמו יוסף מבית דוד ושם הבתולה מרים׃", "28": "ויבא המלאך החדרה ויאמר אליה שלום לך אשת־חן יהוה עמך ברוכה את בנשים׃", "29": "והיא בראותה נבהלה לדברו ותאמר בלבה מה הברכה הזאת׃", "30": "ויאמר לה המלאך אל־תיראי מרים כי־מצאת חן לפני האלהים׃", "31": "והנך הרה וילדת בן וקראת את־שמו ישוע׃", "32": "והוא גדול יהיה ובן־עליון יקרא ויהוה אלהים יתן־לו את־כסא דוד אביו׃", "33": "ומלך על־בית יעקב לעולם ועד ולמלכותו אין קץ׃", "34": "ותאמר מרים אל־המלאך איך יהיה הדבר הזה ואני אינני ידעת איש׃", "35": "ויען המלאך ויאמר אליה רוח הקדש תבוא עליך וגבורת עליון תצל עליך על־כן קדוש יאמר לילוד בן־האלהים׃", "36": "והנה אלישבע קרובתך אשר קראו־לה עקרה גם־היא הרה ללדת בן בזקנתה וזה לה החדש הששי׃", "37": "כי לא־יפלא מאלהים כל־דבר׃", "38": "ותאמר מרים הנני שפחת יהוה יהי־לי כדברך ויצא מאתה המלאך׃", "39": "ותקם מרים בימים ההם ותמהר ללכת ההרה אל־עיר יהודה׃", "40": "ותבא בית זכריה ותברך את־אלישבע׃", "41": "ויהי כשמע אלישבע את־ברכת מרים וירקד הילד במעיה ותמלא אלישבע רוח הקדש׃", "42": "ותקרא בקול גדול ותאמר ברוכה את בנשים וברוך פרי בטנך׃", "43": "ומה־לי כי־אם אדני באה אלי׃", "44": "כי קול ברכתך בא באזני והנה רקד בשמחה הילד במעי׃", "45": "ואשרי המאמינה כי המלא ימלא אשר דבר־לה מאת יהוה׃", "46": "ותאמר מרים רוממה נפשי את־יהוה׃", "47": "ותגל רוחי באלהי ישעי׃", "48": "אשר ראה בעני אמתו כי הנה מעתה יאשרוני כל־הדרות׃", "49": "כי גדלות עשה לי שדי וקדוש שמו׃", "50": "וחסדו לדור דורים על יראיו׃", "51": "גבורות עשה בזרעו פזר גאים במזמות לבם׃", "52": "הרס נדיבים מכסאותם וירם שפלים׃", "53": "רעבים מלא־טוב ועשירים שלח ריקם׃", "54": "תמך בישראל עבדו לזכר את־רחמיו׃", "55": "כאשר דבר אל־אבותינו לאברהם ולזרעו עד־עולם׃", "56": "ותשב מרים עמה כשלשה חדשים ותשב לביתה׃", "57": "וימלאו ימי אלישבע ללדת ותלד בן׃", "58": "וישמעו שכניה וקרוביה כי־הגדיל יהוה את־חסדו עמה וישמחו אתה׃", "59": "ויהי ביום השמיני ויבאו למול את־הילד ויקראו את־שמו זכריה על־שם אביו׃", "60": "ותען אמו ותאמר לא כי יוחנן יקרא לו׃", "61": "ויאמרו אליה אין־איש במשפחתך אשר שמו כשם הזה׃", "62": "וירמזו אל־אביו לדעת מה השם אשר יקרא לו׃", "63": "וישאל לוח ויכתב עליו לאמר יוחנן שמו ויתמהו כלם׃", "64": "ויפתח פיו ולשונו פתאם וידבר ויברך את־האלהים׃", "65": "ותפל אימה על־כל־שכניהם ויספר כל־הדברים האלה בכל־הרי יהודה׃", "66": "וישימו כל־השמעים אל־לבם לאמר מה־אפוא יהיה הילד הזה ויד־יהוה היתה עמו׃", "67": "וימלא זכריה אביו רוח הקדש וינבא לאמר׃", "68": "ברוך יהוה אלהי ישראל כי פקד את־עמו וישלח לו פדות׃", "69": "ויצמח לנו קרן ישועה בבית דוד עבדו׃", "70": "כאשר דבר בפי־נביאיו הקדושים אשר מעולם׃", "71": "ישועה מאיבינו ומיד כל־שנאינו׃", "72": "לעשות חסד עם־אבותינו ולזכר את־ברית קדשו׃", "73": "את־השבועה אשר נשבע לאברהם אבינו׃", "74": "להצילנו מיד איבינו ולתתנו לעבדו בלי־פחד׃", "75": "בתמים ובצדקה לפניו כל־ימי חיינו׃", "76": "ואתה הילד נביא עליון יקרא לך כי לפני יהוה תלך לפנות את־דרכיו׃", "77": "ולהורות דרך הישועה לעמו בסליחת חטאתיהם׃", "78": "בחסד אלהינו וברחמיו אשר בהם יפקדנו הנגה ממרום׃", "79": "להאיר לישבי חשך וצלמות ולהכין את־רגלינו אל־דרך השלום׃", "80": "ויגדל הילד ויחזק ברוח ויהי במדברות עד־יום הראתו אל־ישראל׃"}