{"1": "על־כן בעזב כעת ראשית דבר המשיח נעבר אל־השלמות ולא נשוב לשית יסודי התשובה ממעשי מות והאמונה באלהים׃", "2": "ותורת הטבילות וסמיכת ידים ותחית המתים ומשפט עולם׃", "3": "ואת־זאת נעשה אם־יתן האל׃", "4": "כי כל אשר־נגה עליהם האור וטעמו ממתנת השמים ונתן להם חלקם ברוח הקדש׃", "5": "וטעמו את־דבר־אלהים הטוב וכחות העולם הבא והם נסוגו אחור׃", "6": "נמנעו מהתחדש עוד לתשובה כי חזרו לצלב להם את־בן־האלהים ויתנוהו למשל׃", "7": "כי האדמה השותה את־הגשם הירד עליה למכביר ומוציאה עשב טוב לעבדיה תשא ברכה מאת האלהים׃", "8": "ואשר תוציא קוץ ודרדר נמאסה היא וקרובה למארה וסופה להשרף׃", "9": "אמנם ידידי מבטחים אנחנו כי טבות מאלה בכם וקרבות לישועה אף כי־דברנו כזאת׃", "10": "כי האלהים לא־יעות צדק לשכח את־מעשיכם ואת־עמל אהבתכם אשר הראיתם למען שמו ששרתם את־הקדשים ועודכם משרתים׃", "11": "וחפצנו שכל־אחד מכם ישקד להיות נכון לבו בתקוה עד־הקץ׃", "12": "שלא תעצלו כי אם־תלכו בעקבות יורשי ההבטחות באמונה וארך נפש׃", "13": "כי בהבטיח אלהים את־אברהם נשבע בנפשו יען אשר־אין גדול ממנו להשבע בו׃", "14": "ויאמר כי־ברך אברכך והרבה ארבה אותך׃", "15": "ויהי בהאריך נפשו וינחל את־ההבטחה׃", "16": "בני האדם ישבעו בגדול מהם והשבועה להם קץ כל־מחלקת בקיום הדבר׃", "17": "על־כן כאשר רצה האלהים להראות ביותר את־ירשי ההבטחה שלא־תשתנה עצתו ערב אתה בשבועה׃", "18": "למען בשני דברים בלתי משתנים אשר חלילה לאלהים משקר בם יהיה לנו אשר נסנו אליו מבטח־עז לאחז בתקוה הנתונה לפנינו׃", "19": "אשר־היא לנפשנו כעגן נכון וחזק ומגיע אל־מבית לפרכת׃", "20": "אשר־בא שמה בעדנו ישוע העבר לפנינו ויהי־כהן גדול לעולם על־דברתי מלכי־צדק׃"}