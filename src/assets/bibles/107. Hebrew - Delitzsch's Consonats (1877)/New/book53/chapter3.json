{"1": "ועוד אחי התפללו בעדנו אשר ירוץ דבר יהוה ויכבד כהכבדו בקרבכם׃", "2": "ואשר ננצל מן־האנשים התעים והרעים כי לא לכל־אדם האמונה׃", "3": "אבל נאמן הוא האדון אשר יחזק אתכם וישמרכם מן־הרע׃", "4": "ואנחנו בטוחים עליכם באדנינו שעשים אתם כמצותנו וגם־תוסיפו לעשות׃", "5": "והאדון הוא יישר את־לבבכם לאהבת האלהים ולסבלנות המשיח׃", "6": "והננו מצוים אתכם אחים בשם אדנינו ישוע המשיח אשר תבדלו מכל־אח מעקש דרכיו ואיננו מתהלך על־פי הקבלה אשר קבל מאתנו׃", "7": "הלא אתם ידעתם שצריכים אתם להתהלך כמנו כי לא־העוינו את־דרכנו בתוככם׃", "8": "גם לא־אכלנו לחם איש חנם כי בעמל ותלאה לילה ויומם יגענו לבלתי היות לאיש מכם למשא׃", "9": "לא מפני שאין־לנו הרשות הזאת כי אם־לתת אתנו לכם למופת ללכת בעקבותינו׃", "10": "כי גם־בהיותנו אצלכם צוינו אתכם לאמר אשר לא ירצה לעשות גם־לא יאכל׃", "11": "כי שמענו שיש בכם מעקשים ארחתם ואינם עשים דבר ומבלים ימיהם בהבלים׃", "12": "ואנשים כאלה נצוה אותם ונזהירם באדנינו ישוע המשיח לעבד בנחת למען יאכלו את־לחמם משלהם׃", "13": "ואתם אחי אל־תתרפו בעשות הטוב׃", "14": "ואם לא־ישמע איש אל־דברנו באגרת הזאת אתו תרשמו לכם ואל־תתערבו עמו למען יבוש׃", "15": "אך לא־כאיב תחשבהו כי אם־תוכיחהו כאח׃", "16": "והוא ואדון השלום הוא יתן לכם השלום תמיד ובכל־פנים יהי האדון עם־כלכם׃", "17": "שאל לשלומכם בכתב ידי אני פולוס והיא האות בכל־האגרות כן אנכי כתב׃", "18": "חסד ישוע המשיח אדנינו עם־כלכם׃ ﻿"}