{"1": "פולוס וסלונוס וטימותיוס אל־קהלת התסלוניקיים באלהים אבינו ובאדנינו ישוע המשיח׃", "2": "חסד לכם ושלום מאת אלהים אבינו ואדנינו ישוע המשיח׃", "3": "חיבים אנחנו להודות תמיד לאלהים עליכם אחי כראוי כי אמונתכם גדלה מאד ורבה אהבת כלכם איש לרעהו׃", "4": "עד שנתהלל בכם בקהלות אלהים על־סבלנותכם ועל־אמונתכם בכל־הרדיפות ובכל־הלחץ אשר סבלתם׃", "5": "לאות צדקת משפט אלהים למען תמצאו ראוים למלכות האלהים אשר בעבורה תענו׃", "6": "באשר צדיק הוא האלהים לגמל לחץ ללחציכם׃", "7": "ולכם הנלחצים רוחה עמנו יחד בהגלות האדון ישוע מן־השמים עם־מלאכי עזו׃", "8": "באש להבה להשיב נקם לאשר לא־ידעו את־האלהים ולא שמעו לבשורת אדנינו ישוע המשיח׃", "9": "אשר ישאו משפטם אבדן עולם מאת פני האדון ומהדר גאונו׃", "10": "בבאו ביום ההוא להכבד בקדשיו ולהתפלא בכל־המאמינים כי האמנתם לעדותנו אליכם׃", "11": "לזאת גם־נתפלל בעדכם תמיד אשר יתן אתכם אלהינו ראוים למה־שאתם מקראים וימלא בעז כל־חפצכם בטוב וכל־מעשה אמונתכם׃", "12": "למען יכבד בכם שם ישוע אדנינו ואתם תכבדו בו על־פי חסד אלהינו ואדנינו ישוע המשיח׃"}