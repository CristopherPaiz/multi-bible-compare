{"1": "אמת אני מדבר במשיח ולא אשקר ודעתי מעידה לי ברוח הקדש׃", "2": "כי־גדול עצבוני ואין־קץ לדאבון לבי׃", "3": "כי מי־יתן היותי אני לחרם מן־המשיח בעד אחי שארי ובשרי׃", "4": "אשר הם בני ישראל ולהם משפט הבנים והכבוד והבריתות ומתן התורה והעבודה וההבטחות׃", "5": "ולהם האבות ומהם יצא המשיח לפי בשרו אשר־הוא אלהים על־הכל מברך לעולמים אמן׃", "6": "אבל לא שנפל דבר אלהים ארצה כי לא־כל אשר מישראל ישראל המה׃", "7": "ולא מפני שהם זרע אברהם כלם בנים כי ביצחק יקרא לך זרע׃", "8": "כלומר לא בני־הבשר המה בני האלהים כי אם־בני ההבטחה הם הנחשבים לזרע׃", "9": "כי־דבר ההבטחה הוא מה־שנאמר למועד אשוב ולשרה בן׃", "10": "ולא־עוד אלא שהיה גם־ברבקה והיא הרה לאחד ליצחק אבינו׃", "11": "כי בטרם ילדו בניה ועוד לא־עשו טוב או־רע למען תקום עצת האלהים כפי בחירתו לא מתוך מעשים כי אם־כרצון הקרא׃", "12": "נאמר לה כי־רב יעבד צעיר׃", "13": "ככתוב ואהב את־יעקב ואת־עשו שנאתי׃", "14": "אם־כן הנאמר שיש־עול באלהים חלילה׃", "15": "כי למשה אמר וחנתי את־אשר אחן ורחמתי את־אשר ארחם׃", "16": "ועל־כן אין הדבר לא־ביד הרצה ולא־ביד הרץ כי אם־ביד האלהים המרחם׃", "17": "כי־כן הכתוב אמר לפרעה בעבור זאת העמדתיך בעבור הראתך את־כחי ולמען ספר שמי בכל־הארץ׃", "18": "ויודע בזה שמי שיחפץ יחננו ומי שיחפץ יקשה לבו׃", "19": "ואם תאמר למה־זה יפקד עון כי נגד רצונו מי יתיצב׃", "20": "אבל בן־אדם מי אתה כי תריב את־האלהים היאמר יצר ליצרו מדוע ככה עשיתני׃", "21": "אם־אין רשות ליצר על־החמר לעשות הגלם האחד כלי כבוד או כלי קלון׃", "22": "ומה אפוא אם־האלהים החפץ להראות זעמו ולהודיע גבורתו נשא בכל־ארך רוחו את־כלי הזעם הנכונים לאבדון׃", "23": "להודיע גם־את־עשר כבודו בכלי החנינה אשר הכין לכבוד׃", "24": "והם אנחנו אשר קראנו לא מן־היהודים לבדם כי אף מן־הגוים׃", "25": "כאמרו בהושע אקרא ללא־עמי עמי וללא־רחמה רחמה׃", "26": "והיה במקום אשר־יאמר להם לא־עמי אתם יאמר להם בני אל־חי׃", "27": "וישעיהו קרא על־ישראל כי אם־יהיה מספר בני ישראל כחול הים שאר ישוב בו כליון חרוץ שוטף צדקה׃", "28": "כי כלה ונחרצה אדני עשה בקרב הארץ׃", "29": "וכאשר אמר ישעיהו לפני מזה לולי יהוה צבאות הותיר לנו שריד כמעט כסדם היינו לעמרה דמינו׃", "30": "ועתה הנאמר שהגוים אשר לא רדפו אחרי הצדקה השיגו את־הצדקה היא הצדקה אשר מתוך האמונה׃", "31": "וישראל ברדפו תורת צדקה לתורת הצדקה לא הגיע׃", "32": "ועל־מה על־אשר־לא מאמונה דרשוה כי אם־ממעשים כי התנגפו באבן נגף׃", "33": "ככתוב הנני יסד בציון אבן נגף וצור מכשול וכל־המאמין בו לא יבוש׃"}