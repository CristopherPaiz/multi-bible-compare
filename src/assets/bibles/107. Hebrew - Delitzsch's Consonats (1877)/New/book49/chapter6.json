{"1": "שמעו בנים אל־הוריכם באדנינו כי־ארח ישר הוא׃", "2": "כבד את־אביך ואת־אמך זאת היא המצוה הראשונה שמתן שכרה בצדה׃", "3": "למען ייטב לך ולמען יאריכן ימיך על־האדמה׃", "4": "ואתם האבות אל־תכעיסו את־בניכם וגדלו אתם במוסר אדנינו ובתוכחתו׃", "5": "שמעו עבדים אל־אדניכם מן־הבשר ביראה ורתת ובתם־לבבכם כשמע למשיח׃", "6": "לא בעבדה שהיא למראה עינים כמבקשים למצא חן בעיני בני־אדם כי אם־כעבדי המשיח העשים רצון האלהים בכל־נפשם׃", "7": "לעבד בנפש חפצה את־האדון ולא בני אדם׃", "8": "וידעתם כי כל־דבר טוב אשר עשה האדם ישלמנו לו אדנינו בין שהוא־עבד ובין שהוא בן־חורין׃", "9": "ואתם האדנים ככה תעשו גם־להם חדלו מגער־בם וידעתם כי גם־עליכם יש אדון בשמים ואין לפניו משא פנים׃", "10": "סוף דבר אחי חזקו באדנינו ובעז גבורתו׃", "11": "לבשו כלי־נשק אלהים למען תוכלו עמד נגד נכלי השטן׃", "12": "כי לא עם־בשר ודם מלחמה לנו כי עם־שרים ושליטים עם־המשלים בחשכת העולם הזה עם־הרוחות הרעות אשר במרומים׃", "13": "על־כן אחזו בכלי־נשק אלהים למען תוכלו לקום ביום הרע ולמלא צבאכם ולעמוד׃", "14": "עמדו־נא חגורי האמת במתניכם ולבושים שריון הצדק׃", "15": "ורגליכם מנעלות להיות מוכנים לבשורת השלום׃", "16": "ועל־כל־אלה תפשו את־מגן האמונה אשר תוכלו לכבות בו את־חצי הרשע הדלקים׃", "17": "וקחו את־כובע הישועה וחרב הרוח שהיא דבר האלהים׃", "18": "והתמידו בכל־עת בתפלה ותחנונים ברוח ושקדו והתאמצו להעתיר יחד בעד כל־הקדשים׃", "19": "וגם־בעדי למען ינתן־לי הדבר בפתחי פי לגלות באמץ לב את־סוד הבשורה אשר אני מליצה במוסרות׃", "20": "למען אדבר בה כאשר מטל עלי לדבר ולא אחת׃", "21": "ולמען אשר תדעו גם־אתם את־קרתי ואת־מעשי הנה טוכיקוס האח החביב והמשרת הנאמן באדנינו יגיד לכם הכל׃", "22": "אשר לזאת שלחתיהו אליכם להודיעכם את־קרתינו ולמען ינחם את־לבבכם׃", "23": "השלום לאחים והאהבה עם־האמונה מאת האלהים האב ומאת האדון ישוע המשיח׃", "24": "החסד עם־כל־האהבים את־אדנינו ישוע המשיח באהבה אשר לא־תכלה אמן׃ ﻿"}