{"1": "על־כן אזהירכם אני האסור באדון להתהלך כאשר יאתה למשמרתכם אשר נקראתם לה׃", "2": "בכל־נמיכות וענוה ובארך רוח לשאת איש את־רעהו באהבה׃", "3": "ושקדו לשמר את־אחדות הרוח באגדת השלום׃", "4": "גוף אחד ורוח אחד כאשר גם־נקראתם בתקות משמרתכם האחת׃", "5": "אדון אחד אמונה אחת טבילה אחת׃", "6": "אל ואב אחד לכל שהוא על־כל ואת־כל ובתוך כל׃", "7": "אבל לכל־אחד ואחד ממנו נתן החסד כמדת מתנת המשיח׃", "8": "על־כן הוא אומר עלה למרום שבה שבי ויתן מתנות לאדם׃", "9": "ועלה שאמר מה־הוא אם־לא שירד מקדם לתחתיות ארץ׃", "10": "הוא הירד והוא העלה למעלה מכל־השמים למען ימלא את־הכל׃", "11": "והוא נתן את־אלה שליחים ואת־אלה נביאים ואת־אלה מבשרים ואת־אלה רעים ומלמדים׃", "12": "להשלים את־הקדשים למעשה העבודה לבנין גוף המשיח׃", "13": "עד כי־נגיע כלנו לאחדות האמונה ודעת בן־האלהים כאיש אחד שלם לשעור קומת מלוא המשיח׃", "14": "ולא־נהיה עוד ילדים נגרשים ונדפים בכל־רוח הלמוד בתרמית בני אדם ומקשותם אשר שתו להתעות׃", "15": "כי אם־נדבר האמת באהבה ונגדלה בכל־דבר לו למשיח אשר הוא הראש׃", "16": "אשר ממנו כל־הגוף המרכב ומדבק בכל־חבור השמוש כמדת הכח הנתון לכל־אבר ואבר ירבה ויגדל להשלמת בנינו באהבה׃", "17": "והנה זאת אני אמר ומעיד באדון כי מעתה לא־תלכו עוד כיתר הגוים ההלכים בהבלי שכלם׃", "18": "חשכי הדעת ומוזרים לחיי אלהים מפני אולתם אשר בהם כי־טח מהשכיל לבבם׃", "19": "אשר השמינו ויתנו את־נפשם לזמה לעשות כל־תועבה לבצע בצע׃", "20": "ואתם לא כן למדתם את־המשיח׃", "21": "אם־אמנם שמעתם אתו ובו למדתם כפי האמת אשר בישוע׃", "22": "לסור מדרכיכם הראשנים ולפשט את־האדם הישן הנשחת בתאות רמיה׃", "23": "להתחדש ברוח שכלכם׃", "24": "וללבש את־האדם החדש הנברא כדמות אלהים בצדקה וקדשת האמת׃", "25": "על־כן הסירו מכם את־השקר ודברו אמת איש את־רעהו כי אברים אנחנו איש לאחיו׃", "26": "רגזו ואל־תחטאו ולא תבא השמש על־רגזכם׃", "27": "ואל־תתנו מקום לשטן׃", "28": "מי שגנב אל־יסף לגנב כי אם־ייגע ובידיו יעשה את־הטוב למען יהיה־לו לתת לאיש מחסור׃", "29": "ולא־יצא מפיכם כל־דבר נבול כי אם־הטוב והמועיל לבנות לפי הצרך למען יתן חן לשמעיו׃", "30": "ולא תעצבו את־רוח הקדש של־אלהים אשר נחתמתם בו ליום הגאלה׃", "31": "כל־מרירות וחמה ורגז וצעקה וגדוף תסירו מכם עם כל־הרשעה׃", "32": "והיו טובים איש לרעהו ורחמנים ונשאים איש לחטאת אחיו כאשר נשא לכם האלהים במשיח׃"}