{"1": "ויהי כאשר נודע לאדון כי שמעו הפרושים אשר ישוע העמיד וגם הטביל תלמידים הרבה מיוחנן׃", "2": "ואולם ישוע הוא לא הטביל כי אם־תלמידיו׃", "3": "ויצא מארץ יהודה וילך שנית הגלילה׃", "4": "ויהי לעבר דרך ארץ שמרון׃", "5": "ויבא לעיר מערי שמרון ושמה סוכר ממול חלקת השדה אשר־נתן יעקב ליוסף בנו׃", "6": "ושם באר יעקב וישוע היה עיף מן־הדרך וישב־לו על־הבאר והעת כשעה הששית׃", "7": "ותבא אשה שמרונית לשאב־מים ויאמר אליה ישוע תני־נא לי לשתות׃", "8": "כי תלמידיו הלכו העירה לקנות אכל׃", "9": "ותאמר אליו האשה השמרונית הן יהודי אתה ואיככה תשאל ממני לשתות ואנכי אשה שמרונית כי־לא יתערבו היהודים עם־השמרונים׃", "10": "ויען ישוע ויאמר אליה לו ידעת את־מתת האלהים ומי זה האמר אליך תני־נא לי לשתות כי עתה שאלת ממנו ונתן לך מים חיים׃", "11": "ותאמר אליו האשה אדני כלי אין־לך לשאב־בו והבאר עמקה ומאין לך מים חיים׃", "12": "הגדול אתה מיעקב אבינו אשר נתן־לנו את־הבאר הזאת וישת ממנה הוא ובניו ובעירו׃", "13": "ויען ישוע ויאמר אליה כל־השתה מן־המים האלה ישוב ויצמא׃", "14": "ואשר ישתה מן־המים אשר אנכי נתן לו לא יצמא לעולם כי המים אשר אתן־לו יהיו בקרבו למקור מים נבעים לחיי העולם׃", "15": "ותאמר אליו האשה אדני תנה־לי המים ההם למען אשר לא־אצמא עוד ולא אוסיף לבוא הנה לשאב׃", "16": "ויאמר אליה ישוע לכי וקראי לאישך ושובי הלום׃", "17": "ותען האשה ותאמר אין לי איש ויאמר אליה ישוע כן דברת אין לי איש׃", "18": "כי בעלים חמשה היו לך ואשר עתה לך איננו בעלך לכן אמת הדבר אשר דברת׃", "19": "ותאמר אליו האשה אדני ראה אנכי כי נביא אתה׃", "20": "אבותינו השתחוו בהר הזה ואתם אמרים ירושלים היא המקום הנבחר להשתחות שמה׃", "21": "ויאמר אליה ישוע אשה האמיני לי כי תבוא שעה אשר לא תשתחוו לאב בהר הזה ולא בירושלים׃", "22": "אתם משתחוים אל־אשר לא ידעתם ואנחנו משתחוים אל־אשר ידענו כי הישועה מן־היהודים היא׃", "23": "אולם תבוא שעה ועתה היא אשר עבדי אל האמתים ישתחוו לאב ברוח ובאמת כי במשתחוים כאלה חפץ האב׃", "24": "האלהים רוח הוא והמשתחוים לו צריכים להשתחות ברוח ובאמת׃", "25": "ותאמר אליו האשה ידעתי כי־יבא המשיח אשר יקרא לו כריסטוס הוא יבוא ויגיד לנו את־כל׃", "26": "ויאמר אליה ישוע אני המדבר אליך אני הוא", "27": "עוד הוא מדבר כזאת ותלמידיו באו ויתמהו על־דברו עם־אשה ואיש לא אמר־לו מה־תשאל או מה־תדבר עמה׃", "28": "והאשה עזבה את־כדה ותלך העירה ותאמר אל־האנשים׃", "29": "באו וראו איש אשר הגיד לי כל־אשר עשיתי אולי זה הוא המשיח׃", "30": "ויצאו מן־העיר ויבאו אליו׃", "31": "המה טרם יבאו ותלמידיו בקשו ממנו לאמר אכל־נא אדני׃", "32": "ויאמר אליהם יש־לי אכל לאכל אשר אתם לא ידעתם׃", "33": "ויאמרו התלמידים איש אל־רעהו הכי הביא לו איש לאכל׃", "34": "ויאמר אליהם ישוע מאכלי עשות רצון שלחי ולהשלים מעשהו׃", "35": "הלא אתם תאמרו עוד ארבעה חדשים והקציר בא הנה אני אמר לכם שאו עיניכם וראו בשדות כי־כבר הלבינו לקציר׃", "36": "והקוצר יקח שכרו ויאסף תבואה לחיי עולם למען ישמחו יחדו גם הזרע גם הקוצר׃", "37": "כי בזאת יאמן המשל כי זה זרע ואחר יקצר׃", "38": "אנכי שלחתי אתכם לקצר את־אשר לא עמלתם בו ואחרים עמלו ואתם נכנסתם בעמלם׃", "39": "ושמרנים רבים מן־העיר ההיא האמינו בו על־דבר האשה אשר העידה לאמר הוא הגיד לי את־כל־אשר עשיתי׃", "40": "ויהי כאשר באו אליו השמרנים וישאלו ממנו לשבת אתם וישב שם יומים׃", "41": "ועוד רבים מהמה האמינו בו בעבור דברו׃", "42": "ויאמרו אל־האשה מעתה לא־בגלל מאמרך נאמין כי באזנינו שמענו ונדע כי־אמנם זה הוא המשיח מושיע העולם׃", "43": "ויהי מקץ שני הימים ויצא משם ללכת הגלילה׃", "44": "כי הוא ישוע עצמו העיד אשר אין כבוד לנביא בארץ מולדתו׃", "45": "ויהי הוא בא ארץ הגליל ויאספהו אנשי הגליל כי ראו את כל־אשר עשה בירושלים בימי החג כי גם־המה עלו לחג את־החג׃", "46": "ויבא ישוע עוד הפעם אל־קנה אשר בגליל אל־מקום אשר שם המים ליין ויהי איש מעבדי המלך ובנו חלה בכפר־נחום׃", "47": "ויהי כשמעו כי־בא ישוע מיהודה לארץ הגליל וילך אליו וישאל מאתו לרדת ולרפא את־בנו כי נטה למות׃", "48": "ויאמר אליו ישוע אם־לא תראו אתות ומופתים לא תאמינו׃", "49": "ויאמר אליו האיש אשר מעבדי המלך אדני רדה־נא בטרם ימות בני׃", "50": "ויאמר אליו ישוע לך בנך חי והאיש האמין לדבר אשר־דבר אליו ישוע וילך׃", "51": "ויהי ברדתו ויפגעו־בו עבדיו ויבשרו אתו כי־חי בנו׃", "52": "וידרש מאתם את־השעה אשר רוח לו ויאמרו אליו תמול בשעה השביעית רפתה ממנו הקדחת׃", "53": "וידע אביהו כי היתה השעה אשר אמר־לו ישוע בנך חי ויאמן הוא וכל־ביתו׃", "54": "זה האות השני אשר עשה ישוע בבאו מיהודה לארץ הגליל׃"}