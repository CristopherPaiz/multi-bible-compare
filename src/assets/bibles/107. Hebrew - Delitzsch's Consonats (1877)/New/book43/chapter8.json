{"1": "וישוע הלך אל־הר הזיתים׃", "2": "ויהי בבקר ויבא עוד אל־המקדש וכל־העם באו אליו וישב וילמדם׃", "3": "ויביאו הסופרים והפרושים לפניו אשה אשר נתפשה והיא נאפת ויעמידוה בתוך׃", "4": "ויאמרו אליו רבי האשה הזאת נתפשה על מעשה נאופה׃", "5": "ומשה צונו בתורה לסקל נשים כאלה ואתה מה־תאמר׃", "6": "והם לנסות אתו דברו־זאת למצא עליו שטנה ויתכופף ישוע למטה ויתו באצבעו על־הקרקע׃", "7": "ויהי כאשר הוסיפו לשאל אתו וישא את־עיניו ויאמר אליהם מי בכם חף מפשע הוא ידה־בה אבן בראשונה׃", "8": "ויתכופף שנית למטה ויתו על־הקרקע׃", "9": "הם שמעו ולבם נקפם ויצאו אחד אחד החל מן־הזקנים ועד האחרונים ויותר ישוע לבדו והאשה עמדת בתוך׃", "10": "וישא ישוע את־עיניו וירא כי־אין איש בלתי האשה לבדה ויאמר אליה אשה איפה שטניך ההרשיעך איש׃", "11": "ותאמר לא אחד אדני ויאמר לכן גם־אני לא ארשיעך לכי לדרכך ואל תחטאי עוד׃", "12": "ויסף ישוע וידבר אליהם לאמר אני אור העולם כל־ההלך אחרי לא יתהלך בחשכה כי־אור החיים יהיה־לו׃", "13": "ויאמרו הפרושים על־נפשך אתה מעיד עדותך איננה נאמנה׃", "14": "ויען ישוע ויאמר אליהם אף אם־אעיד על־נפשי עדותי אמת יען אשר־ידעתי מאין באתי ואנה אני הלך ואתם לא ידעתם מאין באתי ואנה אלך׃", "15": "אתם לפי הבשר תשפטו ואני לא אשפט איש׃", "16": "וכי אשפט אנכי משפטי אמת כי לא לבדי אני כי אם־אני והאב אשר שלחני׃", "17": "וגם בתורתכם כתוב כי עדות שני אנשים נאמנה היא׃", "18": "אני הוא המעיד עלי וגם־האב אשר שלחני יעידני׃", "19": "ויאמרו אליו אביך איו ויען ישוע גם־אתי גם את־אבי לא ידעתם ולו ידעתם אתי כי עתה גם את־אבי ידעתם׃", "20": "כדברים האלה דבר בבית האוצר בלמדו במקדש ולא־תפשו איש כי לא־בא עתו׃", "21": "ויוסף ישוע ויאמר אליהם אני הלך מזה ותבקשוני ובחטאתכם תמותו אל־אשר אני הלך שמה אתם לא־תוכלו לבוא׃", "22": "ויאמרו היהודים היאבד עצמו כי אמר אל־אשר אני הולך שמה אתם לא־תוכלו לבוא׃", "23": "ויאמר אליהם אתם הנכם מן־התחתונים ואני מן־העליונים אתם מן־העולם הזה ואני אינני מן־העולם הזה׃", "24": "לכן אמרתי לכם כי תמותו בחטאיכם כי אם־לא תאמינו כי־אני הוא בחטאיכם תמותו׃", "25": "ויאמרו אליו מי־זה אתה ויאמר אליהם ישוע אשר גם מראש דברתי לכם׃", "26": "רבות עמי לדבר ולשפט עליכם אכן שלחי נאמן הוא ואשר שמעתי ממנו אתו אדבר אל־העולם׃", "27": "והם לא הבינו כי על־האב אמר אליהם׃", "28": "אז אמר להם ישוע בעת תנשאו את־בן־האדם וידעתם כי־אני הוא וכי אינני עשה דבר מנפשי כי אם־כאשר למדני אבי אלה אדבר׃", "29": "ואשר שלח אתי הוא עמדי האב לא עזבני לבדד כי את־הטוב בעיניו אני עשה תמיד׃", "30": "ויהי בדברו זאת ויאמינו בו רבים׃", "31": "ויאמר ישוע אל־היהודים המאמינים בו אם־תעמדו בדברי באמת תלמידים אתם לי׃", "32": "וידעתם את האמת והאמת תוציאכם לחרות׃", "33": "ויענו אתו זרע אברהם אנחנו ומימינו לא־היינו לאיש לעבדים ואיכה תאמר בני חורין תהיו׃", "34": "ויען אתם ישוע אמן אמן אני אמר לכם כל־עשה חטא עבד הוא לחטא׃", "35": "והעבד לא־ישכן בבית לעולם הבן ישכן לעולם׃", "36": "לכן אם־הבן יעשה אתכם בני חורין חפשים באמת תהיו׃", "37": "ידעתי כי־זרע אברהם אתם אבל אתם מבקשים להמיתני כי דברי לא־יכן בתוככם׃", "38": "אני מדבר את אשר ראיתי אצל אבי ואתם עשים את אשר ראיתם אצל אביכם׃", "39": "ויענו ויאמרו אליו אבינו הוא אברהם ויאמר אליהם ישוע לו הייתם בני אברהם כמעשי אברהם עשיתם׃", "40": "ועתה אתם מבקשים להמיתני אני האיש אשר דברתי אליכם האמת אשר שמעתי מעם האלהים אברהם לא עשה כזאת׃", "41": "את־מעשי אביכם אתם עשים ויאמרו אליו לא ילדי זנונים אנחנו יש־לנו אב אחד הוא האלהים׃", "42": "ויאמר אליהם ישוע לו היה אלהים אביכם כי־עתה אהבתם אתי כי אנכי יצאתי ובאתי מאת האלהים הן־לא־ממני באתי אך־הוא שלחני׃", "43": "מדוע לא תדעו לשוני יען אשר לא־תוכלון לשמע את־דברי׃", "44": "אתם מאת אביכם השטן ולעשות את־תאות אביכם חפצתם הוא רוצח היה מראש ובאמת לא עמד כי אמת אין־בו מדי דברו שקר ידבר מלבו כי־משקר הוא ואבי השקר׃", "45": "ואני יען דברי האמת לא תאמינו לי׃", "46": "מי בכם על־עון יוכיחני ואם־אמת דברתי מדוע לא־תאמינו לי׃", "47": "אשר מאת האלהים הוא ישמע את־דברי האלהים ואתם לא שמעתם באשר אינכם מאת האלהים׃", "48": "אז יענו היהודים ויאמרו אליו הלא הטבנו אשר דברנו כי שמרוני אתה ושד בך׃", "49": "ויען ישוע שד אין־בי רק את־אבי אני מכבד ואתם תבזוני׃", "50": "אכן לא אדרש את־כבודי יש אחד אשר ידרש וישפט׃", "51": "אמן אמן אני אמר לכם אם־ישמר איש את־דברי לא יראה־מות לנצח׃", "52": "ויאמרו אליו היהודים עתה ידענו כי־שד בך הן אברהם והנביאים מתו ואתה אמרת אם־ישמר איש את־דברי לא יטעם־מות לנצח׃", "53": "הגדול אתה מאברהם אבינו אשר מת גם־הנביאים מתו מה־תעשה עצמך׃", "54": "ויען ישוע אם־אני מכבד את־נפשי כבודי מאין אבי הוא המכבד אתי אשר תאמרו לו הוא אלהינו׃", "55": "ולא ידעתם אתו ואני ידעתי ואם־אמרתי אינני יודע אתו אהיה משקר כמוכם אבל ידעתיו ואת־דברו שמרתי׃", "56": "אברהם אביכם שש לראות את־יומי וירא וישמח׃", "57": "ויאמרו אליו היהודים לא בן־חמשים שנה אתה ואת־אברהם ראית׃", "58": "ויאמר אליהם ישוע אמן אמן אני אמר לכם בטרם היות אברהם אני הייתי׃", "59": "אז ירימו אבנים לרגם אתו וישוע התעלם ויצא מן־המקדש ויעבר בתוכם עבור וחלוף׃"}