{"1": "את אלה דברתי אליכם למען לא תכשלו׃", "2": "הנה ינדו אתכם ואף באה שעה אשר כל־הרג אתכם ידמה לעשות עבודה לאלהים׃", "3": "ואת־אלה יעשו לכם יען גם־את־אבי וגם־אתי לא ידעו׃", "4": "אבל הגדתי לכם את־אלה למען אשר־תזכרו בבא השעה כי אנכי דברתי אליכם ומראש לא־דברתי אליכם כאלה כי הייתי עמכם׃", "5": "ועתה הלך אנכי אל־שלחי ולא ישאלני איש מכם אנה תלך׃", "6": "ועצבת מלאה לבבכם על־דברי את־אלה אליכם׃", "7": "אולם אמת אגיד לכם כי לכתי אך־טוב לכם כי אם־לא אלך לא־יבא אליכם הפרקליט ואם־הלכתי אשלחהו אליכם׃", "8": "והיה כי־יבא והוכיח את־העולם על־דבר החטא והצדק והמשפט׃", "9": "על־החטא כי לא־האמינו בי׃", "10": "ועל־הצדק כי אלך אל־אבי ולא תוסיפו לראות אתי׃", "11": "ועל־המשפט כי נדון שר העולם הזה׃", "12": "עוד רבות לי להגיד לכם אך לא־תוכלון שאת עתה׃", "13": "ורוח האמת בבאו הוא ידריך אתכם אל־האמת כלה כי לא ידבר מעצמו כי אם־אשר ישמע ידבר והאתיות יגיד לכם׃", "14": "הוא יפארני כי משלי יקח ויגיד לכם׃", "15": "כל אשר לאבי לי הוא על־כן אמרתי כי משלי יקח ויגיד לכם׃", "16": "הן־מעט ולא תראוני ועוד־מעט ותחזוני כי־אני הלך אל־אבי׃", "17": "ומקצת תלמידיו נדברו איש אל־אחיו לאמר מה אמרו אלינו הן־מעט ולא תראוני ועוד־מעט ותחזוני ואמרו אני הלך אל־אבי׃", "18": "ויאמרו מה אמרו מעט לא ידענו מה־דבר׃", "19": "וידע ישוע כי עם־לבבם לשאל אתו ויאמר אליהם העל הדבר הזה תדרשו זה את־זה כי אמרתי הן־מעט ולא תראוני ועוד־מעט ותחזוני׃", "20": "אמן אמן אני אמר לכם כי אתם תבכו ותילילו והעולם ישמח הן־אתם תעצבו אכן עצבכם יהפך לששון׃", "21": "האשה כי תקריב ללדת עצב לה כי מלאו ימיה ואחרי לדתה את־הילד לא־תזכר עוד את־עצבונה והיא שמחה כי־אדם נולד לעולם׃", "22": "וגם־אתם כעת תתעצבו ואני אשוב אראה אתכם ושש לבכם ואין־מסיר שמחתכם מכם׃", "23": "וביום ההוא לא תשאלוני דבר אמן אמן אני אמר לכם כי כל־אשר תשאלו מאת אבי בשמי יתן לכם׃", "24": "עד־עתה לא־שאלתם דבר בשמי שאלו ותקחו למען תמלא שמחתכם׃", "25": "את־אלה דברתי אליכם במשלים והנה שעה באה ולא אדבר עוד אליכם במשלים כי אם־ברור אדבר לכם על־דבר אבי׃", "26": "ביום ההוא תשאלו בשמי ואינני אמר לכם אשר אני אעתיר לאבי בעדכם׃", "27": "כי־אבי גם־הוא אהב אתכם עקב אשר אהבתוני והאמנתם כי־מאת אלהים יצאתי׃", "28": "מאת האב יצאתי ואבא לעולם אשובה אסור מן־העולם ואלך אל־אבי׃", "29": "ויאמרו אליו תלמידיו הנה כעת ברור תמלל ולא תמשל משל׃", "30": "עתה ידענו כי־כל ידעת ולא תצטרך אשר ישאלך איש בזאת נאמין כי מאת אלהים יצאת׃", "31": "ויען ישוע ויאמר אליהם עתה תאמינו׃", "32": "הנה שעה באה ועתה זה הגיעה ונפצותם איש לביתו ואתי תעזבו לבדי ואינני לבדי כי אבי עמדי׃", "33": "את־אלה דברתי אליכם למען יהיה־לכם שלום בי צרה לכם בעולם אך־יאמץ לבבכם אני נצחתי את־העולם׃"}