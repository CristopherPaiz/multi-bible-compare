{"1": "ויהי איש חולה והוא לעזר מבית־היני כפר מרים ומרתא אחותה׃", "2": "היא מרים אשר את־האדון במרקחת ותנגב את־רגליו בשערותיה ולעזר אחיה הוא חלה׃", "3": "ותשלחנה אחיותיו אליו לאמר אדני הנה אשר אהבת חלה הוא׃", "4": "וישמע ישוע ויאמר המחלה הזאת לא למות היא כי אם־לכבוד האלהים למען יכבד־בה בן־האלהים׃", "5": "וישוע אהב את מרתא ואת־אחותה ואת־לעזר׃", "6": "וכשמעו כי חלה ויתמהמה וישב יומים במקום אשר־הוא שם׃", "7": "ומאחרי־כן אמר לתלמידיו לכו ונשובה אל־ארץ יהודה׃", "8": "ויאמרו אליו תלמידיו רבי עתה זה בקשו היהודים לסקלך ואתה תשוב שמה׃", "9": "ויען ישוע הלא שתים־עשרה שעות ליום איש כי־ילך ביום לא יכשל כי יראה אור העולם הזה׃", "10": "וההלך בלילה יכשל כי האור איננו בו׃", "11": "ואחרי דברו כזאת אמר אליהם לעזר ידידנו ישן הוא ואנכי הלך למען אעירנו׃", "12": "ויאמרו תלמידיו אדני אם־ישן הוא ירפא לו׃", "13": "וישוע דבר על־מותו והמה חשבו כי על־מנוחת השנה דבר׃", "14": "אז אמר ישוע אליהם מפורש לעזר מת׃", "15": "ושמח אני בגללכם כי לא־הייתי שם למען תאמינו ועתה נסעה ונלכה אליו׃", "16": "ויאמר תומא הנקרא דידומוס אל־התלמידים חבריו נלכה גם־אנחנו למען נמות עמו׃", "17": "ויבא ישוע וימצאהו זה ארבעה ימים שכב בקבר׃", "18": "ובית־היני קרוב לירושלים כדרך חמש עשרה ריס׃", "19": "ורבים מן־היהודים באו בית־מרתא ומרים לנחם אתהן על־אחיהן׃", "20": "ויהי כשמע מרתא כי בא ישוע ותצא לקראתו ומרים יושבת בבית׃", "21": "ותאמר מרתא אל־ישוע אדני לו היית פה כי־אז לא־מת אחי׃", "22": "וגם־עתה ידעתי כי כל־אשר תשאל מאת אלהים יתן לך אלהים׃", "23": "ןיאמר אליה ישוע אחיך קום יקום׃", "24": "ותאמר אליו מרתא ידעתי כי יקום בתקומה ביום האחרון׃", "25": "ויאמר אליה ישוע אנכי התקומה והחיים המאמין בי יחיה גם כי־ימות׃", "26": "וכל־החי אשר יאמין־בי לא־ימות לעולם התאמיני לדבר הזה׃", "27": "ותאמר אליו כן אדני האמנתי כי־אתה המשיח בן־האלהים הבא לעולם׃", "28": "זאת דברה והלכה וקראה למרים אחותה בסתר לאמר הנה המורה פה והוא קרא לך׃", "29": "היא שמעה ותקם ותבא אליו׃", "30": "וישוע טרם יבא אל־הכפר כי־עודנו עמד במקום אשר פגשתו־שם מרתא׃", "31": "והיהודים אשר־באו אל־ביתה לנחמה כראותם את־מרים כי־קמה פתאם ותצא הלכו אחריה כי אמרו הלכה אל־הקבר לבכות שמה׃", "32": "ותבא מרים אל־המקום אשר ישוע עמד שם ותרא אתו ותפל לרגליו ותאמר לו אדני לו היית פה כי־אז לא־מת אחי׃", "33": "ויהי כראות ישוע אתה בכיה וגם־היהודים אשר־באו אתה בכים ותזעם רוחו ויהי מרעיד׃", "34": "ויאמר איפה הנחתם אתו ויאמרו אליו אדני בא וראה׃", "35": "ויבך ישוע׃", "36": "ויאמרו היהודים הנה מה רבה האהבה אשר אהבו׃", "37": "ויש אשר אמרו הפקח עיני העור הלא גם־יכל לחשך אתו ממות׃", "38": "ויוסף עוד ישוע להזעם ברוחו ויבא אל־הקבר והוא מערה ואבן על־מבואה׃", "39": "ויאמר ישוע שאו את־האבן מעליה ותאמר אליו מרתא אחות המת אדני הנה כבר באש כי־ארבעה ימים לו׃", "40": "ויאמר אליה ישוע הלא אמרתי לך כי אם־תאמיני תחזי את־כבוד האלהים׃", "41": "וישאו את־האבן אשר המת הושם שם וישוע נשא את־עיניו למרום ויאמר אודך אבי כי עניתני׃", "42": "ואני ידעתי כי תענני תמיד ואולם בעבור העם הזה אשר סביבותי דברתי למען יאמינו בי כי אתה שלחתני׃", "43": "ויהי ככלותו לדבר ויקרא בקול גדול לעזר קום צא׃", "44": "ויצא המת וידיו ורגליו כרוכת בתכריכין ופניו לוטים בסודר ויאמר אליהם ישוע התירו אתו וילך לדרכו׃", "45": "ורבים מן־היהודים אשר באו אל־מרים בראותם את־אשר עשה ישוע האמינו בו׃", "46": "ויש אשר הלכו אל־הפרושים ויגידו להם את־אשר עשה ישוע׃", "47": "אז יקהילו ראשי הכהנים והפרושים את־סנהדרין ויאמרו מה־נעשה כי האיש הלזה עשה אתות הרבה׃", "48": "אם־לא נכלאהו כלם יאמינו בו ובאו הרומיים ולקחו גם את־אדמתנו וגם את־עמנו׃", "49": "ויאמר אליהם אחד מהם והוא קיפא הכהן הגדול בשנה ההיא אתם לא־תדעו דבר׃", "50": "אף לא־תתבוננו כי טוב לנו מות איש אחד בעד הגוי מאבד העם כלו׃", "51": "ולא מלבו דבר הדבר הזה כי היה הכהן הגדול בשנה ההיא וינבא אשר ימות ישוע בעד העם׃", "52": "ולא־בעד העם לבדו כי גם־לקבץ את־בני האלהים המפזרים והיו לאחדים׃", "53": "ויועצו יחדו להמיתו מהיום ההוא והלאה׃", "54": "על־כן לא־התהלך ישוע עוד בתוך היהודים לעיני העם כי אם־סר משם אל־הארץ הקרובה למדבר אל־עיר עפרים ויגר־שם עם־תלמידיו׃", "55": "ויקרבו ימי הפסח ליהודים ועם־רב עלו מן־הארץ ירושלימה לפני הפסח להתקדש׃", "56": "ויבקשו את־ישוע ויהי הם עמדים בבית המקדש וידברו איש אל־רעהו מה־תאמרו הכי יבוא אל־החג׃", "57": "וראשי הכהנים והפרושים גזרו גזרה אשר אם־ידע איש את־מקומו יודיענו למען יתפשהו׃"}