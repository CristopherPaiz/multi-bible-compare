{"1": "ולא אכחד מכם אחי שאבותינו היו כלם תחת הענן וכלם עברו בתוך הים׃", "2": "וכלם נטבלו למשה בענן ובים׃", "3": "וכלם אכלו מאכל אחד רוחני׃", "4": "וכלם שתו משקה אחד רוחני כי שתו מן־הצור הרוחני ההלך עמהם והצור ההוא המשיח׃", "5": "אבל רבם לא רצה בם האלהים ופגריהם נפלו במדבר׃", "6": "וכל־זאת היתה־לנו למופת לבלתי התאות לרעה כאשר התאוו גם־המה׃", "7": "ולא תהיו עבדי אלילים כאשר היו מקצתם כמו שכתוב וישב העם לאכל ושתו ויקמו לצחק׃", "8": "ולא־נהיה זנים כאשר זנו מקצתם ויפלו ביום אחד שלשה ועשרים אלף איש׃", "9": "ולא־ננסה את־יהוה כאשר נסוהו מקצתם ויאבדום הנחשים׃", "10": "גם־לא תלינו כאשר הלינו מקצתם וימותו ביד המשחית׃", "11": "כל־זאת מצאתם להיות למופת ותכתב למוסר לנו אשר־הגיעו אלינו קצי עולמים׃", "12": "לכן האמר בנפשו אני עמד ירא פן־יפול׃", "13": "עדין לא־בא עליכם נסיון בלתי כדרך בני־אדם כי־נאמן הוא האלהים אשר לא יניח לנסות אתכם יותר על כחכם כי אם־יתן עם־הנסיון גם־אחריתו כדי שתוכלו שאת׃", "14": "על־כן חביבי רחקו מעבודת אלילים׃", "15": "כדבר אל־נבונים אני מדבר ואתם בינו את אשר אמר׃", "16": "כוס של־ברכה אשר אנחנו מברכים עליו הלא הוא מחבר אתנו לדמו של־המשיח והלחם אשר אנחנו בצעים הלא הוא מחבר אתנו לגופו של־המשיח׃", "17": "כי־לחם אחד הוא לכן גוף אחד אנחנו הרבים מפני שחלק לכלנו בלחם האחד׃", "18": "הביטו אל־ישראל שלפי הבשר הלא אכלי הזבחים חברי המזבח המה׃", "19": "ועתה מה אמר היש ממש באליל אם־יש ממש בזבחי אלילים׃", "20": "אלא מה־שיזבחו הגוים לשדים הם זבחים ולא לאלהים ואני אין רצוני שתהיו חברים לשדים׃", "21": "לא תוכלו לשתות כוס אדנינו וכוס השדים יחד ולא יהיה חלק לכם בשלחן אדנינו ובשלחן השדים׃", "22": "הנעז להקניא את־אדנינו הכי חזקים אנחנו ממנו׃", "23": "הכל רשות לי אבל לא כל־דבר מועיל הכל רשות לי אבל לא כל־דבר בנה׃", "24": "איש אל־יבקש דבר לעצמו כי אם־לרעהו׃", "25": "כל־הנמכר בשוק אתו תאכלו ואל־תחקרו מפני מכשל הלב׃", "26": "כי ליהוה הארץ ומלואה׃", "27": "ואם־יקרא אתכם איש מאשר אינם מאמינים ורצונכם ללכת אליו אכול תאכלו מכל אשר־ישימו לפניכם ואל־תחקרו מפני מכשול הלב׃", "28": "וכי־יאמר לכם איש זה הוא זבח אלילים אל־תאכלו מפני אתו המודיע ומפני מכשול הלב כי ליהוה הארץ ומלואה׃", "29": "והלב שאני אמר לא לבך כי אם־לב רעך כי למה־זה תדון חרותי על־ידי לב האחר׃", "30": "ואם־אכל אני בברכה למה יצא לי שם רע על־הדבר שאני מברך עליו׃", "31": "לכן אם תאכלו ואם־תשתו או־תעשו דבר עשו הכל לכבוד אלהים׃", "32": "ואל־תתנו מכשל לא ליהודים ולא ליונים ולא לקהלת אלהים׃", "33": "כאשר גם־אנכי מבקש להיות רצוי לכל בכל ולא אבקש תועלת עצמי כי־אם תועלת הרבים למען יושעו׃"}