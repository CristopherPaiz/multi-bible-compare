{"1": "הקול נשמע בכל־מקום שזנות ביניכם וזנות אשר אין כמוה בגוים עד־שיקח איש את־אשת אביו׃", "2": "ואתם מתגאים תחת אשר תתאבלו להסיר מקרבכם עשה המעשה הזה׃", "3": "ואנכי הרחוק מכם בגופי וקרוב ברוחי כבר דנתי כאלו הייתי אצלכם על־האיש אשר־עשה כדבר הזה׃", "4": "בשם אדנינו ישוע המשיח בהקהלכם יחד ורוחי אתכם עם־גבורת אדנינו ישוע המשיח׃", "5": "למסר את־האיש ההוא לשטן לאבד את־הבשר למען יושע הרוח ביום האדון ישוע׃", "6": "לא־טוב התהללכם הלא ידעתם כי מעט שאר מחמץ את־כל־העסה׃", "7": "בערו את־השאור הישן למען תהיו עסה חדשה הלא לחם מצות אתם כי גם־לנו פסחנו הנזבח בעדנו הוא המשיח׃", "8": "על־כן נחגה־נא החג לא־בשאר ישן ולא־בשאר רעה ורשע כי אם־במצות התם והאמת׃", "9": "כתבתי לכם באגרת שלא תתערבו עם־הזנים׃", "10": "ואין־דעתי על־הזנים בעולם או על־בצעי בצע וגזלנים ועבדי אלילים כי אם־כן סופכם לצאת מן־העולם׃", "11": "אך־זאת כתבתי לכם לבלתי התערב עם־מי שנקרא אח והוא זנה או־בצע בצע או־עבד אלילים או מגדף או סבא או גזלן ואף לא לאכל עם־האיש אשר כזה׃", "12": "כי מה־לי לשפט את־אשר בחוץ הלא תשפטו את אשר בבית׃", "13": "ואשר בחוץ האלהים ישפטם ואתם תבערו את־הרע מקרבכם׃"}