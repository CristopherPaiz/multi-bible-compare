{"1": "ראו מה־גדלה אהבת האב אשר נתן לנו להקרא בני האלהים ובניו אנחנו על־כן העולם איננו ידע אתנו יען כי־אותו לא ידע׃", "2": "ידידי עתה בנים לאלהים אנחנו ועוד לא נגלה מה־נהיה אבל ידענו כי בהגלותו נהיה דמים־לו כי נראהו כמו שהוא׃", "3": "וכל־אשר לו התקוה הזאת יטהר את־עצמו כאשר טהור גם־הוא׃", "4": "כל־חטא פשע בתורה הוא והחטא פשיעה בתורה׃", "5": "וידעתם כי הוא נגלה לשאת את־חטאינו ובו אין חטא׃", "6": "כל־העמד בו לא יחטא כל־החוטא לא ראהו אף־לא ידעו׃", "7": "בני אל־יתעה אתכם איש העשה צדקה צדיק הוא כאשר הוא צדיק׃", "8": "והחטא מן־השטן הוא כי השטן ראשון לחטאים ובעבור זאת נגלה בן־האלהים להפר את־פעלות השטן׃", "9": "כל־הנולד מאלהים לא יחטא כי זרעו בו ישאר ולא יוכל לחטא כי מאלהים נולד׃", "10": "ובזאת נודעו בני האלהים ובני השטן כל־איש אשר לא־יעשה צדקה איננו מאלהים וכן כל־אשר לא־יאהב את־אחיו׃", "11": "כי זאת השמועה אשר שמעתם מראש לאהבה איש את־רעהו׃", "12": "לא כקין אשר היה מן־הרע והרג את־אחיו ומדוע הרגו יען כי־מעשיו היו רעים ומעשי אחיו מעשי־צדק׃", "13": "אל־תתמהו אחי אם־ישנא אתכם העולם׃", "14": "אנחנו ידענו כי עברנו מן־המות אל־החיים באשר אהבנו את־אחינו איש אשר לא־יאהב ישאר במות׃", "15": "כל־השנא את אחיו רצח הוא וידעתם כי כל־רצח לא יתקימו־בו חיי עולם׃", "16": "בזאת ידענו את־האהבה כי הוא נתן את־נפשו בעדנו גם־אנחנו חיבים לתת את־נפשתינו בעד אחינו׃", "17": "ואיש אשר־לו נכסי העולם הזה והוא ראה את־אחיו חסר־לחם וקפץ את־רחמיו ממנו איך תעמד־בו אהבת אלהים׃", "18": "בני אל־נא נאהב במלין ובלשון כי אם־בפעל ובאמת׃", "19": "ובזאת נדעה כי מן־האמת אנחנו ולפניו נשקיט את־לבותינו׃", "20": "כי אם־לבנו ירשיע אתנו האלהים נשגב הוא מלבנו וידע את־כל׃", "21": "ידידי אם־לבנו לא־ירשיענו עז לנו באלהים׃", "22": "וכל־אשר נשאל מאתו ינתן־לנו כי־נשמר את־מצותיו ונעשה את־הישר בעיניו׃", "23": "וזאת מצותו להאמין בשם־בנו ישוע המשיח ולאהבה איש את־רעהו כאשר צונו׃", "24": "והשמר את־מצותיו יקום בו והוא בו ובזאת נדע כי־הוא שכן בנו ברוח אשר־נתן לנו׃"}