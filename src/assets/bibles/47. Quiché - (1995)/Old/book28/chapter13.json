{
  "1": "Aretak ri winak aj Eprain quech'awic, ri niq'uiaj amak' chic aj Israel nim quequil wi; xcäm c'ut ri Eprain aretak xux ajchak'mac u mac rech ri u k'ijilaxic ri Baal.",
  "2": "¡C'ä u takem c'u macunic! Quequijarisaj ri qui sak puak quequik'o' c'ut ri qui diosib tak je jas ri cäpe pa qui jolom jachique ri utz caquil ri ajchaquib. Caquibij c'ut: “¡Chebichi'j tabal tak tok'ob chquiwäch!” are c'u tak ri winak quequitz'umaj ri diosib ri e qui wächbal alaj tak ama'ib wacax.",
  "3": "Rumal ri' quebux jacha' ri mayul re ak'abibal, jacha' ri räxk'ab re ri sakaribal, ri xak cäsakaric cäsachic, jacha' ri pajo ri cac'am bic rumal ri quiakik', jacha' ri sib ri quel chupam ri jul.",
  "4": "Je cubij wa' ri Ajawaxel: “In, ri Ajawaxel, in ri a Dios kas aretak xatjeki' pa Ejipt: Mac'amowaj chi jun che a Dios xane' xak xuwi ri in, xuwi c'ut ri in in a colonel.",
  "5": "In xatinchajij pa tak ri ulew ri quenicowic chupam ri chaki'j uwo sak.",
  "6": "Aretak c'u xoc'ow u wi' ri quitijo, ri iwanima' xnoj che banoj nimal xinisach c'u pa i jolom.",
  "7": "Rumal ri', quinux na chque jacha' coj, jacha' in leopard ri quebuyuxlej pa ri be.",
  "8": "Quinel bic che u c'ulaxic jacha' jun ati't os ri e u tzokom ri alaj tak ral, quinmuch c'ut ri canima'. Jacha' jun coj kas chila' quixinbik'ik'ej wi na; jacha' jun juyubal awaj, quixinch'akatij na.",
  "9": "Quensachisaj a wäch, Israel, man c'o ta c'u jachin ta cacuin che u k'atixic.",
  "10": "¿Jawije' c'u c'o wi camic ri awajawinel, chatuto' pa conojel tak ri a tinimit? ¿Jawije' e c'o wi ri quetakan pawi', ri xatz'onoj awajawinel chque xukuje' e c'amal tak i be?",
  "11": "In oyowarinak awuc', xebenya' tak a awajawinel, in oyowarinak awuc', xebenwesaj chawe.",
  "12": "Ri retzelal ri Eprain e tz'ibatalic; ri e u mac e tz'ibatajinak.",
  "13": "Opaninak ri jok'otaj che ri ralaxic ri Israel, jun alc'ualaxel c'ut ri sibalaj co ranima' ri mawi ne ticarel taj che u colomarisaxic rib pa ri ralaxic.",
  "14": "¿La quebentor ta c'ut rech ma ta chekaj pa u k'ab ri mukubal? ¿La quebento'tajisaj ta c'u lo rech ma ta quekaj pa u k'ab ri cämical? ¿Jawije' c'o wi, cämical, ri a cuinem che u sachisaxic wächaj? ¿Jawije' tak e c'o wi, mukubal ri e a lawaloyil? ¡Man quel ta chi na nu c'u'x chque we winak ri'!",
  "15": "Pune' ta ne ri Israel cäwächinic jacha' ri k'ayes, cäpe na ri quiakik' re ri elebal k'ij, ri cowilaj quiakik' ri elinak ulok pa ri chaki'j uwo sak, quebuchaki'jarisaj c'u na xukuje' quebutzajisaj na tak ri e q'uiyibal xukuje' ri e u bulbuxil tak ja'. Ri c'ulel cutokij na ri u k'inomal ri e je'lic ri e c'o ruc'.",
  "16": "Ri tinimit aj Samar cukajbej na ri c'äjisabal u wäch rumal rech chi xuwalijisaj rib chrij ri u Dios. Quecäm na pa u chi' ch'ich' re ch'o'j, ri e alaj tak qui c'ojol quejabux na cho ri ulew, e are tak c'ut ri ixokib ri e yawab tak winak quejak na ri qui pam.”"
}