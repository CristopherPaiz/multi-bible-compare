{
  "1": "“Ri Eprain quiakik' cutukbej rib; ronojel ri jun k'ij cäbe chrij ri quiakik' re elebal k'ij. Quebunimatajisaj tak ri e u banoj tak tzij xukuje' tak ri e u tokinic, quebuban tak c'ulwächinic ruc' ri Asiriy quebutak c'u bic tak sipanic re aseit pa Ejipt.”",
  "2": "Ri Ajawaxel u cojom ri Israel pa ch'o'j. Cuc'äjisaj u wäch ri u tinimit ri Jacob u mac rech ri itzel u c'aslemal; cuya' rajil u c'axelal che jacha' ri e takal chque tak ri e u banoj.",
  "3": "C'ä majok c'u ne chalaxok, ri Jacob xutokij ri u c'olbal ri rachalal, aretak c'u achi chic xutij u chuk'ab ruc' ri Dios.",
  "4": "Xutij u chuk'ab ruc' jun aj cajalaj u tako'n ri Dios, xcuin c'u che u ch'äquic, xok'ic xutz'onoj chi chel u c'u'x che. Xrik rumal ri Dios pa Betel xtzijon c'u ruc' chila'.",
  "5": "Ri Ajawaxel, ri Dios ri c'o ronojel u cuinem: ¡Ajawaxel ri u bi'!",
  "6": "Je ba' ri', Israel, chattzelej ruc' ri a Dios; are' chabana' ri jicomal xukuje' ri suq'uilal; chajiquiba' c'u a cux amak'el chrij ri a Dios.",
  "7": "Jewa' cubij ri Ajawaxel: “Ri Canaan e c'o tak pajbal pa u k'ab ri e c'o tak qui jech' cäkaj c'ut ri t'orinic chuwäch.",
  "8": "Ri Eprain je cubij wa': ‘¡Je, in k'inomarinak, nu rikom jun k'inomal ri c'utalic; man c'o ta c'u jachin cäbin ta tzij chwij chi e nu rikom ri e nu ch'äcoj cumal tak subunic!’",
  "9": "In, ri Ajawaxel, ri in a Dios kas aretak xatjeki' can pa Ejipt, quinban na chawe chi catjeki' chi jumul pa tak lic'om ja re be, jacha' ri aretak xkarik kib pa ri chaki'j uwo sak.",
  "10": "In xebentzijobej ri e k'axal tak nu tzij xeben q'uiyirisaj ri e cajilabal ri e qui c'utwächinic, cumal tak wa' xebenbij c'ambal tak no'j.",
  "11": "Pa Galaad e c'o diosib ri quequik'ijilaj tak ri winak ri xa e subunelab. Pa Jilgal quechi'x tabal tak tok'ob que ama'ib tak wacax; ri e qui porobal xa' e jacha' jumulaj tak abaj ri e c'o xo'l tak ri bolaj pa tak ri ulew.”",
  "12": "Ri Jacob xanimajic xbe pa tak ri ulew re Aram, chila' c'ut, xpatanij wi che u ch'äquic ri rixokil, xchacun che qui yuk'uxic chij.",
  "13": "Rumal jun k'axal tzij, ri Ajawaxel xresaj ulok ri tinimit Israel pa Ejipt; ¡rumal c'ut jun k'axal tzij, xuchajij!",
  "14": "Ri winak aj Eprain quiyacom royowal ri Ajawaxel, qui yo'm jun c'ayilaj yojtajem che. Rumal ri' ri Ajawaxel cuban na chque chi quequitoj tak ri il patan ri e banom, cuban c'u na chque chi quekaj ri kas e quetzelal paquiwi'."
}