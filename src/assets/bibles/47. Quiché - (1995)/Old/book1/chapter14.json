{
  "1": "Pa tak ri k'ij ri' ri Amrapel are' ajawinel re Sinar, ri Arioc are' ajawinel re Elasar, ri Quedorlaomer are' ajawinel re Elam, ri Tidal are' ajawinel re Goim.",
  "2": "E are' tak wa' ri' xquimajij u banic ch'o'j chrij ri Ber, rajawinel ri Sodom, ri Birs rajawinel ri Gomor, ri Sinab rajawinel ri Adma, ri Semeber rajawinel ri Zeboim, xukuje' chrij ri rajawinel ri Bela, ri tinimit ri cäbix Zoar che.",
  "3": "We job q'uisbal tak ajawinelab ri' xequimulij c'ut ri cajch'ojab xo'l ri juyub Sidim, jawije' c'o wi ri Cäminak Cho camic.",
  "4": "Cablajuj (12) junab c'ut e c'olinak chuxe' ri u takanic ri Quedorlaomer, c'ä chu uroxlajuj (13) junab ri job ajawinel xquichomaj quesaxic quib pa u k'ab ri Quedorlaomer.",
  "5": "Che ri junab ri xtakenic, ri Quedorlaomer xukuje' ri niq'uiaj ajawinelab chic ri junam qui wäch ruc' xquimulij quib pa Astarot Karnaim, chila' xequich'äc wi ri aj repaitab; xequich'äc chi c'ut ri aj zuzitab pa Ham, ri aj emitab xequich'äc pa Sab-quiriataim,",
  "6": "are c'u ri aj horib, xequich'äc puwi' ri juyub Seir, xecokataj c'ä xebopan pa ri ulew re Paran ri c'o chunakaj ri chaki'j uwo sak.",
  "7": "Aretak xtzelej ri Quedorlaomer xukuje' ri e rachil, xebopan pa En-mispat, ri cäbix Cades che. Xequisach qui wäch conojel ri winak ri xequirik pa tak ri be pa ri culew ri aj amalesib, xukuje' je xquiban chque ri aj amoreyib ri e jekel pa ri ulew re Hazezon-tamar.",
  "10": "Pa ronojel c'u ri ulew Sidim e c'o tak jul e nojinak che k'ek k'ol ri cäq'uiy chila', aretak ri job ajawinelab re Sodom, Gomor xcaj xebanimaj chuwäch ri ch'o'j, xetzak pa tak ri jul ri'. Ri e niq'uiaj ajawinelab chic xebanimajic xequito' quib c'ä puwi' tak ri juyub.",
  "11": "Ri xech'äcow ri ch'o'j xequic'am bic jastak ri pakal cajil ri e c'o pa Sodom, Gomor, xukuje' ronojel ri cätijic, xebel c'u bic chila'.",
  "12": "Pa Sodom c'ut jekel wi ri Lot ri u c'ojol ri u chak' ri Abram, xquiyut bic xukuje' xquic'am bic conojel ri jastak rech.",
  "13": "C'o c'u jun achi ri xcuinic xuto' rib ri man xcämisax taj, are wa' ri xbec xuya' u bixic che ri Abram ronojel ri xbantajic. Ri Abram are ri aj hebrey, ri jekel pa ri c'ache'laj aj räx che' ri rech ri Mamre ri aj amorey. Ri Mamre rachalal ri Escol xukuje' ri Aner, ri e are' e utz ruc' ri Abram.",
  "14": "Aretak ri Abram xretamaj chi ri Lot ri u c'ojol ri u chak' yutum bic, xebumulij bic ri pataninel tak rech ri cu'l u c'u'x chquij, ri ilom qui wäch pa ri rachoch, e oxib sient ruc' wajxaklajuj (318) achijab chi conojel, xebe c'u che cokataxic ajawinelab c'ä xebopan pa ri tinimit Dan.",
  "15": "Ri Abram e rachil ri pataninel tak rech, chak'ab xekaj paquiwi' ri ajawinelab man c'o ta xquinabej, xquitakej c'u cokataxic c'ä xebe opan na pa Hob ri c'o ajsic che ri tinimit Damasc,",
  "16": "ronojel c'u ri qui c'amom bic xmaj can chque. Jewa' xuban ri Abram che resaxic can ri Lot, xukuje' ri jastak rech. Xukuje' xeresaj can ri ixokib cachil ri niq'uiaj winak chic.",
  "17": "Aretak xtzelej ulok ri Abram, aretak xch'äcataj can ri Quedorlaomer rumal, xukuje' ri e niq'uiaj ajawinelab chic ri e rachil ri Quedorlaomer, ri ajawinel aj Sodom xel ulok che u c'ulaxic ri Abram pa ri beya' Sab ri are' u Beya' ri Ajawinel.",
  "18": "Xukuje' ri Melquisedec ajawinel aj Salem u cojol tabal tok'ob ri Dios aj chicaj, xuc'am ulok caxlanwa xukuje' u wa'l uva.",
  "19": "Xutewichi'j ri Abram, xubij: “Chatutewichi'j ri Dios aj chicaj, ri xbanow ri caj ulew;",
  "20": "chyo'k ba' u k'ij ri Dios aj chicaj, ri xatuto' che qui ch'äquic ri a c'ulel.” Ri Abram xuya' che ri Melquisedec ri lajujil re ronojel ri u tok'im ulok.",
  "21": "Are c'u ri ajawinel re Sodom xubij che ri Abram: “Are chebaya' ri winak chwe, chebawechbej c'u at ri jastak ri a majom ulok.”",
  "22": "Ri Abram xubij che ri ajawinel re Sodom: “Xinban ri chi'nic ri kas cäban na in chokinak chuwäch ri Ajawaxel, chi ri Dios aj chicaj ri xbanow ri caj ulew,",
  "23": "chi man quinc'am ta jun jasach ri ech la, mawi jun bätz' o jun ximibal xajäb, rech mäbij la chi lal xbanow k'inom chwe.",
  "24": "Man c'o ta jas quinwaj quinc'amo, xuwi ri xquitij ri achijab ri pataninel tak wech. Are c'u ri achijab ri xebe wuc', ri Aner, ri Escol, ri Mamre, ri e are' caquic'am na ri quech.”"
}