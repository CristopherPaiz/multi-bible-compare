{
  "1": "Ri Abraham xel bic pa ri c'olbal ri c'o wi xbe pa ri rulewal ri Negueb, xcanaj pa ri tinimit Jerar ri c'o chuxo'l ri Cades ruc' ri Xur.",
  "2": "Aretak c'o ri Abraham chila', man cubij taj chi ri Sara are rixokil, cubij chi rana'b. Ri Abimelec ri ajawinel pa Jerar, xtakan che u c'amic ri Sara rech cuban rixokil che;",
  "3": "xch'abex c'u ri Abimelec pa u waram rumal ri Dios pa ri ak'ab ri', xubij ri Dios che: “Catecämok, rumal rech chi c'ulanic ri ixok ri a c'amom.”",
  "4": "Man rekle'n ta c'ut, rumal ri' xubij ri Abimelec che: “Wajaw, ¿la cachomaj ta la u cämisaxic ri winak ri man c'o ta etzelal u banom?",
  "5": "Kas c'u are ri Abraham xbin chwe chi rana'b we ixok ri', xukuje' we ixok ri xubij chwe chi u xibal we achi ri', ronojel ri xinbano xinban ruc' u ch'ajch'ojil wanima', quinch'obo chi man c'o ta etzelal nu banom.”",
  "6": "Ri Dios xubij che pa ri u waram: “Kas weta'm chi ruc' ch'ajch'ojalaj awanima' xabano. Rumal ri' man xinya' ta pa k'ab chi caweklej, rech man catmacun ta chnuwäch.",
  "7": "Chatzelej ba' ri rixokil we achi ri', ri are' k'axal c'u tzij cutz'onoj c'u tok'ob pawi' rech catc'asi' na, we c'u man catzelej che, ri at xukuje' ri e c'o pa ri awachoch quixcäm na.”",
  "8": "Ak'ab xwalij ri Abimelec chucab k'ij xebumulij conojel ri pataninel tak rech, xubij c'u chque ronojel ri xrichic'aj. Aretak xquito', sibalaj xquixe'j quib.",
  "9": "Ri Abimelec xtakan che u siq'uixic ri Abraham, xubij che: “¡Chawilampe' ri a banom chke! ¿Jas c'ax nu banom chawe chi a c'amom ulok jun nimalaj mac panuwi' xukuje' ri e nu winak? We jastak ri' man queban taj.",
  "10": "¿Jas cätajin cachomaj aretak je xaban wa' chwe?” xcha' ri Abimelec che ri Abraham. Ri Abimelec jewa' xuban che u ch'abexic ri Abraham,",
  "11": "ri Abraham xubij che: “Ri in xinchomaj chi ri winak waral man nim ta cäquil wi ri Dios, chi quinquicämisaj na che u majic ri wixokil.",
  "12": "Kas c'u tzij chi wana'b we ixok ri', u mia'l ri nu tat ruc' chi c'u jun ixok, rumal ri' xuya' xinc'uli' ruc'.",
  "13": "Aretak ri Dios xuya' ri takanic chwe chi quinel bic cho rachoch ri nu tat, xintz'onoj jun tok'ob che ri wixokil, chi pa tak ri c'olbal ri cujopan wi, chubij chi in u xibal.”",
  "14": "Ri Abimelec xutzelej ri Sara che ri Abraham. Xebusipaj u chij, u wacax, lok'om tak pataninelab rech achijab, xukuje' ixokib,",
  "15": "xubij c'u che ri Abraham: “Chawilampe', c'o ronojel ri wulew chawäch. Chacha' ri c'olbal ri sibalaj utz cawilo, rech catjeki' chupam.”",
  "16": "Xubij c'u ri Abimelec che ri Sara: “Ronojel ri nu yo'm che ri a xibal rajil jun mil sak puak, are c'u tojbal awech wa' chquiwäch conojel ri e c'o awuc'. Man c'o ta c'u jun catyok'owic.”",
  "17": "Ri Abraham xutz'onoj tok'ob che ri Dios puwi' ri Abimelec, jeri' ri Dios xutzelej ri rutzil u wäch ri Abimelec xukuje' ri rixokil. Xukuje' xebucunaj ri ixokib ri pataninel tak rech rech quec'oji' cal,",
  "18": "u mac c'u rech ri Sara, ri Ajawaxel u banom chi man c'o ta jun chque ri ixokib ri e c'o pa ri rachoch ri Abimelec quec'oji' ta ral."
}