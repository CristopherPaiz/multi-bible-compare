{
  "1": "Xtz'akat c'u u banic ri caj ulew, xukuje' conojel ri jastak ri e c'o pa ri caj xukuje' ri e c'o cho ri uwächulew.",
  "2": "Aretak xurik ri uwuk k'ij ri Dios u q'uisom chic u banic ri xuchaplej u banic, xtani' c'ut.",
  "3": "Xutewichi'j c'ut ri uwuk k'ij, xuk'alajisaj c'ut chi tastalicalaj k'ij, rumal rech chi pa we k'ij ri' xtani' che u banic ronojel ri chac ri xebubano'.",
  "4": "Are wa' ri u tzijobelil ri u banic ri caj xukuje' ri ulew. Aretak ri Ajawaxel Dios xuban ri caj ulew,",
  "5": "maja' c'u c'o jun k'ayes cho ri uwächulew mawi c'o jun ichaj q'uiyinak rumal rech chi ri Ajawaxel Dios maja' cukasaj jäb puwi' ri ulew, mawi c'o jachin caticow ri ulew.",
  "6": "Cäq'uiy c'u ulok ja' pa ri ulew, ri cuja'j ronojel ri ulew.",
  "7": "Are' c'u ri Ajawaxel are xucoj ri puc'uc' ulew che u nuq'uic ri achi, xuxlab c'u pa u tza'm xuya' c'u u c'aslemal. Jeri' ri achi xuchaplej c'aslemal.",
  "8": "Ri Ajawaxel xusuc'umaj jun ticonijibal chupam ri ulew Eden ri c'o pa elebal k'ij, chila' xuya' wi ri achi ri xbantaj rumal.",
  "9": "Ri Dios xebuq'uiyisaj chila' ronojel qui wäch je'licalaj tak che' ri quequiya' utzalaj tak wächinic utz qui tijic. Pa u niq'uiajil c'ut ri ticonijibal xucoj wi ri juwi' che' re ri c'aslemal, xukuje' ri juwi' che' ri cuya' retamaxic ri utz xukuje' ri man utz taj.",
  "10": "Pa Eden cäq'uiy wi jun nima' ri cuja'j ri ticonijibal chila' c'ut cujach wi rib we nima' ri' pa quiejeb.",
  "11": "Ri nabe nima', Pison u bi', ri cäk'ax pa ronojel ri ulew Habil, jawije' c'o wi k'an puak.",
  "12": "Ri k'an puak ri c'o pa ri ulew ri' sibalaj pakal rajil, xukuje' c'o c'oc'alaj k'ol chila'; xukuje' abaj re onis.",
  "13": "Ri ucab nima', Jihon u bi', ri cäk'ax pa ronojel ri ulew Cus.",
  "14": "Are c'u ri urox are' ri nima' Tigris, ri cäk'ax pa elebal k'ij che ri Asiriy. Ri ucaj are' ri nima' Euprats.",
  "15": "Aretak ri Ajawaxel Dios xucoj ri achi chupam ri ticonijibal Eden rech cutajij xukuje' cuchajij,",
  "16": "xuya' we takanic ri' che: “Cuya' catij awe ri qui wäch conojel ri che' ri e c'o pa ri ticonijibal, Matij c'u awech ri u wäch ri che' ri cuya' retamaxic ri utz xukuje' ri man utz taj.",
  "17": "Matij awe ri u wäch ri che' ri', we catijo kastzij catcäm na.”",
  "18": "Xubij c'u ri Ajawaxel Dios: “Man utz taj chi ri achi xak u tuquiel cäc'ojic. Quinban jun to'l rech ri takal che.”",
  "21": "Ri Ajawaxel Dios xuwartasaj ri Adan aretak c'u kajinak che waram ri Dios xresaj jun chque ri u c'alc'a'x, xuban c'u can u banic ri u ti'jal.",
  "22": "Ri Ajawaxel Dios xucoj we c'alc'a'x ri' che u banic jun ixok, xujach c'u pa u k'ab ri Adan.",
  "23": "Aretak ri Adan xril ri ixok, ruc' quicotemal xubij: “¡Are kas u tz'akatil ri nu ti'jal wa' xukuje' u tz'akatil ri nu bakil! ‘Ixok’ cuchi'x na, che c'u ri achi xresaj wi ri Dios.”",
  "24": "Rumal c'u ri' ri achi quebuya' can ri u tat u nan rech cätuni' ruc' ri rixokil, ri e quieb quebux na xa jun winak.",
  "25": "Ri achi jacha' ri ixok e ch'anach'oj, man c'o ta c'u jun chque ri quieb xuna' ta q'uixbal chi jewa' qui banom wa'."
}