{
  "1": "Chwi' chi c'ut ri Ajawaxel xubij che ri Noe: “Chquixo'l conojel ri winak re we k'ijol ri', xuwi ri at a banom ri nu rayibal. Rumal ri' chatoc chupam ri jucub quebawachilaj ri e awachalal.",
  "2": "Chebamajij wukub ama'ib xukuje' wukub ati'tab che ronojel awaj ch'ajch'oj, xa c'u jun ama' xukuje' xa jun ati't chque ri e tz'il.",
  "3": "Xukuje' quebacojo pa ri jucub wukutak c'ulaj chque ronojel qui wäch chicop ri c'o qui xic', rech man cäsach ta qui wäch we awaj ri' cho ri uwächulew.",
  "4": "Xa c'u pa wukub k'ij quinkasaj jun k'ekal jäb re cawinak (40) k'ij, cawinak (40) ak'ab. ¡Quinsach na qui wäch conojel ri e c'aslic, ri e nu banom!”",
  "5": "Xuban c'u ri Noe ronojel ri xtak che u banic rumal ri Ajawaxel.",
  "6": "Wakib sient (600) u junab ri Noe aretak xnojisax ri uwächulew rumal ri ja' re ri k'ekal jäb.",
  "7": "Ri Noe rachil ri rixokil, ri e u c'ojol xukuje' ri quixokil, xeboc pa ri jucub chuto'ic quib chuwäch ri k'ekal jäb.",
  "8": "Xukuje' ri awaj ri e ch'ajch'oj xukuje' ri e tz'il, ri chicop ri c'o qui xic' xukuje' ri awaj ri cäquijururej quib,",
  "9": "pa tak c'ulaj xeboc pa ri jucub ruc' ri Noe, jun ama' jun ati't jas ri takanic ri u yo'm ri Dios.",
  "10": "Chuwuk k'ij ri k'ekal jäb xuchaplej u ch'ukic ri ulew.",
  "11": "Pa ri uwuklajuj (17) rajilabal ri ucab ic'. Ri Noe c'o chic wakib sient (600) u junab. Kas pa ri k'ij ri', xetorotaj ulok ri plo pa ri ulew, xukuje' xetortaj ulok ri ja' pa ri caj.",
  "12": "Cawinak (40) k'ij, cawinak (40) ak'ab xuban ri k'ekal jäb puwi' ri uwächulew.",
  "13": "Kas pa ri k'ij ri' xoc ri Noe pa ri jucub e rachil ri Sem, Cam, Japet ri e u c'ojol, ri rixokil xukuje' ri e oxib ralib.",
  "14": "Ronojel qui wäch juyubal tak awaj xeboc cuc' pa ri jucub, xukuje' ronojel qui wäch tak awaj ri e aj uwo ja ronojel qui wäch awaj ri cäquijururej quib xukuje' ronojel qui wäch chicop ri c'o qui xic'.",
  "15": "Ronojel qui wäch awaj xeboc ruc' ri Noe pa ri jucub, pa tak c'ulaj.",
  "16": "Jun ama' jun ati't chque ronojel qui wäch awaj, jas ri takanic ri xuya' ri Dios che ri Noe, xtz'apix c'u ri u chi' ri jucub rumal ri Ajawaxel.",
  "17": "Cawinak (40) k'ij xuban ri k'ekal jäb. Aretak xq'uiy ri ja', ri ja' xuyac ri jucub puwi' ri ulew, xuchaplej c'u liowem.",
  "18": "Sibalaj c'u xq'uiy na ri ja' xutakej pakalem, are c'u ri jucub xutakej c'u liowem.",
  "19": "Sibalaj c'u naj xpaki' na ri ja' chi xebuch'uk na ri juyub ri sibalaj naj e elinak puwi' ri uwächulew;",
  "20": "xpaki' chi c'u na wajxakib (8) bara' ri ja' paquiwi' tak ri juyub.",
  "21": "Je u sachic qui wäch wa' conojel ri winak cho ri uwächulew, ronojel qui wäch chicop ri c'o qui xic', ri awaj ri e aj uwo ja, xukuje' ri awaj ri cäquijururej quib puwi' ri ulew.",
  "22": "Xecäm conojel ri e c'o cho ri uwächulew, ri c'o qui c'aslemal, ri quebuxlabic.",
  "23": "Xuwi ri Noe xukuje' ri xeboc ruc' pa ri jucub, xec'asi' canok; ri niq'uiaj chic xsach qui wäch: ri winak, ri awaj ri e aj uwo ja, ri chicop ri c'o qui xic' xukuje' ri awaj ri cäquijururej quib puwi' ri ulew;",
  "24": "jun sient ruc' cawinak lajuj (150) k'ij xchemi ri ja' cho ri uwächulew."
}