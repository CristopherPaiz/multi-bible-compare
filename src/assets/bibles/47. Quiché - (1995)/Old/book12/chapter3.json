{
  "1": "Pa ri wajxaklajuj (18) junab ri rajawinic ri Josapat pa Juda; ri Joram (u c'ojol ri Acab) xuchaplej ajawinic puwi' ri Israel, cablajuj (12) junab c'ut xajawin pa Samar.",
  "2": "E itzel tak banoj ri xebuban chuwäch ri Ajawaxel, man xejunamataj ta cuc' ri xebuban ri u tat xukuje' ri u nan, are' c'u ne xesan ri tastalic abaj aj Baal ri xuban ri u tat.",
  "3": "Xebuban c'u ne ri junam tak macaj ri xebuban ri Jeroboam ri xabanowic chi xmacun ri Israel (ri u tat ri Jeroboam are' ri Nabat).",
  "4": "Ri Mesa, ajawinel re Moab, cutij u k'ij che qui q'uiyisaxic chij, rajawaxic c'ut cujach ri cätok'ix che rumal ri ajawinel re Israel jun sient mil (100,000) alaj ama'ib tak chij xukuje' jun sient mil (100,000) chij ri quiekam ri quismal.",
  "5": "Aretak c'u xcäm ri Acab, ri ajawinel re Moab xuwalijisaj rib chrij ri ajawinel pa Israel.",
  "6": "Xel c'u ulok ri ajawinel Joram pa Samar xerajilaj conojel ri ajch'ojab ri e c'o pa Israel.",
  "7": "Xutak c'u u bixic che ri ajawinel re Juda: “Ri ajawinel re Moab u walijisam rib chwij. ¿La cawaj quinawachilaj che u tijic nu chuk'ab ruc'?” Ri ajawinel re Juda xutzelej u bixic: “Catinwachilaj, are c'u ri in, xukuje' ri wajch'ojab xukuje' ri wajquiejab, uj c'o awuc' xukuje' cuc' ri a winak.",
  "8": "Pa, ¿jachique c'u be cujbe wi na che ch'ojinic ruc'?” Ri Joram xutzelej u bixic che: “Chupam ri be ri cäbe pa ri chaki'j uwo sak aj Edom.”",
  "9": "Je c'u ri', ri ajawinelab re Israel, re Juda xukuje' ri re Edom xquitakej qui be. Wukub k'ij c'ut xquisutij na ri qui be, xq'uis c'ut ri qui ja' ri ajch'ojab xukuje' ri quech ri cawaj.",
  "10": "Xubij c'ut ri ajawinel re Israel: “¡Kila' kib! Je ta ne chi ri Ajawaxel uj u c'amom ulok uj, ri uj oxib ajawinel, rech cujujach pa qui k'ab ri aj moabib.”",
  "11": "Ri Josapat xc'otow chi'aj: “¿La ma ta c'o jun k'axal u tzij Ajawaxel waral, rech cakata' ka no'j che ri Ajawaxel rumal are'?” Jun chque ri qui nimal rajch'ojab ri Israel xubij: “C'o ri Elisey waral, ri u c'ojol ri Sapat, ri xux can to'l rech ri Eliy.”",
  "12": "“C'o c'u na ri cubij ri Ajawaxel,” xcha' ri Josapat. Chanim c'ut ri ajawinel pa Israel, ri Josapat xukuje' ri ajawinel re Edom xebe che rilic ri Elisey;",
  "13": "are' c'u ri Elisey xubij che ri ajawinel re Israel: “¿Jas ta ri wech in chawe? Jät jatz'onoj a no'j chque ri e k'axal tak qui tzij ri e a mam.” Ri ajawinel re Israel xucoj u chuk'ab, xubij: “Jayi', rumal rech chi ri Ajawaxel uj u c'amom ulok uj ri uj oxib ajawinelab rech cujekaj pa qui k'ab ri aj moabib.”",
  "14": "Xubij c'ut ri Elisey che: “Quinban na ri chi'nic ri kas cäban na, quincha' pa u bi' ri Ajawaxel ri c'o ronojel u cuinem, ri cätajin quinrilo, we ta mat rumal rech chi nim quinwil wi ri Josapat, ajawinel re Juda, man quinta' ta a tzij mawi ne chatin ca'yej ta apanok.",
  "15": "¡Are c'u ri camic chic'ama' ba ulok jun ajk'ojom chwe!” Aretak c'u xuchaplej k'ojomanic ri ajk'ojom, ri Ajawaxel xtakan puwi' ri Elisey;",
  "16": "xubij c'ut ri Elisey: “Ri Ajawaxel u bim: ‘Chebe i bana' q'ui jul chupam we beya' ri',",
  "17": "pune' c'u man c'o ta quiakik' mawi quiwilo chi quepe ta jäb, we beya' ri' cänoj na che ja' iwonojel c'ut ix quitij na ja', xukuje' tak ri i wacax e cachil tak ri e i quiej.",
  "18": "Xa' c'u jun ch'utinalaj c'utbal wa' che ri cacuin ri Ajawaxel che u banic, quebujach c'u ne na ri aj Moab pa i k'ab,",
  "19": "are c'u ri ix qui sachisaj na qui wäch conojel ri tinimit ri e kasan pa nimak tak tapia xukuje' tak ri tinimit ri e nimak na qui k'ij, quebit'akij na conojel ri wächinel tak che', quebimuk na conojel ri q'uiyibal tak ja' quebibalij na abaj pa tak ri ulew ri queban wi ticonijic.’ ”",
  "20": "Kas c'u je xbantajic, ak'ab chucab k'ij, pa ri jok'otaj ri cäya' ri sipanic, xel ulok ri ja' pa Edom, ri xchemow puwi' ri ulew.",
  "21": "Xquetamaj c'u ri aj Moab chi opanem cäquiban ri ajawinelab che u banic ch'o'j cuc', xequimulij c'u conojel ri c'ojolab xukuje' ri e achijab chic ri e ya'talic quebe pa ri ch'o'j, xquicholajij c'u quib pa ri qui c'ulbatil.",
  "22": "Pa ri u sakaric ak'ab, aretak xewalijic, ri k'ij xtunun puwi' ri ja', ri aj Moab xquil ulok chi quic' ri c'o ulok chquiwäch.",
  "23": "Xquibij c'ut: “Quic' wa'. Ri xc'ulmatajic chi xech'ojin tak ri ajawinelab chquixo'l, xquicämisala' c'u tak quib. ¡Aj Moab, jo' chanim jebekamolo' conojel ri jastak quech ri e qui yo'm canok!”",
  "24": "Aretak c'u xebopan pa ri kajebal ri e c'o wi ri aj israelib, ri aj israelib xewalij chquij xebanimaj c'u chquiwäch. Xeterenex cumal ri aj israelib xebequicämisala' c'ut.",
  "25": "Xequisach c'ut qui wäch tak ri tinimit, xequibalij abaj pa tak ri ulew ri cäban wi ticonijic, xequimuk conojel ri q'uiyibal tak ja' xequit'akij conojel ri wächinel tak che'. Xuwi xtaq'ui' can ri tinimit re Kir-areset. E are' c'ut ri ajiquiak' xquisutij rij xquich'äc c'ut.",
  "26": "Aretak ri ajawinel pa Moab xrilo chi are c'o na qui chuk'ab ri c'ulel chuwäch, xebumajij wukub sient (700) ajch'ojab che u c'otic jun siwan chuwäch ri c'o wi ri ajawinel re Edom. Man c'u xeticar ta che u banic.",
  "27": "Xumajij c'ut ri u c'ojol, ri nabeal, ri are' ta cajawin na pa ri u c'olbal, xuchi'j c'u che tabal tok'ob ri cächajirisaxic puwi' ri nim tapia. Ri aj Moab xpe nimalaj coyowal chque ri aj israelib, xquiwalijisaj c'ut ri qui kajebal xetzelej c'u pa ri culew."
}