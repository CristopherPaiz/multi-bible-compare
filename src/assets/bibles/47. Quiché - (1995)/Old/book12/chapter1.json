{
  "1": "Aretak cäminak chic ri Acab, ri Moab xwalij chrij ri Israel.",
  "2": "Are' c'u ri Ocoziy, xtzak ulok chicaj chupam jun wenta'n ri c'o che ri u cawikib ri rachoch ri c'o pa Samar sibalaj c'u xsoctajic. Xebutak c'u bic tako'n rech quequich'obo' ruc' ri Baal-zebub, dios re Ecron, we cutzirok,",
  "3": "are c'u ri u tako'n ri Ajawaxel xubij che ri Eliy, ri aj Tisbe: “Jät che qui c'ulaxic ri e u tako'n ri ajawinel re Samar, chata' c'u chque a xa' pa ma ta c'o Dios pa Israel, rech quixch'obon na ruc' ri Baal-zebub, ri u dios ri Ecron.",
  "4": "Chabij c'u chque xukuje' chi ri in ri Ajawaxel, quinbij che ri Ocoziy: ‘Man catewalij ta chi na chupam ri ch'at, xane' catecäm na.’ ” Xbe c'ut ri Eliy che u bixic chque,",
  "5": "aretak c'u xetzelej ri e tako'nib chuwäch ri ajawinel, xc'ot c'u qui chi' rumal wa': “¿Jasche xixtzelej ulok?”",
  "6": "Ri e are' xquitzelej u bixic: “Rumal rech chi xuya' rib jun achi pa ri ka be xubij c'u chke chi chujtzelej ruc' ri ajawinel ri xixtakow ulok, ka bij c'u che: Jewa' cubij ri Ajawaxel: ‘¿La xa' pa ma ta c'o Dios pa Israel, chi cattakan che ch'obonic ruc' ri Baal-zebub, ri u dios ri Ecron? Rumal wa' ri a banom, man catewalij ta chi na chupam ri a ch'at, xane' catecäm na.’ ”",
  "7": "Ri ajawinel xuc'ot qui chi': “¿Jas u banic ri achi ri xuya' rib pa ri i be ri xbin c'u wa' chiwe?",
  "8": "Are' jun achi ri u cojom jun u k'u' ri patzapic rismal, jun tz'um u cojom che jat'ibal u pam” xecha' we tako'n ri'. “¡Are' ri Eliy aj Tisbe!” xcha' ri ajawinel.",
  "9": "Xutak c'u bic jun qui nimal ajch'ojab ri xerachilaj bic cawinak lajuj (50) ajch'ojab. Aretak xebopanic, ri Eliy t'uyul puwi' jun juyub. Ri qui nimal ajch'ojab xubij che: “¡K'axal tzij, ri ajawinel cätakanic chi chatkaj ulok!”",
  "10": "Ri Eliy xutzelej u bixic: “We in k'axal tzij, chkaj ulok k'ak' chicaj chatuporoj c'ut ri at xukuje' ri e cawinak lajuj (50) e awajch'ojab.” Chanim c'ut xkaj ulok k'ak' chicaj xebuporoj c'ut.",
  "11": "Ri ajawinel xutak chi bic jun chi qui nimal ajch'ojab ri xerachilaj chi bic cawinak lajuj (50) ajch'ojab, ri xbec xubij c'u che ri Eliy: “¡K'axal tzij, ri ajawinel catakanic chi chatkajaxtax ulok chanim!”",
  "12": "Ri Eliy xutzelej u bixic che: “We in k'axal tzij, chkaj ulok k'ak' chicaj chatuporoj c'ut ri at xukuje' ri e cawinak lajuj (50) e awajch'ojab.” Chanim c'ut xkaj ulok k'ak' chicaj xebuporoj c'ut.",
  "13": "Xutak chi c'u bic ri ajawinel jun urox qui nimal ajch'ojab ri xerachilaj chi bic cawinak lajuj (50) e ajch'ojab. Are c'ut ri urox qui nimal ajch'ojab xpaki' c'ä jawije' ri c'o wi ri Eliy xxuqui c'u chuwäch, xubochi'j: “Quintz'onoj jun tok'ob che la, chatok'obisaj la u wäch ri nu c'aslemal xukuje' ri e cawinak lajuj (50) pataninelab la;",
  "14": "nabe xkaj c'u ulok k'ak' chicaj xebuporoj c'ut ri quieb qui nimakil ajch'ojab xukuje' ri e rachijab. In quinbochi'n che la chi chel c'u'x la chwe.”",
  "15": "Xuya' c'u takanic ri aj cajalaj u tako'n ri Ajawaxel che ri Eliy: “Jät ruc', maxe'j awib chuwäch.” Ri Eliy xkaj ulok xbe c'u ruc' ri qui nimal ajch'ojab che rilic ri ajawinel,",
  "16": "xubij c'u che: “Je' wa' cubij Ajawaxel: ‘Rumal c'u rech chi xebatak bic tako'n che ch'obonic ruc' ri Baal-zebub, ri u dios ri Ecron, je ta ne ri ma ta c'o Dios pa Israel ri catch'obon ta wi, man catwalij ta chic chupam ri a ch'at, xane' catecämok.’ ”",
  "17": "Kas c'u je xc'ulmatajic, ri Ocoziy xcämic, je jas ri u bim ri Ajawaxel rumal ri Eliy. C'u ne man xec'oji' ta wi u c'ojol, ri Ocoziy are' xajawin ri rachalal pa ri u c'olbal ri Joram u bi'. Xc'ulmataj wa' pa ri ucab junab ri rajawinic ri Joram pa Juda (ri u tat ri Joram are' ri Josapat).",
  "18": "Ri u q'uisbalil ri u tzijobelil ri Ocoziy xukuje' ri xubano, tz'ibatal chupam ri wuj rech ri qui tzijobelil tak ri ajawinelab pa Israel."
}