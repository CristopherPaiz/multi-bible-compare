{
  "1": "E are tak tzij wa' ri xubij ri Moises chque conojel ri aj israelib, aretak e c'o pa ri chaki'j uwo sak, pa ri elebal k'ij che ri nima' Jordan, ri u bixic pa ri Araba, chuwäch ri Sup xo'l tak ri ulew Paran, Topel, Laban, Hazerot xukuje' Dizahab.",
  "2": "Cächapletaj ulok pa ri juyub Horeb queq'uis c'ä pa Cades-barney c'o julajuj k'ij be, we are cätakex ri be ri cäk'ax pa tak ri juyub Seir.",
  "5": "Aretak e c'o pa ri elebal k'ij che ri nima' Jordan pa ri ulew re Moab, ri Moises xuchaplej qui ya'ic tak we pixbenic ri':",
  "6": "“Ri Ajawaxel ri ka Dios xubij tak we tzij ri' chke pa Horeb: ‘Ri ix sibalaj naj xixc'oji' pa we juyub ri'.",
  "7": "Chebimolo ba ri jastak iwech, jix pa tak ri qui juyub ri aj amoreyib xukuje' pa conojel tak ri ulew ri e c'o chquinakaj: ri Araba, ri ulew ri nojinak che c'ache'laj, ri lianic, ri Negueb, ri tak'aj, ri culew ri aj cananeyib xukuje' ri Libano, c'ä chuchi' ri nimalaj nima' Euprats.",
  "8": "Ri in nu jachom we ulew ri' pa i k'ab; chic'ama' xukuje' chiwechbej ri ulew, ri in, ri Ajawaxel xinban ri chi'nic ri kas cäban na che u ya'ic chque ri e i mam, e are wa' ri Abraham, ri Isaac xukuje' ri Jacob, xukuje' chque ri e quija'lil.’ ”",
  "9": "“Chupam c'ut we k'ijol ri' in xinbij chiwe: ‘Ri in nu tuquiel man quincuin ta che iwuc'axic iwonojel.",
  "10": "Sibalaj e q'ui chi c'ut ri e iwalc'ual ri e u yo'm ri Ajawaxel chiwe, camic ix, ix jun nimalaj tinimit chic jacha' ri ch'imil ri e c'o chicaj.",
  "11": "¡Chi ri Ajawaxel ri qui Dios ri e i mam chixuq'uiyirisaj ta na jun mil mul china' jas ri i q'uial camic, chixutewichi'j ta na jas ri chi'nic ri xuban chiwe!",
  "12": "Ri in nu tuquiel man quincuin ta quinwuc'aj ri alalaj eka'n ri quilixic tak ri e u q'ueyowal ri e c'o chixo'l xukuje' tak ri ch'o'j.",
  "13": "Rumal ri', chebicha' chque jujun tak amak' achijab ri e ajno'jab, ri c'o quetamanic, ri quesan nimak tak qui no'j rech quebencoj jacha' che c'amal tak i be.’",
  "14": "Ri ix c'ut xibij chwe: ‘Utz cäkato ri cabij chke.’",
  "15": "Xebenwesaj c'u pa jujun tak amak' achijab ri c'o na qui no'j, xukuje' elinak chic qui no'j, xinya' c'u takanic pa qui k'ab rech quetakan piwi'; jujun xebencoj puwi' jun mil (1000) achijab, niq'uiaj chic xebencoj puwi' jun sient (100), niq'uiaj chic puwi' cawinak lajuj (50), niq'uiaj chic puwi' lajuj (10) jujun chi c'ut xinya' takanic pa qui k'ab rech quetakan paquiwi' jujun tak amak'.",
  "16": "Xukuje' xinya' we takanic ri' chque ri e i k'atal tak tzij: ‘Chebiwilij conojel xukuje' chibana' ri suq'uil chque conojel, chque ri i winakil xukuje' chque ri man i winakil taj;",
  "17": "aretak quik'at tzij, rajawaxic junam ri u k'atic tzij quiban paquiwi' ri winak: Chibana' ri suc'alaj k'atan tzij paquiwi' ri man nimak ta qui k'ij xukuje' paquiwi' ri nimak qui k'ij, mixe'j iwib chuwäch jachin jun, rech c'u ri Dios ri k'atoj tzij. Are c'u we c'o jun jasach ri man quixcuin ta che u k'atic tzij puwi', chic'ama' ulok chnuwäch rech quink'at tzij in puwi'.’",
  "18": "Chupam c'ut ri k'ijol ri', utzalaj u k'alajisaxic xinya' chiwe ronojel ri rajawaxic u banic iwumal.”",
  "19": "“Aretak xujel ulok pa Horeb, xujbe chusuq'uil ri qui juyub ri aj amoreyib, are xkanimaj ri takanic ri xuya' ri Ajawaxel ri ka Dios chke. Xkabinibej ri nim xukuje' ri xibibalalaj chaki'j uwo sak ri xiwilo, c'ä xujopan na pa Cades-barney.",
  "20": "Chila' c'u xinbij wi chiwe: ‘Uj ulinak pa tak ri qui juyub ri aj amoreyib ri cuya' ri Ajawaxel ri ka Dios chke.",
  "21": "Ri Ajawaxel, ri i Dios ix, cujach we ulew ri' chiwe. Chixpakal ba, chixoc che rechbexic jacha' ri u bim ri Ajawaxel, ri qui Dios ri e i mam. Mixe'j iwib, mawi muban quieb i c'u'x.’",
  "22": "Xixopan c'u wuc' che u bixic chwe: ‘Utz na we quenabej jujun chke, che rilic ri ulew ri', quetzelej c'u ulok chanim che u bixic chke jachin chque be cäkatakej xukuje' jachique tak tinimit cuya' cujoc wi.’",
  "23": "Utz c'u xinto ri xibij chwe, xebencha' c'u cablajuj chixo'l, jun pa jujun amak'.",
  "24": "Xebe c'ut xquitakej ri be ri cäk'ax pa tak ri c'ache'laj, xebopan c'u pa ri beya' re Escol, xquisolij c'u ronojel ri ulew.",
  "25": "Xequic'am c'ut ri e qui wächinic we ulew ri', xequic'am c'u ulok chke, je c'u xquibij wa' chke: ‘Ri ulew ri cuya' ri Ajawaxel ri ka Dios chke sibalaj utz.’",
  "26": "Man xiwaj ta c'ut xixbec, man xinimaj ta ri takanic ri xuya' ri Ajawaxel ri ka Dios chiwe,",
  "27": "xa c'u xichaplej yok'onic pa tak ri iwachoch, xibij c'ut: ‘Ri Ajawaxel man cujraj taj; xujresaj ulok pa Ejipt che ka jachic pa qui k'ab ri aj amoreyib che u q'uisic tzij pakawi'.",
  "28": "¿Jawije' c'u cujbe wi camic? Ri xetak bic che u solixic ri ulew xquibij chi ri achijab ri e c'o chila' sibalaj e cowilaj tak achijab na chkawäch uj, xukuje' sibalaj nimak tak cakan, xukuje' e c'o tinimit ri e nimak, ri sutim quij cuc' nimak tak tapia xukuje' xequil qui wäch ri e rija'lil ri tac'atic Anac, ronojel wa' u yo'm nimalaj xe'n ib chke.’",
  "29": "Xintzelej c'u u bixic chiwe: ‘Mixoc il. Mixe'j iwib chquiwäch.",
  "30": "Ri Ajawaxel ri i Dios are cänabej chiwäch, are cäch'ojin na che i q'uexwäch jas ri xiwilo ri xuban pa Ejipt,",
  "31": "xukuje' ri xuban pa ri chaki'j uwo sak. Ri Ajawaxel ri i Dios ix u c'amom ulok pa u k'ab pa ronojel ri be ri i binibem ulok c'ä ix ulinak waral, jacha' ri cuban jun tataxel cutelej ri u c'ojol cuc' tak ri u k'ab.’",
  "32": "Are c'u ri ix man xicu'ba' ta i c'u'x chrij ri Ajawaxel ri i Dios,",
  "33": "ri canabej chiwäch che u ch'aic ri c'olbal ri quixekaj wi. Chak'ab ruc' k'ak' cuc'ut ri i be ri rajawaxic quiterenej, pa k'ij ruc' jun sutz' cuc'am ri i be.”",
  "34": "“Aretak ri Ajawaxel xuta' ri e i yok'onic ri xibano, sibalaj xpe royowal, xuban c'ut we chi'nic ri' ri kas cäban na:",
  "35": "‘Mawi jun chque we itzel tak winak ri' cäquil na u wäch ri utzalaj ulew ri xinbij chi quinya' chque ri e qui mam.",
  "36": "Xuwi c'u ri Caleb (u c'ojol ri Jepon) man je ta quinban che, ri are' caril c'u na che c'u ri are' xukuje' chque ri e rija'lil quinya' wi na ri ulew jawije' ri cäquiya' wi ri cakan, rumal rech chi xuterenej ri Ajawaxel ruc' ronojel jiquil.’",
  "37": "U mac c'u iwech ix, ri Ajawaxel xpe royowal chwe in, xubij c'u chwe: ‘Xukuje' ri at man catoc ta pa ri ulew.",
  "38": "Are c'u coc na ri Josue ri to'l awech, che a q'uexwäch. (Ri u tat ri Josue are' ri Nun.) Chaya' chajin anima' che, are c'u cäjachow na ri ulew chque ri aj israelib.",
  "39": "Pune' c'u ri ix xibij can nabe chi ri e i c'ulel quequitokij na ri iwixokil xukuje' ri alaj tak alabom e are' c'ut we alaj tak alabom ri' ri c'ä maja' cäquich'obo jas ri cäquibano, e are wa' ri queboc na pa ri ulew: quinya' c'u na che quechbal.",
  "40": "Are c'u ri ix, ¡chixtzelej pa ri chaki'j uwo sak!, ¡jix chi jumul chuchi' ri Quiäk Plo!’ ”",
  "41": "“Xitzelej c'u u bixic: ‘Uj macuninak chuwäch ri Ajawaxel, cujbe ba na che u banic ri ch'o'j jas ri takanic u yo'm ri Ajawaxel chke.’ Ri ix xic'am bic ri i ch'ojibal are pa i c'u'x chi man c'ax ta ri pakalem puwi' ri juyub.",
  "42": "Are c'u ri Ajawaxel xubij chwe chi quinbij chiwe: ‘Mixbe che u banic ch'o'j, mijacha' iwib pa qui k'ab ri c'ulel, man in c'o ta c'u iwuc'.’",
  "43": "Ri in xinbij wa' chiwe, man xinimaj ta c'ut ri xinbij chiwe, xic'ulelaj ri u takanic ri Ajawaxel. Ruc' c'u nimal xixpaki' puwi' ri juyub.",
  "44": "Ri aj amoreyib ri e jekel pa tak ri juyub ri', xebel ulok chiwij jacha' sita'l, xixcokataj, xixquich'äc c'u pa Seir c'ä pa Horm.",
  "45": "Aretak c'ut xixtzelej ulok, xixok' chuwäch ri Ajawaxel, are c'u ri are' man xoc ta il che ri iwok'ej.",
  "46": "Rumal c'u ri' ri ix, naj xixjeki' na pa ri ulew Cades.”"
}