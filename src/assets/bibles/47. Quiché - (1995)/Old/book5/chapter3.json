{
  "1": "“Xkatakej chi c'u jun be xujbe pa Basan, are c'u ri Og ri ajawinel re Basan xel ulok chkij e rachil ri e rajch'ojab che u banic ch'o'j kuc' pa Edrey.",
  "2": "Xubij c'u ri Ajawaxel chwe: ‘Maxe'j awib, ri are' e rachil ri e rajch'ojab xukuje' ronojel ri rulew nu jachom pa a k'ab rech je caban che jas ri xaban che ri Sehon ri cajawinel ri aj amoreyib ri xc'oji' pa Hesbon.’",
  "3": "Jewa' xuban ri Ajawaxel ri ka Dios che u jachic ri ajawinel Og pa ka k'ab xukuje' conojel ri e rajch'ojab xekacämisaj c'u conojel mawi jun winak xkac'asba' ta canok.",
  "4": "Xekach'äc c'u conojel tak ri u tinimit, mawi jun xcuinic xuto' rib pa ka k'ab. Conojel tak ri tinimit ri xekach'äco e oxc'al; conojel ri e c'o pa Argob ri cätakan wi ri Og ajawinel re Basan.",
  "5": "Conojel tak we tinimit ri' e c'o nimak tak tapia chquij, c'o tak coquibal xukuje' qui balul re ch'ich'; man xecoj ta ri tinimit pa ajilabal ri man c'o ta tapia chquij.",
  "6": "Xukuje' xkaq'uis tzij paquiwi' jacha' ri xkaban che ri Sehon ri ajawinel re Hesbon, xekacämisaj conojel ri winak, chi achijab, chi ixokib, chi ac'alab,",
  "7": "xuwi xekechbej can ri cawaj xukuje' ri jastak quech ri ka c'ulel ri pakal rajil.",
  "8": "Je c'u ri' pa tak c'u ri k'ij ri' xekach'äc ri culew ri quieb ajawinelab aj amoreyib ri e jekel pa ri elebal k'ij che ri nima' Jordan, ri ulew ri cächapletaj bic c'ä ruc' ri nima' Arnon quetakal c'ä xe' ri juyub Hermon.",
  "9": "(Ri aj sidonib xquicoj Sirion che u bi' ri juyub Hermon, are c'u ri aj amoreyib xquicoj Senir che u bi'.)",
  "10": "Conojel tak ri tinimit ri e c'o puwi' ri juyub, ronojel ri Galaad xukuje' ri Basan, copan c'ä pa Salca xukuje' pa Edrey, e tinimit wa' ri xec'oji' chuxe' ri u takanic ri Og, pa Basan, xekaj c'u pa ka k'ab.",
  "11": "(Ri ajawinel Og xuwi chi c'u wa' canajinak can chque ri aj repaitab, ri u ch'at re ch'ich' job bara' u rabic, quieb bara' ruc' jun k'abaj u wäch, ri c'ä cuya' quilitaj camic pa ri tinimit aj amorey re Raba.)”",
  "12": "“Niq'uiaj che ri ulew ri ka majom pa tak ri k'ij ri', xinjach che ri amak' aj Ruben xukuje' che ri aj Gad, cächapletaj bic pa Aroer ri c'o chuchi' ri nima' Arnon quetakal c'ä pa u niq'uiajil ri juyub re Galaad cachil tak ri u tinimit.",
  "13": "Ri niq'uiaj u tz'akatil chic ri ulew re Galaad xukuje' ronojel ri ulew re Basan ri xc'oji' chuxe' ri u takanic ri ajawinel Og, xukuje' ronojel ri ulew re Argob ri culew ri aj repaitab xinya' che ri pa niq'uiaj che ri ramak' ri Manases.",
  "14": "(Ri Jair ri rija'lil can ri Manases xutokij ri ulew re Argob c'ä pa ri u c'ulbatil ri ulew re Jesur xukuje' ri Maac, xucoj c'u ri u bi' chrij ri ulew Basan, rumal ri' cäbix rulew Habot-jair che, are c'u bi'aj wa' ri cäbix che.)",
  "15": "Ri ulew re Galaad xinya' che ri Maquir,",
  "16": "chque c'ut ri amak' aj Ruben xukuje' aj Gad xinya' ri ulew chque ri c'o chuxo'l ri Galaad ruc' ri nima' Arnon, ri u c'ulbatil we ulew ri' are ri u pa u niq'uiajil ri beya' copan c'ä chuchi' ri nima' Jaboc we ja' ri' are u c'ulbatil ri culew ri aj amonib.",
  "17": "Pa ri elebal k'ij xinya' ri Araba chque, ri rij ri juyub Pisga, ri c'o pa ri elebal k'ij ri u c'ulbatil we ulew ri' are ri nima' Jordan, ri copan c'ä pa ri cho re Sineret c'ä chuchi' ri plo re Araba, are c'u wa' ri Cäminak Cho.",
  "18": "Pa we k'ijol ri' xinya' we takanic ri' chiwe: ‘Ri Ajawaxel ri i Dios cujach we ulew ri' che iwechbal. Conojel ba' ri queta'm quech'ojinic, chiquic'ama' ri qui ch'ojibal, chenabej chquiwäch ri aj israelib ri e i winakil.",
  "19": "Xuwi quecanaj canok, chquipam tak ri tinimit ri nu yo'm chiwe, ri ixokib, ri ac'alab xukuje' conojel ri awaj ri weta'm in chi e c'o iwuc'.",
  "20": "C'ä cuya' na ri Ajawaxel ri uxlanem chque ri e iwachalal, je jas ri u yo'm chiwe ix, chquechbej e are' xukuje' ri ulew ri cuya' ri Ajawaxel ri i Dios chque ch'käp che ri Jordan; c'ä chi' c'ut quixtzelej na ulok chi jujunal pa ri echbal ri nu yo'm chiwe.’",
  "21": "Xinya' c'u we takanic ri' che ri Josue: ‘Cuc' ri e a bak'wäch awilom ronojel ri xuban ri Ajawaxel ri a Dios chque ri quieb ajawinel; junam cabana' na chque conojel ri ajawibal jawije' ri catoc'ow wi na.",
  "22": "Maxe'j ba awib chquiwäch; rumal rech chi ri Ajawaxel ri a Dios are cäch'ojin na che i q'uexwäch.’ ”",
  "23": "“Kas pa ri k'ij ri' xinta' tok'ob che ri Ajawaxel:",
  "24": "‘Ajawaxel, chaplem ya' la u c'utic chuwäch we pataninel ech la ri' ri nimalaj banic la, xukuje' ri cuinem la, man c'o ta chi jun Dios pa ri caj mawi cho ri uwächulew ri cäcuinic quebuban jastak ri sibalaj e mayibal jas ri queban la.",
  "25": "Bana' ba' la tok'ob chya' la chwe chi quink'ax ch'akäp che ri nima' Jordan, quinwaj quinwil ri utzalaj ulew, ri je'lalaj ulew ri c'ache'laj xukuje' ri Libano.’",
  "26": "Are c'u ri Ajawaxel xpe royowal chwe u mac iwech, man xuya' ta chwe ri xintz'onoj che, xane' xubij chwe: ‘¡Ruc' la'! Mabij chic we jasach ri' chwe.",
  "27": "Chatpakal puwi' ri u chicajil ri juyub Pisga, kas chila' c'ut chatca'y wi apanok pa ri riquiak'ab elebal k'ij xukuje' pa u mox elebal k'ij, pa ri elebal k'ij xukuje' pa ri u kajebal k'ij, man catk'ax ta na chupam ri Jordan.",
  "28": "Chabij che ri Josue jas ri rajawaxic cubano; chaya' u chuk'ab, chaya' chajin anima' che, are c'u cäc'amow na qui be ri tinimit, are cäjachow na ri ulew che quechbal ri cawila' na camic.’",
  "29": "Xujcanaj c'u can, pa ri beya' chuwäch ri Bet-peor.”"
}