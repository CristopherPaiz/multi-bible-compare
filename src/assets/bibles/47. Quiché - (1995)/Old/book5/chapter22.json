{
  "1": "“We c'o jun chiwe cärilo chi sachinak ri u wacax o ri u chij ri u winakil, xak mäca'y can che, chuc'ama' bic chujacha' che ri u winakil.",
  "2": "We c'u man u c'ulja ri ajchak'e ri awaj mawi reta'm jachin ajchak'e, chuc'ama' bic ri awaj cho rachoch, xak c'ol na ruc' c'ä copan na ri ajchak'e che u ta'ic che; rajawaxic c'ut cutzelej che.",
  "3": "Xukuje' je quiban che ri u bur, ri ratz'iak o apachique jasach ri cutzak can jun i winakil cäriktaj c'u rumal jun chiwe. Xak mixca'y can che.",
  "4": "We c'o jun chiwe cärilo chi tzakinak pa ri be ri u bur o ri u wacax ri u winakil, xak mäca'y can che, xane' chuto' che u yaquic.",
  "5": "Ri ixok mucoj ratz'iak achi xukuje' ri achi mucoj ratz'iak ixok, itzel c'u cäril ri Ajawaxel ri winak ri quebuban we jastak ri'.",
  "6": "We c'o jun chiwe curik jun u soc ri chicop ri c'o qui xic' pa ri u be ri c'o puwi' jun che', o cho ri ulew, ri e c'o alaj tak chicop chupam o sakmol, jupul c'ut ri nanaxel paquiwi', muc'am bic ri nanaxel xukuje' ri e ral;",
  "7": "xuwi chebuc'ama' bic ri ral chutzokopij bic ri qui nan. Utz c'u curik na xukuje' naj cäc'asi na.",
  "8": "Aretak c'o jun chiwe cuban jun c'ac' rachoch, rajawaxic cuyac jun alaj tapia chuchi' ri u wi' ri rachoch; rech man cäreklej ta jun cämical ri e aj ja we c'o jun cätzak ulok puwi'.",
  "9": "Mitic chi jun u wäch ija' chupam ri i ticbal uva, rech man cak'il ta chiwe ri u cojic ri xitico xukuje' ronojel ri u wäch ri uva ri quiyaco.",
  "10": "Micoj jun wacax rachilam jun bur che u chacuxic ri iwulew.",
  "11": "Micoj atz'iak ri quemom rismal chij xukuje' lino chuxo'l.",
  "12": "Chebicojo c'oloc'ak rachilam chiyichak chuchi' ri quiejeb u tza'm ri i k'u' ri qui ch'ukubej iwib.”",
  "13": "“We jun achi cuc'am jun ali che rixokil, aretak c'u u rikom chi rib ruc', man cäkaj ta chi chuwäch",
  "14": "cubij c'ut chi man k'apoj ta chic aretak xk'ax ruc', cuchaplej u yok'ic, cubij: ‘Ri in xinc'uli' ruc' we ixok ri', aretak c'ut xinrik wib ruc' xinwetamaj chi man k'apoj ta chic.’",
  "15": "Ri u nan u tat ri ali quequic'utu' ri retal ri u k'apojil pa ri k'atbal tzij chquiwäch ri nimak tak tatayib re ri tinimit,",
  "16": "ri u tat ri ali cubij na chque ri nimak tak tatayib: ‘Ri in xinya' ri nu mia'l che rixokil we achi ri', u xutum c'u camic,",
  "17": "cuk'abaj chi c'o u mac u banom, cubij chi man k'apoj ta chic ri nu mia'l xk'ax ruc'. Xinc'am c'u ulok ri retal ri u k'apojil che u c'utic chi k'apoj.’ Aretak cäbitaj wa' rumal culic' ri atz'iak chquiwäch ri nimak tak tatayib.",
  "18": "Cäquicoj na ri achi pa che', cäquic'äjisaj na u wäch,",
  "19": "caquik'at c'u na tzij puwi' cutoj c'u na jun sient rakan sak puak pa u k'ab ri u tat ri ali rumal chi xresaj u q'uixbal jun k'apoj ali pa Israel. Ri ali cutakej c'u na ruxic rixokil man cuya' ta cujach pa ronojel ri u c'aslemal.",
  "20": "We c'u kastzij chi man k'apoj ta chic ri ali xc'uli'c,",
  "21": "quesax ulok chuchi' ri rachoch ri u tat cäbuc' chabaj cumal ri e u winakil c'ä cäcäm na, rumal rech ri nimalaj mac ri u banom pa Israel xukuje' resam u q'uixbal ri u tat. Je chibana' wa' rech cäsach u wäch ri etzelal ri cäban chixo'l.",
  "22": "We cäriktaj jun achi k'oyol ruc' jun ixok ri c'ulanic, e quieb quecämisax na. Je quiban wa' rech cäsach u wäch ri etzelal ri cäban pa Israel.",
  "23": "We jun k'apoj ali ri tz'onon chi che c'ulanem rumal jun ala, cärik c'u rumal jun ala chic pa ri tinimit cäk'oyi c'u ruc',",
  "24": "quec'am na bic e quieb pa ri k'atbal tzij ri c'o pa ri tinimit, ri cäk'at wi tzij paquiwi' chi quecämisax chabaj: ri ali cäcämisaxic rumal rech chi man xurak ta u chi' rech cäto'ic, pa tinimit c'ut c'o wi, ri ala cäcämisaxic rumal rech chi xresaj u q'uixbal ri rixokil ri rajil u tz'akat. Je chibana' wa' rech cäsach u wäch ri etzelal ri cäban chixo'l.",
  "25": "We jun ala curik jun ali pa ri juyub ri tz'onon chi che c'ulanem rumal jun ala chic, cucoj c'u u chuk'ab che rech cäk'oyi ruc', xuwi cäcämisax ri ala ri xk'oyi' ruc' ri ali.",
  "26": "Ri ali man c'o ta cäban che, man c'o ta c'u jun mac u banom ri takal ta wi u cämisaxic; xak junam wa' ruc' jun winak ri cucämisaj jun rajil u tz'akat, je wa' ri xban che ri ali;",
  "27": "xak c'u u tuquiel ri ali xurik pa ri juyub, pune' ta c'u ne xurak u chi' ri ali, man c'o ta jachin jun ri' xcuin ta che u to'ic.",
  "28": "We c'o jun ala curik jun k'apoj ali ri man u yo'm ta u tzij che c'ulanem, cucoj c'u u chuk'ab che rech cäk'oyi ruc', queriktaj c'ut,",
  "29": "ri ala cutoj na cawinak lajuj rakan sak puak pa u k'ab ri u tat ri ali; resam c'u u q'uixbal, rajawaxic cäc'uli' ruc' ri ali, man cuya' ta c'ut cujach rib ruc' pa ronojel ri u c'aslemal.",
  "30": "C'o jun munim rib ruc' ri rixokil ri u tat, cäresaj c'u u q'uixbal ri' ri u tat.”"
}