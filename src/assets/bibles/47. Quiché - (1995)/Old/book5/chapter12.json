{
  "1": "“E are tak pixab wa' xukuje' tak ri pixab ri e tz'ibam ri rajawaxic qui banic iwumal pa ronojel ri i c'aslemal, pa ri ulew ri cujach ri Ajawaxel, qui Dios ri e i mam, pa i k'ab.",
  "2": "Kas tz'akat qui sachisaxic qui wäch conojel tak ri c'olbal ri quequik'ijilaj wi diosib, ri tinimit ri quixbe che qui ch'äquic: pa tak ri juyub, paquiwi' ri alaj tak juyub xukuje' chquixe' tak ri che' ri k'eku'm qui xak.",
  "3": "Chebiyojij tak ri e qui porobal, chebibana' ch'akatak chque tak ri abaj, chebiporoj c'u tak ri cuta'm ri quequik'ijilaj, chisacha' qui wäch tak ri e qui diosib chebichupisaj pa tak ri c'olbal ri' ri natabal quech.",
  "4": "Je c'u miban wa' che u k'ijilaxic ri Ajawaxel ri i Dios:",
  "5": "chquixo'l tak ri iwamak' ri Ajawaxel cucha' na jun c'olbal ri cäjeki' wi na ri u bi', chila' c'u quixbe wi na che u k'ijilaxic.",
  "6": "Chila' quebipil wi na awaj, quebiporoj c'u na che u ya'ic u k'ij, chila' quebic'am c'u na bic ri e i lajujil, ri i cuchuj, ri i chi'm u ya'ic, xukuje' ri i sipanic ri cäpe pa iwanima', ri nabe tak cal ri e i wacax xukuje' ri nabe tak cal ri e i chij.",
  "7": "Quixwa' na chila', chuwäch ri Ajawaxel ri i Dios quebiwachilaj tak ri e iwalc'ual quixquicot c'u na che ri u wächinic ri i chac ri ix u tewichi'm wi ri Ajawaxel ri i Dios.",
  "8": "Chila' man cuya' ta chic quiban ta na ix ri cäkaban uj camic waral, jawije' ri chi ka jujunal chke cuban jachique ri utz carilo.",
  "9": "Kastzij ri ix maja' quixopan pa ri c'olbal ri c'o wi uxlanem, ri cuya' ri Ajawaxel ri i Dios che iwechbal.",
  "10": "Aretak c'ut ix k'axenak chic pa ri Jordan, ix c'u jekel chic pa ri ulew ri cujach na pa i k'ab, ix to'tajinak chic pa qui k'ab ri e i c'ulel ri quech'ojin iwuc', xukuje' man c'o ta chi jas quixe'j ta chi wi iwib,",
  "11": "chupam c'ut ri c'olbal ri cucha' na ri Ajawaxel ri i Dios jacha' che u jekelibal ri u bi', quichi'j c'u na che ronojel ri nu takom u banic chi quibano: awaj tak ri quepilic xukuje' queporox tak che u ya'ic u k'ij, lajujil, tak cuchuj tak ri sipanic tak ri e cha'om chque tak ri chi'nic ri e i banom che ri Ajawaxel.",
  "12": "Quiban c'u na nimak'ij chuwäch ri Ajawaxel ri i Dios, quebiwachilaj tak ri e i c'ojol, ri pataninel tak iwech, xukuje' ri aj levitib ri e jekel chixo'l, man c'o ta c'u ch'akap culew quechben che ri iwulew.",
  "13": "Chichajij iwib, mebiporoj awaj chuwäch ri Ajawaxel pa apachique c'olbal ri quiriko;",
  "14": "xane' xuwi pa ri c'olbal ri cucha' na ri Ajawaxel ri i Dios pa jun chque tak ri iwamak'. Chila' quiban wi na ronojel ri ix nu takom che u banic.",
  "15": "Cuya' c'ut, quixpilonic xukuje' quitij ti'j pa tak ri e i tinimit pa apachique k'ijol, jacha' ri utzil ri e u yo'm ri Ajawaxel ri i Dios chiwe. Ix cuya' quitij iwonojel, we ix ch'ajch'oj, o jayi', jas ri nak'atisabal jacha' ta ne u ti'jal ronojel u wäch masat ri aj c'ache'laj o ri aj lianic.",
  "16": "Mitij c'u ri u quiq'uel, xa chijamij pa ulew jacha' ja'.",
  "17": "Ri lajujil re ri i trico, ri u wa'l i uva, ri iwaseit, xukuje' ri nabe tak cal ri i wacax, ri i chij, xukuje' apachique ri i chi'm u ya'ic che ri Ajawaxel, xukuje' ri sipanic ri cäpe pa iwanima', man cuya' ta quitij pa ri i tinimit.",
  "18": "Xuwi cuya' quitij chuwäch ri Ajawaxel, pa ri c'olbal ri cucha' na ri are'; chila' chuwäch ri Ajawaxel ri i Dios quitij wi quebiwachilaj tak ri e iwalc'ual, ri pataninel tak iwech, xukuje' ri aj levitib ri e jekel chixo'l, quixquicot c'u na che u tijic ri u wächinic tak ri i tico'n.",
  "19": "Joropa' k'ijol quixjeki' cho ri ulew mawi jubik' mebiwonoba' ri aj levitib.",
  "20": "Aretak ri Ajawaxel ri i Dios u nimarisam chic ri iwulew, jas ri xuchi'j chiwe, we c'u ne quirayij u tijic ti'j, cuya' quitij pa apachique jok'otaj.",
  "21": "We c'u ne sibalaj naj c'o wi ri c'olbal chiwe ri cucha' che u jekelibal ri u bi', cuya' quebipil wacax xukuje' ri chij ri e u yo'm ri Ajawaxel chiwe, quitij c'u ronojel ri quiwaj pa ri c'olbal ri ix jekel wi, jas ri takanic ri nu yo'm chiwe.",
  "22": "Junam quiban che jas ri quiban che ronojel u wäch masat ri aj c'ache'laj o ri aj lianic, iwonojel cuya' quitijo, we ix ch'ajch'oj o ix tz'il.",
  "23": "Mawi c'u jubik' mitij ri quic', are c'u c'aslemal ri quic'; mitij ba ri c'aslemal junam ruc' ri ti'j,",
  "24": "ri rajawaxic u banic iwumal xa chijamij puwi' ri ulew jacha' ja'.",
  "25": "Mitijo, utz c'u quixel na, ri ix xukuje' ri e iwalc'ual, rumal ri u banic ri suq'uilal chuwäch ri Ajawaxel.",
  "26": "Ri jastak ri i tasom che u ya'ic che sipanic, xukuje' ri jastak ri i bim chi quiya' che ri Ajawaxel, quic'am bic pa ri c'olbal ri cucha' na ri Ajawaxel,",
  "27": "chila' c'ut, puwi' ri porobal ri rech ri Ajawaxel ri i Dios, quichi'j wi na ri tabal tak tok'ob ri quechajirisaxic. Ri qui quiq'uel ri awaj ri quebichi'j quijamij na puwi' ri porobal ri rech ri Ajawaxel ri i Dios, are c'u ri ti'j cuya' quitijo.",
  "28": "Chitatabej chitz'akatisaj c'u u banic ronojel ri ix nu takom wi, rech utz quixel na amak'el, ri ix xukuje' tak ri e iwalc'ual, rumal ri u banic ri suq'uilal xukuje' ri cäkaj chuwäch ri Ajawaxel ri i Dios.”",
  "31": "Je miban wa' chuwäch ri Ajawaxel ri i Dios; conojel c'ut ri jastak ri man e ch'ijtajel taj, ri man quebucoch' ta ri Ajawaxel, e are' tak wa' ri quequiban we nimak tak tinimit ri'; quequiporoj c'u ne tak ri calc'ual pa ri k'ak'.",
  "32": "Chitakej ba qui banic ronojel ri ix nu takom wi, c'o mit'ik che mawi c'o miwesaj che.”"
}