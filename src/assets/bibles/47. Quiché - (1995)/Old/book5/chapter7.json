{
  "1": "“Ri Ajawaxel, ri i Dios, quixroquisaj na pa ri ulew ri quic'am che iwechbal, queresaj c'u na bic chiwäch wukub nimak tak tinimit ri e nimak na xukuje' c'o na qui chuk'ab chiwäch ix, e are wa' ri aj hititib, ri aj jerjeseyib, ri aj amoreyib, ri aj cananeyib, ri aj perezeyib, ri aj hebeyib xukuje' ri aj jebuseyib.",
  "2": "Aretak ri Ajawaxel ri i Dios e u jachom chi we nimak tak tinimit ri' pa i k'ab xukuje' e ch'äctajinak chic iwumal, rajawaxic quisach qui wäch, c'o c'u jun c'ulwächinic miban cuc' mawi mitok'obisaj qui wäch.",
  "3": "Mixux achalib cuc', mawi mebic'uluba' ri e i c'ojol xukuje' ri e i mia'l cuc' tak ri alitomab xukuje' cuc' tak ri calabom we winak ri',",
  "4": "e are' c'u quebanowic chi ri e i c'ojol quequitas na quib chrij ri Ajawaxel che qui k'ijilaxic jule' tak diosib chic; cänicow c'u na ri royowal ri Ajawaxel piwi', cusachisaj na i wäch pa jun u jakic xukuje' pa jun u tz'apixic bak'wächaj.",
  "5": "Ri rajawaxic ri quibano are ri quiwulixic tak ri qui porobal ri quek'ijilax wi diosib, quebic'äjij tak ri abaj, ri cuta'm ri quequik'ijilaj xukuje' chebiporoj tak ri e qui diosib.",
  "6": "Rumal rech chi ri ix ix jun tinimit ri ix tastalic che u patanixic ri Ajawaxel; ri i Dios ix u cha'om chquixo'l conojel tak ri tinimit cho ri uwächulew, rech quixux jun tinimit ri nim u k'ij chuwäch.”",
  "7": "“We ix kajinak chuwäch ri Ajawaxel ix c'u u cha'om, man rumal ta rech chi ix ta jun nim tinimit ri nim na chquiwäch ri niq'uiaj chic, kas c'u ix ch'utin na chquiwäch conojel tak ri e are'.",
  "8": "Ri Ajawaxel xixresaj ulok pa Ejipt, jawije' xixc'oji' wi na che lok'om pataninelab lok'om, ruc' c'u nimalaj cuinem xixresaj ulok pa u k'ab ri ajawinel re Ejipt, ix c'u lok' chuwäch, kas c'u je xubano jas ri xuchi'j chque ri e i mam.",
  "9": "Chiwetamaj ba', chi, ri Ajawaxel ri i Dios are' Dios ri jic, ri cutz'akatisaj ri u c'ulwächinic ija'lil chi ija'lil, chque ri quelok'ok'en che xukuje' quequitz'akatisaj ri e u takomal.",
  "10": "Cusach c'u qui wäch ri quebetzelan u wäch, cuya' ri c'äjisabal qui wäch jas ri takal chque. Man cäbeytaj ta che u ya'ic ri c'äjisabal qui wäch ri quebetzelan u wäch.",
  "11": "Chebinimaj ba ri takomal, ri pixab tak pa ri k'ij ri' xixutak che qui banic ri caquibij.”",
  "12": "“We c'u aretak e tatajinak chic iwumal ix we e pixab ri' ri etz'ibatalic, quebinimaj, quixoc c'u che qui banic, ri Ajawaxel ri i Dios cutz'akatisaj na ri u tzij xukuje' ri xuchi'j u banic chque ri e i mam.",
  "13": "Quixulok'ok'ej na, quixutewichi'j na, quixuq'uiyirisaj na; quebutewichi'j na ri e i c'ojol, ri e u wächinic tak ri i tico'n, ri i trico, ri u wa'l i uva, ri iwaseit, ri cal ri i wacax xukuje' ri cal ri e i chij, pa ri ulew ri xcha' chque ri e i mam chi cuya' na chque aretak ri Dios xuban ri chi'nic ri kas cäban na.",
  "14": "Ri ix sibalaj quixtewichi'x na chquiwäch conojel tak ri tinimit; man c'o ta jun ixok chixo'l ri ma ta calc'ualanic, mawi jun achi ri ma ta calc'ualanic, mawi e c'o ama'ib chquixo'l ri iwawaj ri ma ta quebalc'ualanic mawi ati'tab ri ma ta quebalanic.",
  "15": "Ri Ajawaxel cunajtajisaj na chiwe ronojel u wäch yabil, xukuje' ronojel u wäch banbal c'ax jas ri iweta'm chi xutak ulok puwi' ri Ejipt; are c'u querikow na ri e i c'ulel.",
  "16": "Are c'u ri ix rajawaxic quisach qui wäch conojel tak ri tinimit ri quebujach ri Ajawaxel pa i k'ab; mitok'obisaj qui wäch, mawi mebik'ijilaj tak ri e qui diosib, are c'u wa' cäbanowic chi cäsach na i wäch.",
  "17": "Craj ne cuya' rib pa i jolom quibij: ‘We nimak tak tinimit ri' sibalaj quebuchuw na chkawäch uj; ¿jas ta ri cäkaban che quesaxic bic?’",
  "18": "Mixe'j ba iwib chquiwäch. Chenataj chiwe ri xuban ri Ajawaxel ri i Dios ruc' ri ajawinel re Ejipt xukuje' ri xuban chque conojel ri aj ejiptib;",
  "19": "chichomaj quij ri nimak tak c'ambejenic ri kas xebiwilo, ri e etal tak, xukuje' tak ri cajmajibal xukuje' ri nimalaj cuinem ri xuban ri Ajawaxel ri i Dios aretak xixresaj ulok pa Ejipt. Jewa' xukuje' cuban na ri Ajawaxel chque conojel tak ri tinimit ri quixe'j iwib chquiwäch.",
  "20": "Ri Ajawaxel cutak c'u na ulok jun nimalaj xe'n ib chquixo'l e are', cuq'uis na tzij paquiwi' ri xec'asi' canok o ri xequic'u' tak quib.",
  "21": "Mixe'j ba iwib chquiwäch, ri Ajawaxel ri i Dios ri nimalaj Dios ri xukuje' mayibal c'o iwuc'.",
  "22": "Pa jujun tak bik'al c'ut ri Ajawaxel queresaj na bic tak we nimak tinimit ri'; ri ix man quixcuin ta che u sachic qui wäch ri xa ta jun quiya' ta chque, queq'uiyir c'u na ri juyubal tak awaj chinakaj cäquiban c'u na c'ax chiwe.",
  "23": "Are' c'u ri Ajawaxel ri i Dios quebujach na tak we nimak tinimit ri' pa i k'ab, nojimal cusach na qui wäch c'ä caq'uis na tzij paquiwi'.",
  "24": "Ri e cajawinelab quebujach na pa i k'ab, ix c'ut quiban na chi man c'o ta chi jun cho ri uwächulew ri quenatan ta chic. Man c'o ta c'u jun chque cäcuinic cutac'aba' ta rib che u banic ch'o'j iwuc', quisach c'u na qui wäch conojel.",
  "25": "Quebiporoj na ri e qui wächbal tak ri e qui banom che qui diosib, mebic'am c'u can ri k'an puak xukuje' ri sak puak ri ch'ukuwinak quij; mixkaj chupam we takchibal mac ri', quixkaj c'u ri' chupam jun banoj ri etzelal chuwäch ri Ajawaxel.",
  "26": "Rumal c'u ri', mic'am bic jun jasach ri itzel cho iwachoch, rech xukuje' ri ix man cäsach ta i wäch. Wa' k'atom chrij chi cäsachisax u wäch, rajawaxic quich'obo chi jun jasach wa' ri itzel.”"
}