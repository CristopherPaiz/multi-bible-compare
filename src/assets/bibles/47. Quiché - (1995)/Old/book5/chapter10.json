{
  "1": "“Xubij c'u ri Ajawaxel chwe: ‘Chebasuc'umaj quieb tz'alam tak abaj junam cuc' ri quieb nabe, chabana' xukuje' jun caxa re che', chatpakal c'u ulok wuc' rech quintzijon awuc'.",
  "2": "In quebentz'ibaj na chquiwäch we abaj ri' ri tzij ri xebentz'ibaj chquiwäch ri quieb abaj ri xebapaxij, quebac'ol c'u na chupam ri caxa.’",
  "3": "Xinban c'u jun caxa re q'uisis, xebensuc'umaj ri quieb tz'alam tak abaj, xebenc'am bic, xinpaki' c'u puwi' ri juyub.",
  "4": "Ri Ajawaxel xebutz'ibaj ri lajuj pixab chquiwäch ri quieb tz'alam tak abaj, jacha' ri xuban nabe mul aretak xtzijon iwuc' pa ri juyub, pa u niq'uiajil ri k'ak', aretak iwonojel i mulin iwib. Xebuya' c'u chwe,",
  "5": "xinkaj c'u ulok puwi' ri juyub; xebenya' c'u ri quieb tz'alam tak abaj chupam ri caxa, jacha' ri takanic ri xuya' ri Ajawaxel chwe, c'ä e c'o c'u chupam camic.”",
  "6": "(Ri aj israelib xebel bic pa Beerot-bene-jaacan, xebe pa Moser. Chila' xcäm wi ri Aaron, xmuk c'ut, are c'u ri Eleazar u c'ojol ri Aaron are' xcanaj che u q'uexel che cojol tabal tok'ob.",
  "7": "Xebel bic chila' xebe pa Gudgod, xebel chi bic pa Gudgod xebe pa Jotbat, ulew ri c'o wi sibalaj ja'.",
  "8": "Chi' aretak ri Ajawaxel xebucha' ri ramak' ri Levi che u c'amic bic ri caxa re ri u c'ulwächinic, rech quec'oji' chuwäch ri Ajawaxel che u ya'ic k'ijilanic, cäquiya' c'u ri tewichibal pa ri u bi', jacha' ri qui takem u banic camic.",
  "9": "Rumal ri' ri aj Levi man xebajilax ta ri e are' junam cuc' ri aj israelib ri e cachalal, mawi yo'm quechbal, are c'u quechbal ri Ajawaxel, jacha' ri xuya' u bixic ri Ajawaxel.)",
  "10": "“Cawinak (40) k'ij cawinak (40) ak'ab xinc'oji' puwi' ri juyub, je jas ri xinban nabe mul, xukuje' c'u che we jumul chic ri' ri Ajawaxel xinutatabej, man xraj ta c'ut xusachisaj ta i wäch, xuk'il c'u rib che i cämisaxic,",
  "11": "xubij c'u chwe: ‘Jät, jasuc'umaj awib che u c'amic qui be ri tinimit rech quebe che u ch'äquic ri ulew ri xinchi'j chque ri e qui mam.’ ”",
  "12": "“Are c'u ri camic aj israelib, ¿jas ri cutz'onoj ri Ajawaxel chiwe? Xuwi chiya' u k'ij, chilok'ok'ej chebitakej c'u conojel ri e u be; xukuje' chik'ijilaj ruc' ronojel iwanima' xukuje' ruc' ronojel ri i c'aslibal,",
  "13": "xukuje' chi quebinimaj conojel tak ri e u takomal, conojel tak ri e u pixab, rech utz quixel na.",
  "14": "Chich'obo' ba' chi ri Ajawaxel ri i Dios rech ronojel ri caj xukuje' ri c'o sibalaj chicaj che ri caj, ri ulew xukuje' ronojel ri c'o chuwäch.",
  "15": "Ri Ajawaxel xuwi c'u ne e utz xeril ri e i mam xebulok'ok'ej c'ut, c'äte chi c'u xebucha' ri e quija'lil, ix c'u ri', chquixo'l conojel ri niq'uiaj tinimit chic, je jas ri cuya' quil camic.",
  "16": "Chicojo' retal ri c'ulwächinic pa ri iwanima', mitakej iwuxic tac.",
  "17": "Ri Ajawaxel c'ut ri i Dios are Dios chque ri cäbix diosib chque, are' c'u Cajaw ri ajawib; are' Dios wa' ri c'o puwi' ronojel, c'o u cuinem xukuje' mayibal c'ut, ri man quebuban ta jalan wächaj ri queban ta u pa u k'ab,",
  "18": "ri cuban suc'alaj k'atan tzij puwi' ri minor xukuje' ri malca'n; ri quel u c'u'x, cuya' u wa' xukuje' ratz'iak ri man u winakil ta ri jekel chixo'l.",
  "19": "Chilok'ok'ej ba ri man i winakil ta ri xa rokxanim rib chixo'l, je c'u xiban ix, xiwokxanij na iwib pa Ejipt.",
  "20": "Nim chiwila' wi ri Ajawaxel ri i Dios, xuwi ri are' chik'ijilaj; chixbin jic chuwäch, aretak c'ut rajawaxic quiban na jun chi'nic ri kas cäban na, chibana' pa ri u bi'.",
  "21": "Che c'ut ri are' quiya' wi ri k'ijilanic; are' i Dios, ri e u banom chiwe we nimak tak jastak ri', ri xukuje' e mayibal ri e iwilom.",
  "22": "Aretak ri e i mam xebopan pa Ejipt, xa e oxc'al lajuj (70), are c'u ri camic, ri Ajawaxel ri i Dios e u pok'isam jacha' ri qui q'uial ri ch'imil ri e c'o cho ri caj.”"
}