{
  "1": "“Ri e cojol tabal tok'ob aj levitib, ri u bixic, conojel ri aj ramak' ri Levi, man c'o ta quechbal cäya'ic jacha' ri niq'uiaj aj israelib chic. Ri tabal tak tok'ob ri cächi'x che ri Ajawaxel are wa' ri cäquicoj che tzukbal quib, xukuje' tak ri sipanic.",
  "2": "Man c'o ta echbal cäquic'amo jacha' ri niq'uiaj qui winakil chic, are c'u quechbal ri Ajawaxel jacha' ri u bim.",
  "3": "Ri ya'tal chque ri cojol tabal tok'ob chi cäquic'am can chque ri wacax o ri chij ri quelquiya' ri winak che tabal tok'ob, are wa': ri e uwo rachak, ri qui cacate', ri ti'j chquipam.",
  "4": "Xukuje' ya'tal chque ri nabe tak trico, ri nabe tak u wa'l uva, ri nabe tak aseit, xukuje' ri nabe quismal ri chij ri cäsocaxic;",
  "5": "are c'u ri Ajawaxel ri i Dios e chowinak ri e are, chquixo'l conojel tak ri amak', cächaptaj c'u bic cuc' ri tataxelab cak'ax c'u cuc' ri c'ojolaxelab amak'el cäcanaj ri k'ijilanic pa qui k'ab che ri Ajawaxel.",
  "6": "Aretak c'u jun aj levi ri jekel chupam jun chque ri i tinimit, re apachique c'olbal re ri Israel, ri cäpe pa ranima' cäbe c'u pa ri c'olbal ri u cha'om ri Ajawaxel,",
  "7": "cuya' cäpatanij chila' jacha' cojol tabal tok'ob pa ri u bi' ri Ajawaxel, junam cuc' ri e rachil aj levitib ri e c'o chila' ri quepatanin che ri Ajawaxel,",
  "8": "junam ri tzukbal rech cuc'amo jas ri caquic'am ri e are', c'o chi c'u wi na ri' ri cäya' che rumal ri u tat.”",
  "9": "“Aretak ix oquinak chic pa ri ulew ri cuya' ri Ajawaxel ri i Dios chiwe, miban iwe ri itzel tak nak'atisabal ri cäquiban ri nimak tak tinimit ri e c'o chila'.",
  "10": "C'o jun chiwe muya' ri u cojol che tabal tok'ob rech cäporox pa k'ak', mawi mutijoj rib che u banic ch'obonic, mäsubun che u bixic ri c'ä maja' cäc'ulmatajic, mawi mujach rib che u banic itzinic",
  "11": "mawi masubunic, mawi muta' u no'j chque ri ch'obonelab, mawi chque ri quequisiq'uij tak uxlabalib, mawi chque ri cäminakib.",
  "12": "Sibalaj c'u itzel quil wa' rumal ri Ajawaxel ri quequiban we jastak ri'. We c'u ri Ajawaxel ri i Dios queresaj bic we nimak tak tinimit ri' chiwäch, xa rumal rech chi cäquiban we itzel tak nak'atisabal ri'.",
  "13": "Ri ix rajawaxic suc' quixbin chuwäch ri Dios.",
  "14": "We nimak tak tinimit ri', ri quixoc che rechbexic ri culew, caquiya' qui xiquin chque ri ruc' subunic caquiya' u bixic ri petinak xukuje' chque ri ch'obonelab, are c'u chiwe ix ri Ajawaxel ri i Dios man cuya' ta chiwe chi quiban we etzelal ri'.”",
  "15": "“Ri Ajawaxel ri i Dios cuban na chi cäwalij na jun k'axal tzij chixo'l jacha' ri in, rajawaxic c'ut quixniman che.",
  "16": "Kas c'u are wa' ri xita' che ri Ajawaxel ri i Dios chuxe' ri juyub Horeb, pa ri k'ij ri ximulij iwib iwonojel chila', xibij c'ut: ‘Man cäkaj ta cäkata' chi jumul ri u ch'abal ri Ajawaxel ri ka Dios, mawi cäkaj chic cäkil we nimalaj k'ak' ri', rech man cujcäm taj.’",
  "17": "Xubij c'u ri Ajawaxel chwe: ‘Utz ri qui bim.",
  "18": "Ri in quinwalijisaj na jun k'axal tzij chquixo'l jacha' ri at, jun ri kas qui winakil, cubij c'u chque ri quintak che u bixic, chucamulij c'u u bixic ri quintak wi.",
  "19": "Cac'ulmataj c'u na chi ronojel winak ri man cuya' ta u xiquin che ri cubij we k'axal nu tzij ri' pa ri nu bi', ri in quinc'ot na u chi'.",
  "20": "Are c'u ri k'axal tzij ri cuban rib chi cäch'aw pa ri nu bi', cubij c'u jun jasach ri man nu takom ta che u bixic, o cubij jun jasach pa qui bi' jule' tak diosib chic, cac'okox u cämisaxic.’",
  "21": "We c'u ri ix qui chomaj: ‘¿Jas cäkaban che retamaxic chi ri yo'm u bixic man u tzij ta ri Ajawaxel?’ Masach wa' pa i jolom:",
  "22": "We ri u bim ri k'axal tzij pa ri u bi' ri Ajawaxel, man je ta quelic jas ri xubij, are cäc'utuw wa' chi man are ta xbin ri Ajawaxel. Xane' ri k'axal tzij xubij we tzij ri' xa che u banic nimal; mixe'j c'u iwib chuwäch.”"
}