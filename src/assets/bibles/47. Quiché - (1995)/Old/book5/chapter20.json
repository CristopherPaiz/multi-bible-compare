{
  "1": "“We aretak quixel bic che u banic ch'o'j chquij ri i c'ulel, quiwilo chi e c'o q'ui qui quiej, xukuje' qui carwaj re ch'o'j, xukuje' quiwilo chi e q'ui na ri cajch'ojab chquiwäch ri iwech ix, mixe'j iwib chquiwäch, are c'u ri ix c'o ri Ajawaxel ri i Dios iwuc', ri xixesan ulok pa Ejipt.",
  "2": "Aretak c'u quichaplej u banic ri ch'o'j ri cojol tabal tok'ob quebutzijobej ri ajch'ojab,",
  "3": "cubij chque: ‘Chitampe', aj israelib, camic quitij i chuk'ab cuc' ri i c'ulel. Muban quieb i c'u'x, mawi mixe'j iwib; mixbirbitic, mawi mäsach i c'u'x;",
  "4": "c'o c'u ri Ajawaxel ri i Dios iwuc'; are' cutij na u chuk'ab cuc' ri i c'ulel cuya' c'u na ri ch'äcanic chiwe.’",
  "5": "Quech'aw chi c'u na ri c'amal tak be, cäquibij c'u na: ‘We c'o jun chiwe u banom can jun c'ac' rachoch ri c'ä maja' coc chupam tzelej cho rachoch, mäcäm ne can pa ri ch'o'j jun ta chi c'u wi ri coc chupam.",
  "6": "We c'u ne c'o jun chiwe e u ticom can uva ri c'ä maja' cuyac ri qui wäch, tzelej cho rachoch mäcäm ne can pa ri ch'o'j, jun ta chi c'ut wi ri cäyacow ri qui wäch ri uva.",
  "7": "We c'o jun ri tanal can u c'ulanem c'ä maja' c'u cäc'uli'c, tzelej cho rachoch mäcäm ne can pa ri ch'o'j jun ta chi c'u wi ri cäc'uli' ruc' ri ali ri quec'ulan wi.’",
  "8": "E are' chi c'ut ri e c'amal tak be quebe qui tzijobej chi na ri quebe pa ri ch'o'j cäquibij c'u na: ‘We c'o jun cuxe'j rib, man c'o ta chajinanima' ruc' tzelej cho rachoch rech man cuya' ta xibin ib chque ri e rachil.’",
  "9": "Aretak ri e c'amal tak be e to'tajinak chic che ri qui tzij, ri qui nimal tak ajch'ojab quenabej na chquiwäch ri ajch'ojab.",
  "10": "Aretak quixnakajin che u ch'äquic jun tinimit, nabe quibij na che chi quiwaj jamaril.",
  "11": "We ri winak ri e c'o pa ri tinimit caquic'amowaj ri jamaril caquiya' c'u chiwe chi quixoquic, queboc c'u na che i patanix e jacha' lok'om pataninelab che qui banic chac ri man quetoj taj.",
  "12": "We c'u man caquiban jamaril iwuc', xane' are cäcaj quech'ojin iwuc', ri ix quisutij rij ri tinimit, quixoc c'u che u ch'äquic.",
  "13": "Cujach c'u na ri Ajawaxel ri i Dios pa i k'ab conojel c'u ri winak ri e c'o pa ri tinimit quebicämisaj na ruc' ch'ich' re ch'o'j.",
  "14": "Ri ixokib ri ac'alab, ri awaj, xa ta ne joropa' ri c'o pa ri tinimit quiban iwech che; quiwechbej c'u ronojel ri cuya' ri Ajawaxel ri i Dios chiwe ri quic'am chque ri e i c'ulel.",
  "15": "Xukuje' je quiban wa' chque conojel tak ri tinimit ri e c'o naj chiwe, ri man e qui tz'akatil ta we nimak tak tinimit ri'.",
  "16": "Pa tak c'u ri tinimit ri e c'o pa ri nimak tak tinimit ri cuya' ri Ajawaxel ri i Dios che iwechbal, c'o mebic'asba' can chque tak ri winak,",
  "17": "xane' quebicämisaj jacha' che tabal tok'ob ri quichi'j che ri Ajawaxel. Ri aj hititib, ri aj amoreyib, ri aj cananeyib, ri aj perezeyib ri aj hebeyib xukuje' ri aj jebuseyib jas ri takanic ri u yo'm chiwe,",
  "18": "rech man quixquitijoj ta che qui banic ri itzel tak jastak ri cäquiban ri e are' che u ya'ic qui k'ij ri e qui diosib, rumal ta c'u quech quixmacun chuwäch ri Ajawaxel ri i Dios.",
  "19": "We quixbeytaj che u ch'äquic jun tinimit rajawaxic naj quixc'oji' na chrij, mebit'akij tak ri che' ri e c'o chrij ri tinimit ruc' icäj, quebajwataj c'u ri qui wäch chiwe che tzukbal iwib. Xa c'u e che' wa' ri e rech ri juyub, man e achijab ta ri cuya' taj caquito' ta quib aretak quiban c'ax chque.",
  "20": "Ri che' ri cuya' quebit'akij are ri man cäquiya' ta qui wäch, quebajwataj c'u wa' chiwe che u woquic ak'anibal chrij ri tinimit ri cätajin quixoc che u ch'äquic, c'ä cäkaj na pa i k'ab.”"
}