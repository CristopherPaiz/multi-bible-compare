{
  "1": "Ri Moises u petic pa ri chaki'j uwo sak re Moab xpaki' puwi' ri juyub Neb, xopan c'ä puwi' ri Pisga, ri c'o apan chuwäch ri Jerico. Chila' c'o wi ri Moises aretak ri Ajawaxel xuc'ut apan ronojel ri ulew re Galaad chuwäch copan c'ä pa ri rulew ri Dan,",
  "2": "ri rulew ri Neptali, ri Eprain xukuje' ri Manases, ronojel ri rulew ri Juda copan c'ä ruc' ri Plo ri Mediteran,",
  "3": "ri Negueb, ri u beya' ri Jordan xukuje' ri u lianic ri Jerico ri tinimit ri e c'o wi tak tut, copan c'ä pa Zoar.",
  "4": "Xubij c'ut ri Ajawaxel che: “Are' ulew wa' ri xincha' chi quinya' che ri Abraham, ri Isaac xukuje' ri Jacob ri quinya' na chque ri e rija'lil, ri in xinban ri chi'nic ri kas cäban na. Quinwaj c'ut chi quebawil apan cuc' ri e a bak'wäch, pune' man catopan taj chupam.”",
  "5": "Jeri' ri Moises, ri pataninel re ri Dios xcäm pa ri ulew re Moab, jas ri u bim ri Ajawaxel,",
  "6": "xmuk c'u pa ri u beya' ri rulewal ri Moab chuwäch ri Bet-peor, pa jun c'olbal ri mawi jun etamaninak c'ä camic.",
  "7": "Jun sient ruc' juwinak (120) u junab ri Moises aretak xcämic. Man xemoyir ta c'ut ri e u bak'wäch xukuje' man c'o ta yabil che aretak xcämic.",
  "8": "Ri aj israelib juwinak lajuj (30) k'ij xcok'ej ri Moises pa ri chaki'j uwo sak re Moab, je c'u xquiban wa' che u tz'akatisaxic ri k'ij re ok'ej xukuje' re bisonic rumal ri u cämical.",
  "9": "Ri Josue (u c'ojol ri Nun), xuc'am ri u no'j pa u k'ab ri Moises, ri Moises xuya' can ri u k'ab puwi' ri Josue; jeri' ri aj israelib xeniman che, je xquibano jas ri takanic ri u yo'm ri Ajawaxel che ri Moises.",
  "10": "Mawi chi c'u jumul xc'oji' ta jun chi k'axal tzij pa Israel jacha' ri Moises, ri xch'aw ta ri Ajawaxel ruc' chwinakil,",
  "11": "ri xebuban ta conojel ri mayibal xukuje' ri cajmajibal ri xtak che qui banic rumal ri Ajawaxel pa Ejipt che u c'ulelaxic ri ajawinel, ri e rach tak k'atal tak tzij xukuje' ronojel ri rulew,",
  "12": "o ri cajunamataj ta ruc' ri cuinem xukuje' cuc' tak ri nimak tak banoj ri nimak qui banic ri xebuban chuwäch ronojel Israel."
}