{
  "1": "Ri Moises xumulij ronojel ri tinimit Israel xubij c'u chque: “Chitatabej aj israelib, ri pixab xukuje' tak ri tz'ibatalic ri quebenya' qui bixic chiwe camic. Utz quetamaxic chebibana', chebitakej c'u qui banic.",
  "2": "Ri Ajawaxel ri ka Dios xuban jun c'ulwächinic kuc' pa ri juyub Horeb.",
  "3": "Man xuwi ta c'u cuc' ri e ka mam xuban wi, xane' xukuje' kuc' konojel ri ka mulin kib waral camic.",
  "4": "Ri Ajawaxel xch'aw iwuc' pa ri juyub chwinakil pa u niq'uiajil ri k'ak'.",
  "5": "In c'o c'u in chixo'l ruc' ri Ajawaxel, che u k'axexic ri u tzij ri Ajawaxel chiwe, xixe'j c'u ya' iwib che ri k'ak', man xixpaki' ta puwi' ri juyub. Xubij c'ut ri Ajawaxel:",
  "6": "‘In ri Ajawaxel ri a Dios ri xatesan ulok pa Ejipt, ri at uxinak wi lok'om pataninel.",
  "7": "Mec'oji' jule' tak a diosib chic we ta ma ta xuwi ri in.",
  "8": "Maban jun a dios mawi u wächbal ri' ri c'o ajsic pa ri caj, mawi u wächbal ri c'o iquim chuwäch ri uwächulew, mawi u wächbal ri c'o chupam ri plo chuxe' ri ulew.",
  "9": "Mapachba' awib chquiwäch mawi mebaya' k'ijilanic chque, in c'ut ri Ajawaxel ri a Dios, Dios achixomanel ri cuc'äjisaj ri quetzelal ri tataxelab ri caquetzelaj nu wäch, paquiwi' ri qui c'ojol, qui' tak qui mam, xukuje' ri e xiquin tak qui mam,",
  "10": "quebenlok'ok'ej c'u ne na c'ä chu jun mil ija'lil ri quinquilok'ok'ej quequitz'akatisaj c'u qui banic ri e nu takomal.",
  "11": "Itzel u cojic u bi' ri Ajawaxel ri a Dios mabano, ri are' man cuya' ta can ri winak chi ma ta cuc'äjisaj u wäch jachin ri itzel u cojic ri u bi' cubano.",
  "12": "Mäsach ri k'ij re uxlanem pa a jolom che u tasic jacha' che u k'ijilaxic ri Ajawaxel, jas ri takanic ri u yo'm ri Ajawaxel chawe.",
  "13": "Wakib k'ij chatchacunok, chebabana' c'u pa tak we k'ij ri' ronojel ri rajawaxic u banic awumal.",
  "14": "Are c'u ri uwuk k'ij, k'ij wa' re uxlanem tasom che u k'ijilaxic ri Ajawaxel ri a Dios. C'o jun chac maban pa we k'ij ri', mawi ri a c'ojol, mawi ri a mia'l, mawi ri a pataninel lok'om, we achi o ixok, mawi ri a wacax, mawi ri a bur, mawi jun chque ri awawaj, mawi ri man a winakil ta ri jekel pa tak ri a tinimit, rech cuxlan ri a pataninel lok'om, achi o ixok junam awuc'.",
  "15": "Chnataj chawe chi xatc'oji' na che lok'om pataninel pa Ejipt, are c'u ri Ajawaxel ri a Dios xatresaj ulok chila' ruc' nimalaj chuk'ab. Rumal c'u ri' ri Ajawaxel ri a Dios catutako chi man catchacun ta pa ri k'ij re uxlanem.",
  "16": "Nim chawila' wi ri a tat xukuje' ri a nan, jacha' ri at u takom wi ri Ajawaxel ri a Dios, rech naj catc'asi' na xukuje' utz c'u catel na pa ri ulew ri cuya' na ri Ajawaxel ri a Dios chawe.",
  "17": "Matcämisanic.",
  "18": "Matkaj pa mac ruc' jun winak chic.",
  "19": "Mateläk'anic.",
  "20": "Mebaban banoj tzij che u banic c'ax che ri awajil a tz'akat.",
  "21": "Marayij ri rixokil ri awajil a tz'akat. Marayij ri rachoch, mawi ri rulew, mawi ri u lok'om pataninel, we achi o ixok, mawi ri u wacax, mawi ri u bur, mawi apachique jasach ri rech ri awajil a tz'akat.’ ”",
  "22": "“E are tak tzij wa' ri co xuya' u bixic ri Ajawaxel, pa u niq'uiajil ri k'ak' xukuje' pa u niq'uiajil jun tzatzalaj sutz', aretak iwonojel ix c'o chuxe' ri juyub. Man c'o ta chi c'u jas xubij. Xutz'ibaj c'u tak we tzij ri' chuwäch quieb tz'alam tak abaj, c'äte ri' xebujach chwe.",
  "23": "Aretak c'u ri ix xita' ri ch'abal ri' ri quel ulok pa ri k'ekumalil xukuje' xiwil c'ut chi canicow ri juyub, iwonojel ix ri ix c'amal tak be que tak ri amak' xukuje' ri ix nimak tak tatayib, xixpe che nu ch'abexic,",
  "24": "xibij c'u chwe: ‘Ri Ajawaxel ri ka Dios kas u c'utum ri u juluwem xukuje' ri u cuinem chkawäch, ka tom ri u ch'abal pa u niq'uiajil ri k'ak'. Camic xkilo chi ri Dios cuya' cätzijon cuc' ri winak, man c'u quecäm taj.",
  "25": "Are c'u ri camic, ¿Jas ta c'u che cäkaya' kib pa cämic cujuporoj ta c'u we xibibalalaj k'ak' ri'? We cäkata' chi jumul ri u ch'abal ri Ajawaxel ri ka Dios, cujcäm na;",
  "26": "¿Jachin ta jun winak c'olic ri cäcuinic cutatabej ri u ch'abal ri c'aslic Dios ri cäch'aw pa u niq'uiajil ri k'ak', jas ri xkata' uj ri ma ta cäcämic?",
  "27": "Are utz na catkeb at, cata' c'u ronojel ri cubij ri Ajawaxel ri ka Dios chawe, cabij c'u chke ri cubij chawe, are c'u ri uj cujoc na che u banic ri cäbix chke.’",
  "28": "Aretak ri ix cätajin quixtzijon wuc' ri Ajawaxel cätajin cutatabej ri quibij, xubij c'u chwe: ‘Nu tom ronojel ri qui bim ri tinimit ri', utz c'u ri qui bim.",
  "29": "¡C'o ta banom wi chi je ta quechoman wa' amak'el, nim ta quinquil wi, queniman ta che ri nu takomal conojel tak ri k'ij, rech ri e are' xukuje' ri e calc'ual cäc'oji' jun utzalaj qui c'aslemal!",
  "30": "Jät, chabij chque chi quetzelej chquipam tak ri e qui lic'om cachoch;",
  "31": "are c'u ri at chatcanaj can wuc' waral, quinbij c'u na chawe conojel tak ri takomal, ri pixab tak ri colomibal tak ri quebatzijoj na chque, rech queboc che u banic pa ri ulew ri quinya' na chque che quechbal.’",
  "32": "Chixoc ba che u banic ronojel ri ix u takom wi ri Ajawaxel ri i Dios, mawi jubik' mitas iwib chrij.",
  "33": "Chitakej ri be ri u c'utum ri Ajawaxel ri i Dios chiwäch, rech utz quixelic, quixc'asi' c'u na q'ui junab cho ri ulew ri cuya' na chiwe che iwechbal.”"
}