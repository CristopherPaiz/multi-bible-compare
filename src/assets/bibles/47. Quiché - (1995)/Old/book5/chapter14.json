{
  "1": "“Ix ri ix ralc'ual ri Ajawaxel ri i Dios. Misoc iwib, mawi miban tol che ri i jolom chiwäch aretak c'o jachin cäcämic.",
  "2": "Ix c'u jun tinimit ri ix tastajinak che u ternexic ri Ajawaxel ri i Dios, are' ix chowinak chquixo'l conojel tak ri tinimit cho ri uwächulew rech ix ri tinimit ri quixux rech.”",
  "3": "“Mitij jun jasach ri tz'il.",
  "4": "E are qui bi' awaj wa' ri e ya'tal qui tijic iwumal: ama'ib tak wacax, alaj ama'ib tak chij, alaj ama'ib tak q'uisic',",
  "5": "ri ronojel qui wäch masat ri aj c'ache'laj, ri aj lianic o ri cocoj masat, ronojel qui wäch juyubal tak q'uisic xukuje' ronojel qui wäch juyubal tak chij.",
  "6": "Cuya' c'ut quebitij ri awaj ri quecamulinic ri cacab u banom ri quixq'uiak,",
  "7": "mebitij c'u ri awaj ri pune' quecamulinic o cacab u banom ri quixq'uiak, jacha' ri camey, ri imul, ri tejon; we awaj ri' e tz'il wa' chiwe, quecamulinic man c'u u banom ta quieb ri quixq'uiak.",
  "8": "Ri ak, rumal rech quieb u banom ri rixq'uiak man cäcamulin ta c'ut, tz'il wa' chiwe. Mebitij ri qui ti'jal we awaj ri' mawi mebinak ri cäminak qui cuerp.",
  "9": "Chque ri awaj ri e c'o pa tak ri ja', cuya' quebitij ri c'o alaj tak qui xic', ri c'o u solotil ri quij,",
  "10": "mebitij c'u ri man c'o ta alaj tak qui xic', ri man c'o ta u solotil quij; we awaj ri' e tz'il wa' chiwe.",
  "11": "Cuya' c'ut quebitijo ronojel qui wäch chicop ri c'o qui xic' ri e ch'ajch'oj,",
  "12": "e c'o c'u jujun chque wa' ri man cuya' ta quebitijo: jacha' ri cot, ri paxilbak, ri cot re plo,",
  "13": "ri milano, ronojel qui wäch alcon,",
  "14": "ronojel qui wäch joj,",
  "15": "ri abestrus, ri xoch', ri gabiot, ronojel qui wäch xic,",
  "16": "ri tucur, ri ibis, ri sisne,",
  "17": "ri pelican, ri c'uch, ri cormoran,",
  "18": "ri siguen ri abubil xukuje' ri sotz'.",
  "19": "Ri alaj tak chicop ri c'o qui xic' e tz'il wa' chiwe, mebitijo.",
  "20": "E are c'u ri chicop ri e c'o qui xic' ri quechomaxic chi e ch'ajch'oj cuya' quebitijo.",
  "21": "Mitij jun awaj ri xak cäcäm u tuquiel, ix c'u jun tinimit ri ix tastajinak che ternexic ri Ajawaxel ri i Dios; cuya' c'ut quiya' che ri man i winakil ta ri jekel chquipam tak ri e i tinimit; ri are' cuya' cutijo. Xukuje' cuya' qui c'ayij che ri man i winakil ta ri xa rokxanim rib. Mebitzac ri alaj tak q'uisic' chupam ri u tu' ri qui nan.”",
  "22": "“Chi junab, mel i k'ij, ri ix rajawaxic quitas ri u lajujil ri u wächinic ronojel ri i tico'n.",
  "23": "Che ri lajujil ri' rech ri trico, ri u wa'l uva, rech ri aseit, xukuje' chque ri nabe tak cal ri e i wacax xukuje' tak chij, are quitij wa' chuwäch ri Ajawaxel ri i Dios, pa ri c'olbal ri cucha' na che u jekelibal ri u bi', rech quiwetamaj u ya'ic u k'ij ri Ajawaxel.",
  "24": "We c'u quixutewichi'j ri Ajawaxel, we rajawaxic c'ut quiban c'u na jun najalaj be che u c'amic bic we lajujil ri', rumal chi naj ix c'o wi che ri c'olbal ri u cha'om ri Ajawaxel che u jekelibal ri u bi',",
  "25": "cuya' qui c'ayij we lajujil ri', are c'u ri puak re we lajujil ri' quic'am bic pa ri c'olbal ri u cha'om ri Ajawaxel.",
  "26": "Ruc' we puak ri' quilok' na jachique ri cäkaj chiwäch: we wacax o chij, u wa'l uva o apachique uq'uia' ri quiwaj quitijo; o apachique ri quiwaj, quitij c'u chila' chuwäch ri Ajawaxel ri i Dios, quiban jun nimak'ij chila' junam cuc' conojel ri e aj uwo iwachoch.",
  "27": "Mawi jumul mebiwonoba' ri aj levitib ri jekel pa tak ri i tinimit, man c'o ta c'u culew xya'ic, jacha' ri ix yo'm iwulew.",
  "28": "Chuoxox tak junab rajawaxic quitas ri u lajujil ri u wächinic ri i tico'n rech ri junab ri', quic'ol c'u chupam ri i tinimit,",
  "29": "rech aretak quepe ri aj levitib ri man c'o ta ri xya' ta culew, o ri man e i winakil ta ri e jekel chixo'l, o ri minorib xukuje' ri malca'nib, utz qui tzukic quiban bic. We je quiban wa' ri Ajawaxel ri i Dios quixutewichi'j na pa ronojel ri quibano.”"
}