{
  "1": "“Chixoc il che qui banic ri takomal ri ix nu takom che camic, rech quixc'asi'c, quixux c'u jun tinimit ri man quixajilitaj taj, quixoc c'u che u ch'äquic we ulew ri' ri xuchi'j ri Ajawaxel chque ri e i mam.",
  "2": "Chnataj chiwe ronojel ri be ri xixuc'am wi ulok ri Ajawaxel ri i Dios pa ri chaki'j uwo sak ronojel ri cawinak junab, che i mach'irisaxic, xukuje' che i c'ambejexic, rech caretamaj tak ri e i chomanic, cäretamaj c'ut we quebitz'akatisaj, o we man quitz'akatisaj ta ri e u takomal.",
  "3": "Pune' c'u xixuya' pa ri c'ax xukuje' xina' numic, xixutzuk c'u na ruc' jaswa', we wa ri' mawi ri ix mawi ri e i mam iweta'm ta ulok u wäch, rech quich'obo chi man xuwi ta rumal ri wa cäc'asi ri winak, xane' rumal ronojel ri quel ulok chuchi' ri Ajawaxel.",
  "4": "Pa ri cawinak junab ri' man xejar ta ri e iwatz'iak chiwij, mawi xesipoj ta ri iwakan.",
  "5": "Chich'obo' chi ri Ajawaxel ri i Dios ix u pixbem jacha' ri cuban jun tataxel cupixbej ri ralc'ual.",
  "6": "Chebinimaj ba ri e u takomal ri Ajawaxel ri i Dios, chiya' u k'ij, chebitakej ri tijonic ri e u yo'm chiwe.",
  "7": "Quixuc'am c'u na bic ri Ajawaxel pa jun utzalaj ulew, ulew ri e c'o wi alaj tak nima', ri q'uiyibal tak ja' xukuje' tak bulbux ri queq'uiy ulok chquipam tak ri beya' xukuje' pa tak ri juyub.",
  "8": "Jun ulew wa' ri cäwächin wi trico, sebad, uva, higo, crabaj, aseitun xukuje' juyubal räx cab.",
  "9": "Pa we ulew ri' man quixel ta na ch'u'j che ri quitijo, mawi che apachique jasach; quirik na ch'ich' pa tak ri abaj ri e c'o chila', quirik na quiäk ch'ich' pa tak ri juyub.",
  "10": "Aretak c'u ix wokinak chic, quina' chi nojinak chic ri i pam, rajawaxic quiya' u k'ij ri Ajawaxel ri i Dios rumal ri utzalaj ulew ri u yo'm chiwe.”",
  "11": "“Chixoc il; mäsach ri Ajawaxel ri i Dios pa i jolom. Mitanaba' qui nimaxic ri e u takomal xukuje' tak ri pixab ri e nu bim chiwe camic chi quebibano.",
  "12": "Aretak c'ut ix wokinak chic, ix nojinak chic, ix jekel chic pa ri utzalaj tak ja ri e i yacom,",
  "13": "quiwilo chi e q'uiyirinak chic ri i wacax, ri e i chij, ri i k'an puak, ri i sak puak xukuje' conojel ri e jastak iwech.",
  "14": "Miban nimal mawi mäsach ri Ajawaxel ri i Dios pa i jolom ri xixresaj ulok pa Ejipt, jawije' xixc'oji' wi na che patanijic;",
  "15": "ri xixubinisaj pa ri nim xukuje' xibibalajaj chaki'j uwo sak, ri nojinak chque cumätz ri quecämisanic xukuje' sina'j, ri man cäriktaj ta wi ja'. Are c'ut ri are' xresaj ja' che jun cowilaj abaj, xuya' c'ut ri cacuq'uiaj.",
  "16": "Jaswa' xutzukbej ri iwech pa ri chaki'j uwo sak, ri wa ri' man xquetamaj ta u wäch ri e i mam, che i mach'irisaxic, che i c'ambejexic xukuje' che u banic utzil chiwe chuq'uisbalil.",
  "17": "Mäpe pa i jolom, mibij ne: ‘Ronojel we k'inomal ri' ka ch'äcom rumal ri ka chuk'ab ri ka cojom.’",
  "18": "Chnataj ba ri Ajawaxel ri i Dios chiwe, are c'u yowinak ri i chuk'ab che u ch'äquic ri c'o iwuc', kas cuban c'u iwuc' jas ri xubij chque ri e i mam.",
  "19": "We c'u cäsach ri Ajawaxel ri i Dios pa i jolom, quixbe ta c'u chquij jule' tak diosib chic che qui k'ijilaxic, quinjiquiba' u bixic chiwe chi kas cäsach na i wäch iwonojel.",
  "20": "Je, jacha' ri cubana' na ri Ajawaxel che u sachic qui wäch ri nimak tak tinimit ri e c'o pa ri ulew ri quixopan wi, jewa' xukuje' ri u sachisaxic i wäch ix, rech chi man ix nimaninak ta che ri Ajawaxel ri i Dios.”"
}