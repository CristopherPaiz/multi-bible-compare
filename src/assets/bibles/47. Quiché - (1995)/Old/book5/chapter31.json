{
  "1": "Ri Moises xebuch'abej chi jumul conojel ri aj Israel, xubij c'u tak we tzij ri' chque:",
  "2": "“Ri in c'o chic jun sient ruc' juwinak (120) nu junab, man c'o ta chi nu chuk'ab quinbinic. U bim c'u ri Ajawaxel chwe chi man quink'ax ta chupam ri Jordan.",
  "3": "Are c'u ri Ajawaxel ri i Dios cänabej na chiwäch, conojel c'u ri nimak tak tinimit ri quebirik pa ri i be cusach na qui wäch, rech quiwechbej tak ri culew. Ri Josue are cänabej na chiwäch che c'amal i be, jas ri u bim ri Ajawaxel.",
  "4": "Ri Ajawaxel je cuban na chque we nimak tak tinimit ri' jas ri xuban che ri Sehon xukuje' ri Og, ri cajawinel ri aj amoreyib, xukuje' cuc' tak ri culew, ri xusach qui wäch.",
  "5": "Aretak c'u ri Ajawaxel cubano chi quekaj we nimak tak tinimit ri' pa i k'ab rajawaxic je quiban chque jas ri takanic ri nu yo'm chiwe.",
  "6": "Chc'ol i chuk'ab xukuje' co chixc'olok; mixe'j iwib maoc xibriquil iwuc', aretak quixch'ojin cuc', c'o c'u ri Ajawaxel ri i Dios iwuc', man quixutzak ta c'u canok mawi quixuxutuj canok.”",
  "7": "Ri Moises xusiq'uij c'u na ri Josue, xubij che chquiwäch conojel ri aj Israel: “Chc'ol a chuk'ab xukuje' co chatc'olok quebac'am c'u na bic we winak ri' pa ri ulew ri xcha' ri Ajawaxel chi cuya' na chque ri e i mam aretak xuban ri chi'nic ri kas cäban na; at c'ut catjachow na pa qui k'ab.",
  "8": "Kas c'u are ri Ajawaxel cänabej na chawäch, cäc'oji' na' awuc'; man catutzak ta canok mawi catuxutuj canok, rumal ri' maxe'j awib mawi mat birbitic.”",
  "9": "Xutz'ibaj c'ut ri Moises we pixab ri' chuwäch jun wuj, xujach c'u chque ri e cojol tabal tok'ob e aj levitib ri quetelen bic ri caxa ri c'o wi ri u c'ulwächinic ri Ajawaxel, xukuje' chque conojel ri nimak tak tatayib re Israel,",
  "10": "xuya' c'ut we takanic ri' chque: “Chuwuktak junab, aretak copan ri junab re ri u cuyic ri c'asaj, aretak coc'owisax ri nimak'ij que tak ri Cäbal,",
  "11": "aretak cäquimulij quib conojel ri aj israelib chuwäch ri Ajawaxel ri i Dios pa ri c'olbal ri cha'tal rumal, cäsiq'uix na we pixab ri' chquiwäch conojel.",
  "12": "Rajawaxic chi conojel ri tinimit cäquimulij na quib, chi achijab chi ixokib, ri ac'alab xukuje' ri man e i winakil ta ri e jekel pa ri e i tinimit tak, rech cäquita' ri u siq'uixic ri pixab xukuje' cäquetamaj u nimaxic ri Ajawaxel ri i Dios, cäquitakej c'u u banic ri cubij ri pixab.",
  "13": "Jeri' ri e iwalc'ual ri man c'o ta jas queta'm che wa, cuya' c'ut cäquito, cäquetamaj c'u na u nimaxic ri Ajawaxel ri i Dios pa ronojel ri qui c'aslemal pa ri ulew ri quixec'ol wi na, aretak ix k'axenak chi ch'käp che ri Jordan.”",
  "14": "Xubij chi c'u ri Ajawaxel che ri Moises: “Chatampe', nakaj chic c'o wi ri a cämical; chasiq'uij ba ri Josue, ix quieb chixoc pa ri Lic'om Rachoch Dios re rikoj ib rech quebenya' ri nu takanic che.” Ri Moises rachil ri Josue e quieb xeboc pa ri Lic'om Rachoch Dios re rikoj ib.",
  "15": "Chila' c'ut xuc'ut wi rib ri Ajawaxel chquiwäch pa jun tac'aticalaj sutz', ri xuya' rib puwi' ri oquibal chupam ri Lic'om Rachoch Dios.",
  "16": "Xubij c'u ri Ajawaxel che ri Moises: “Xa' pa quieb oxib k'ij catcäm na, we tinimit ri' cuchuwirisaj na rib cuc' ri qui diosib ri ulew ri man queta'm ta u wäch ri queboc na che rechbexic; quinquixutuj na canok, quinpaxij c'u na ri c'ulwächinic ri nu banom ruc'.",
  "17": "Cänicow c'u na ri woyowal paquiwi', quebenxutuj c'u na canok; man c'o ta chi jas quinoc ta chi wi il chque, sibalaj c'u e q'ui ri etzelal xukuje' ri rikoj tak c'ax ri cäpe na paquiwi', rumal c'u ri' cäquibij na: Ri c'ax ri cätajin cäkariko, ¿La ma ta lo are cabanowic chi ri ka Dios man c'o ta chi kuc'?",
  "18": "Aretak c'ut copan we jok'otaj ri', sibalaj quinnajtajisaj wi na wib chquij, rumal rech ri etzelal ri qui banom xukuje' rumal rech chi e qui k'ijilam niq'uiaj diosib chic.",
  "19": "Are c'u we camic, chatz'ibaj we bix ri', chebatijoj c'u ri aj israelib che u bixoxic, rech cäquibixoj, cajwataj c'u na chiwe che k'alajisanic chquij.",
  "20": "Aretak c'ut e nu cojom chic pa ri ulew xinban ri chi'nic ri kas cäban na xinchi'j chque ri e qui mam, ulew ri cätixin wi ri leche xukuje' juyubal räx cab jacha' ri ja', aretak c'u e nojinak chic xukuje' quechomakiric, quebe na chquij niq'uiaj diosib chic cäquichaplej c'u qui k'ijilaxic. Are c'u ri in quinquixutuj na canok, caquirokopij na ri nu c'ulwächinic.",
  "21": "Aretak c'ut quepe q'uialaj etzelal paquiwi', xukuje' tak c'axc'olil, we bix ri' cux jun k'alajisanel chquij, cänataj c'u na chque tak ri e quija'lil cäquibixoj c'u na kas c'ä majok c'u ne quinban chque chi queboc pa ri ulew ri xinchi'j chque, weta'm chic ri qui chomanic.”",
  "22": "Kas pa ri k'ij ri' ri Moises xutz'ibaj ri bix, xebutijoj c'u ri aj israelib che u bixoxic.",
  "23": "Ri Ajawaxel xuya' we takanic ri' che ri Josue, (ri u tat ri Josue are' ri Nun): “Chc'ol a chuk'ab xukuje' muban quieb a c'u'x, at c'ut catbanow na chi queboc ri aj israelib pa ri ulew ri nu bim chi quinya' chque, are c'u ri in quinc'oji' na pa a xcut.”",
  "24": "Aretak ri Moises xuq'uis qui tz'ibaxic we pixab ri' pa jun wuj,",
  "25": "xubij chque ri aj Levi ri jachom pa qui k'ab ri u telexic ri caxa re ri u c'ulwächinic ri Ajawaxel:",
  "26": "“Chic'ama' we wuj ri' re ri pixab, chiya' pa u xcut ri caxa re ri u c'ulwächinic ri Ajawaxel, ri i Dios, rech cäc'oji' chila' jacha' jun k'alajisanel chiwij.",
  "27": "Weta'm c'ut chi ix jun tinimit ri man ix tal ta tzij, ri man coc ta tzij pa i jolom; we c'u ri camic ri c'ä in c'asal chixo'l quic'ulelaj ri Ajawaxel, ¿jas lo ri quiban na ri' aretak in cäminak chic?",
  "28": "Chebic'ama' ulok waral conojel ri nimak tak tatayib, ri e c'amal tak qui be tak ri e iwamak', rech quinbij we tzij ri' chque, quebencoj c'u ri caj ulew che k'alajisanelab che qui c'ulelaxic.",
  "29": "Ri in weta'm chi aretak in cäminak chic caquichuwirisaj na quib, cäquiya' na can ri be ri nu bim chque chi cäquiterenej; xukuje' weta'm chi pa tak ri k'ij ri' cäpe na ri quiäkasakil paquiwi', rumal ri u banic ri etzelal chuwäch ri Ajawaxel, quiyac c'u ri royowal rumal wa'.”",
  "30": "Ri Moises xubixoj we bix ri' chquiwäch conojel ri aj israelib ri qui mulin quib. Xuchaplej pa ri u chaplebal c'ä chuq'uisbalil:"
}