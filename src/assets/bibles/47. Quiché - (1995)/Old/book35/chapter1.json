{
  "1": "Are tzijol wa' ri xuk'alajisaj ri Ajawaxel chuwäch ri Habacuc, ri k'axal tzij.",
  "2": "Ajawaxel, ¿c'ä jampa' quintanaba' u rakic nu chi' che u tz'onoxic to'banic man c'u ne quintatabej ta la? ¿C'ä jampa' quintakej na tok'olenic u mac rech ri tokinic man cäpe ta c'u la che ka to'ic?",
  "3": "¿Jasche cäban la chwe chi quebenwil q'ui c'axc'olil xukuje' etzelal? Sutim wij rumal tokinic xukuje' sachisam wächaj; pa conojel c'olbal e c'o wi ch'o'j xukuje' tijoj chuk'ab.",
  "4": "Man cäya' ta u k'ij ri pixab, man nim ta quil wi ri winak, ri lawalo cuban c'ax che ri utz, cajech'obisax c'ut ri suq'uilal.",
  "5": "“Chebica'yej tak ix ri nimak tak tinimit ri e c'o tak chinakaj; chebica'yej chixnoj c'u che xe'n ib. In c'o che qui banic jastak ri e je tak wa' ri man quebicoj ta ri' we ta c'o jachin cätzijon chiwe.",
  "6": "Quebentakchi'j ri aj caldeyib chi chewalij che u banic ch'o'j e winak wa' abaj canima', ri xak e suc'umatal che u binibexic ronojel ri uwächulew che qui tokixic tak ulew ri man e quech taj.",
  "7": "E xibibal xukuje' man c'o ta jachin ri coc ta cuc', xukuje' man c'o ta pixab caquiya' ta u k'ij xane' xak xuwi' ri quech.",
  "8": "Ri e qui quiej c'o na ri qui xiq'uinem chquiwäch tak ri leopard, c'o na ri qui ch'ujilal chquiwäch tak ri utiw ri e c'o pa ri chaki'j uwo sak. Ri e cajquiejab pa tak mulaj quepetic, naj c'u e c'o wi caquiq'uiak ulok quib che u banic ch'o'j, jacha' ri cuban ri cot cuq'uiak rib che u chapic ri u ti'.",
  "9": "Ronojel cusachisaj u wäch jawije' ri coc'ow wi; pa ri coc'ow wi cuya' ri xibinibej, are c'u e q'ui na ri winak ri quebuch'äco chquiwäch ri sanyeb ri e c'o chuchi' ri plo.",
  "10": "Quequitze'j qui wäch tak ri ajawinelab xukuje' tak ri winak ri nimak qui k'ij. Quequit tak qui wäch ri nimak tak tapia, quequiwalijisaj ak'anibal chquiwäch quequichap c'ut ruc' tokinic.",
  "11": "Queboc'owic jacha' jun quiakik' jäb, man c'o ta dios caquiya' ta u k'ij xane' xuwi ri qui chuk'ab.”",
  "12": "Ajawaxel, ¿la xa' pu ma ta lal jekel chbe k'ij sak, ri tastalicalaj nu Dios ri man cämel taj? Ajawaxel xukuje' to'l wech, lal lal yowinak qui chuk'ab ri aj caldeyib rech e are' quebanow ri suq'uilal la.",
  "13": "Ri lal sibalaj lal ch'ajch'oj che u c'ulaxic ri lawaloyil, che u ca'yexic ri etzelal ri cäkaj ta chwäch la; ¿jasche quekaj ri banal tak etzelal chwäch la man c'o ta c'u jas cabij ta la chque, man cäch'aw ta c'u la aretak ri banal etzelal cusachisaj qui wäch ri e utz na chuwäch ri are'?",
  "14": "¿Jasche je cäban chque ri winak e jacha' ta ne cär e re ri plo, e jacha' ta ne awaj ri man c'o ta cätakan paquiwi'?",
  "15": "Ri aj caldeyib cäquiban quech chque niq'uiaj nimak tak tinimit chic jacha' ri cuban ri chapal cär che rechbexic ri cär: xoc quebucoj che qui chapic xukuje' tak c'at, chanim c'ut, aretak c'u cäquilo chi conojel qui mulin quib, quenoj che quicotemal.",
  "16": "Rumal ri' ri chapal cär quebuya' qui k'ij tak ri u c'at xukuje' tak ri e u xoc, quebuchi'j c'u tabal tak tok'ob xukuje' cuporoj c'oc' k'ol che u ya'ic qui k'ij, rumal rech chi c'o cäquitijo utz xukuje' tz'ebem.",
  "17": "Jeri', ¿la caquitakej ta na ri aj caldeyib ka cärixic cuc' tak ri qui c'at? ¿La caquitakej ta na lo cämisanic ri ma ta chel qui cux chque ri winak?"
}