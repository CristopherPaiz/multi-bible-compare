{
  "1": "Chquipam ri q'uisbal tak k'ijol co cacanaj na ri juyub ri cäriktaj wi ri rachoch ri Ajawaxel. Are c'u juyub wa' ri sibalaj naj elinak na chicaj; ri sibalaj naj elinak na chicaj chuwäch apachique chi jun juyub. Conojel ri nimak tak tinimit quepe na ruc';",
  "2": "q'uialaj tinimit quebopan na je caquibij wa': “Tisaj, chujpakal pa ri u juyub ri Ajawaxel, chupam ri rachoch ri u Dios ri Jacob, rech ri are' quebuc'ut tak ri e u be chkawäch chujcuin ta c'ut chujbin chquipam ri a laj tak u be.” Rumal rech chi pa Sion quel wi na ulok ri u tijonic ri Ajawaxel, pa Jerusalen cäpe wi na ri u tzij,",
  "3": "ri Ajawaxel cuk'at na tzij paquiwi' ri nimak tak tinimit quebupach'uj c'u na ri qui ch'o'j ri e q'uia tak tinimit, xukuje' ne ri quech ri sibalaj naj e c'o wi. Ri e are' quequiban na banbal tajibal chque tak ri qui ch'ich' re ch'o'j, ri e are' tak c'ut ri e qui tz'imaj ch'ich' quequiban tak jos chque. Man c'o ta jun tinimit quebumajij ta chi na ri e ch'ojibal che u banic ch'o'j ruc' jun chic mawi cuc'am ta chi na tijonic che u banic ch'o'j.",
  "4": "Conojel c'ut quejeki' na man c'o ta chi jachin quexibinic, chquijujunal quecuin na que uxlan chuxe' ri u mujal ri u uva xukuje' chuxe' ri u che'al ri u higo. ¡Kas u tzij wa ri Ajawaxel ri c'o ronojel u cuinem!",
  "5": "Ri e jule' tak tinimit chic e are quequinimaj ri banom tak qui diosib, are c'u ri uj amak'el are cakanimaj na ri Ajawaxel ri ka Dios.",
  "8": "Are c'u ri at Jerusalen, tac'atic ja u cowirisabal c'ut ri Sion at catux chi na u nimal ri ajawibal, ri at nimalaj ajawinel ixok jas a banic canok nabe.”",
  "9": "Are c'u ri camic, ¿jasche je u rakic a chi' wa' cabano, jacha' ta ne jun ixok ri e c'o u k'oxomal re alc'ualanem? ¿La xa' pu lo che chi man c'o ta awajawinel? ¿O rumal rech chi e cäminak ri e ya'l tak a no'j?",
  "10": "Chabak'atila' awib charak c'u a chi', u tinimit Sion, jacha' ta ne jun ixok ri e c'o u k'oxomal re alc'ualanem, rumal rech chi ri e a winak quebel bic awuc' quebejekel c'u na pa jun ulew jamalic, copan c'u na c'ä pa Babilon. Chila' c'ut cuto'tajisaj wi na ri Ajawaxel ri u tinimit; queresaj na ri u tinimit pa qui k'ab ri e u c'ulel.",
  "11": "Camic e q'ui ri nimak tak tinimit ri qui mulin quib chawij, je c'u caquibij wa': “¡Cujequicot na che rilic ri Jerusalen tz'ilotajinak!”",
  "12": "E are tak c'ut we nimak tak tinimit ri' man e queta'm taj ri e u chomanic ri Dios; man queta'm taj chi quebumulij na pa tak yätaj jacha' ri caban che ri trico pa ri yak'abal.",
  "13": "¡Chatwalijok chabana' c'ut ri yak'oj, tinimit Sion! Cubij c'ut ri Ajawaxel: “In quinya' na ri u chuk'ab jun ama' wacax chawe ri e c'o ruc'a' re räx ch'ich' xukuje' tak rixq'uiak re k'an ch'ich', rech e q'ui ri tinimit ri quebumuchu. At cawesaj na ri qui k'inomal, ri xa' e qui t'orim quebatas c'u chwe, che ri Ajawaxel ri ajchak'e ronojel ri uwächulew.”"
}