{
  "1": "¡Tok'ob nu wäch! In jacha' banal pich'ol aretak cäyactaj ri u wäch ulew, man quenrik ta chi uva mawi higo, we wächinic tak ri' ri are ta quinwaj quebentijo.",
  "2": "Man e c'o ta chic pa ri uwächulew winak ri e suc' mawi ri e jic ta che ri Dios; conojel xak queyem ri jok'otaj che u banic tokinic; quequicoj c'amibal chquibil tak quib.",
  "3": "E ajtijab che u banic ri lawaloyil; ri nimak qui k'ij quequitok'ij tak sipanic chque tak ri winak, ri k'atal tak tzij cäban na u pa qui k'ab che u banic k'atan tzij, ri e c'o qui cuinem caquibano jachique ri cäkaj chquiwäch caquetzelaj c'ut ri tinimit.",
  "4": "Ri utz na chquixo'l xak junam ruc' jun q'uix; ri sibalaj tz'akat pa ronojel, xak junam ruc' ri chocol. Cäpe c'u na ri k'ij ri quetz'akatisax ri ajilanic, ri k'ij ri xuya' u bixic ri yuxlenel chawe. C'äte c'u ri' cajawin na ri yojcorem chquixo'l.",
  "5": "Macoj ri cubij ri awajil a tz'akat mawi majiquiba' a c'u'x chrij jun ri awachil; chachajij c'u ne awib che ri catzijoj ruc' ri awixokil.",
  "6": "Ri c'ojolaxelab c'ut caquetzelaj u wäch ri qui tat, ri mialaxelab quequic'ulelaj ri qui nan, ri alibatzib caquiwalijisaj quib chquij ri alib chuchuyib, e are c'ut ri qui c'ulel chquijujunal e are' ri kas e cachalaxic quib cuc'.",
  "7": "Are c'u ri in quineyem na che ri Ajawaxel; quincoj na ri weyebal c'uxaj chrij ri Dios ri nu Colonel, rumal rech chi ri are' quinutatabej na.",
  "8": "Nim tinimit ri a banom a c'ulel chwe mat jajat che ri nu quiäkasakil, pune' ba', in tzakinak, quenewalij na; pune' in u mojcolim ri k'ekumalil, ri Ajawaxel are' nu chaj.",
  "9": "In macuninak chuwäch ri Ajawaxel, rumal ri' quincoch' na ri royowal; c'ä cuk'at na tzij panuwi', cuban c'u na suq'uilal chwe. Ri Ajawaxel qui nu c'am na bic chwäch ri chäj, cuban na chwe chi quinwil ri ch'äcanic.",
  "10": "Cäril c'u na ri u banom u c'ulel chwe, are c'u wa' cach'ukuw na che q'uixbal. Ri are' ri u bim ulok chwe: “¿Jawije' c'o wi ri a Dios?”, are c'u ri camic quinrik na ri quicotemal che rilic xak'alem jacha' ri t'ac ri c'o xo'l tak ri ja.",
  "11": "Jerusalen petem cuban ri k'ij aretak ri e nimak tak a tapia queban chi na qui yaquic ri e a c'ulbat queyukupij na.",
  "12": "Petinak chic ri k'ij aretak quepe na conojel ri winak che awilic: c'ä pa Asir c'ä pa Ejipt, c'ä ruc' ri nima' Nil c'ä ruc' ri Euprats, chuchi' ri plo c'ä chuchi' ri plo, chuchi' ri juyub c'ä chuchi' ri juyub.",
  "13": "Ri ulew cux na chaki'j uwo sak qui mac quech ri winak ri e c'o chuwäch, are c'u banowinak ri quetzelal.",
  "14": "¡Ajawaxel, chajij la ri tinimit la, ri e chij la ri e ech la, ri e c'o qui tuquiel pa ri c'ache'laj, ri e sutital quij cumal wächinelalaj tak ulew! Chec'ama' la bic jacha' ri xban la chque pa ri ojer tak k'ij, pa tak ri echabal ri c'o pa Basan xukuje' pa Galaad.",
  "15": "Bana' la chque chi quequil mayibal, jacha' ri pa tak ri k'ij ri xebesaj la ulok pa Ejipt.",
  "16": "¡Chi ri niq'uiaj nimak tak tinimit chic chequila', quenoj c'u na che q'uixbal pune' c'u ne c'o ronojel ri qui cuinem! ¡Che canaj canok e jacha' ta ne memab xukuje' tz'orab!",
  "17": "¡Quicatza' ri puc'uc' ulew jacha' ri caquiban ri cumätz xukuje' jacha' ri caquiban ri jule' tak awaj chic ri caquijurula' tak quib! ¡Quebirbitic quebel ulok pa tak ri qui soc, e nojinak c'u che xe'n ib catzucux c'u la cumal, Ajawaxel ka Dios!",
  "18": "Man c'o ta chi c'u jun Dios jacha' ta ri lal, quecuy c'u la ri etzelal, quesach c'u pa jolom la ri qui walijisam tak quib ri ch'utinalaj u tz'akatil ri tinimit la. Lal cac'ut la ri lok'ok'ebal c'u'x la chkawäch man c'u cajekeba' ta la ri oyowal la chbe k'ij sak.",
  "19": "Jumul chi ba' chel c'u'x la chke chemuku' ba' la ri ketzelal. Cheq'uika' la bic tak ri e ka mac chupam ri u choil ri plo.",
  "20": "¡Ajawaxel, jekeba' la, ri jiquil xukuje' ri lok'ok'ebal c'uxaj ri xchi'j la ulok ojer chque ri e ka mam ri Abraham xukuje' ri Jacob!"
}