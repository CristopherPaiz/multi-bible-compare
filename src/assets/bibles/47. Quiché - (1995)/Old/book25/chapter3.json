{
  "1": "In ri in oc'owinak chupam ri rikoj c'ax chquixe' ri e u xuk'unic tak ri royowal ri Ajawaxel.",
  "2": "In u c'amom bic chquipam k'ekumalaj tak c'olbal, u banom chwe chi in bininak pa k'ekumalaj tak be;",
  "3": "jumul camul pa apachique jok'otaj, cutak ulok ri c'ax panuwi'.",
  "4": "U banom chi ri'jobinak ri nu ti'jal xukuje' ri nu tz'umal, e u c'äjim tak ri nu bakil;",
  "5": "u walijisam jun sutibal wij jun c'ayilaj k'atibal xukuje' rikoj tak c'ax",
  "6": "u banom chwe chi in jekelinak pa k'ekumalil, jacha' ri xecäm sibalaj ojer.",
  "7": "Xinutz'apij chupam jun k'atibal ri man c'o ta wi elebal ib; xinuxuculej cuc' alalaj tak tikom tak ch'ich';",
  "8": "pune' xinrak nu chi' che u tz'onoxic to'banic, man c'o ta xubij u c'u'x chque tak ri e nu bochi'nic;",
  "9": "xuk'atij ri nu be cumal nimak tak tapia re abaj, ¡xuq'uex ri u beya'l tak ri nu be!",
  "10": "Ri are' uxinak jun coj chwe ri u c'u'm rib, jacha' jun os ri cuq'uiak' ta rib chwij.",
  "11": "In u jech'obisam che ri nu be, in u jisom, ¡in u nojisam che xibin ib!",
  "12": "¡Xutanij ri q'uiakbal ch'ab xinutac'aba' c'ut rech chwe in quebuq'uiak wi ri e u ch'ab!",
  "13": "Ri ch'ab c'ut ri e u q'uiakom ri Ajawaxel sibalaj naj e t'ist'obinak bic chwe.",
  "14": "Conojel ri e nu winakil quetz'en chwe; jok'otaj chi jok'otaj in u cach' ri etz'ben wächaj ri cäquiban chwe.",
  "15": "Ri Ajawaxel in u nojisam chque c'ayil; c'a ri uq'uia' ri u yo'm chwe.",
  "16": "Xebuc'äjij tak ri nu ware cho ri ulew; xuban chwe chi xinti' ri puc'uc' ulew.",
  "17": "Ri jamaril najtininak chwe sachinak chic pa nu jolom ri c'olem pa utzil.",
  "18": "Oquinak chi c'u ne pa nu jolom chi cäminak chic ri jicomalaj weyebal c'u'x chrij ri Ajawaxel.",
  "19": "Cänataj ri nu bis xukuje' ri nu tuquelal chwe, ri nu c'ayil xukuje' ri nu rikoj c'ax;",
  "20": "quinoc che u chomaxic wa' cäpe c'u wanima'.",
  "21": "Jun jasach c'ut quinwaj chi ma ta cäsach pa nu jolom quinjiquiba' c'ut ri weyebal c'u'x chrij:",
  "22": "Ri u lok'ok'ebal c'u'x ri Ajawaxel man c'o ta u q'uisic, mawi quetzaj taj ri e rutzil.",
  "23": "Ak'abibal chi ak'abibal quec'ac'aric; ¡Sibalaj nim ri u jiquil!",
  "24": "Quinbij c'u chwe chbil wib: ¡Ri Ajawaxel are' ronojel chwe in; rumal ri' chrij are' quinjiquiba' wi nu c'u'x!",
  "25": "Ri Ajawaxel utz, cuc' ri caquicu'ba' qui c'u'x chrij, cuc' ri quenakajin che.",
  "26": "Are utz na cakeyej ri u to'banic ri Ajawaxel man ruc' ta ch'ach'atem.",
  "27": "Are utz na che ri winak we cucoj rib chuxe' ri eka'bal pa ri u ch'utinal.",
  "28": "Ri winak rajawaxic cacanaj u tuquel mach'ach'at c'ut aretak cätak che u banic rumal ri Ajawaxel;",
  "29": "rajawaxic che, cumach'irisaj rib cutz'umaj ri ulew, craj ne c'ä c'o eyebal c'uxaj che;",
  "30": "rajawaxic chuchi'j ri u perajil ri u palaj chuwäch ri casocowic, chutakej c'u u c'ulaxic ri c'ax.",
  "31": "Ri Ajawaxel man xa' ta jumul ri' uj ta u tzakom ta canok.",
  "32": "Pune' ta cubano chi cäriktaj c'ax, quel c'u na u c'u'x xukuje', rumal rech chi man c'o ta je ri u lok'ok'ebal c'uxaj.",
  "33": "Man c'u cakaj ta chuwäch u banic c'ax mawi ri u banic k'oxomal chque ri winak.",
  "34": "Ri quixak'alexic ri e c'o pa che' ri e aj tinimitib man ruc' ta tok'obisam wächaj.",
  "35": "Ri man u banic ta suq'uilal che jun winak jacha' ri ya'tal che kas chuwäch ri Aj Chicajil,",
  "36": "ri u jech'obisaxic ri u banic ri suq'uilal puwi' jun il e jastak wa' ri quebuc'okoj ri Ajawaxel.",
  "37": "Aretak c'o jas caya' u bixic, aretak c'o c'ulmatajinak are' c'ut ri Ajawaxel u takom u banic.",
  "38": "Ri e utzil tak xukuje' tak ri etzelal quepetic rumal rech chi je cubij ri Aj Chicajil.",
  "39": "Uxinak c'ut ri winak jun ajmac. ¿Jas ta ri cuch'ach'atej chupam we c'aslemal ri'?",
  "40": "Kas utz u nic'oxic ri ka c'aslemal ka bana', chujtzelej c'ut ruc' ri Ajawaxel.",
  "41": "Chekapakaba' chuwäch ri Dios ri c'o chicaj ri e ka chomanic xukuje' tak ri ka ch'awem ruc' Dios.",
  "42": "Ri e ka mac tak xukuje' tak ri e ka c'ulelanic, ¿la ma ta casach ka lo mac chque wa'?",
  "43": "Xujsutij la ruc' ri oyowal la, xujterenej la pa kakan, ¡xesaj la ri ka c'aslemal man xcoj ta la tok'obisam wächaj!",
  "44": "Xabolk'otij ib la chupam jun sutz' rech man quetatabej ta la ri e ka bochi'nic.",
  "45": "Uj yo'm la pa nimalaj yok'ical chquiwäch conojel ri winak.",
  "46": "Conojel ri qui banom qui c'ulel chke caquijak ri qui chi' che ka yok'ic;",
  "47": "xibin tak ib, c'amibal tak, yojinic xukuje' etzeletajic, ¡are wa' ri uj kajbeninak!",
  "48": "Nima' re u wa'l tak wächaj quebel ulok chque ri e nu bak'wäch chuwäch ri u sachisaxic u wäch ri lok'alaj ka tinimit.",
  "49": "Quebok' ri nu bak'wäch man quebuxlan taj, man c'o ta c'u uxlanic.",
  "50": "C'ä ri Ajawaxel ri c'o pa ri caj caca'y na ulok chke chila' chicaj.",
  "51": "Quebopan ri e u k'oxomal ri nu bak'wäch c'ä ruc' ri wanima', rumal ri xquic'ulmaj ri e u mia'l ri nu tinimit.",
  "52": "Man c'o ta jas weklem, ri quinquic'ulelaj in kajinak pa qui k'ab jacha' ta ne jun chicop ri c'o ri u xic';",
  "53": "in c'aslic xinquimuk chupam jun c'ua', xquichuk c'u ri u wi' ruc' jun abaj.",
  "54": "Ri ja' xinumuk ronojel, xinchomaj c'ut “Sachinak ba' nu wäch.”",
  "55": "In, Ajawaxel, quinataj ri bi' la kas c'ä chupam ri c'ua':",
  "56": "chtatabej la ri nu ch'abal; choc la il chque tak ri nu bochi'nic.",
  "57": "Pa ri k'ij ri chinsiq'uin che la saj la wuc', chbij c'u la chwe: “Maxe'j awib.”",
  "58": "Chinto' la, Ajawaxel, chupam ri nu tijoj chuk'ab, ¡Chto'tajisaj la ri nu c'aslemal!",
  "59": "Chila la Ajawaxel, ri man suq'uilal taj ri e nu coch'om, ¡chbana' ba' la ri suq'uilal chwe!",
  "60": "Chila la tak ri qui rayinic che nu ch'äquic xukuje' tak conojel ri qui chomanic che u banic c'ax chwe.",
  "61": "Chetatabej la Ajawaxel, ri e qui il tzakoj xukuje' conojel tak ri qui chomanic che u banic c'ax chwe;",
  "62": "ri e qui yok'onic tak ri qui banom qui c'ulel chwe, ri xak amak'el quinquiyoko' che u banic c'ax chwe.",
  "63": "¡Chila la chi pa conojel tak ri e qui banoj cäquetz'bej nu wäch!",
  "64": "Chya' ba' la chque, Ajawaxel, ri takal chque, chya' ba' la chque jachique tak ri e takal chque tak ri e qui banoj.",
  "65": "Chabajirisaj ri qui ch'obonic, chkasaj la ri c'okonic paquiwi'.",
  "66": "Chebeterenej la pa cakan ruc' oyowal, Ajawaxel, ¡bana' la chi chsach qui wäch cho we uwächulew ri'!"
}