{
  "1": "¡E k'ekarinak c'ut ri k'an puak! ¡U tzakom ri u ruc'upinic ri coc'alaj k'an puak! ¡E jabuninak pa conojel tak ri xquina ri abaj tak rech ri tastalic k'ijilabal!",
  "2": "Ri e aj Sion, sibalaj nimak qui k'ij, ri c'o na cajil chuwäch ri k'an puak camic e xa' je quebil chic e jacha' bo'j re t'ac ri banom rumal apachique banal bo'j.",
  "3": "Xukuje' ne ri catitab ri xexalaj tak awajib caquiya' ri qui tu' quequitubisaj c'u ne ri alaj tak cal, are c'u ri u chuch ri nu tinimit co ranima', c'o ranima' jacha' jun abestrus aj chaki'j uwo sak.",
  "4": "Sibalaj cachaki'j qui chi' ri ac'alab ri c'a quetunic canaq'ui c'ut ri cak' pa qui chi'. Ri ac'alab caquitz'onoj qui wa man c'o ta c'u jachin ri cayo'w ta chque.",
  "5": "Ri sibalaj je'l u tzukic quib caquiban nabe, camic quecäm rumal wi'jal xo'l tak ri ja pa ri tinimit. Ri xeq'uiy pa qui niq'uijil tak ri k'inomal, camic e jekel pa tixbal tak mes.",
  "6": "Ri retzelal ri u chuch ri nu u tinimit c'o na chuwäch ri macaj ri xuban ri Sodom, ri xa' pa jok'otaj xsachisax u wäch man c'o ta c'u jun ri xelch'ojin ta ruc'.",
  "7": "Ri rachijab ri e cha'talic c'o na ri qui sakil chuwäch ri tew, c'o na ri qui sakil chuwäch ri leche; ri qui cuerp c'o na qui quiäkal chuwäch ri quiäk abaj ri coral; ri e u je'lical ri cakan qui k'ab e jacha' ri räx abaj ri sapir.",
  "8": "Are c'u ri camic c'o na ri qui k'ekal chquiwäch ri k'ekumalil; man c'o ta jachin jun cach'obow ta chquiwäch xo'l tak ri ja re ri tinimit. Ri qui tz'umal quenaq'ui cho tak ri qui bakil, ¡e uxinak chaki'j jacha' ri si'!",
  "9": "Are utz na quech ri xecäm chupam ri ch'o'j chquiwäch ri xecäm rumal wi'jal, rumal rech chi nojimal xecäm wa' aretak xeq'uis tak ri qui wächinic ri ulew.",
  "10": "Cuc' tak ri kas qui k'ab, ixokib ri ch'uch'uj canima' xequitzacala' tak ri cal; ri kas e cal xebajwataj che qui wa cuq'uia' aretak xsach u wäch ri u chuch ri nu tinimit.",
  "11": "Ri Ajawaxel xukasaj ronojel ri royowal xutzopij ri u c'amal ri u k'ak'al ri royowal; xut'ik k'ak' che ri Sion xusachisaj c'u u wäch c'ä chuxe'.",
  "12": "Mawi jubik' xquicoj tak ri ajawinelab re ri uwächulew, conojel ri quebajawin cho ri uwächulew, chi ri c'ulel ri banal c'ulelanic, coc ta na pa tak ri e rok'ibal ri Jerusalen.",
  "13": "¡Ronojel u mac rech ri qui mac ri e k'axal tzij ri e c'o cuc', qui mac ri quetzelal tak ri e cojol tabal tok'ob, ri xquitix quic' kas chupam ri nimalaj tinimit ri man c'o ta u mac!",
  "14": "Ruc' queblan c'uxaj quebinic e jacha' ta ne moyab, xo'l tak ri ja pa ri tinimit; sibalaj e tz'ilotajinak rumal quic' chi man c'o ta jun cuchajij ta anima' cunak ta ri catz'iak.",
  "15": "Ruc' rakoj chi'aj xbix chque: “¡Chitasa' iwib, chitasa' iwib; e ch'uluj tak winak, mebinako! Xak e wacatelab ri man quejeki' taj, man ya'tal ta chque chi caquitakej c'aslem waral, quecha' ri e k'ijilal tak diosib.”",
  "16": "Ri u wächbal ri Ajawaxel xejabunic, man xuya' ta chi u wäch chque. Man nim ta chi xebil wi ri e cojol tabal tok'ob mawi xtok'obisax qui wäch ri ri'jab tak winak.",
  "17": "Cuc' ri ka bak'wäch ri e cosinak, uj c'asc'atinak c'ut, xak lok' keyem ri to'banic. Xak keyem ri ropanem jun tinimit ri man cacuin taj catobanic.",
  "18": "Xak c'u uj queyem pa kakan; man cujcuin taj cujel ta bic xo'l tak ri be pa ri tinimit. Ri q'uisbal u sachisaxic ka wäch nakaj c'o wi, opaninak ri ka k'ijol; ¡opaninak c'ut ri q'uisbal ka k'ij!",
  "19": "C'o na ri canibal chquiwäch tak ri cot ri querapin cho ri caj ri uj okataninak; cuj qui terenej pa kakan pa tak ri juyub, ¡quequicoj c'amibal chkawäch pa ri chaki'j uwo sak!",
  "20": "Ri cha'tal rumal ri Ajawaxel oquisam pa che', ri cuya' chajin anima' che ri ka c'aslemal, ri ajawinel ri xkabij wi: “Chuxe' ri u mujal cujjeki' wi na chquixo'l tak ri tinimit.”",
  "21": "¡Chattzenok, chatjajatok, nim tinimit aj Edom; at ri catajawin chupam ri rulew ri Uz! ¡Xukuje' chawe at copan wi na ri jutrik' c'ayil, cätux c'u na can k'abarel xukuje' ch'analic!",
  "22": "Xq'uis ri u c'äjisaxic a wäch, tinimit aj Sion, ri Ajawaxel man catuc'am ta chi bic pa jun ulew chic. Cuc'äjisaj c'u na u wäch ri awetzelal, nim tinimit aj Edom, quebuya' c'u na tak ri e a mac chisak."
}