{
  "1": "Pa ri ucab junab ri rajawinic, ri Nabucodonosor xebuban tak ichic', cumal c'u quech we ichic' ri' sibalaj xoc il, man coc ta chi c'u ne ri u waram.",
  "2": "Xtakan c'u che qui siq'uixic tak ri ajk'ijab, ch'obonelab, itzinelab xukuje' ajno'jab, rech quequik'alajisaj ri richic'. Xepe c'u conojel wa' xeboc chuwäch ri ajawinel,",
  "3": "ri are' xubij c'u chque: “Nu banom jun ichic' sibalaj c'u in oquinak il cätajin c'u quintij nu k'ij che u ch'obic.”",
  "4": "Ri ajno'jab xquibij che ri ajawinel: “¡Chc'asal ba la amak'el! Tzijoj la, chque we pataninel tak ech la ri' ri ichic'am la, cäkak'alajisaj c'u na uj ri quel cubij.”",
  "5": "Xutzelej u bixic ri ajawinel are wa' ri nu chomam u banic: “We ri ix man quibij ta chwe ri xinwichic'aj xukuje' ri quel cubij, quixmuch na xukuje' tak ri e iwachoch quebux na jumulaj wilijinak tak ch'akatak xan.",
  "6": "We c'u quibij chwe ri xinwichic'aj xukuje' ri quel cubij, quebic'am na sipanic xukuje' tok'ob tak xukuje' nimalaj u nimarisaxic i k'ij. Je c'u ri', chitzijoj ba' chwe ri xinwichic'aj xukuje' chik'alajisaj c'u chnuwäch ri quel cubij.”",
  "7": "Ri ajno'jab xquitzelej u bixic che chucamul: “Tzijoj la, ajawinel, chke ri xichic'aj la, are c'u ri uj cäkak'alajisaj ri quel cubij.”",
  "8": "Ri ajawinel xutzelej u bixic: “Kas weta'm chi ri ix quito' iwib, rech chi i tom chic ri quinban na.",
  "9": "Rumal ri', we c'u man quitzijoj chwe ri xinwichic'aj, xa' junam c'äjisabal wächaj quikajbej na, i junam c'u i tzij che qui bixic banoj tak tzij chwe xukuje' tak cawächibal, quiweyej c'ut chi queq'uextaj tak ri c'ulmatajic. Chitzijoj ba ri ichic' chwe, je c'u ri' quinwetamaj na chi quixcuin che u k'alajisaxic ri quel cubij ri xinwichic'aj.”",
  "10": "Ri ajno'jab xquitzelej u bixic: “Man c'o ta jun cho ri uwächulew ri cäcuin ta che u bixic ri cutz'onoj, ri Ajawinel. Xukuje' mawi jumul c'o ta jun ajawinel pune' ta ne sibalaj nim u k'ij xukuje' nim ta u chuk'ab c'olinak, u tz'onon ta jun c'axalaj jasach che jun ajk'ij, mawi che jun ch'obonel, mawi che jun ajno'j.",
  "11": "Rumal rech chi ri catz'onoj la retamaxic, sibalaj c'ax, ri man c'o ta jun winak ri cäcuin ta che u bixic che la ri quel cubij, we man e are' ri diosib; ¡ri e are' man e jekel ta c'u chquixo'l ri winak!”",
  "12": "Ri ajawinel aretak xuta' wa', sibalaj xoyowaric, xutak c'u quicämisaxic conojel ri ajno'jab ri e c'o pa Babilon.",
  "13": "Aretak ya'tajinak chic ri takanic xtzucux xukuje' ri Daniel xukuje' tak ri e rachil che resaxic ri qui c'aslemal.",
  "14": "Ri Daniel sibalaj c'u utz u ch'abexic ri Arioc xubano, ri qui nimal ri rajch'ojab ri ajawinel, ri xa' co'l man cuchap qui cämisaxic ri ajno'jab.",
  "15": "Xuc'ot c'u u chi', xubij che: “¿Jasche u yo'm ri ajawinel we c'axalaj takanic ri'?” Ri Arioc xuk'alajisaj chuwäch jasche.",
  "16": "Xbe c'u ri Daniel che rilic ri ajawinel xutz'onoj c'u che chi chuya' na quieb oxib k'ij che rech cäcuinic cutzijoj ri ichic' che xukuje' ri quel cubij.",
  "17": "Chanim xtzelej cho rachoch xuya' c'u retamaxic ronojel chque ri e rachil; ri Hananiy, ri Misael, xukuje' ri Azariy,",
  "18": "rech cäquitz'onoj to'banic che ri Dios ri c'o pa ri caj puwi' we c'ulmatajic ri' rech man quecämisax ta junam cuc' ri niq'uiaj ajno'jab aj Babilon.",
  "19": "Pa ri ak'ab ri' ri awatalic xc'utunisax chuwäch ri Daniel pa jun c'utwächinic, rumal c'u wa' ri Daniel xutewichi'j ri Dios ri c'o pa ri caj",
  "20": "cuc' tak we tzij ri': “Tewichi'm ba' amak'el ri u bi' ri Dios, e rech c'ut ri no'j xukuje' ri cuinem.",
  "21": "Ri are' quebuq'uex ri k'ijaric xukuje' tak ri k'ijol; queresaj xukuje' quebucoj tak ajawinelab, cuya' qui no'j tak ri ajno'jab xukuje' qui c'oxomabal ri quec'oxomanic.",
  "22": "Ri are' quebuc'utunisaj tak ri jastak ri naj qui pam xukuje' ri man e etamatal taj; reta'm ri c'o pa ri k'ekumalil, c'o c'ut ri sakil ruc'.",
  "23": "Che la, qui Dios ri e nu mam, quinya' maltioxinic che la xukuje' quink'ijilan che la, rumal rech chi banom la aj no'j chwe xukuje' aj chuk'ab; camic yo'm la retamaxic ri ka tz'onon che la: c'utum la chkawäch ri oquinak wi il ri ajawinel.”",
  "24": "Xbe c'u ri Daniel che u tzijobexic ri Arioc, ri takom che qui cämisaxic ri ajno'jab ri e c'o pa Babilon, xubij c'u che: “Mebacämisaj ri ajno'jab. Chinac'ama' bic chuwäch ri ajawinel, ri in quink'alajisaj na chuwäch ronojel ri richic'am.”",
  "25": "Ri Arioc xuc'am bic ri Daniel chuwäch ri Nabucodonosor xubij c'u che ri ajawinel: “Chquixo'l ri aj judeyib ri e c'amom ulok pa Juda xinrik jun achi ri cuk'alajisaj na ri quel cubij ri xichic'aj la.”",
  "26": "Xubij c'u ri ajawinel che ri Daniel ri cäbix Beltsasar che: “¿La catcuin chubixic chwe ri xinwichic'aj, xukuje' ri quel cubij ri nu wichic'?”",
  "27": "Ri Daniel xubij: “Man c'o ta jun ajno'j mawi jun ch'obonel mawi ajk'ij mawi ajch'imil, ri cäcuin ta chubixic che la, ri c'utalic ri caj la retamaxic.",
  "28": "C'o c'u jun Dios pa ri caj ri cuk'alajisaj tak ri c'utalic, are c'u yo'winak retamaxic che la ri c'ä maja' quec'ulmatajok. Quinya' u k'alajisaxic che la, ri ichic' xukuje' tak ri c'utwächinic ri e ilom la aretak cätajin cäwar la:",
  "29": "Ri lal, lal c'o pa ri ch'at la aretak xchaplej la; u chomaxic ri quec'ulmataj na, are' c'ut ri quebuk'alajisaj ri jastak ri e c'utalic e u k'alajisam chwäch la.",
  "30": "Xukuje' chwe in k'alajisam wi we c'utalic ri', man xak ta c'u rumal chi c'o ta na u wi' ri wetamanic chquiwäch conojel ri achijab, xane' rech quink'alajisaj chwäch la ri quel cubij ri ichic', je c'u ri' cacuin la che qui ch'obic tak ri chomanic ri e petinak pa jolom la.",
  "31": "Pa ri waram la, xil la chi chwäch la xwalij wi jun u wächbal winak ri sibalaj nim ri cärepc'un c'ut sibalaj xibibal cäpetic.",
  "32": "Ri u jolom ri wächbal re utzalaj k'an puak; ri uwo u c'u'x xukuje' ri quieb u k'ab, e re sak puak; ri u pam xukuje' ri quieb u chomal ri e ra', e re k'an ch'ich';",
  "33": "ri e u ch'ec e re räx ch'ich', jun ch'akap chque ri quieb rakan re räx ch'ich', ri ch'akap chic re t'äc.",
  "34": "C'ä cätajin c'u cäca'y la, che c'u jun juyub xc'otoc'ob wi ulok jun abaj, man c'o ta jachin jun xch'iquimin, ulok xeltakal chque ri rakan ri wächbal xebuc'äjij c'ut.",
  "35": "Pa ri jok'otaj, ri räx ch'ich', ri t'äc, ri k'an ch'ich', ri sak puak xukuje' ri k'an puak xebux puc'uc' ulew, jacha' ri quilitaj pa ri sak'ij aretak cäjopix ri trico, cäc'am c'u bic rumal ri quiakik' man c'o ta c'u jubik' retal cäcanajic. Are c'u ri abaj ri xpe chrij ri u wächbal winak xux jun nimalaj juyub xunojisaj c'u ronojel ri uwächulew.",
  "36": "Are wa ri ichic'. Are chi c'u quink'alajisaj che la, ri quel cubij ri ichic'.",
  "37": "Ri lal, are' ri sibalaj lal nim na chquiwäch conojel tak ri ajawinelab, rumal rech chi are' ri Dios ri c'o pa ri caj yowinak ajawinic che la, ri cuinem, ri chuk'ab, ri u nimarisaxic k'ij la.",
  "38": "Xukuje' ri ajawinic conojel c'olbal ri e jekel wi winak, awaj xukuje' chicop ri e c'o qui xic'; are' u yo'm ronojel chuxe' ri takanic la, are c'u jolomaj wa' re k'an puak.",
  "39": "Aretak c'u oc'owinak chic ri ajawinic la, cäpe c'u na jun ajawibal ri man nim ta u k'ij chuwäch ri ech la. Cäpe chi c'u na jun urox ajawibal re k'an ch'ich' ri cajawin na puwi' ronojel ri uwächulew.",
  "40": "Cäpe chi c'u jun ucaj ajawinic, ri sibalaj co jacha' ri räx ch'ich'; je c'ut jacha' ri ch'ich' cuc'äjij ronojel xukuje' casachisan wächaj, jeri' we ajawibal ri' cuc'äjij xukuje' cusachisaj qui wäch conojel ri niq'uiaj ajawibal chic.",
  "41": "Xil la, xukuje' chi jun ch'akap chque ri e rakan xukuje' chque ri u wi' tak rakan re t'äc, ri ch'akap chic, re räx ch'ich'; ri quel cubij wa' chi ri ajawibal quieb u banom, pune' c'o jubik' u chuk'ab rumal ri räx ch'ich', xil la, chi ri räx ch'ich' yujtal ruc' t'äc.",
  "42": "Ri e u wi' tak ri rakan ch'akatak e re räx ch'ich' ch'akatak chic e re t'äc, ri quel cubij wa' chi ri ajawibal co xukuje' tuka'r.",
  "43": "Je c'ut jacha' ri xil la, chi ri räx ch'ich' yujtal ruc' ri t'ac, jeri' ri k'atal tak tzij cäquinuc' na quib cumal tak ri c'ulanem ri cäquiban chquixo'l; man quecuin ta c'ut quebux ta xa' junam cuerp, jacha' xukuje' ri räx ch'ich' man cacuin ta cuyuj ta rib ruc' ri t'äc.",
  "44": "Pa tak c'ut ri k'ijol ri quebajawin tak we ajawinelab ri', ri Dios ri c'o pa ri caj cujekeba' na jun ajawibal ri mawi jubik' casachisax ta u wäch mawi c'o jun nim tinimit cätakan ta chi na puwi', xane' quebusachisaj na qui wäch conojel tak ri niq'uiaj ajawibal chic, cäjeki' c'u na chbe k'ij sak.",
  "45": "Are wa' ri quel cubij ri abaj ri xil la, ri xc'otoc'ob ulok che ri juyub, ri man c'o ta jachin xch'icnim ulok; abaj ri xuban puc'uc' ulew che ri ch'ich', ri k'an ch'ich', ri t'ac, ri sak puak xukuje' ri k'an puak. Ri nimalaj Dios u k'alajisam chwäch la, ri maja' quec'ulmataj pa tak ri k'ij ri quepe na. Ri ichic' kas jic, xukuje' ri quel cubij, kas cac'ulmataj na.”",
  "46": "Xuxucuba' c'u rib ri ajawinel Nabucodonosor chuwäch ri Daniel, xupachba' c'u ri u jolom c'ä cho ri ulew xtakan c'ut chi cachi'x tabal tak tok'ob chuwäch xukuje' c'oc' k'ol.",
  "47": "Xubij chi c'u na che ri Daniel: “Kastzij ri i Dios ix, are' ri nim na u k'ij chquiwäch ri niq'uiaj diosib chic; are' ri cajaw ri ajawinelab xukuje' are' ri cäk'alajisan tak ri c'utalic, atcuininak c'u ri at che u c'utunisaxic we c'utalic ri'.”",
  "48": "Xuya' c'u ri ajawinel jun nimalaj rekle'n ri Daniel xukuje' xebuya' je'licalaj tak sipanic che; xuya' c'u che chi cätakan puwi' ronojel ri ajawibal Babilon xukuje' xucoj che nimalaj c'amal qui be conojel ri ajno'jab ri e c'o pa ri nim tinimit ri'.",
  "49": "Rumal c'u ri u tz'ononic ri Daniel, ri ajawinel xebucoj ri Sadrac, ri Mesac xukuje' ri Abed-neg pa nimak tak takanic puwi' ri ulew pa Babilon. Are' c'u ri Daniel xcanaj can chupam ri u k'atbal tzij ri ajawinel."
}