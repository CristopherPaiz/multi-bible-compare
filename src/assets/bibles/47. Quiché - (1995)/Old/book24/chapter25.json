{
  "1": "Chupam ri ucaj junab ri rajawinic ri Joasim, u c'ojol ri Josiy, pa Juda, ri Ajawaxel xutak jun tzijol che ri Jeremiy ri cubij wi ri cuc'ulmaj na ronojel ri tinimit aj Juda. Are' c'u nabe junab wa' ri cajawin ri Nabucodonosor pa Babilon.",
  "2": "Ri k'axal tzij Jeremiy xuya' ri tzijol che ronojel ri tinimit Juda xukuje' chque conojel ri aj Jerusalen. Xubij:",
  "3": "“Kas pa ri junab oxlajuj ri rajawinic ri Josiy, u c'ojol ri Amon, pa Juda, c'ä camic, ri u bixic, juwinak oxib junab wa', ri Ajawaxel xinuch'abej, are c'u ri in ix nuch'abem jumul xukuje' camul; are c'u ri ix man i yo'm ta i xiquin chwe.",
  "4": "Xebutak c'u ulok ri Ajawaxel iwuc' conojel ri e pataninelab tak rech ri e k'axal u tzij, man xebitatabej ta c'ut mawi xebiya' ri i xiquin che qui tatabexic.",
  "5": "Ri e are' e qui bim tak chiwe: ‘Chiya' can ri itzel i c'aslemal xukuje' ri e itzel tak i banoj; jeri' cuya' quixjeki' na chupam ri ulew ri xuya' ri Ajawaxel chiwe re chbe k'ij sak xukuje' chque ri e i mam.",
  "6": "Mebitakej ri e qui diosib ri winak; mebiya' k'ijilanic chque mawi mebik'ijilaj. Miyac royowal ri Ajawaxel, rumal ri qui k'ijilaxic diosib ri xa' ix ix banowinak, cux c'u na wa' che ri kas iwetzelal.’",
  "7": "Are c'u ri camic cubij ri Ajawaxel: ‘Man i yo'm ta c'u i xiquin che ri nu bim chiwe; quiyac woyowal rumal ri quik'ijilaxic diosib ri xak ix ix banowinak, che c'ut ri kas iwetzelal.’",
  "8": "Rumal ri' cacha' ri Ajawaxel ri c'o ronojel u cuinem: ‘Man c'u ne i yo'm ta i xiquin chque tak ri e nu bim tak chiwe,",
  "9": "quebensiq'uij conojel ri tinimit re ri riquiak'ab elebal k'ij xukuje' ri pataninel wech ri Nabucodonosor, ajawinel re Babilon, jebelch'ojin ruc' we ulew ri', conojel tak ri e u winakil xukuje' conojel ri c'ulja nimak tak tinimit. Quebensachisaj na qui wäch chnimalaj conojel. Kas xa' jumul quebenyojyobisaj na, pa jun jasach ri cuya' xibriquil xukuje' xibin ib.",
  "10": "Quenbana' chi chquixo'l chi man quetataj ta chic bixonic quech nimak'ij xukuje' jajatem, mawi tak bixonic re c'ulanem, mawi ri u juc'uq'uem ri quiebal, mawi quilitaj ta chic ri chäj tzijitalic.",
  "11": "Ronojel we ulew ri' cäyojyobisax na canok xukuje' cäq'uextaj na pa etzeletajic. We nimak tak tinimit ri' oxc'al lajuj junab (70) quec'oji' na chuxe' ri u takanic ri ajawinel re Babilon.",
  "12": "Aretak c'u chetz'akat ri oxc'al lajuj (70) junab, quinc'äjisaj na u wäch ri ajawinel re Babilon xukuje' ri u nim tinimit, ri culew ri aj caldeyib, quinsachisaj c'u na u wäch chbe k'ij sak. In, ri Ajawaxel, quinjiquiba' u bixic.",
  "13": "Quinkasaj na puwi' we ulew ri' ronojel ri nu yo'm u bixic tz'ibatal c'u chupam we wuj ri': ronojel ri c'ax ri u bim ri Jeremiy pa ri nu bi' ri cäpe na paquiwi' we nimak tak tinimit ri'.",
  "14": "Nimak tak tinimit xukuje' tak ajawinelab ri c'o sibalaj qui cuinem quech'äcan na paquiwi' xukuje'. Je rajil ri qui q'uexelal ri qui banoj wa' ri takalic ri quinya' na chque.’ ”",
  "15": "Ri Ajawaxel, ri u Dios ri Israel, xubij chwe: “Chawila' we lak ri' nojisam che ri u wa'l uva re ri woyowal. Chac'ama' chaya' chque conojel ri nimak tak tinimit ri xatintak wi bic rech cäcuq'uiaj.",
  "16": "Aretak cuq'uiataj cumal, caquichaplej xawenic je ta c'u ne ri cäpe ch'ujilal chque rumal ri ch'o'j ri quintak na ulok paquiwi'.”",
  "17": "In xinc'am ri lak, pa u k'ab ri Ajawaxel, xinya' c'u chque conojel ri nimak tak tinimit ri xinutak wi bic ri Ajawaxel rech cacuq'uiaj.",
  "18": "Xinya' che ri Jerusalen rech caruq'uiaj xukuje' chque ri tinimit tak re Juda, junam cuc' tak ri cajawinelab xukuje' ri c'amal tak be, che u sachisaxic qui wäch xukuje' che qui yojixic canok, ri cuya' xibriquil xukuje' xe'n ib, che u ya'ic c'utbal re c'okonic ri c'ä e takeninak camic.",
  "19": "Junam xukuje' xinya' che ri paraon, ajawinel re Ejipt, xukuje' chque ri e rach tak k'atal tak tzij xukuje' ri c'amal tak be, xukuje' ronojel ri u tinimit,",
  "20": "xukuje' ri winak ri jalan tak quija'lil ri e c'o chila'; chque conojel tak ri ajawinelab re ri ulew aj Uz xukuje' pa ri culewal ri aj pilisteyib: Ascalon, Gaz, Ecron xukuje' ri canajinak che ri Asdod;",
  "21": "che ri Edom, Moab xukuje' Amon;",
  "22": "chque conojel tak ri ajawinelab re Tir xukuje' ri e re ri Sidon; chque conojel tak ri cajawinel tak ri ulew re ri plo ri Mediteran;",
  "23": "chque tak ri winak pa Dedan, pa Tema, pa Buz, xukuje' pa tak ri tinimit ri caquiban tol che ri qui jolom;",
  "24": "chque conojel tak ri ajawinelab re Arab; chque conojel tak ri ajawinelab re jalan tak qui wäch winak ri e jekel chupam ri chaki'j uwo sak;",
  "25": "chque conojel tak ri ajawinelab re Zimri, Elam xukuje' Med;",
  "26": "chque conojel tak ri ajawinelab re ri riquiak'ab ri elebal k'ij, ri e c'o nakaj o naj ri jun che ri jun chic. Che u bixic, chque conojel ri ajawibal ri e c'o chuwäch ronojel ri uwächulew. Che ri u q'uisbalil caruq'uiaj na rech ri ajawinel re Babilon.",
  "27": "Xubij c'ut ri Ajawaxel chwe: “Chabij chque in, ri Ajawaxel ri c'o ronojel u cuinem, ri u Dios ri Israel, quixintako chi chixuq'uianok c'ä chixk'abar na chixxaw c'ut chixtzak c'u cho ri ulew rech man quixwalij ta chic u mac rech ri ch'o'j ri quintak na piwi'.",
  "28": "We c'u man cäcaj caquic'am ri lak ri caya' chque che ruq'uiaxic chabij chque: ‘Ri Ajawaxel ri c'o ronojel u cuinem cubij: Quiwuq'uiaj na.",
  "29": "Quinchaplej c'u na qui takic tak ulok ri c'äjisabal tak wächaj ri quinya' na puwi' ri tinimit ri tastal chwe. ¿La are ta c'u pa i c'u'x ix chi ma ta qui kajbej na ri c'äjisabal wächaj? Kas c'u qui kajbej wi na, quintak c'u na ulok ri ch'o'j paquiwi' conojel ri winak re ri uwächulew. In, ri Ajawaxel ri c'o ronojel nu cuinem, quinjiquiba' u bixic.’",
  "30": "At, Jeremiy, chaya' qui bixic conojel tak we jastak ri' chque pa ri nu bi'. Chabij chque: ‘Ri Ajawaxel cuq'uiak ulok ri u ch'abal re cakulja kas chila' chicaj, kas chupam ri tastalic c'olbal ri jekel wi. Curak u chi' chrij ri u jumulaj jacha' ri caquiban ri e pitz'ol tak uva, chquij conojel ri winak ri e jekel cho ri uwächulew.",
  "31": "Ri tininem copan pa ronojel ri uwächulew, rumal rech chi ri Ajawaxel cujekeba' u c'äjisaxic qui wäch ri nimak tak tinimit, quebusiq'uij conojel ri e cämel rech cuk'at tzij paquiwi', quebuc'okoj c'ut ri e banal tak etzelal che cämical. Ri Ajawaxel cujiquiba' u bixic.’ ”",
  "32": "Ri Ajawaxel ri c'o ronojel u cuinem cubij: “Ri nimalaj c'axc'ol copan na che jun nim tinimit che jun nim tinimit chic; jun xibibalalaj c'axc'ol cawalij na pa ronojel ri uwächulew.”",
  "33": "Ri cuban ri Ajawaxel chi quecäm pa ri k'ij ri', queliq'uibax na canok cho ronojel ri uwächulew. Man c'o ta jun cok'em na qui wäch, man c'o ta jun queyacow na ri cäminakib che qui mukic; queliq'uibax can cho ri ulew jacha' ri mesaj.",
  "34": "¡Chiraka' i chi', ajyuk'ab, chiraka' i chi' rumal ri k'oxomal! ¡Ix, ri qui c'am qui be ri jumulaj, chi wolkotela' iwib cho ri ulew! Opaninak ri k'ij re ri cämisanic are c'u ri ix quixecämisaxok jacha' ri e k'obisam ama'ib tak chij.",
  "35": "Ri ajyuk'ab man quecuin taj quebanimaj ta na, ri quec'amow u be ri jumulaj man quecuin ta na caquito'tajisaj ta quib.",
  "36": "Ri ajyuk'ab caquirak qui chi', caquirak qui chi' rumal k'oxomal, ri quec'amow qui be ri jumulaj, rumal rech chi ri Ajawaxel u sachom qui wäch tak ri echa'.",
  "37": "Ri Ajawaxel xoyowaric xusachisaj c'u qui wäch tak ri qui juyub.",
  "38": "Xel ulok jacha' jun coj pa ri u c'olbal are c'u ri culew xetzeletaj canok, xnicow c'ut ri royowal ri Ajawaxel xutak c'u ulok jun xibibalalaj ch'o'j."
}