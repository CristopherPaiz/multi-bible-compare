{
  "1": "Pa ri ulajuj ic' re ri ubelej junab ri rajawinic ri Sedequiy pa Juda, ri Nabucodonosor, ajawinel re Babilon, xpe che u ch'äquic ri Jerusalen e rachil conojel ri e rajch'ojab xquisutij c'ut rij.",
  "2": "Pa ri ubelej rajilabal ri ucaj ic' re ri ujulajuj junab re ri rajawinic ri Sedequiy, ri ajch'ojab ri e c'ulel xeboc chupam ri tinimit,",
  "3": "conojel c'ut ri e qui nimal tak ri e rajch'ojab ri ajawinel re Babilon xeboquic xquijekeba' c'u quib chuchi' ri oquibal ri c'o pa niq'uiajil. E are' ri Nergal-sarezer, Samgar-neb, Sarsequim, ri c'o nimalaj rekle'n pa ri takanic, xukuje' jun chic Nergal-sarezer, xukuje' nim rekle'n.",
  "4": "Aretak ri ajawinel Sedequiy xukuje' tak ri e rajch'ojab xquil ri cätajin cäc'ulmatajic, xebanimajic xquiya' can ri tinimit. Chak'ab xebel bic xebe pa ri be ri cäbe pa tak ri e u ticbal cotz'i'j ri ajawinel, pa ri oquibal ri c'o chquixo'l ri quieb tapia, xquitakej c'ut ri be ri c'o pa ri beya' re ri Jordan.",
  "7": "Are' c'u ri xban che ri Sedequiy, xtakanic chi chec'otix ri e u bak'wäch xxim c'u chutza'm jun tikom ch'ich' che u c'amic bic pa Babilon.",
  "8": "Ri aj caldeyib xquit'ik k'ak' che ri rachoch ri ajawinel xukuje' chque tak ri ja ri e c'o chupam ri tinimit, xebequit'akij tak ri e u tapia ri Jerusalen.",
  "9": "Che ri u q'uisbalil, ri Nabuzaradan, takanel paquiwi' ri e chajil tak rech ri ajawinel, xebuc'am bic ri winak pa Babilon ri c'ä e canajinak canok chupam ri tinimit, jacha' xukuje' ri xek'ax tak cuc' ri aj caldeyib; xukuje' c'u ronojel ri tinimit.",
  "10": "Xuwi xebuya' can chupam ri rulewal ri Juda jujun ri sibalaj e mebayib na, ri man e c'o ta jastak quech, pa ri k'ij c'ut ri' xebuya' ticbal tak uva chque xukuje' tak ulew re ticonijibal.",
  "11": "Ri ajawinel Nabucodonosor re Babilon xuya' che ri Nabuzaradan takanel paquiwi' ri chajinelab, we takanic tak ri' ri chubana' che ri Jeremiy:",
  "12": "“Chac'ama' chcanaj awuc' che rilixic maban c'ax che, xane' chaya' che ronojel ri cutz'onoj chawe.”",
  "13": "Are c'u ri Nabuzaradan, rachil ri Nabusazban xukuje' ri Nergal-sarezer, quieb achijab ri e c'o nimak tak quekle'n pa ri takanic, xukuje' conojel ri e quinimal tak ri rajch'ojab ri ajawinel re Babilon,",
  "14": "xquitak resaxic ulok ri Jeremiy cho ri ja ri e c'o wi ri chajinelab xquijach c'u pa u k'ab ri Jedaliy rech cuchajij, u c'ojol ri Ahicam ri' u mam c'ut ri Sapan, rech caquic'am bic cho cachoch. Je c'u ri' ri Jeremiy xjeki' can chupam ri tinimit.",
  "15": "Aretak c'ä tz'apital ri Jeremiy cho ri ja ri e c'o wi ri chajinelab, ri Ajawaxel xutzijobej ri Jeremiy, xubij che:",
  "16": "“Jät jabij c'u che ri Ebed-melec, ri aj Etiopiy: ‘Ri Ajawaxel ri c'o ronojel u cuinem, ri u Dios ri Israel, jewa' cubij: Quentz'akatisaj ri nu yo'm u bixic ri cuc'ulmaj na we tinimit ri' che retzelal, man che ta c'ut rutzil. Aretak quec'ulmataj wa', at cawil na.",
  "17": "Catinchajij c'u na, rech man catekaj ta na pa qui k'ab we winak ri' ri caxe'j awib chquiwäch. In, ri Ajawaxel, quinjiquiba' u bixic.",
  "18": "In catinto'tajisaj na rech man catcämisax taj. Catcuinic cato'tajisaj awib man catcäm taj, rumal rech chi xacu'ba' a c'u'x chwij. In, ri Ajawaxel, quinjiquiba' u bixic.’ ”"
}