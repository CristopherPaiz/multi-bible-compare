{
  "1": "C'o ta banom wi cätek' ta la ri caj cakaj ta c'u la ulok, queyicopisaj ta c'u la, ri juyub ruc' ri wächbal la,",
  "2": "jacha' ri cuban ri k'ak' quebuporoj tak ri q'uix o cupok'owisaj ri ja'. C'äte c'u ri' ri e qui banom qui c'ulel che la cäquetamaj na jachin ri lal, xukuje' conojel ri nimak tak tinimit quebirbob na chwäch la.",
  "3": "Aretak xeban la xibibalalaj tak jastak ri man e keye'm taj, aretak xkaj la ulok, ri juyub xebirbob chwäch la.",
  "4": "Mawi jumul tatajinak mawi ilitajinak chi c'o ta chi jun Dios ri ma ta xuwi ri lal ri quebuban ta we mayibal tak jastak ri' che qui to'ic ri cäquicu'ba' qui c'u'x chrij.",
  "5": "Ri lal cäc'amowaj la ri cuban ri colomal ruc' quicotemal, cänataj c'u u banic rumal jachique ri caj la. Ri lal yactajinak oyowal la rumal rech chi uj macuninak sibalaj ojer ka chaplem u banic ulok ri mac chwäch la.",
  "6": "Konojel uj xak uj junam ruc' jun ch'uluch'ujalaj winak; conojel ri utzalaj tak chac xak e junam ruc' jun atz'iak tz'il konojel uj tzakinak uj jacha' ri chaki'j tak u xak che', ri il patan ri e ka banom cujquicharchatej bic e jacha' ri quiakik'.",
  "7": "Man c'o ta jun cänatan la, mawi cucoj u chuk'ab che u to'k'exic rib che la; rumal ri' xc'u' ib la chkawäch uj wonobam c'u la canok u mac rech ri ka mac.",
  "8": "Pune' c'u jewa' banom la chke, lal ri lal ka tat, Ajawaxel; uj ri uj t'ac, lal, ri lal banal lak; konojel uj bantajinak umal la.",
  "9": "Ajawaxel, mape nimalaj oyowal la, mawi menataj ri ketzelal amak'el che la. Chila la chi uj tinimit la.",
  "10": "Ri e tastalic tak tinimit la e uxinak chaki'j uwo sak, ri Jerusalen etzelatajinak, wulijinak.",
  "11": "Ri juluwemalaj c'olbal ri xujk'ijilan wi jawije' xk'ijilax wi la cumal ri e ka mam, xsach u wäch rumal ri k'ak'. Ronojel ri sibalaj lok' chkawäch etzelatajinak.",
  "12": "Ajawaxel, ¿la xak ta c'u caca'y la che ri ka c'ulmam? ¿La man c'o jas cäban la? ¿La man c'o jas cäbij la, a cujkasaj ta c'u la c'ä cho ri ulew?"
}