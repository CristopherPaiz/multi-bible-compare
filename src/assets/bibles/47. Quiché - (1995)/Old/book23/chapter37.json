{
  "1": "Aretak ri ajawinel Ezequiy xuta' ri tzij ri xbix che, xujis ri ratz'iak chrij, xebucoj wokwoj tak atz'iak che u c'utic ri c'ax ri c'o pa ranima', xbe c'u pa ri rachoch Dios.",
  "2": "Xutak c'u bic ri Eliaquim, ri cätan puwi' ri rachoch ri ajawinel, ri xquicoj bic wokwoj tak atz'iak che u c'utic ri qui bis, xebe che u tzijobexic ri Isaiy, k'axal tzij, u c'ojol ri Amoz,",
  "3": "che u bixic che ri cubij ri ajawinel: “Camic uj c'o pa jun nimalaj bis, c'äjisabal wächaj, xukuje' mach'irisan ib, jacha' jun ixok ri xa co'l man quec'ol taj ri ral, cäq'uis c'u na ri u chuk'ab.",
  "4": "C'o ta banom wi xuta' ta ri Ajawaxel ri a Dios ri tzij ri xubij ri qui nimal ajch'ojab ri xtak ulok rumal ri rajaw, ri ajawinel aj Asiriy, che u yok'ic ri c'aslic Dios. C'o ta banom wi cäc'äjisax u wäch rumal rech ri tzij ri kas xuta' ri Ajawaxel ri a Dios. Chabana' ba jun ch'awem ruc' Dios paquiwi' ri c'ä e c'o canok.”",
  "5": "Xebe c'u ri e u pataninelab ri ajawinel Ezequiy che u tzijobexic ri Isaiy,",
  "6": "ri Isaiy xubij chque: “Mal i k'ij je chibij wa' che ri iwajaw: ‘Ri Ajawaxel je cubij wa': Maxe'j awib chque ri c'axalaj tak tzij ri xquibij ri e u pataninelab ri ajawinel aj Asiriy.",
  "7": "Cawilampe' na, quinbano chi copan u bixic jun c'ax ri cape puwi' ri are', rumal c'u wa' cätzelej na pa ri rulew, chila' c'u quintak wi na u cämisaxic.’ ”",
  "8": "Ri qui nimal ajch'ojab xretamaj chi ri ajawinel aj Asiriy xel bic pa ri tinimit Lacs. Xel c'u bic pa Jerusalen, xbec, xurika' ri ajawinel re Asiriy cätajin cäch'ojin che u ch'äquic ri Libna.",
  "9": "Chila' c'u xuta' wi u tzijol ri ajawinel re Asiriy chi ri ajawinel Tirac re Etiopiy u chaplem ch'o'j chrij are'. Ri ajawinel re Asiriy xebutak chi bic jumul pataninelab rech quebe ruc' ri ajawinel Ezequiy re Juda, che u bixic che:",
  "10": "“Ri a Dios ri a cuban wi a c'u'x, cujiquiba' u bixic chawe chi ri Jerusalen man cäkaj ta pa nu k'ab matsubtaj c'u rumal.",
  "11": "At a tom u tzijol ri qui banom tak ri ajawinelab re Asiriy cuc' conojel tak ri ulew ri xcaj xequisach qui wäch. ¿La catto'taj ta c'u lo at?",
  "12": "¿La xecuin puch ri diosib xequito'tajisaj ri jule' tak tinimit chic, ri xsachisax qui wäch cumal ri e nu mam: ri Gozan, ri Haran, ri Resep, xukuje' ri winak aj Bet-eden ri e jekel pa Telasar?",
  "13": "¿Jawije' e c'o wi tak ri ajawinelab re Hamat, re Arpad, re Separbaim, re Ena xukuje' re Ib?”",
  "14": "Ri Ezequiy xuc'am ri wuj ri xjach che cumal ri e u takom ri ajawinel aj Asiriy, xusiq'uij c'ut. Xbe c'ut pa ri rachoch Dios xulic' c'u ri wuj chuwäch ri Ajawaxel,",
  "15": "xch'aw ruc' Dios je xubij wa':",
  "16": "“Ajawaxel ri c'o ronojel cuinem la, u Dios ri Israel, ri c'o ri tem la re ajawibal la paquiwi' ri aj cajalaj tak to'banelab ri e c'o qui xic', xuwi ri lal lal Dios paquiwi' conojel ri ajawibal rech ri uwächulew lal xbanow ri caj xukuje' ri ulew.",
  "17": "Kas tatabem la, Ajawaxel, chtatabej c'u la. Chjaka' ri bak'wäch la Ajawaxel chila' c'u la. Chtatabej la ri tzij ri xutak ulok u bixic ri Senaquerib chwe, c'axalaj tak tzij ri xubij ulok ronojel che yok'ic la ri c'aslic Dios.",
  "18": "Kastzij Ajawaxel chi ri ajawinelab re Asiriy e qui sachom qui wäch conojel ri nimak tak tinimit xukuje' tak ri culew,",
  "19": "xukuje' e qui porom ri e qui diosib pa k'ak', rumal rech chi kastzij we e diosib ri', man c'o ta qui patan, xa e che' o e abaj ri e banom cumal ri winak. Rumal ri' xecuin che u sachixic qui wäch.",
  "20": "Camic c'ut Ajawaxel ka Dios, chujto' la pa u k'ab rech conojel ri nimak tak tinimit cho ri uwächulew cäquetamaj chi ri lal, Ajawaxel, xuwi ri lal lal Dios.”",
  "21": "Xutak c'u u bixic ri Isaiy che ri Ezequiy: “Are wa' ri cubij ri Ajawaxel ri u Dios ri Israel: ‘Ri in xinta' ri bochi'nic ri xabano, puwi' ri Senaquerib ri ajawinel aj Asiriy.’ ”",
  "22": "E are tak tzij wa' ri xubij ri Ajawaxel chrij ri ajawinel aj Asiriy: “Ri tinimit Sion, jacha' jun ali, cutze'j a wäch Senaquerib. Ri Jerusalen cusutisa' ri u jolom ruc' etz'ben wächaj aretak cattzelej pa wakan.”",
  "23": "¿Jachin ri a yok'om xukuje' a yacom royowal? ¿Jachin che co a rakom wi a chi' xukuje' a yacom ri a bak'wäch chrij ruc' nimal? Chrij ri Tastalicalaj u Dios ri Israel.",
  "24": "Cumal ri a takom xayac royowal ri Ajawaxel. Xabij c'ut: “Xinpaki' paquiwi' tak ri juyub cuc' ri e nu carwaj re ch'o'j ri man quebajilataj taj, puwi' ri Libano ri sibalaj e nojinak che tak che'. Xebent'akij tak ri chacalte' ri e tiquitoj puwi', xukuje' tak ri chäj ri sibalaj e je'lic. Xincuinic xinpaki' kas c'ä puwi', xebenrika' tak ri c'ache'laj ri e je ta ne ticonijibal cotz'i'j.",
  "25": "Pa jule' tak ulew chic xebenc'ot c'ua', xintij c'u ri ja' ri', ruc' ri u pa tak wakan xebentzajisaj tak ri nima' pa Ejipt.”",
  "26": "¿La ma ta c'u aweta'm chi in ri Ajawaxel, ri u chomam qui banic we jastak ri'? Kas ojer ulok nu chomam ulok qui banic we jastak ri', camic c'ut nu banom ri nu chomam ulok rumal ri' ri at casach qui wäch ri tinimit tak ri sutim quij che nimak tak tapia caban can jutak mulaj ch'akatak tak xan chque.",
  "27": "Ri winak ri e c'o chquipam man c'o ta qui chuk'ab e xibirib man caquich'ob ta quib, e uxinak k'ayes re ri juyub, e jacha' räx tak echa', jacha' ri k'ayes ri queq'uiy paquiwi' tak ri u xotil ri ja ri quec'atisax rumal ri quiakik' ri cäpe pa elebal k'ij.",
  "28": "In weta'm ronojel ri cabano, xukuje' ronojel ri cachomaj qui banic in weta'm chi yactajinak awoyowal chwij.",
  "29": "Rumal c'u rech chi weta'm chi c'o nimalaj awoyowal, xukuje' chi caban nimal, quincoj na jun quetequic ch'ich' che ri a tza'm, xukuje' quincoj jun jiq'uibal rij a wi' pa chi', quinban c'ut chi cätzelej pa ri be ri at petinak wi.",
  "30": "Xubij c'u ri Isaiy che ri Ezequiy: “Are' jun etal wa' che ri quec'ulmatajok: Pa we junab ri' xukuje' pa ri junab ri cäpetic are quitij na ri trico ri cäq'uiy pa re wi, pa ri urox junab c'ut cuya' quixticonijic xukuje' quiyac u wäch ri i tico'n, quebitic uva xukuje' quebitij c'ut ri qui wäch.",
  "31": "Ri aj Juda ri quec'asi' canok quebux na jacha' tico'n: cäbe na ri qui rab pa ri ulew quewächin c'u na,",
  "32": "quecanaj c'u na can quieb oxib pa Jerusalen pa ri juyub Sion c'o ri quec'asi' na canok. Are cäbanow na ri nimalaj lok'ok'ebal u c'u'x ri Ajawaxel ri c'o ronojel u cuinem.",
  "33": "Are wa' ri cuc'ulmaj na ri ajawinel re Asiriy cächa ri Ajawaxel: ‘Man coc ta na pa Jerusalen, mawi jun ch'ab cuq'uiak na chrij ri Jerusalen, man cäch'ojin ta na ruc' quetequic ch'ich' mawi cuyac na jun ch'ojibal chrij ri tinimit.",
  "34": "Pa ri be ri xpe wi, chila' cätzelej chi wi na man coc ta na chupam we tinimit ri'. In, ri Ajawaxel, quinya' ri nu tzij.",
  "35": "In quinto' na u wi' we tinimit ri' quincol c'u na, xa rumal u tok'obisaxic u wäch ri David ri pataninel wech, xukuje' rumal wech in.’ ”",
  "36": "Xkaj c'u ulok ri u takom ri Ajawaxel xebucämisaj jun sient jumuch' ruc' job mil (185,000) achijab ajch'ojab re Asiriy aretak xsakar chucab k'ij e cäminak chic conojel.",
  "37": "Ri Senaquerib, ri ajawinel aj Asiriy, xebuc'am bic ri rajch'ojab ri man xecäm taj, xtzelej pa Ninibe.",
  "38": "Pa jun k'ij c'ut aretak cätajin cak'ijilan chupam ri rachoch ri u dios Nisroc, ri quieb u c'ojol, ri Adramelec xukuje' ri Sarezer, xebopanic xquicämisaj c'ut, xebanimaj c'u bic xequic'u' quib pa tak ri ulew re Ararat. Are c'u xcanaj can ri Esaradon che ajawinel che u q'uexel."
}