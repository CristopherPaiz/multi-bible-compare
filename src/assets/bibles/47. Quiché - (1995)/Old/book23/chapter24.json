{
  "1": "Chiwilampe' ri Ajawaxel cusach u wäch ronojel ri uwächulew, cuq'uis tzij puwi', cuyojij ronojel, quebujabuj na conojel ri winak ri e c'o chuwäch.",
  "2": "Je cäban na che ri cojol tabal tok'ob jas ri cäban chque ri winak re ri tinimit, jas ri cäban che ri ajaw je cäban che ri pataninel lok'om achi, jas ri cäban che ri ajawinel ixok je cäban che ri pataninel lok'om ali, jas ri cäban che ri lok'omanel je cäban che ri ajc'ay, jas ri cäban che ri ya'l c'asaj je cäban che ri c'o u c'as, jas ri caban che ri ya'l jalomal je cäban che ri kajanel.",
  "3": "Ri uwächulew kas cäsachisax na u wäch, kas cätolobax na canok ronojel. Are c'u wa' ri u bim ri Ajawaxel.",
  "4": "Ri ulew cächaki'jar na, cäbuyukar na, ri uwächulew cäwoc'oq'uir na, cäbach'uyar na, ri caj ulew quenoj na che bis.",
  "5": "Ri ulew awasim cumal ri winak ri e c'o chuwäch, rumal rech chi qui k'ilom quib che qui banic ri caquibij ri pixab, man e qui nimam ta ri takanic, quekle'n ri junalic c'ulwächinic.",
  "6": "U mac ri' jun c'okonic q'uisowinak tzij puwi' ri uwächulew, ri winak ri e c'o chuwäch caquicoch' ri c'äjisabal wächaj. Rumal ri' benak qui q'uisic ri winak re ri uwächulew, man e q'ui ta chic ri e canajinak.",
  "7": "Ri u wa'l uva man kas ta cäriktaj ta chic, ri uva ri e tiquitoj cäquirik ul, ri quequicot nabe, sibalaj quebison chic.",
  "8": "Xq'uis ri quicotemal ri cäquiya' ri tum xukuje' ri arp, xtani' ri wululem cumal ri winak ri aj nim k'ij.",
  "9": "Man cätijow ta chi u wa'l uva mawi c'o chi bix ri uq'uia' cux c'a pa qui chi' ri uq'uianelab.",
  "10": "Ri tinimit ri c'o wi tuquin ib etzeletajinak, man cuya' ta cäban oquem mawi pa jun ja.",
  "11": "Ri winak quebok' pa tak ri be che u tzucuxic u wa'l uva ronojel ri quicotemal chupinak, man quinrik ta jun c'olbal ri quinc'oji' ta wi cho ri uwächulew.",
  "12": "Ri tinimit yojyobinak, ri oquibal muchmubinak.",
  "13": "Je cäc'ulmataj na wa' pa conojel tak ri nimak tak tinimit re ri uwächulew: jas ri cäban chque ri aseitun ri quekasax chi che', o aretak quepich'olix ri uva aretak yactajinak chic ri tico'n.",
  "14": "Ri winak ri quec'asi' canok cäquirak na qui chi' e nojinak che quicotemal, caquiwalijisaj na ri qui ch'abal pa ri u kajebal k'ij aretak cäquil ri u nimalil ri Ajawaxel.",
  "15": "Xukuje' pa elebal k'ij, xukuje' pa tak ri ulew ri e c'o chupam ri plo cäquiya' na u k'ij ri Ajawaxel, ri u Dios ri Israel.",
  "16": "Kas chuq'uisbalil ri ulew ka tom cäbixoxic: “¡Chyo'k u k'ij ri suc'!” Are c'u ri in xinbij: Tok'ob nu wäch, c'o nimalaj c'ax, c'o nimalaj c'ax. Ri jachinelab ri quieb qui wäch cäquiban jun itzel jachanic.",
  "17": "Ri winak ri e c'o cho ri ulew je quebux na jacha' ri awaj ri queterenex cumal ri tzucunelab, ri xak quieb cubij paquiwi' quetzak pa jun jul o pa jun c'amibal.",
  "18": "Ri cäto'taj pa qui k'ab ri tzucunelab cäkaj na pa ri jul, are c'u ri quel ulok pa ri jul cäkaj na pa ri c'amibal. Cäpe na jun k'ekal jäb chicaj queyicop c'u na ri e u tac'alibal ri ulew.",
  "19": "Sibalaj cäbirbob na ri ulew, cäyicop na, cuban na ch'akatak.",
  "20": "Cäbak'otlob na jacha' jun k'abarel, cäyicop na jacha' jun k'e'l cäbal. Ri u mac cäquitzak calal puwi' cätzak c'u na man cäwalij ta chic.",
  "21": "Pa ri k'ij ri' ri Ajawaxel cuc'äjisaj na qui wäch ri e c'o qui cuinem e aj chicaj xukuje' tak ri ajawinelab re ri uwächulew;",
  "22": "quebumulij na quebutz'apij na pa che', culawej na qui chi', coc'ow na q'ui junab c'äte ri' cuc'äjisaj qui wäch.",
  "23": "Aretak ri Ajawaxel ri c'o ronojel u cuinem cuc'ut rib chi are ajawinel pa ri juyub Sion xukuje' pa Jerusalen, ri k'ij xukuje' ri ic' cäk'ekumar na, ri e c'amal tak u be re ri u tinimit cäquil na ri u juluwem ri Ajawaxel."
}