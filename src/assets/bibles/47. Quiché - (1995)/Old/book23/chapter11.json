{
  "1": "Che we cuta'mil ri' ri are' ri Isayi, cäq'uiy wi na jun tuxaj, jun tuxaj ri cäq'uiy che ri u rab.",
  "2": "Ri ruxlabal ri Ajawaxel cäjeki' na amak'el puwi', cuya' c'u na u no'j, c'oxomanic, utzalaj chomanic, chuk'ab, etamanic xukuje' u ya'ic u k'ij ri Ajawaxel.",
  "3": "Ri are aretak cuk'at tzij man are ta cäril ri u wächbal ri winak, mawi cuk'at ta tzij jas ri cuto.",
  "4": "Cuk'at na tzij ruc' suq'uil paquiwi' ri tukarib, cuto' na qui wi' ri mebayib ri e c'o pa ri tinimit. Ri e u tzij are cäc'äjisan na u wäch ri man cuchomaj ta ri cubano, ruc' ri ruxlab cucämisaj na ri aj etzelal.",
  "5": "Amak'el u cojom atz'iak re suq'uil xukuje' re kastzij.",
  "6": "Cäc'oji' na jamaril chquixo'l ri utiw ruc' ri chij, ri balam xukuje' ri alaj q'uisic' quecoti' na junam, ri alaj wacax xukuje' ri coj junam queq'uiy na qui cabichal, cäquiya' c'u na quib cäc'am qui be rumal jun alaj ac'al.",
  "7": "Ri ati't wacax xukuje' ri ati't os cäcachilaj na quib, ri cal junam quecoti' na. Ri coj cutij na k'ayes jacha' ri wacax,",
  "8": "ri ac'al cuya' quetz'an pa ri u jul ri cumätz, cuya' cunim ri u k'ab pa ri u soc ri sachoj.",
  "9": "Pa ronojel ri tastalicalaj nu juyub man c'o ta jun ri cuban ta jun c'ax, je c'ut jacha' ri ja' cunojisaj ri plo, je cuban na ri etamanic ri cuya' ri Ajawaxel cunojisaj na ronojel ri uwächulew.",
  "10": "Pa ri k'ij ri' ri u tux we rab ri' ri are' ri Isayi, cäwalij na jacha' jun etal chque ri tinimit; ri nimak tak tinimit quepe na che u tzucuxic, ri c'olbal c'ut ri cac'oji' wi cux na juluwem.",
  "11": "Pa ri k'ijol ri' cuc'ut chi na jumul ri u cuinem ri Ajawaxel, quebumol chi na ri e u tz'akatil ri u tinimit ri e to'tajinak canok, quebutzelej ulok caquiya' can ri Asiriy xukuje' ri Ejipt, ri Patros, ri Etiopiy, ri Elam, ri Sinar, ri Hamat xukuje' tak ri tinimit ri e c'o chu chi' ri plo.",
  "12": "Cuwalijisaj na jun etal chque tak ri nimak tak tinimit, quebumulij na ri aj israelib ri e c'amom bic naj quebumulij na conojel ri qui jabum quib cho ronojel ri uwächulew, conojel ri aj Juda ri qui tuquin quib.",
  "13": "Ri c'ax ri c'o pa ranima' ri Eprain cäq'uis na, ri c'ax ri c'o pa ranima' ri Juda coc'ow na; ri Eprain man c'ax ta chi cuna' chrij ri Juda, xukuje' ri Juda man c'o ta chi c'ax pa ranima' chrij ri Eprain.",
  "14": "E quieb quebe na pa ri u kajebal k'ij che u banic ch'o'j cuc' ri aj pilisteyib, man c'o ta cäquinabej quekaj paquiwi'. Junam cäquesaj na ri qui k'inomal tak ri tinimit aj elebal k'ij. Ri qui tzijol copan na c'ä pa Edom xukuje' pa Moab, quetakan na paquiwi' ri aj amon.",
  "15": "Ri Ajawaxel cujak na jun qui be pa ri Quiäk Plo, cuyuk na ri u k'ab puwi' ri nima' Euprats, cuc'am na ulok jun xibibalalaj quiakik' ri cujach na pa wukub u k'ab, quecuin c'ut quek'ax chupam man cäquesaj ta ri qui xajäb.",
  "16": "Aretak quetzelej ulok ri e u tz'akatil ri u tinimit ri Ajawaxel pa Asiriy, cäquirik na jun be nim u wäch, jacha' ri be ri xurik ri Israel aretak xel ulok pa Ejipt."
}