{
  "1": "“Chatkajok, k'apoj Babilon, maja' awachajil, chatt'uyul c'u chupam ri puc'uc' ulew; chatkajok chaya' can ri a tem re ajawibal, k'apoj Caldey, chatt'uyul c'u cho ri ulew, man cäbix ta chi c'u na t'on chawe, xukuje' ch'ilic.",
  "2": "Chac'ama' ri ca', chaquie'j c'u ri trico, chawesaj ri ch'ukubal ri a cojom, chamojcolij ri awuk, chebach'anaba' ri a ch'ec, chatk'ax chawakan pa tak ri nima'",
  "3": "Chilitaj na ri a cuerp ch'analic, je, chcanaj ri awe chisak. Quinya' na ri c'äjisabal a wäch, man c'o ta c'u jachin cäcuin che u k'atixic cuc' tak ri e u bochi'nic.”",
  "4": "Ri torol kech, ri Tastalicalaj u Dios ri Israel, ri u bi' are' Ajawaxel ri c'o ronojel u cuinem je cubij wa':",
  "5": "“Chatt'uyul pa yinelem k'apoj Caldey, chanima' awib pa ri k'eku'm, man cäbix ta chi c'u na chawe: ‘qui ajawinel ixok ri nimak tak tinimit.’",
  "6": "Aretak xyactaj woyowal ruc' ri nu tinimit, xinjach ri kas nu nim tinimit pa ri q'uixbal, xinya' be che chi cäkaj pa a k'ab. Man xatok'obisaj ta c'u qui wäch, xacoj ri alalaj awekebal paquiwi' ri ri'jab.",
  "7": "Xabij: ‘Man c'o ta jun quinesan che ajawinel ixok;’ man xul ta c'u wa' we jastak ri' pa jolom, mawi xachomaj apan ri qui q'uisbal.",
  "8": "Rumal ri', chatampe' wa' camic, ixok ri cäkaj ri banoj nimal chawäch, ri utz a banom pa ri a tem re ajawibal, ri cachomaj pa ri awanima': ‘Xuwi ri in, man c'o ta chi jun jas ri in, ri in man quinux ta na malca'n ixok mawi quincanajic chi ma ta e c'o chi wal.’",
  "9": "Man c'o ta c'u canabej, xa pa jun k'ij quepe na we quiäkasakil ri' pawi': catcanaj na malca'n ixok, xukuje' man e c'o ta chi awal, pune' c'u quebaban q'ui k'ijinic xukuje' quebaban jalan tak qui wäch subunic.",
  "10": "Ri at cana' awib chi co at jekel chupam ri awetzelal, xabij c'ut: ‘Man c'o ta jachin quinilowic.’ Ri a no'j xukuje' tak ri e awetamabal xatquisubu. Xachomaj: ‘Xuwi ri in, man c'o ta chi jun jas ri in.’",
  "11": "Cäpe c'u na ri quiäkasakil pawi', man catcuin ta c'u che u k'atixic ruc' ri a subunic; cäkaj na jun nimalaj quiäkasakil pawi' ri man catcuin ta che u k'atixic jun nimalaj c'ax ri man aweye'm taj xak c'u c'äte tal cäpe na pawi'.",
  "12": "Chatakej qui banic ri itzinic, xukuje' ri q'ui tak k'ijinic ri e a banom ulok pa ri awalc'alal, cawil c'u na we c'o jas qui patan chawe, cawil c'u na we catcuinic cabano chi cäquixe'j quib ri winak chawäch.",
  "13": "Sibalaj e q'ui ri ya'l tak a no'j e c'olinak, c'ä at cosinak cumal. ¡Chepet ri e awajch'imilab ri c'o quetamabal chquij ri ch'imil, ri quech'obonic xuwi quequil ri ch'imil, ri cäquiya' u bixic chawe ri cäc'ulmataj na ic' chi ic', ri are ta cäcaj catquicolo!",
  "14": "Chebawila' c'ut, xak e junam ruc' ri pajo ri k'ak' quebik'owic, man quecuin ta cäquito' quib chuwäch ri rak' ri k'ak'. Rumal rech chi man k'ak' taj re rachak k'ak' ri cät'uyi jun chuwäch che u mik'ic rib.",
  "15": "Jewa' ri xquic'ulmaj ri e awitzinelab ri e c'o awuc' ri sibalaj q'ui banoj e a banom cuc' pa ronojel ri a c'aslemal. Chquijujunal xequitakej ri jech'alaj qui be, man c'o ta c'u jachin jun catcolowic.”"
}