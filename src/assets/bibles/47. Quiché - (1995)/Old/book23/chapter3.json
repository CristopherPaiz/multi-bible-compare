{
  "1": "¡Kas chixoc il! Ri Ajawaxel ri c'o ronojel u cuinem cäresaj na che ri Jerusalen xukuje' che ri Juda ronojel qui wäch yanelab, xukuje' ronojel wa ja' ri catzukunijic.",
  "2": "Cuban na chi cäsach u wäch ri cowilaj achi, ri banal ch'o'j, ri k'atal tzij, ri k'axal tzij, ri ch'obonel, ri ri'jab tak achijab,",
  "3": "ri qui nimal ajch'ojab, ri nim u banic, ri ya'l no'j, ri ajk'ij xukuje' ri ajitz,",
  "4": "jujun alabom cucoj na che c'amal qui be jujun tak ac'alab quebajawin na paquiwi'.",
  "5": "Ri c'ax ri cäpe paquiwi' ri winak, chi pune' ta ne canima' quib, cäquich'ayala' na quib. Ri c'ä e ac'alab quequich'ay na ri ri'jab tak winak, ri man nimak ta qui k'ij quewalij na chquij ri nimak qui k'ij.",
  "6": "Jun achalaxic c'ut cuc'am na jun rachalal ri c'o pa rachoch ri u tat, cubij na che: “Ri at c'ä e c'o na awatz'iak cacojo chatoc ba che c'amal ka be chattakan puwi' we jumulaj etzelatajic ri'.”",
  "7": "Ri jun chic cubij na che: “Man quincuin ta in che u suc'umaxic we yojyobic ri', man c'o ta ne nu wa pa wachoch, mawi watz'iak ri quincojo. Minicoj che takanel puwi' ri tinimit.”",
  "8": "Ri Jerusalen cätajin cäwulijic, ri Juda cäyojyob na, chila' c'u quebix wi xukuje' queban wi ri jastak ri quec'ulelan ri Ajawaxel, jastak ri quec'axc'obisan ri are'.",
  "9": "Chisakil quemacunic, man cäquic'u' ta ri cäquibano e junam ruc' ri Sodom, cäquiya' u bixic chque conojel ri winak. Tok'ob qui wäch, e are' quesuc'uman ri c'äjisabal qui wäch.",
  "10": "Utz re ri suc'alaj winak, utz c'u quel na, cäquicot na ruc' ri u wächinic ri u chac.",
  "11": "¡Tok'ob u wäch ri itzel winak, c'ax c'u quel na! jacha' ri chac ri u banom, jeri' tojbal ri cuya' na ri Dios che.",
  "12": "Jun alaj ac'al k'atal tzij cäbanow na c'ax che ri a tinimit pa qui k'ab ixokib cäc'oji' wi na ri k'atoj tzij. Nu tinimit, ri c'amal tak a be catquisubu, catquic'am bic pa jech'alaj be.",
  "13": "Ri Ajawaxel u suc'umam rib che u k'atic tzij, xak reye'm jampa' cuc'äjisaj u wäch ri u tinimit.",
  "14": "Ri Ajawaxel cäsiq'uin che u k'atic tzij, cubij c'u na chque ri nimak tak tatayib xukuje' chque ri c'amal tak u be ri tinimit: “Ri ix cätajin quisach u wäch ri nu ticbal uva i banom eläk' chquij ri mebayib, ri quiweläk'aj quebic'ol cho tak iwachoch.",
  "15": "¿Jachin ix takowinak chi quiban c'ax che ri nu tinimit, xukuje' chi quebich'ay ri mebayib?” Jewa' cujiquiba' u bixic ri Ajawaxel ri c'o ronojel u cuinem.",
  "16": "Cubij ri Ajawaxel xukuje': “Ri ixokib aj Sion, ri e banal tak nimal, ri man cäquipachba' ta jubik' ri qui jolom quebinic, ri man c'o ta qui q'uixbal chquipalaj, ri xak cocoj u xo'l tak cäkan cäquibano aretak quebinic, cäquichinicha' ri wikbal cakan;",
  "17": "che u c'äjisaxic qui wäch quinban na tol che ri qui jolom rumal ri quiäkchi'n, xukuje' quebench'anaba' na chquiwäch ri winak.”",
  "18": "Pa ri k'ij ri', ri Ajawaxel cusach na qui wäch conojel ri wikbal tak ib: ri wikbal tak akanaj, ri wikbal jolomaj, ri wikbal tak bak'wächaj.",
  "19": "Ri u wi' tak xiquinaj, ri wikbal u kul k'abaj, ri ch'ukubal ib,",
  "20": "ri pisbal jolomaj, ri alaj tak tikom ch'ich' re akanaj, ri pas, ri alaj tak lime't c'olbal c'oc'al, ri e siq'uibal k'inomal,",
  "21": "ri mulk'ab, ri wikbal tak tza'maj,",
  "22": "ri je'lalaj tak atz'iak, ri atz'iak ri quek'uxic, ri chal, ri chim uc'abal jastak,",
  "23": "ri ilbal ib, ri ch'uch'ujalaj tak atz'iak, ri pisbal tak jolomaj xukuje' ri pim tak su't.",
  "24": "Che u q'uexwäch c'oc'al, chuwil che u q'uexwäch pas, jun colob; che u q'uexwäch wi'aj ri xiyom, tolalaj jolomaj che u q'uexwäch ch'uch'ujalaj atz'iak, jun wakawoj atz'iak; che u q'uexwäch je'lal, jun etal ruc' ch'ich' ri quiäkarinak pa k'ak'.",
  "25": "Ri e a winak quekaj na pa ri ch'o'j, ri e awajch'ojab quecäm na pa ch'o'j.",
  "26": "Ri winak pa ri tinimit quebok' na, cäquicoj na atz'iak re bis, queya' na can qui tuquel."
}