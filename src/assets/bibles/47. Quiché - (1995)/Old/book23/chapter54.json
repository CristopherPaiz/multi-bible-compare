{
  "1": "Charaka' a chi' ruc' quicotemal, ixok ri man catalan taj, ri man e c'o ta awal; chebabixoj bix re quicotemal, at ri mawi jumul c'olinak awal, cubij c'u ri Ajawaxel: “Ri ixok ri xutum canok e q'ui ral quec'oji' na chuwäch ri ixok ri c'o rachajil.”",
  "2": "Chanimarisaj ri a lic'om cäbal re binem, maxe'j awib che u liq'uic ri panibal ri at c'o wi chayuku' rakan tak ri tanibal, co chebabajij tak ri ch'ic,",
  "3": "calic' c'u na awib pa awiquik'ab xukuje' pa a mox k'ab ri e awija'lil quequich'äc na q'ui nimak tak tinimit, quequinojisaj na c'u na ri tinimit tak ri e tolon camic.",
  "4": "Maxe'j awib, man quel ta na a q'uixbal man catyok' ta na, mawi c'o jas catq'uix wi na. Cäsach na ri a q'uixbal pa jolom ri elinak aretak c'ä at ac'al na, man cänataj ta chi na chawe ri a q'uixbal ri xelic aretak c'ä at malca'n,",
  "5": "are' c'u ri xatwinakirisanic catuc'am na che rixokil. Ri u bi' are Ajawaxel ri c'o ronojel u cuinem ri torol awech are ri Tastalicalaj u Dios ri Israel ri Dios ri' re ronojel ri uwächulew.",
  "6": "At je jas jun ali c'ulanic ri xutum canok xukuje' cäbisonic, are c'u ri a Dios at u siq'uim chi jumul cubij c'u chawe:",
  "7": "“Xa quieb oxib k'ij xatinxutuj na canok, ruc' c'u nimalaj utzil catinc'am chi na.",
  "8": "Ruc' jubik' oyowal, xinc'uxtaj jubik' wib chawäch, ruc' c'u junalic lok'ok'ebal c'u'x xintok'obisaj chi na a wäch. Are cäbin ri Ajawaxel ri torol awech.",
  "9": "Je jacha' ri chi'nic ri kas cäban na ri xinbij che ri Noe, aretak xuban can ri k'ekal jäb, chi man quinnojisaj ta chi ri uwächulew ruc' ja', je c'u ri' quinban na ri chi'nic ri kas cäban na chawe, chi man cäpe ta chi na woyowal chawe mawi quincoj chic a xib.",
  "10": "Pune' ri c'ache'laj cäquiq'uex ri qui c'olbal xukuje' quewulij ulok ri juyub, ri nu lok'ok'ebal c'u'x chawe man cäq'uextaj taj, mawi cätzak ri nu c'ulwächinic.” Are' cäbin ri Ajawaxel, ri quel u c'u'x chawe.",
  "11": "“¡Meba'laj tinimit, ri a rikom c'ax rumal ri cakulja, man c'o ta jun cäcu'bisan ta a c'u'x! In quebencoj na ri e awabaj puwi' ri räx abaj ri asabach, ri e a tac'alibal puwi' ri je'licalaj mex abaj ri sapir,",
  "12": "quiäk abaj rubi quincoj che qui banic ri e tac'atak tak a ja, räx abaj beril quincoj che qui banic ri e awoquibal, abaj ri pakal cajil quinbanbej quech ri a tapia.",
  "13": "In quebentijoj na ri awal, conojel cäquirik na nimalaj utzil.",
  "14": "Ri suq'uil catucowirisaj na, man c'o ta chi c'ax cäriko mawi caxe'j chi awib, ri xibriquil man catresaj ta chi ch'u'j.",
  "15": "We c'o jachin jun cuyac rib chawij, man in ta in takowinak, cach'äc c'u na ri cuyac rib chawij.”",
  "16": "“Chawilampe', in xinwinakarisan ri ch'ayal ch'ich' rech cunicowisaj ri k'ak', queban c'u ch'ojibal ri jalan tak qui patan xukuje' in xinwinakarisaj ri winak ri cäsachisan wächaj rech cuyojij ronojel;",
  "17": "man c'o ta c'u jun banowinak ta ri ch'ojibal ri cacuin ta che u sachisaxic a wäch. Catz'apij na u pa qui chi' ri quebanow tzij chawij. Are wa' ri quinya' na chque ri quinquipatanij: quinya' na ri ch'äcanic chque.” Ri Ajawaxel are cäjiquiban u bixic."
}