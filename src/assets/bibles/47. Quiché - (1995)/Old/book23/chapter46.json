{
  "1": "Ri dios Bel cabusbubic, ri dios Neb cätzak cho ri ulew. Ri e diosib quebekax cumal tak ri quiej, e al tak eka'n chque ri awaj ri e cosinak.",
  "2": "Ri diosib quebusbubic quetzak cho ri ulew, man c'u quecuin ta quewalijic, kas ri e are' quebe na pa jun ulew chic.",
  "3": "“Chitatabej, e rija'l ri Jacob, conojel ri e canajinak can che ri u tinimit ri Israel: ix wuc'am ulok pa ri nu k'ab,",
  "4": "je c'u quintakej na u banic chiwe c'ä quixri'job na aretak sak chic ri i jolom, xak are quixintok'ej na. In xixinbano, quintakej c'u na i wekaxic in quixintok'ej na xukuje' quixincol na.",
  "5": "¿Jachin ruc' quixcuinic quinijunamaj? ¿Jachin ri quichomaj chi quinjunamataj ruc'?",
  "6": "E c'o jachin tak cäquesaj q'ui k'an puak pa ri qui c'olbal, cäquipaj c'u sak puak pa pajbal c'äte ri' cäquitoj jun ajchac che u banic jun qui dios, rech quexuqui' chuwäch che u k'ijilaxic.",
  "7": "Cäquitelej paquiwi' ri qui teleb, cäquic'am c'u bic cäquiya' puwi' jun telebal, chila' c'u cäcanaj wi man caslab ta pa ri u c'olbal. Pune' sibalaj cäquirak qui chi' che u ta'ic ri u to'banic, man c'o ta jas cutzelej u bixic chque mawi cäcuinic quixucol chupam ri i c'axc'ol.",
  "8": "Chnataj wa' chiwe ajmaquib, mixsubutajic, utz u chomaxic chibana';",
  "9": "chnataj chiwe ri c'ulmatajinak can ojer. In Dios, man c'o ta chi c'u jun; in Dios, man c'o ta c'u jun ri cäjunamataj ta wuc'.",
  "10": "In quinya' u bixic ri q'uisbalil kas pa ri tictajic; kas ojer ulok nu yo'm u bixic ri cäpe na. In quinbij: Ri quinchomaj qui banic quebantaj na in quinban na ronojel ri quinchomaj u banic.",
  "11": "Nu siq'uim jun winak aj elebal k'ij, ri naj cäpe wi jacha' jun xic quebuban c'u na ronojel ri nu chomam u banic. Nu bim je c'u quinban na, nu banom ri nu chomanic quinban c'u na.",
  "12": "Chitampe' ri quinbij, winak ri man c'o ta cubij i c'u'x, ri qui chomaj chi ri torotajic sibalaj naj c'o wi:",
  "13": "In quinbano chi cänakajin ulok ri torotajic ri quinbano ri colobenic ri quinbano, man cäbeytaj taj, man naj ta c'o wi. In quinya' na ri colobenic che ri Sion, quinya' na ri nimarisabal nu k'ij che ri Israel.”"
}