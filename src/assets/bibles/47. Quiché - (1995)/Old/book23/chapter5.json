{
  "1": "Quinebixon na pa ri u bi' ri wanima' wib ruc' ri utz na, ri bix ri quinbixoj che ri ticbal u uva. Ri wanima' wib ruc' c'o jun ticbal u uva pa jun ulew ri sibalaj cäwächinic.",
  "2": "Xutajij ri ulew, xeresaj ri abaj chupam, xutic c'u qui k'ab utzalaj tak uva. Pa u niq'uiajil ri tico'n xuyac wi jun nimalaj tac'atic ja', xukuje' xusuc'umaj jun c'olbal ri capitz' wi ri u wa'l uva. Ri wanima' wib ruc' reye'm chi ri uva ri xebentico quequiya' na qui'laj tak uva, e are c'u ri uva ri xebuya' xa c'aylaj tak uva.",
  "3": "Camic c'ut aj Jerusalen, winak aj Juda, chibij jachin ri ajchak'mac, we are ri ticbal nu uva o in.",
  "4": "¿La c'o ta c'u lo ri rajawaxic xinban ta na che ri nu ticbal uva? ¿La c'o ta c'u lo jun jasach ri ma ta xinban che? In weye'm chi xuya' ta qui'laj tak uva, ¿jas c'u che c'aylaj tak uva xuya'?",
  "5": "Quinbij c'u na chiwe ri xinchomaj u banic che ri nu ticbal uva: quinwesaj ri coral ri c'o chrij, rech cäsachisax u wäch; quinwor ri tapia ri c'o chrij, rech cätac'alexic;",
  "6": "quinwonoba' na canok. Man cäjosk'ix ta chic mawi quebok ri k'ayes chupam, cänoj na che q'uix xukuje' che itzel tak k'ayes. Quinbij na chque ri sutz' chi man cäquitak ta chi ulok ri jäb puwi'.",
  "7": "Ri ticbal u uva ri Ajawaxel ri c'o ronojel u cuinem ri u tico'n ri sibalaj lok' chuwäch, are ri rulew ri Israel, u tinimit ri Juda. Ri Ajawaxel reye'm chi queniman che ri u pixab, xuwi c'u cämisanic curik cuc' reye'm suq'uilal, xuwi c'u cuta' rakoj tak chi'aj re k'oxom.",
  "8": "¡Tok'ob i wäch ix ri quebilok'ola' tak ja, ri quebilok'ola' tak ulew, man c'o ta jubik' c'olbal quiya' ta chi can che jun chic, quijekeba' iwib jacha' ta ne chi xak xuwi ri ix quixc'oji' chupam ri ulew!",
  "9": "Ri Ajawaxel ri c'o ronojel u cuinem xuban ri chi'nic ri kas cäban na chwe: “E q'ui ja queyojyob na; pune' ta ne e nimak xukuje' e je'lic, man c'o ta chi jun caraj cäc'oji' ta chquipam.",
  "10": "Cawinak lajuj c'am ulew ri ticom uva chuwäch, xa jun alaj bo'j u wa'l uva cuyao'. Lajuj coxtar ija' xa' jun coxtar trico cuya'.”",
  "11": "¡Tok'ob i wäch ix ri sibalaj ak'ab quixwalij che k'abaric, rumal ri u chuk'ab ri u wa'l uva quixcanaj can pa ri i c'olbal c'ä coc na ri ak'ab!",
  "12": "Xuwi k'ojom re arp, re nimalaj arp, re tum xukuje' re su' cätatajic, c'o sibalaj u wa'l uva pa ri i nimak'ij man quixoc ta c'u il che ri cuban ri Ajawaxel, mawi quicoj ri u chac pa ajilabal.",
  "13": "Rumal c'u rech chi man quiwaj taj quixch'obonic, ri nu tinimit quesax na bic pa ri rulew, conojel ri aj Israel xukuje' ri e c'amal tak qui be, quecäm na rumal wi'jal xukuje' chakij chi'.",
  "14": "Ri u jul cäminak cujakakej na ri u pa u chi' jacha' jun juyubal awaj, che qui bik'ic bic ri aj israelib xukuje' ri c'amal tak qui be we winak ri' ri e c'o pa jajatem xukuje' pa etzenem.",
  "15": "Conojel ri winak quemach'i na canok ri banal tak nimal xak queca'y chic.",
  "16": "Ri Ajawaxel ri c'o ronojel u cuinem cuc'ut na rib chi nim u banic, pa ri k'ij aretak cuk'at tzij ri Tastalicalaj Dios cuc'ut na ri u tastaliquil aretak cuban ri suq'uilal.",
  "17": "Conojel ri tinimit tak quewulix na, chquixo'l ri wulijinak tak ja queyuk'ux wi na ri chij xukuje' q'uisic'.",
  "18": "Tok'ob i wäch ix ri cuc' banoj tak tzij quijururej ri etzelal, quijururej ri mac jacha' ri cuban ri cujururej jun carwaj.",
  "19": "Ix ri quibij: “Chanim chubana' ri Dios ri jastak ri cubij, rech quekilo; chi ri Tastalicalaj u Dios ri Israel chutz'akatisaj chanim ri e u chomam qui banic rech cäketamaj qui wäch.”",
  "20": "¡Tok'ob i wäch ix ri quibij utz che ri man utz taj, man utz ta quixcha' c'u che ri utz; quijalwächij ri sakilal pa k'ekumalil, are c'u ri k'eku'm quiban sakilal che, ri quijalwächij ri c'ayil pa qui'al, ri quiban c'a che ri qui', are c'u ri qui' pa c'ayil!",
  "21": "¡Tok'ob i wäch ix ri quina' iwib chi c'o i no'j, xukuje' quina' iwib chi sibalaj c'o iwetamanic!",
  "22": "¡Tok'ob i wäch ix ri man c'o ta quixch'äcow che u tijic u wa'l uva, man c'o ta jun quixch'äcow che u suc'umaxic ri tzam!",
  "23": "Ix ri xa rumal puak ri cäya' chiwe, quibij chi man c'o ta u mac ri c'o u mac, man quel ta jubik' i c'u'x che ri man c'o ta u mac.",
  "24": "Rumal ri', jacha' ri k'ak' ri cuporoj ri pajo, xukuje' ri rak' k'ak' cuchajirisaj ri chaki'j tak u xak che', jewa' xukuje' ri u sachic i wäch, jacha' ri tico'n ri cäk'ay ri qui rab, cätuquin ri qui cotz'ijal jacha' ri puc'uc' ulew. Rumal rech chi man nim ta xiwil wi ri u tijonic xukuje' ri u takanic ri Ajawaxel ri c'o ronojel u cuinem, ri Tastalicalaj u Dios ri Israel.",
  "25": "Rumal ri' ri Ajawaxel xpe royowal che ri u tinimit, xuyac ri u k'ab che u c'äjisaxic u wäch. Ri juyub xebirbobic, ri cäminakib xejiljoxin canok jacha' mes pa tak ri be. Man oc'owinak ta c'u ri royowal ri Ajawaxel ri are' c'ä u takem u cojic xib.",
  "26": "Ri Ajawaxel cuyac jun etal, cuc' xulk'abem cusiq'uij apan jun nim tinimit ri naj c'o wi; che ri sibalaj naj na che ri uwächulew Cuban na che chi capetic. Capextax c'ut, copan ruc' nimalaj aninakil;",
  "27": "man c'o ta jun tukar mawi cosinak chquixo'l, man c'o ta jun ri ma ta sibalaj utz ri ma ta sibalaj utz u jakic ri u bak'wäch u banom, man c'o ta jun ri ma ta co u ximom ri u xe' u pam, mawi jun ri t'okopitajinak ri ximibal u xajäb.",
  "28": "Sibalaj t'ist'ak u wi' tak ri qui ch'ab, conojel ri qui q'uiakbal ch'ab sibalaj e utz qui tanixic qui banom. Ri quixq'uiak ri qui quiej sibalaj e co jacha' ri abaj, ri quetet rech ri qui carwaj e junam ruc' jun sulc'um:",
  "29": "Ri qui wunem je jas ri u wunem jun coj, ri cäjininic aretak cuchap ri u ti', cuc'am c'u bic man c'o ta jun cäcuinic cumaj ta che.",
  "30": "We nim tinimit ri', aretak copan ri k'ij ri c'utum, quejinin na jacha' ri plo, chrij ri Israel; we c'u c'o jun cäca'y che ri uwächulew cäril na chi ronojel c'o pa k'eku'm, k'ekumarinak c'u ri sakil cumal ri sutz'."
}