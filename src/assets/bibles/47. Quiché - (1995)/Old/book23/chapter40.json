{
  "1": "Ri i Dios ix cubij: “Chicu'bisaj u c'u'x, chicu'bisaj u c'u'x ri nu tinimit;",
  "2": "chich'abej ri Jerusalen pa utzil, chibij che chi ri patanijic ri e c'o wi q'uisnak u tza'm, chi xetojtaj ri u mac ri u banom, chi u c'amom chi pa nu k'ab ri u camul c'äjisabal wächaj rumal rech ronojel ri u mac.”",
  "3": "Jun cowilaj ch'abal xtatajic: “Chisuc'umaj jun be che ri Ajawaxel pa ri chaki'j uwo sak, chijuch'u' jun jicomalaj be ri quiya', che ri ka Dios, pa ri ulew ri man cäwächin taj.",
  "4": "Chebinojisaj tak ri c'olbal ri e q'uiyinak wi aj, chebilianisaj tak ri juyub xukuje' ri e u tza'm tak juyub, ri c'olbal ri e c'o wi c'ache'laj xukuje' tanatak, chebililobisaj.",
  "5": "C'äte ri' cuc'ut na ri Ajawaxel ri u juluwem, conojel c'u ri winak junam cäquil na. Kas are' c'ut ri Ajawaxel yowinak u bixic.”",
  "6": "Jun ch'abal cubij: “Charaka' a chi'.” Ri in xinbij: “¿Jas quinbij aretak quinrak nu chi'?” “Chi ronojel winak xak junam ruc' ri k'ayes, sibalaj co c'olic jacha' jun cotz'i'j re juyub.",
  "7": "Ri k'ayes cächaki'jaric xukuje' ri cotz'i'j cäyututiric aretak coc'ow ri ruxlab ri Ajawaxel paquiwi'. Kastzij ri winak xak e junam ruc' ri k'ayes.",
  "8": "Ri k'ayes cächaki'jaric xukuje' ri cotz'i'j cäyututiric, are c'u ri u tzij ri ka Dios man cäq'uextaj ta xak je wi amak'el.”",
  "9": "Sion, chatpakal puwi' jun juyub, co chatch'awok, chaya' u bixic ri utzalaj tzij. Charaka' a chi' maxe'j awib Jerusalen, chaya' u bixic chque ri tinimit tak aj Juda: “¡Waral c'o wi ri i Dios!”",
  "10": "Copan ri Ajawaxel ruc' cuinem, cätakan c'u na puwi' ronojel ruc' ri chuk'ab ri c'o pa u k'ab. Cuc'am ulok ri u tinimit aretak torotajinak chi rumal.",
  "11": "Cäpetic jacha' jun ajyuk' ri quebuchajij ri u chij quebuyac ri alaj tak chij, quebuk'aluj, quebuc'am bic cho u c'u'x, sibalaj coc il che qui chajixic ri c'äte xebalaxic.",
  "12": "¿Jachin etaninak ri nimalaj plo ruc' ri u k'ab, o rajilam ri retabalil ri caj cuc' ri u wi' tak u k'ab? ¿Jachin yowinak ronojel ri u puc'uq'uil ri ulew pa jun tzima, o e u pajom pa pajbal ri e u tza'm tak juyub xukuje' tak ri e u tza'm tak ri c'ache'laj?",
  "13": "¿Jachin bininak che ri Ajawaxel chi man utz ta ri cubano, o jachin yowinak tijonic che?",
  "14": "¿Jachin xeyo'w no'j che xukuje' ch'obonic? ¿Jachin xc'utuw chuwäch ri u banic suc'alaj k'atoj tzij? ¿Jachin xtijon che ri etamanic? ¿Jachin xeyo'w tijonic che re no'j?",
  "15": "Che are' ri nimak tak tinimit xak e junam ruc' jutz'ut ja', jacha' jun u bak'wäch ulew chupam ri pajbal ri tinimit tak ri e c'o chupam tak ri plo xak e junam ruc' jun u bak'wäch sanyeb.",
  "16": "Pa ronojel ri Libano man quebubana' ta ri awaj che u chi'xic tabal tok'ob ri quechajirisaxic, mawi ri si' che ri k'ak'.",
  "17": "Conojel ri nimak tak tinimit man c'o ta qui banic chuwäch; che ri are' man c'o ta jubik' qui k'ij.",
  "18": "¿Jachin ruc' qui junamaj wi ix ri Dios? ¿Ruc' jachique wächbal qui c'utbej re ri u banic?",
  "19": "Jun josol dios cutac'aba' jun wächbal, jun ch'ayal puak cuch'uk rij che k'an puak xukuje' cuban jun u chachal re sak puak.",
  "20": "Ri cäbanow jun wächbal cucha' jun che' ri man cäk'ay taj, cutzucuj jun utzalaj ajchac ri cäna'w che u tac'abaxic rech man catzak taj.",
  "21": "¿La ma ta iwetamam? ¿La ma ta i tom u tzijol? ¿La ma ta xtzijox chiwe kas pa ri tictajic? ¿La ma ta i ch'obom ulok kas aretak xban ri uwächulew?",
  "22": "Ri Dios c'o ri u tem re ajawibal puwi' ri caj ri c'o puwi' ri uwächulew, queril ri winak jacha' alaj tak sac' ri quech'opinic. Ri are' culic' ri caj jacha' jun ch'ukubal, culic' u wäch jacha' jun lic'om cäbal.",
  "23": "Ri are' cubano chque ri achijab ri nimak qui banic chi man c'o ta qui patan cusachisaj c'u qui wäch ri e c'amal tak be aj uwächulew.",
  "24": "Xak e junam cuc' ri alibaj tak tico'n ri c'äte qui tiquic, ri c'äte jubik' benak ri qui rab pa ri ulew. We ri Dios cuxlab paquiwi' queyututiric, quec'am c'u bic rumal ri salc'um jacha' pajo.",
  "25": "Ri Tastalicalaj Dios cubij: “¿Jachin ta ruc' quinijunamaj wi ix? ¿Jachin ta ri cäjunamataj wuc'?”",
  "26": "Chixca'yampe' chicaj, chiwila' c'ut: ¿Jachin xbanow ronojel wa'? Ri cujach qui wäch chquijujunal, conojel c'ut quebusiq'uij ruc' ri qui bi'. Sibalaj nim ri u cuinem xukuje' ri u chuk'ab, chi man c'o ta jun chque ma ta copanic.",
  "27": "Israel u tinimit ri Jacob, ¿jasche catch'ach'atic?, ¿jasche cabij: “Ri Ajawaxel man cunabej taj ri cätajin quinc'ulmaj ri Dios man coc ta il chwe?”",
  "28": "¿La xa pa u ma ta aweta'm? ¿La ma ta a tom? Ri Ajawaxel, ri junalic Dios, ri xbanow ronojel ri uwächulew, man cächukchub ta mawi cäcosic ri retamanic man c'o ta u q'uisic.",
  "29": "Ri are' cuya' u chuk'ab ri cosinak, are c'u ri tukar cuya' u wi' ri u chuk'ab.",
  "30": "Ri alabom quecosic xukuje' quetukaric, xukuje' ne ri sibalaj e co na quetzakic,",
  "31": "are c'u ri cäquicu'ba' qui c'u'x chrij ri Ajawaxel cäc'aq'uir na ri qui chuk'ab amak'el, quecuinic querapapic jacha' ri cot quecuinic quexiq'uinic man quecos taj, quebinic man quetukar taj."
}