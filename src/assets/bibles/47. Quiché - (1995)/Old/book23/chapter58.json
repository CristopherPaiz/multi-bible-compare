{
  "1": "Ri Ajawaxel xubij chwe: “Co charaka' a chi' maxe'j awib, co charaka' a chi' jacha' jun trompet chayaja' ri nu tinimit qui mac ri e u chak'maquil, ri u tinimit ri Jacob qui mac ri e u mac.",
  "2": "K'ij chk'ij quinquitzucuj, cäcaj c'ut quequetamaj tak ri e nu be, caquiban quib chi e je ta ne jun tinimit ri cuban ri utzilal, ri man cäsach ta ri nu pixab pa u jolom cäquita' suc'alaj tak pixab chwe, cäquiban quib chi sibalaj quequicotic aretak quekeb wuc',",
  "3": "cäquibij c'ut: ‘¿Jas u patan man cujwataj we ri Dios man cäril taj? ¿Jas u patan cäkacämisaj kib, we ri Dios man cäril taj?’ Ri k'ij ri man cäban ta wa'im quicoj ix che u banic i ch'äcoj xukuje' che queläk'axic ri e iwajchaquib;",
  "4": "ri k'ij ri man cäban ta wa'im quiwoc'owisaj pa yacoj tak ch'o'j xukuje' yajoj tak ib, quicämisala' iwib cuc' tak t'oconic. Jun k'ij re man u tijic ta wa'im ri jewa' quibano man quincuin ta ri' quintatabej ri i bochi'nic.",
  "5": "¿La are pa i c'u'x chi ri man u tijic ta wa'im ri cäkaj chnuwäch are ri u c'axc'obisaxic iwib, ri u pachbaxic ri i jolom jacha' jun xic'ay, qui k'oyoba' c'u iwib i cojom wakwoj tak atz'iak puwi' ri chaj? ¿La are c'u wa' ri quibij ‘man u tijic ta wa'im’ che xukuje' ‘utzalaj k'ij che ri Ajawaxel’?",
  "6": "Man are ta wa'. Ri man u tijic ta wa'im ri cäkaj chnuwäch in, are wa': chi quebat'okopij ri tikom tak ch'ich' re ri man suq'uil taj, chi quebaquir ri t'ur ri e jat'ininak ri winak chi quebatzokopij bic ri winak ri qui rikom c'ax, xukuje' chi quitanaba' u banic c'ax;",
  "7": "xukuje' chi caya' u wa ri cänumic, chi cac'amowaj cho awachoch ri meba' ri man c'o ta rachoch chi caya' ratz'iak ri man c'o ta ratz'iak, chi man cak'il ta awib che u banic tok'ob chque ri awajil a tz'akat.",
  "8": "We je caban wa', cäjuluw na ri a chaj, jacha' aretak cäpe u sakaric, man cäbeytaj ta c'u qui cunatajic tak ri e a socotajic. Ri a suq'uil cänabej na chawäch cäteri c'u ri nu juluwem chawij.",
  "9": "We c'u quinasiq'uij, catinch'abej na we carak a chi' che u tz'onoxic ri nu to'banic, quinbij na chawe: ‘In c'olic ri'’. We catanaba' u banic c'ax chque ri awajil a tz'akat, we man quebatzur chic ri winak, mawi cawalijisaj jalum k'abam chquij,",
  "10": "we caya' awib che u tzukic ri cänumic, we cato' ri u rikom c'ax pa ri u rajawaxic, ri a chaj cäjuluw na pa ri k'eku'm, ri e a mujal cux na chäj jacha' ri tiq'uil k'ij.",
  "11": "Ri in quinc'am na a be amak'el, quintz'ebej na ri catijo chupam ri chaki'j uwo sak, quinya' na u chuk'ab ri a cuerp catux c'u na jacha' jun ticbal cotz'i'j ri utzalaj u ja'xic banom, jacha' jun u q'uiyibal ja' ri man cätzaj taj.",
  "12": "Ri a tinimit quebuban chi na qui banic ri ojer tak ja ri e wulijinak, quebuc'ojoj na tak ri tac'alibal ri e cojom sibalaj ojer. ‘Yacal tzakinak tak tapia cuchi'x na ri a tinimit’, xukuje' ‘Banal qui banic wulijinak tak ja.’ ”",
  "13": "“Nim chawila' wi ri k'ij re uxlanem mebaban ch'äcoj chupam ri tastalicalaj nu k'ij. Chach'obo' chi we k'ij ri' k'ij wa' re quicotemal, jacha' jun tastalicalaj k'ij che ri Ajawaxel ri takal u ya'ic u k'ij nim chawila' wi mebaban ri jastak awech pa we k'ij ri', mawi are catzucuj ri utz chawe at ri c'o cach'äc chquij.",
  "14": "We je caban wa' cärik na quicotemal wuc' in, catinc'am c'u na bic pa ri ch'äcanic paquiwi' tak ri e u chicajil ri ulew, quinya' c'u na chawe chi catquicot chupam ri rechbal ri Jacob ri a mam.” Kas are ri Ajawaxel bininak wa'."
}