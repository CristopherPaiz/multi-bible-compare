{
  "1": "¡Tok'ob u wäch ri Samar, cubanbej nimal xukuje' u corona ri Eprain, we k'abarelalaj tinimit ri'; je'lalaj wikbal re cotz'i'j ri bach'uyirinak chic ri cäq'uiy ulok pa jun räxalaj beya', qui tinimit winak ri e ch'äctajinak rumal ri u wa'l uva!",
  "2": "Ri Ajawaxel u tasom jun cowilaj winak ri c'o nimalaj u cuinem jacha' ri u chuk'ab jun xibibalalaj sakbach, jacha' jun cakulja ri cäcämisanic, jacha' jun nimalaj jäb, jacha' jun xibibalalaj ja' ri cäjik'isanic. Ruc' ri u k'ab carokin na pa ulew,",
  "3": "cuc' c'u ri rakan cuxak'alej na ri are' nimal, u corona c'ut we k'abarelalaj tinimit ri' aj Eprain.",
  "4": "Xukuje' we je'lalaj wikbal ri' re cotz'i'j ri bach'uyirinak, ri q'uiyinak ulok pa ri räxalaj beya', cux na jacha' ri nabe tak higo ri quewächin chanim: chi aretak c'u c'o jachin jun quilowic we c'u e c'o chi pa u k'ab, quebutijo.",
  "5": "Pa ri k'ij ri', ri Ajawaxel ri c'o ronojel u cuinem cux na jun je'lalaj corona, jun wikbal ri man c'o ta je wi chque ri e u tinimit ri queto'taj canok,",
  "6": "cäruxlabaj na suq'uilal chque ri k'atal tak tzij che u banic suq'uil pa ri k'atbal tzij, xukuje' cuya' na u chuk'ab canima' ri ajch'ojab ri quechajin ri tinimit.",
  "7": "E c'o chi c'u niq'uiaj ri quebak'ot rumal ri u wa'l uva quepajlobic quebak'otilobic rumal ri k'obisam u wa'l uva: e cojol tabal tok'ob xukuje' e k'axal tzij quebak'otilobic cumal ri k'obisam u wa'l uva; queconir rumal ri u wa'l uva, quebak'otilobic cumal tak ri k'obisam u wa'l uva, quebak'otilobic aretak quequil c'utwächinic e k'abarelab aretak caquik'at tzij.",
  "8": "Conojel ri mexa e nojinak che xo'j xukuje' tz'ilol, man c'o ta xa' jun c'olbal ch'ajch'oj.",
  "9": "In quinquibij, cäquibij c'ut: “¡Cape ta c'u che u ya'ic tijonic chke uj, che u cutic chkawäch ri u k'alajisam ri Dios! ¡Jacha' ta ne ri c'ä uj ch'utikab tak ac'alab",
  "10": "ri c'äte ta cätajin cäketamaj uwo wuj: ba be bi bo bu!”",
  "11": "Utz ba la', we ba man cäquinimaj, xa ba je ta ne ri pa jun tzij ri u putzcuyem rib, pa jun ch'abal ri jalan ta chi wi ri cuch'abebej ta wi ri Dios we tinimit ri'.",
  "12": "Ri are' u bim chi chque nabe: “Waral c'o wi ri jororemal, waral c'o wi ri uxlanem chuxlan ri tukarinak.” Man xeniman ta c'u che.",
  "13": "Rumal ri' ri Ajawaxel quebutzijobej na je ta ne ri e ch'utikab tak ac'alab ri c'äte' cätajin cäquetamaj uwo wuj. Je c'u ri', aretak quebinic quepac'aq'uic quebe na chquij, quesocotaj na, quechaptaj na chupam ri c'amibal, quechaptaj c'u na canok.",
  "14": "Chitatabej ba' ri cubij ri Ajawaxel achijab ri man c'o ta jubik' i q'uixbal ri quik'at tzij puwi' we tinimit ri' ri Jerusalen.",
  "15": "Ri ix quibij: “Ka banom jun c'ulwächinic ruc' ri cämical, ka banom ka tzij ruc' ri quebajawin wi ri cäminakib rech aretak cäpe ri nimalaj c'ax pakawi', man cujurik taj ka tzucum ka panibal chupam ri banoj tzij, ka tzucum to'bal kib chupam ri subunic.”",
  "16": "Rumal ri', ri Ajawaxel cubij: “Quincoj na jun abaj pa Sion, jun abaj ri cha'om ri sibalaj pakal rajil, are c'u abaj wa' ri nim u patan, ri cajwataj na che tac'alibal. Ri c'o u jiquiban wi c'uxaj, man quebel ta na ch'u'j.",
  "17": "Che we yacanic ri' are quincoj na ri suq'uil che u q'uexwäch clomabal, che u q'uexwäch suq'uibal are quincoj ri jicomal.” Ri i panibal ri i tzucum chupam ri banoj tzij, cäsach na u wäch rumal ri sakbach, ri ja' cuch'elej na bic ri u c'olbal ri to'bal iwib.",
  "18": "Ri i c'ulwächinic ri i banom ruc' ri cämical man c'o ta chi cupatanij na, ri c'ulwächinic ri i banom ruc' ri quebajawin ri cäminakib, man c'o ta cupatanij na. Cäpe na ri nimalaj c'ax cäkaj c'u na piwi'.",
  "19": "Joropa' mul coc'owic quixucharchatej na bic. Cäpe na chwek cäbij pa k'ij xukuje' chak'ab. Xuwi ri u tatabexic u tzijol quixubirbobisaj na.",
  "20": "Je cäc'ulmataj na jacha' ri k'oyolem pa jun ch'utinalaj ch'at ri xa ch'akap ri u k'u' jun cuch'ukubej rib.",
  "21": "Ri Ajawaxel je cuban na jas ri xuban pa ri juyub Perazim, je cuban na jas ri xuban pa ri beya' re Gabaon, che u banic ri u chomam, pune' man je ta chque ri winak, che u banic ri u chac, ri u chac ri mayibal u banic.",
  "22": "Je c'u ri', ¡miban chi ba' ri q'uixbal u banic!, co ne mäjat'ix chi na ri tikom ch'ich' ri cojom chiwe nu tom c'u u tzijol chi ri Ajawaxel ri c'o ronojel u cuinem cusach na u wäch ronojel ri ulew.",
  "23": "Chiya' ri i xiquin che u tatabexic ri quinbij, kas utz u tatbexic ri nu tzij chibana'.",
  "24": "Aretak jun ticonijel cutic u wäch ri rulew, man xak ta xuwi cäsachi che u c'upic o xak ta xuwi cäsachi che u tajixic o u lianisaxic.",
  "25": "¿La ma ta kastzij chi aretak tajitajinak chic, cujopij ri u wäch ri eneld, o ri comin, c'äte ri' cujopij ri trico pa tak cholaj, cho tak c'u ri ch'ucuch'ak cutic wi sebad xukuje' senten?",
  "26": "Ri Dios cäc'utuw chuwäch jas ri cuban che u banic.",
  "27": "Man c'u cäyak' ta ri eneld, mawi coc'owisax cäret puwi' ri comin xane' ri eneld cäk'osix che che', are c'u ri comin cäjabux chi xic'ay.",
  "28": "Ri trico, cäyak'ic, je, ma ta c'u ne cätanabax u yak'ic coc'owisax ri qui quetet ri cäret puwi', cätas ri trico, man cäwech' ta c'ut.",
  "29": "Je c'u cuban ri Ajawaxel wa' ri c'o ronojel u cuinem che u banic ri cuchomaj. Ri are' e c'o mayibalalaj tak u chomanic, quebuban c'u na ruc' nimalaj no'j."
}