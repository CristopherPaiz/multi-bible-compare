{
  "1": "Ri winak ri e tz'akatisanelab pa ronojel, quecämic; man c'o ta c'u jun coc il ri e utzalaj tak winak cäsach qui wäch, man c'o ta c'u jun cäch'obowic chi aretak quecämic queto'tajic man c'o ta chi c'ax cäquiriko",
  "2": "queboc c'u na chupam ri jamaril. Xquitakej c'u jun be jicom, are c'u ri camic quebuxlan na chupam ri xemuk wi.",
  "3": "Chixkeb ulok ix ri ix ral ri itzinel, ix rija'l jun achi ri xak cäkaj pa mac cuc' ixokib, xukuje' ri i nan ri quech nim ch'utin:",
  "4": "¿Jachin ri quitze'j u wäch? ¿Jachin che quiban wi i palaj re etzelam wächaj? ¿Jachin che quiwesaj wi iwak'? Ri ix ix ral ri macaj, winak banal tak tzij;",
  "5": "chquixe' tak ri bakit xukuje' chquixe' tak ri che ri e jewejak quebiban wi jastak ri e q'uixbal, quebipil ac'alab che tabal tak tok'ob chquichi' ri alaj tak nima', xukuje' xo'l tak ri nimak tak abaj.",
  "6": "“Israel, ri at cäkaj chawäch ri qui k'ijilaxic tak ri pilim tak abaj ri e c'o pa ri nima', a tzucum c'u jun c'olbal chawe chila'. Paquiwi' c'u tak ri abaj ajamim wi u wa'l uva che sipanic, xukuje' e a chi'm c'äj paquiwi'. Aretak cäbantaj ronojel wa' awumal ¿la quinquicot ta c'u lo in?",
  "7": "Puwi' jun nimalaj juyub ri nojinak che tak chäj xaya' wi ri a ch'at, chila' xukuje' at pakalinak wi che u ya'ic tabal tok'ob.",
  "8": "Chrij ri oquibal chupam ri awachoch xebaya' wi ri xibibalalaj tak a diosib. Man xinnata ta chi chawe, xach'anaba' awib xatk'oyi c'u pa ri jun liq'uilic a ch'at xaban a tzij cuc' achijab ri xawaj chi catk'oyi cuc', caca'yej c'u apan ri a dios.",
  "9": "Catxiq'uinic xatbe ruc' ri dios Melec xac'am bic aseit xukuje' jumulaj c'oc'al xebatak bic tako'nib sibalaj naj, xabano chi xebopan chupam ri rajawibal ri cämical.",
  "10": "Xacos awib che qui banic q'ui binem, man c'u xach'ob ta chi man c'o ta u patan ronojel ri xabano. C'o c'u ri a wa awuq'uia' pa a k'ab rumal ri' man xatcos taj.",
  "11": "¿Jachin tak ri' ri diosib ri xana' awib chquiwäch xukuje' xaya' qui k'ij, rumal c'u quech wa' xinaya' canok xukuje' man quinnataj ta chi chawe? Aretak ri at man nim ta chic xinawil wi, xinban wib chi man xinnabej taj.",
  "12": "Quinwesaj c'u na u tzijol ri a c'aslemal, ri at cachomaj chi sibalaj at tz'akat.",
  "13": "Aretak carak a chi' che u tz'onoxic to'bal awib, ri e a dios man catquito' taj mawi catquesaj pa ri c'ax. Conojel wa' quec'am na bic rumal ri quiakik' jun wupunic cäbanow na chi cäsach qui wäch. Are c'u ri cäcu'bi u c'u'x chwij cäjeki' na pa ri ulew xukuje' cäc'asi na chupam ri tastalicalaj nu juyub.”",
  "14": "Cätataj c'u na u bixic: “Chisuc'umaj jun lianicalaj be, chiwesaj ri queyo'w latz' rech coc'ow ri nu tinimit.”",
  "15": "Are' c'u ri Dios ri aj chicajil, ri cac'al chbe k'ij sak, ri tastalic u bi', je cubij wa': “Ri in in jekel pa jun c'olbal chicaj ri tastalic, xukuje' in c'o c'u ruc' ri meba' ri u rikom c'ax, quincu'bisaj c'u u c'u'x xukuje' quinya' u chuk'ab.",
  "16": "Man xak ta amak'el quintzujuj ri nu tinimit, mawi in ta oyowarinak ronojel k'ijol; ri quebel na ri' chi ri winak ri e nu winakirisam cuban quieb qui c'u'x chwij.",
  "17": "U mac rech ri u mac ri Israel xinoyowar na jun k'ijol, xinc'äjisaj u wäch xintas wib chrij ri are' c'ut man xniman taj are xuban ri u chomanic pa rech wi.",
  "18": "Wilom ri u c'aslemal, quincunaj c'u na, quinya' na uxlanem che, man c'o ta chi quebel wi ch'u'j. In quincu'bisaj na qui c'u'x ri quebisonic,",
  "19": "quinbij c'u na chque conojel: Jamaril chque ri e c'o naj, xukuje' jamaril chque ri e c'o nakaj. In quincunaj na ri nu tinimit.",
  "20": "Are c'u ri e lawalo tak winak xak e junam ruc' ri plo ri walijinak u wäch, ri mawi jubik' cuxlanic quebuq'uiak c'u ulok chquixo'l ri e u rekbala' xok'ol xukuje' tz'ilol.",
  "21": "Chque ri e lawalo tak winak man c'o ta utzil.” Ri Dios are bininak."
}