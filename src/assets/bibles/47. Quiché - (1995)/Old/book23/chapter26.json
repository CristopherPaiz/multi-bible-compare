{
  "1": "Pa ri k'ij ri' cäbixox na we bix ri' pa ri ulew Juda: “C'o jun cowilaj ka tinimit ri cäkato' wi kib, ri Ajawaxel xebuyac nimak tak tapia chrij xukuje' to'bal tak ib.",
  "2": "Chebijaka' ri oquibal rech coc'ow ri jun nim tinimit ri suc'.",
  "3": "Ajawaxel, ri lal quebe chajij la pa jamaril ri co e c'olic, rumal rech chi qui cuban qui c'u'x chi'j la.",
  "4": "Chicu'ba' i c'u'x chrij ri Ajawaxel amak'el are' c'u jun to'bal ib ri junalic.",
  "5": "Ri are' quebut'akij ri cäquiban nimal, cumach'irisaj ri tinimit ri man cäniman taj cukasaj c'ä cho ri ulew,",
  "6": "cäxak'alex c'u na pa ulew cumal ri mebayib xukuje' ri man nimak ta qui k'ij.”",
  "7": "Suc' ri qui be ri suc'alaj tak winak, lal, Ajawaxel cajicomaj la ri qui be.",
  "8": "Ri uj xukuje' cäkana' kib chi co uj c'olic pa ri be ri u c'utum ri pixab la, Ajawaxel. Ri u rayinic ri kanima' are ri chomaxic la.",
  "9": "Ruc' ronojel ri wanima' quinbik'bit che la chak'ab kas pa ri wanima' q'uiyinak wi ulok ri rayinic che tzucuxic la. Aretak cak'at la tzij puwi' ri uwächulew ri achijab cäquetamaj na jas ri suq'uil.",
  "10": "Pune' cätok'obisaj la qui wäch ri itzel tak winak, ri e are' man cäquetamaj taj quebux suc' e itzel tak winak wi chquixo'l ri utzalaj tak winak man cäquichomaj ta chi sibalaj nim u k'ij ri Ajawaxel.",
  "11": "Ajawaxel, suc'umam chi la ri c'äjisabal wächaj, ri e are' c'ut man cäcaj ta cäquetamaj aretak c'ut cäquil ri lok'ok'ebal c'u'x la che ri tinimit la, man cäquirik ta chi na jas cäquibano. ¡C'o ta banom wi chi are' ta ri u k'ak'al ri oyowal la quebik'owic!",
  "12": "Ajawaxel, lal cayo'w la ri utzalaj c'olem chke; kas c'u tzij lal ri' ri cäbanow la conojel ri e ka banoj.",
  "13": "Ajawaxel xukuje' ka Dios, e jule' takanelab e uxinak kajaw, xuwi c'u ri lal ka banom Kajaw che la.",
  "14": "Ri e are' e cäminak, man quec'asi' ta chic jumul; xa e nutub, man quewalij ta chi na c'äjisam c'u la qui wäch, sachom la qui wäch, q'uisom la tzij puwi' ronojel ri natabal quech.",
  "15": "Lal xbanow la chi xq'uiy ri nim tinimit, Ajawaxel; xban la chi cäq'uiy che ri juluwem la, xelic' la conojel ri e u c'ulbatil ri ulew.",
  "16": "Pa ri ka bis cujtzucun che la Ajawaxel, aretak cujpixbej la chinojimal.",
  "17": "Chwäch la uj c'o wi, Ajawaxel, jacha' jun yawab ixok ri xa co'l man cäc'oji' ri ral, curak u chi', cubak'atila' rib rumal ri k'oxom.",
  "18": "Cujalc'ualanic, cäkana' ri u k'oxomal ri alanic, xujalanic, xa c'u quiakik' ri xkalaj. Man ka c'amom ta ulok ri colobenic chque ri winak pa ri ulew mawi quebalax chi winak ri quenojisan ta ri uwächulew.",
  "19": "E are c'u ri cäminak la quec'asi' chi na, ri e qui bakil quec'astaj na. Ri quewar chupam ri ulew quec'asutaj na cäquirak na qui chi' ruc' quicotemal. Cätak c'u la ulok ri sakil la jacha' ri räx k'ab e are' tak c'ut ri cäminakib queq'uiy chi na chupam ri ulew.",
  "20": "Jät, nu tinimit, chatoc chupam ri awachoch chatz'apij c'u ri oquibal aretak at oquinak chi bic. Chac'u' na jubik' awib c'ä coc'ow na ri royowal ri Ajawaxel.",
  "21": "Quel c'u ulok ri Ajawaxel jekel chupam ri nimalaj rachoch che u c'äjisaxic qui wäch qui mac ri qui mac ri e cho ri uwächulew, ri ulew man quebuc'u' ta chi na ri e u cäminakib, xane' queresaj ulok chisak ri etzelal ri e banom chuwäch."
}