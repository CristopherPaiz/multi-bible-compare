{
  "1": "Ri Ajawaxel cujiquiba' u bixic: “¡Tok'ob qui wäch ri alc'ualxelab ri man e tal ta tzij, ri cäquiban qui chomanic ri man cäquibij ta na chwe ri quequisuc'umaj jastak ri man je ta cubij ri Wuxlabal, jeri' cäquimulij mac puwi' niq'uiaj mac chic!”",
  "2": "“Ruc' aninakil quebe pa Ejipt man cäquita' ta na qui no'j chwe cäquitzucuj u to'ic quib ruc' ri ajawinel, cäquito' quib chuxe' ri u mu'jal ri Ejipt.",
  "3": "Are c'u ri to'bal ib ri cuya' ri' ri paraon cät'orinic, ri qui panibal chuxe' ri u mu'jal ri Ejipt are' ri qui mach'irisaxic.",
  "4": "Pune' ta ne ri ix i takom bic i q'uexwäch c'ä pa ri tinimit Zoan xukuje' pa Hanes,",
  "5": "conojel quesubutaj na rumal we nim tinimit ri' ri man c'o ta u patan, ri man c'o ta jun to'banic cuya' chiwe mawi c'o quich'äc chrij, xane' xuwi q'uistajibal c'uxaj xukuje' u q'ueyowal.”",
  "6": "Cäya' u bixic ri cäquic'ulmaj na ri awaj ri e c'o pa Negueb: Pa tak ulew ri nojinak chque tak awaj, ri e c'o wi coj ri quebawunic, ri e c'o wi sachoj xukuje' dragon ri quejusus chicaj, quequic'am bic ri jastak quech ri pakal cajil xukuje' ri qui k'inomal chquij tak bur xukuje' camey quebe pa Ejipt, tinimit ri man c'o ta u patan,",
  "7": "man c'o ta u chuk'ab, man cäcuin ta cätobanic. Rumal ri' je u bi' wa' nu cojom: “Jun jilijic awaj ri cawunic man c'o ta c'u jas cubano.”",
  "8": "Tasajampe' camic chatz'ibaj cho jun tz'alam, chaya' can pa jun tz'ibabal bi'aj chcanaj chila' chque tak ri k'ij ri quepe na, che jun k'alajisanic re chbe k'ij sak.",
  "9": "We winak ri' are' jun tinimit ri man tal ta tzij man jic taj ri man craj ta cutatabej ri u tijonic ri Ajawaxel.",
  "10": "Cäquibij chque ri queca'y pa che' pa abaj: “Mebiwil c'utwächinic”, are c'u ri chque ri e k'axal tzij, cäquibij: “Mebitzijoj k'alajisanic chke ri kas tzij; quec'ulmatajic chebibij ch'uch'ujalaj tak tzij chke; miwesaj ri ka rayinic.",
  "11": "Chitasa' iwib che ri be, mitakej ri suc'alaj be, mujiya' chuwäch ri Tastalicalaj u Dios ri Israel.”",
  "12": "Rumal ri' ri Tastalicalaj u Dios ri Israel cubij: “Ri ix xa quixutuj we pixbenic ri', are quicu'ba' i c'u'x chrij ri tokinic xukuje' ri etzelal, are c'u quitobej iwib;",
  "13": "rumal ri' ix ri c'o i mac. Ix junam ruc' jun nimalaj tapia ri pak'pobinak aretak man c'o ta cänabexic cäwulijic;",
  "14": "cäsach na i wäch jacha' jun k'ebal re ulew, ri cämuchmub ronojel man cäcanaj ta can jun ch'akap chquixo'l ri ch'akatak ri utz taj cäya' ta rachak k'ak' chupam o cäpac'abex ta ja' pa ri c'ua'.”",
  "15": "Ri Ajawaxel, ri Tastalicalaj u Dios ri Israel, cubij: “Chixtzelejok, mixel c'u ch'u'j, man c'o ta c'u qui c'ulmaj na. Pa ri jororemal, pa ri jiquiban c'uxaj c'o wi ri i chuk'ab.” Man c'u xiwaj taj,",
  "16": "xane' xibij: “Jayi', are utz na cujanimaj chquij quiej.” Utz ri', are je kanimajic wa'. Xukuje' xibij: “Cujbe na pa tak carwaj ri sibalaj aninak quebinic.” Utz ri', xukuje' aninak quebin na ri quixokatanic.",
  "17": "Jun mil quebanimaj na, xa jun achi cacojow i xib, iwonojel quixanimaj na, quixxibix na xa cumal job achijab, xa ix quieb oxib chic quixcanaj na jacha' ri u canajic can jun che' ri cätaq'ui can u tuquel puwi' jun juyub o jun etal ri walijisam puwi' jun juyub.",
  "18": "Are c'u ri Ajawaxel quixreyej, che u tok'obisaxic i wäch; ri are' sibalaj curayij cuc'ut ri u lok'ok'ebal c'u'x chiwe, are' c'u ri Ajawaxel are jun Dios aj suq'uil. ¡Utz quech conojel ri quebeyen che!",
  "19": "Tinimit aj Sion ri at jekel pa Jerusalen: Matakej chi ok'ej. Ri Ajawaxel quel na u c'u'x chawe aretak cuto carak achi' che u ta'ic ri u to'banic, xuwi c'u catuto' cuya' na ri catz'onoj che.",
  "20": "Pune' ri Ajawaxel cuya' ri a wa re ri c'axc'ol xukuje' ri a ja' re rikoj c'ax, ri are', ri are' ri awajtij, man cuc'u' ta chi na rib, kas cawil na cuc' ri a bak'wäch.",
  "21": "We c'u cajal ri a be pa ri awiquiak'ab o pa ri a mox k'ab, cata' na jun ch'abal chawij ri cubij na chawe: “Jewa' c'o wi ri be, are chitakej wa'.”",
  "22": "Cawetzelaj na qui wäch e jacha' jastak ri e tz'il ri e wächbal tak ri e re sak puak ri e a banom chawe, xukuje' tak ri e u wächbal ri diosib ri e a cojom k'an puak che qui ch'ukic quij ri e a banom chawe. Quebaq'uiak na apanok jacha' jun jasach ri tz'il, ri man c'o ta chi u patan, ri xa junam chic ruc' ri mes.",
  "23": "Ri Ajawaxel cuya' na ri jäb rech cäq'uiy ri ija' ri catic pa ri ulew, ri ulew cuya' na chomak tak trico ri utz che ija'. Pa ri k'ij ri' ri e a wacax quec'oji' na nimalaj qui yuk'bal.",
  "24": "Xukuje' ne tak ri wacax xukuje' ri bur ri quechacun ri awulew, utzalaj tak k'ayes cäquitij na.",
  "25": "Aretak copan ri k'ij re ri nimalaj cämisanic quetzak c'u ri pimak tak tapia, quebel na ulok nimak tak nima' paquiwi' ri tac'atak tak juyub xukuje' que tza'm tak ri juyub ri naj e elinak chicaj.",
  "26": "Ri Ajawaxel cucunaj na xukuje' cubotz' na ri u socotajic ri u tinimit. Ri ic' xak junam cätunun chic ruc' ri k'ij, ri u tun ri k'ij cux na wukub mul ri u chuk'ab, jacha' ri qui tun wukub k'ij ri junam quetununic.",
  "27": "Chiwilampe', ri Ajawaxel chwinakil petinak chi naj ri u c'anal cätajin canicowic ruc' tzatzalaj sibal, ri u chi' nojinak che oyowal, ri rak' junam ruc' ri k'ak' ri cuporoj ronojel,",
  "28": "ri ruxlabic junam ruc' jun nima' ri tixtobinak ri copan c'ä chukul ri winak ri are' cäpe che u cojic jun eka'bal chquij ri nimak tak tinimit che qui c'amic bic pa ri sachbal wächaj, cucoj na jun jiquibal rij qui wi' ri tinimit pa qui chi' che qui jech'obisaxic.",
  "29": "Are c'u ri ix e c'o tak na bix chiwe, ri cäban pa jun tastalicalaj nimak'ij chak'ab; ri iwanima' cäquicotic jacha' aretak cäbin jun ruc' ri rok'ibal su' benam re pa ri u juyub ri Ajawaxel, pa ri c'olbal ri cuto' wi rib ri Israel.",
  "30": "Ri Ajawaxel cuban na chi cätataj ri cowilaj u ch'abal, cuc'ut na ri u cuinem ri cucoj ruc' jun xibibalalaj oyowal, e rachil tak ri e rak' k'ak' ri quebik'onic, rachil cakulja' jäb xukuje' sakbach.",
  "31": "Aretak ri Asiriy cuta ri u ch'abal ri Ajawaxel xukuje' cuc'am ri c'äjisabal u wäch, sibalaj cuxe'j na rib,",
  "32": "aretak cutzokopij ri jujun rapubal ri Ajawaxel che, cäk'ojomax na tum xukuje' arp. Ri Ajawaxel cuban na jun xibibalalaj ch'o'j ruc'.",
  "33": "Sibalaj ojer suc'umam ulok che ri Asiriy xukuje' che ri rajawinel jun c'olbal re c'axc'ol ri nim u wäch xukuje' naj u pam, jun k'ak' nicowisam ri yo'm sibalaj si' chupam. Are ri ruxlab ri Ajawaxel cänicowisan na jacha' jun nima' re asubre."
}