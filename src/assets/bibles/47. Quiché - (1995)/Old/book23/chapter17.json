{
  "1": "Cäya' u bixic ri cuc'ulmaj na ri Damasc: Copan na ri k'ij aretak ri Damasc man tinimit ta chic xa jumulaj ch'akatak tak tz'ak chic cäcanajic,",
  "2": "kas xa jumul cäwonobax na canok, cux na yuk'bal, ri awaj queyuk'ux na chila' man c'o ta jachin quexibinic.",
  "3": "Ri Eprain ri cuban wi nimal ri Israel, man c'o ta chic u tinimit cäcanajic ri sutim rij che nimak tak tapia xukuje' je cuc'ulmaj na ri Damasc ri xuwi tinimit wa' canajinak pa Siriy, man ajawibal ta chic. Cujiquiba' u bixic ri Ajawaxel ri c'o ronojel u cuinem.",
  "4": "Pa ri k'ij ri' ri Samar ri nimarisabal rib ri Jacob, man c'o ta chi u chuk'ab cäcanaj na, ri u k'inomal cäsach na u wäch.",
  "5": "Je cäcanaj na jacha' aretak ri k'atal trico u k'atom chic ri trico quebusic' ri u jolom tak trico ruc' ri u k'ab, o jacha' aretak quesic' ri u jolom tak trico pa ri beya' re Repaim,",
  "6": "ri xuwi quecanaj can ri man xerik ta bic; o jacha' aretak cäyiquiyox juwi' aseitun ri xak xuwi quecanaj can quieb oxib aseitun che ri u tza'm jun u k'ab, o xa quiejeb o job pa ronojel ri che'. Cujiquiba' u bixic ri Ajawaxel, ri u Dios ri Israel.",
  "7": "Pa ri k'ijol ri' ri winak cäril na ri u winakirisanel, ri Tastalicalaj u Dios ri Israel.",
  "8": "Man queril ta chi na ri e porobal mawi ri jastak ri e banom cumal ri winak ruc' ri qui k'ab. Man coc ta chi na il che quilic tak ri cuta'm ri nimak qui k'ij mawi tak ri porobal jawije' queporox wi c'oc' tak k'ol chquiwäch tak ri diosib.",
  "9": "Pa ri k'ij ri' ri a tinimit ri e sutim quij cumal nimak tak tapia quewonobax na canok, jas ri qui tinimit tak ri aj hebeyib xukuje' ri aj amoreyib xewonobax can cumal ri winak rumal ri qui xe'n ib chquiwäch ri aj israelib. Quecanaj na canok jacha' ri chaki'j uwo sak,",
  "10": "rumal rech chi xsach ri Dios pa a jolom ri xatcolowic, man xnataj ta chawe chi are' a panibal. Ri at quebajosk'ij tak we e ticbal ri' ri sibalaj e je'lic, quebatic ri e a tico'n che u ya'ic u k'ij jun dios ri man aweta'm ta jachinok.",
  "11": "Pa ri k'ij aretak quebatico cachaplej quilixic, cabano chi cäq'uiy ulok ri ija' chucab k'ij. Aretak c'ut cäpe ri ul ri man c'o ta jas quesanic cäsach na u wäch ri u wächinic ri tico'n.",
  "12": "¡Chitampe' ri qui jininem tak ri tinimit ri sibalaj quebuchuwic, jacha' ri u jininem ri plo! Are' ri wululem ri quequiya' ri nimak tak tinimit, jacha' ri qui chojojem nimak tak ja'.",
  "13": "Aretak c'ut quebokatax bic rumal ri Dios, naj quebetakal wi, jacha' ri pajo ri cäc'am bic rumal ri quiakik' pa tak ri juyub o jacha' ri quiäkwok' ri cäc'am bic rumal ri salc'um.",
  "14": "Pa ri u benabal k'ij sibalaj quexibinic, maja' c'u cäpe ri u sakaric aretak cäsach na qui wäch. Are wa' ri cäquitaklej na ri cujqueläk'aj, je qui q'uistajic wa' ri cäquisach ka wäch."
}