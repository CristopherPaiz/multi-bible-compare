{
  "1": "Ri Ajawaxel cubij: “Chibana' ri suq'uil, chibana' ri colomal, chanim c'ut quinc'am bic ri colobenic ri quinya' na; quinc'ut na ri nu cuinem ri cäcolonic.",
  "2": "Sibalaj utz rech ri winak ri quebutakej, ri nim cäril wi ri k'ij re uxlanem man cutz'iloj ta c'ut, ri sibalaj cuchajij rib man cuban ta mawi jun jasach ri tz'il.”",
  "3": "We c'o jun winak re jun tinimit chic cujach rib pa u k'ab ri Ajawaxel, man cuya' ta cubij: “Ri Ajawaxel quinutas na chrij ri u tinimit.” Xukuje' ri achi ri esam ri u cowil man cuya' ta cubij: “Ri in, in jun chaki'j che'.”",
  "4": "Cubij c'u ri Ajawaxel: “We ri achijab ri esam ri qui cowil nim cäquil wi ri nu k'ij re uxlanem, we cäquiban ri nu rayibal, quejeki' c'u chupam ri nu pixab,",
  "5": "in, c'o jun jasach quinya' na chque ri nim na u k'ij chuwäch ri e qui c'ojol, xukuje' ri e qui mia'l quinya' na chque chi cäcanaj ri qui bi' chbe k'ij sak chupam ri wachoch, cätz'ibataj can chupam ri nu tapia quinya' na jun qui bi' junalic ri mawi jubik' cäsach u wäch.",
  "6": "Are c'u ri winak ri e re jun tinimit chic ri cäquijach quib pa nu k'ab che nu patanixic xukuje' che nu lok'ok'exic, rech quebux pataninel wech, we nim cäquil wi ri k'ij re uxlanem man cäquitz'iloj ta c'ut, xukuje' quejeki' chupam ri nu c'ulwächinic,",
  "7": "ri in quebenc'am na ulok chupam ri tastalicalaj nu juyub, quinban na chque chi cäquirik utzil pa ri wachoch re ch'awem wuc'. In quebenc'amowaj na puwi' ri nu porobal ri e qui tabal tak tok'ob ri quechajisaxic xukuje' niq'uiaj tabal tak tok'ob chic, cäk'alajisax c'u na ri wachoch chi ja re ch'awem ruc' Dios chque conojel tak ri tinimit.",
  "8": "In quinban na chi quetzelej ulok chi cäquimulij c'u na quib ri c'ä e c'o pa jun ulew chic.” Are wa' ri cujiquiba' u bixic ri Ajawaxel, ri cubano chi cäquimulij chi na quib ri aj israelib ri qui tuquin quib.",
  "9": "Chixpetok, juyubal tak awaj chixpetok, awaj aj c'ache'laj, che u bik'ic ri jumulaj;",
  "10": "e moyirinak c'ut ri chajil rech ri nu tinimit, man c'o ta jas cäquinabej. Conojel e memab tak tz'i', ri man quecuin ta quewalijic xak cotolem cäquipatanij, xak achic' cäquibano sibalaj qui' cäquina' ri waram.",
  "11": "E wijab tak tz'i' ri mawi jubik' quenojic, e ajyuk'ab ri man c'o ta jas cäquich'obo chquijujunal are caquitzucuj ri kas qui be, xuwi caquitzucuj ri kas utz chque.",
  "12": "Cäquibij: “Jo' jekatzucuj u wa'l uva xukuje' ja' ri cäk'abarisanic rech cujk'abaric. Je c'u cäkaban na chwek jas ri cäkaban camic, o coc'ow chi ne na jubik' u wi'.”"
}