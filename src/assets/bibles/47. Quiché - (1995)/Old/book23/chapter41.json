{
  "1": "“C'o jas mibij chnuwäch, ulew tak ri ix c'o chupam ri plo. Nimak tak tinimit chiwika' tak iwib chicojo' ronojel ri i chuk'ab. Tisaj, rech cujtzijon puwi' we jasach ri' kamulij kib che u chomaxic.",
  "2": "¿Jachin xbanowic chi xc'utun pa elebal k'ij we ajawinel ri' ri amak'el quel ulok ruc' ch'äcanem? ¿Jachin quejachow ri nimak tak tinimit pa u k'ab cuban c'ut chi ri ajawinelab caquimach' quib chuwäch, rech ruc' ri u ch'ich' re ch'o'j xukuje' ri u q'uiakbal ch'ab quebujabuj c'ut jacha' ri pajo?",
  "3": "¿Jachin cäbanowic chi querokataj man c'o ta c'u latz' curiko je ta ne ri ma ta cunak ri be cuc' ri rakan?",
  "4": "¿Jachin banowinak we chac ri'? ¿Jachin ri kas pa ri tiquiritajic u cholajim ulok ri u be ri tzijobelil? In, ri Ajawaxel, ri xuwi ri in in Dios, ri nabe xukuje' ri q'uisbal.",
  "5": "Ri ulew tak ri e c'o chupam ri plo xquilo xenoj c'u che xe'n ib xyicop ronojel ri uwächulew. Quenakajinic, nakaj chic e c'o wi.”",
  "6": "Chquijujunal ri ajchaquib cäquitolaquib, cuya' chajin anima' che ri cachil.",
  "7": "Ri kolol dios cuya' chajin anima' che ri ch'ayal puak; ri cäbajinic cuya' chajin anima' che ri ch'ayal ch'ich', cubij c'ut we utz ri c'ojbal, co chabajij ri wächbal cuc' clawux rech man cäbak'otalob taj.",
  "8": "“Chattatabenok, Israel, u tinimit ri Jacob, ri pataninel wech, ri cha'tal wumal, tinimit ri e u k'ab tak rachalaxic ri Abraham ri junam nu wäch ruc':",
  "9": "In xatinwesaj ulok chutza'm ri uwächulew, xatinwesaj ulok pa ri ch'akap ulew ri naj c'o wi, xinbij c'u chawe: ‘At pataninel we.’ Xatincha'o man wetzelam ta c'u a wäch.",
  "10": "Man caxe'j ta awib, in c'o c'u ne awuc' maxibij awib, in c'ut in a Dios. In quinyo'w a chuk'ab, in catinto', catintok'ej ruc' ri colomalaj nu k'ab.",
  "11": "Conojel ri cäquetzelaj a wäch quel na qui q'uixbal, quemach'i na ri cäquitij qui chuk'ab chawij xa jumul cäq'uis na tzij paquiwi'.",
  "12": "Quebatzucuj na ri qui banom qui c'ulel chawe man c'u quebarik ta chic ri quech'ojin awuc', je ta ne ri ma ta xec'ojic.",
  "13": "Rumal rech chi ri in, ri Ajawaxel ri a Dios at nu yukem che ri a k'ab; in nu bim chawe: ‘Man caxe'j ta awib, in catinto'.’ ”",
  "14": "Ri Ajawaxel cujiquiba' u bixic: “Israel u tinimit ri Jacob, pune' xa at c'olic xukuje' at tuka'r, man caxe'j ta awib, in catinto'. In, ri Tastalicalaj u Dios ri Israel, in ri colol awech.",
  "15": "Quinban na chawe chi catux jun joc'ol trico, ri c'ac' xukuje' e c'o utzalaj tak u ware quebajoc' na ri juyub, caban na chi quebux puc'uc' ulew, caban na chi ri e u tza'm tak juyub quebux na pajo.",
  "16": "Quebajopij na, quec'am c'u na bic rumal ri quiakik' quejabux na rumal ri quiakik' jäb. Catquicot c'u na ruc' ri Ajawaxel, canimarisaj na u k'ij ri Tastalicalaj u Dios ri Israel.",
  "17": "Ri winak ri e meba' ri man c'o ta qui rajil, cäquitzucuj ja' man cäquirik ta c'ut. Chaki'jarinak ri cak' rumal ri chakij chi', are c'u ri in, ri Ajawaxel, quinoc na il chque, in, ri u Dios ri Israel, man quebenya' ta canok.",
  "18": "Quinban na chi queq'uiy ulok nima' chque tak ri juyub ri e chaki'j tak uwo sak, xukuje' u q'uiyibal tak ja' pa qui niq'uiajil tak ri beya', quinban na chi ri chaki'j uwo sak cux suk, quebenq'uiyisaj na bulbux tak ja' pa ri chaki'j ulew.",
  "19": "Pa ri chaki'j uwo sak quebentic na chacalte', ri che' ri acasia, k'echob xukuje' u che'al aseitun quebenq'uiyisaj na chäj pa ri chaki'j ulew, tz'in tak chaj xukuje' q'uisis,",
  "20": "rech ronojel ri uwächulew cärilo, xukuje' cäretamaj, coc il che, u chuch'obo' c'ut chi in ri Ajawaxel nu banom wa' ruc' ri nu cuinem, chi ri in, ri Tastalicalaj u Dios ri Israel, nu banom ronojel.”",
  "21": "Ri Ajawaxel, ri rajawinel ri Jacob, je cubij wa: “Chixpetok diosib, chicojo' ri to'bal iwib, chixpetok, chito' u wi' ri i banic.",
  "22": "Chilibij chke jas ri cäc'ulmataj na, chilik'alajisaj chkawäch ri oc'owinak chic, cujoc c'u na il che u tatabexic chiliya' u bixic ri jastak chke ri quepe na, rech cäkilo jas ri quebel na;",
  "23": "chibij chke jas ri cäc'ulmataj na, chic'utu' chkawäch chi kas kastzij ix diosib. Chibana' ri quixcuin che u banic, utzil o etzelal, ri cuya' ta xibriquil chke xukuje' nimalaj xe'n ib.",
  "24": "¡Are c'u ri ix man c'o ta i banic mawi c'o jas quixcuin che u banic! Etzelam u wäch ri quixk'ijilanic.",
  "25": "Xinbano chi xuc'ut rib jun achi pa elebal k'ij xinsiq'uij ruc' ri u bi', copan c'u pa u mox relebal k'ij. Quebuxak'alej ri k'atal tak tzij ri e je ta ne e t'ac jacha' ri cuban ri banal bo'j, ri cuxak'alej ri t'ac cuc' ri rakan.",
  "26": "¿Jachin xyo'w ulok u bixic wa' kas pa ri tictajic, rech cäketamaj? ¿Jachin xbin ulok wa' ojer rech cäkacojo chi c'o rumal ri xubano? Man c'o ta jun chiwe xyo'w ta u bixic, man c'o ta jun xuta' ta jun tzij ri xibij.",
  "27": "In ri xinyo'w ulok u bixic che ri Sion kas pa ri tictajic, xukuje' in xintakow bic jun tako'n pa Jerusalen che u bixic che chi man cäbeytaj ta ri qui tzelejic ulok ri e u winakil.",
  "28": "Quincaylobic, man c'o ta c'u jun chque ri jule' tak diosib chic cätac'atob taj, man c'o ta jun cäcuinic cäpixbenic, man c'o ta jun ri cutzelej ta qui wäch ri c'otoj tak chi'aj ri quinbano.",
  "29": "Man c'o ta jun chque c'o ta jubik' u banic. Man c'o ta jas quecuin che u banic xa e banom tak diosib ri man c'o ta jubik' qui patan.”"
}