{
  "1": "Ajawaxel, lal ri nu Dios in quinya' k'ij la xukuje' quintewichi'j ri bi' la, rumal rech chi esam la ri mayibalalaj tak chomanic la chi sak, e jic xukuje' co e jekelic kas e ojer ulok.",
  "2": "Banom la chi ri e tinimit tak uxinak jutak mulaj abaj, ri tinimit tak ri c'o nimak tak tapia chquij e wulijinak xeyojij la ri nimak tak cachoch ri e c'ulel, mawi jumul queyac chi na.",
  "3": "Rumal ri' cäya' na juluwem che la rumal jun cowilaj tinimit ri nimak tak qui tinimit ri winak man quebel ta qui c'u'x caquixe'j chawäch la.",
  "4": "Rumal rech chi ri lal lal uxinak u panibal ri meba', cux la ch'ukubal che ri c'o u rajawaxic pa ri u rikoj c'ax, to'bal ib pa ri quiakik' jäb, mu'jal ri cäk'atin ri k'ak'al. Ri cuxlab ri achijab ri man quel ta qui c'u'x e junam ruc' ri jun cakulja pa ri sak'ij,",
  "5": "o jacha' ri k'ak'al pa ri chaki'j ulew. Lal cätakan la paquiwi' ri jumulaj c'ulel jacha' ri cäban la che resaxic ri u k'ak'al ri k'ij ruc' ri u mu'jal jun sutz'. Lal cäcoj la chuk'ab chque ri winak ri man quel ta qui c'u'x, chi queyenelok.",
  "6": "Pa ri juyub Sion, ri Ajawaxel ri c'o ronojel u cuinem, cusuc'umaj na chque conojel ri nimak tak tinimit jun wa'im ri quetijow wi na je'lalaj tak jastak xukuje' u wa'l uva ri k'obisam, rachil je'licalaj tak riquil xukuje' ri kas utzalaj u wa'l uva.",
  "7": "Pa we juyub ri' cuyojij wi na ri Ajawaxel ri e ch'ukubal ri e ch'ukuwinak conojel ri winak, ri k'ubal ri e pisowinak conojel ri nimak tak tinimit.",
  "8": "Ri Ajawaxel xa jumul cusach na u wäch ri cämical, cutzajisaj na ri u wal qui wäch ri qui bak'wäch conojel, cuban na chi cusach na u wäch pa ronojel ri uwächulew ri u yok'ic ri u tinimit. Ri Ajawaxel bininak.",
  "9": "Pa ri k'ij ri' cäbix na: “Are wa' ri ka Dios, chrij ri are' cu'l wi ka c'u'x are c'u xujcolowic. Chujjajat che tze', chujquicotok, are' c'u uj colowinak.”",
  "10": "Ri u k'ab ri Ajawaxel are cäto'w na ri juyub Sion, cuxak'alej c'u na ri Moab jacha' ri u xak'alexic ri pajo ri q'uiakom pa ri mes.",
  "11": "Ri Moab quebuyuk na ri e u k'ab jacha' ri cuban jun muxanel, aretak c'u cäslabic, xa cäbik'taj na ri u nimarisabal rib.",
  "12": "Ri Ajawaxel cut'akij na ri cowilaj tak u tapia ri sibalaj naj e elinak chicaj quebuwulij na, quebuq'uiak na cho ri ulew."
}