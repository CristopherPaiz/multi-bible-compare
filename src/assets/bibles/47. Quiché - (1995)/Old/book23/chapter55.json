{
  "1": "“Iwonojel ri cächaki'j i chi', chixpetok che ruq'uiaxic ja'; ri man c'o ta i rajil, chixpetok, chixlok'ominak, chixwok, chilok'o trico, chixwok. ¡Chixpetok! ¡Chilok'o u wa'l uva xukuje' leche ri xak cacochixic, man c'o ta cätoj che u rikic!",
  "2": "¿Jasche cäya' ri puak che u q'uexwäch ri man wa taj? ¿Jasche quiya' ri quich'äco che jun jasach ri man cänojisan taj? Kas utz nu tatabexic chibana', quebitij c'u na utzalaj tak k'obisabal, quebitij na je'lalaj tak jastak.",
  "3": "Chixpet wuc', chitatabej ri quinbij, chitampe' ri quinbij, quixc'asi' c'u na. In quinban na iwuc' jun junalic c'ulwächinic, jewa' ri qui tz'akatisaxic tak ri chi'nic ri xinban rumal ri u lok'al ri David.",
  "4": "In xincoj ri are' jacha' che k'alajisanel chque ri nimak tak tinimit, xincoj che c'amal be xukuje' che ya'l qui no'j tak ri tinimit.",
  "5": "At quebasiq'uij na tak tinimit ri man etamatal ta qui wäch; quexiq'uinic quepe na awuc', in c'ut ri Ajawaxel ri a Dios, ri Tastalicalaj u Dios ri Israel nu yo'm a k'ij.",
  "6": "Chitzucuj ri Ajawaxel utz c'ä cuya' qui riko, chisiq'uij utz c'ä nakaj c'o wi.",
  "7": "Ri banal etzelal chuya' can ri itzel u be, ri itzel winak chebuya' can ri itzel tak u chomanic chixtzelej ruc' ri Ajawaxel, quel c'u na u c'u'x chiwe chixtzelej ruc' ri ka Dios, xak c'u ix reyem che u sachic ri i mac.",
  "10": "Jacha' ri jäb xukuje' ri sak tew cäkaj ulok chicaj, man quetzelej ta chi c'u jumul chicaj xane' cäquich'akba' ri ulew, cäquibano chi cäwächinic, cuq'uiyisaj c'u ri ija' rech cätiquic, xukuje' ri wa ri cätijic,",
  "11": "jeri' xukuje' ri tzij ri quel ulok pa ri nu chi', man cätzelej ta wuc' we ta ma ta cuban na ri u patan, xane' cuban na ri quinwaj cutz'akatisaj c'ut ri takanic ri quinya' che.",
  "12": "Ri ix quixel ulok chila' ruc' quicotemal, quixtzelej na pa ri iwulew ruc' jamaril. Aretak quixquil ri juyub xukuje' ri e u tza'm tak juyub quepok'colij na cuc' tak bix re quicotemal, conojel c'u ri che ri e c'o pa tak ri c'ache'laj quepak'pat na.",
  "13": "Che qui q'uexwäch q'uix queq'uiy na chäj, che qui q'uexwäch la, queq'uiy na ri k'echob are wa' cäc'utuw na ri u juluwem ri u bi' ri Ajawaxel jun etal wa' re chbe k'ij sak ri mawi jubik' cäsach u wäch.”"
}