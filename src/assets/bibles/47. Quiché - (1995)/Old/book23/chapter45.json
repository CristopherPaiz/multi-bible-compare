{
  "1": "Ri Ajawaxel cucoj ri Sir che ajawinel, xuc'am che ri u k'ab rech cajawin paquiwi' ri nimak tak tinimit, xukuje' qubuch'äc tak ri ajawinelab. Ri Ajawaxel cubano chi chuwäch ri Sir quejaktaj ri coquibal tak ri tinimit man c'o ta c'u jun cäcuinic quebutz'apij ta chic. Cubij c'u che camic:",
  "2": "“In quinnabej na chawäch, quebenwulij na ri k'atibal, quebenpaxij na tak ri oquibal re k'an ch'ich', quinban na ch'akatak chque ri bolobak tak ch'ich'.",
  "3": "In quebenjach na k'an puak, sak puak pa a k'ab ri e c'u'talic, k'inomal ri e c'olom pa tak c'olbal ri man e k'alaj taj, rech cawetamaj chi in ri' ri Ajawaxel, ri u Dios ri Israel, ri cucoj ri a bi' che a siq'uixic.",
  "4": "Xa che u tok'obisaxic u wäch ri Jacob ri pataninel wech, ri u tinimit ri Israel, ri cha'tal wumal, at nu siq'uim ruc' ri a bi', nu yo'm c'u ri awekle'n ri nim u k'ij ri at c'o wi camic, man aweta'm ta c'u nu wäch.",
  "5": "In ri Ajawaxel, man c'o ta chi jun; man c'o ta chi jun dios xuwi ri in. Nu yo'm a chuk'ab che u banic ri ch'o'j, man aweta'm ta c'u nu wäch,",
  "6": "rech cäquetamaj conojel, ri e c'o pa elebal k'ij xukuje' ri e c'o pa ri u kajebal k'ij, chi man c'o ta chi jun jas ri in. In ri' ri Ajawaxel, man c'o ta chi jun.",
  "7": "In quinyo'w ri sakil xukuje' ri k'eku'm, in quinyo'w ri utzalaj c'aslemal xukuje' ri u q'ueyowal. In, ri Ajawaxel ri quinbanow conojel we jastak ri'.”",
  "8": "“In quintak na ulok ri nu ch'äcanic chicaj, jacha' ri räx k'ab ri cäpe chicaj xukuje' ri jäb ri cäpe pa tak ri sutz', cuc'amowaj c'u na ri ulew; ri u wächinic ri cuya' are ri colobenic, cäcotz'ijan c'u na ri suq'uil pa u xuc'ut.”",
  "9": "Jun lak re t'ac, ri xak junam ruc' apachique lak, man cuc'ulelaj ta ri xbanowic. Ri t'ac man cubij ta che ri banal lak: “¿Jas ri cätajin cabano?” mawi ri bo'j ri xbantaj rumal cubij ta che: “Ri at man aweta'm ta catchacunic.”",
  "10": "Mawi ya'tal che jun alc'ualaxel quebuc'ulelaj ri u nan u tat, chi xc'am ulok cho we uwächulew cumal.",
  "11": "Ri Ajawaxel, ri Tastalicalaj u Dios ri Israel, ri xnuc'uwic, cubij: “¿La quita' c'u lo ajilabal chwe in chquij ri walc'ual o a quebiya' ta lo tijonic chwe jas quinban che qui banic ri jastak wech?",
  "12": "In xinq'uiyisam ri uwächulew xukuje' conojel ri winak ri e c'o chuwäch, xinlic' ri caj cuc' ri nu k'ab xinya' c'u takanic chi quec'utun conojel tak ri ch'imil.",
  "13": "In xinbanowic chi cäwalij ulok ri Sir rech cäch'äcanic, quebenwesaj c'u conojel tak ri latz' ri e c'o pa ri u be are' cäyacow na ri nu tinimit jumul chic, quebutzokopij c'u na ri e nu winak ri e nu yo'm chuxe' ri u takanic, man c'o ta tojbal cutok'ij na mawi rajil q'uexelal.” Ri Ajawaxel ri c'o ronojel u cuinem ch'awinak.",
  "14": "Ri Ajawaxel cubij che ri Israel: “Ri ajchaquib aj Ejipt, ri ajc'ayib aj Etiopiy xukuje' ri winak aj Saba ri nimak cakan, cäquijach na quib pa k'ab, quebux c'u na jacha' e a pataninelab ri e lok'om; quexim na cuc' tikom ch'ich', queteri na chawij, cäquimej na quib chawäch, cäquita' na tok'ob chawe: ‘Kas ba tzij chi c'o ri Dios chixo'l, man c'o ta chi jun, man c'o ta chi na dios.’ ”",
  "15": "Lal c'u ne jun Dios ri man quilitaj taj, Dios, colol re ri Israel.",
  "16": "Conojel ri cäquiban tak diosib quel na qui q'uixbal, quemach'irisax na, cätze'x na qui wäch.",
  "17": "Are c'u ri Israel xcol rumal ri Ajawaxel, xucol re chbe k'ij sak xucolo, mawi c'u jubik' quel na u q'uixbal mawi camach'irisaxic.",
  "18": "Ri xbanow ri caj, ri are Dios xukuje' Ajawaxel, ri xbanow ri ulew xukuje' xunuc'u, ri co xujekeba', ri xbanowic rech man xak tacätolic xane' quec'oji' winak chuwäch, je cubij wa': “In ri' ri Ajawaxel, man c'o ta chi c'u jun.",
  "19": "Ri in man cheläk'al ta quinch'awic mawi quinch'aw pa k'eku'm tak c'olbal cho ri uwächulew. Ri in man quinbij ta chque ri e rija'l ri Jacob: ‘Chinitzucuj jawije' ri man c'o ta wi jas c'olic.’ In, ri Ajawaxel, quinbij ri kastzij, quintzijoj ri kas suc'.”",
  "20": "“Chimulij iwib, chixpetok, chixkeb ulok iwonojel ri ix to'tajinak can pa tak ri tinimit. Xa' man c'o ta jas queta'm ri quequiwacatisaj tak ri e qui dios re che', quetz'onon c'u che jun dios ri man cäcuin ta quebucolo.",
  "21": "Chixch'awok, chitzijoj ri i banic, we quiwaj chixchomalan chixo'l: ¿Jachin xeyo'w ulok qui bixic we jastak ri' kas pa ri tictajic? ¿Jachin xesan ulok qui tzijol ojer? ¿La ma ta pu in, ri Ajawaxel? Man c'o ta Dios we ta ma ta xuwi ri in. Man c'o ta chi jun Dios we man xuwi ri in, ch'äcanel xukuje' ri colonel.",
  "22": "Chixpet wuc', quixincol c'u na, tinimit tak ri ix c'o c'ä chutza'm ri uwächulew, in c'u ri Dios, man c'o ta chi jun.",
  "23": "Kastzij xincha', pa ri nu bi' xinban jun chi'nic ri kas cäban na ruc' colomal, chi conojel cäquimej na ri qui ch'ec chnuwäch, chi conojel cäquiban ri qui chi'nic ri kas cäcan na ruc' ri qui chi' pa ri nu bi'.",
  "24": "Cäquibij c'u na: Xuwi ruc' ri Ajawaxel e c'o wi ri colomal xukuje' ri cuinem. Conojel ri cäquetzelaj nu wäch quel na qui q'uixbal.",
  "25": "Wumal in, ronojel ri tinimit Israel cux na ch'äcanel, cunimarisaj c'u na rib chwij in.”"
}