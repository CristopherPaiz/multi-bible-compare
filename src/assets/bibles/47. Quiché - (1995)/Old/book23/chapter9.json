{
  "1": "Nabe canok ri Dios xumach'irisaj ri Galiley, ulew re Zabulon xukuje' Neptali, ulew ri c'o chquinakaj ri e k'ijilal tak diosib, ri qui kajbem ri ulew ch'akäp che ri Jordan copan c'ä chuchi' ri plo xunimarisaj c'u na qui k'ij.",
  "2": "Ri tinimit ri cäbin pa k'ekumal xril jun nimalaj sakil jun sakil xjuluwic chque ri e jekel pa k'ekumal.",
  "3": "Ajawaxel, c'amom la ulok jun nimalaj quicotemal; sibalaj nim ri quicotemal. Conojel quequicot chwäch la jacha' ri u k'ijol ri k'atoj, jacha' ri qui quicotemal ri cäquijach nimak tak k'inomal chquixo'l.",
  "4": "Yojim c'u la ri lok'om patanijic ri cäbanow c'ax che ri tinimit, ri c'axc'ol ri cuya' bis chque, ri yok'bal ri e jekel chupam. Jacha' ri xban la che u sachisaxic u wäch ri madian.",
  "5": "Ri xajäb ri capoc'naj che ri cakan ri ajch'ojab, xukuje' ri atz'iak ri tz'ajtajinak che quic', queporox na, quechajir na rumal ri k'ak'.",
  "6": "Rumal rech chi alam jun ac'al chke, ri Dios u yo'm jun c'ojolaxel chke, ri yo'm ronojel cuinem pa u k'ab che u k'atic tzij, are c'u tak u bi' wa' cäbix na: Mayibal pa tak ri cubano, Dios ri man ch'äcatajel taj, junalic tataxel, u c'ojol ajawinel ya'l jamaril.",
  "7": "Cät'uyi na chupam ri u tem re ajawibal ri David; culic' na ri u cuinem aj ajawinel pa ronojel c'olbal, ri jamaril man cäq'uis ta na; ri rajawinic co cajeki' na canok, ri e u tac'alibal are ri suq'uilal xukuje' ri ya'tal u banic kas camic c'ä chbe k'ij sak. Wa' cuban na ri nicowelalaj u lok'ok'ebal c'u'x ri Ajawaxel ri c'o ronojel u cuinem.",
  "8": "Ri Ajawaxel u takom ulok jun k'alajisanic che ri Israel, che ri u tinimit ri Jacob;",
  "9": "ronojel ri u tinimit ri Eprain ri jekel pa Samar u ch'obom. Ri e are' cäquibij quib chi e nimak qui k'ij, ruc' nimal cäquibij:",
  "10": "“E tzakinak ri porom xan, quekayaca' c'u na cuc' tak abaj. E qui ramin ri tem re sicomor, quebekacoj c'u na chacalte' che qui q'uexwäch.”",
  "11": "Ri Ajawaxel u banom chi e petinak xibibalalaj tak c'ulel kas are' xetakow ulok che u banic ch'o'j.",
  "12": "Pa elebal k'ij ri aj Siriy, pa u kajebal k'ij ri aj pilisteyib. Xak juba' xquiban che u bik'ic ri Israel. Man oc'owinak ta c'u ne ri royowal ri Ajawaxel ri are' c'ä cätajin cucoj xib.",
  "13": "Man xtzelej ta c'u ri tinimit ruc' ri Dios, ri xc'äjisan u wäch man xutzucuj ta ri Ajawaxel ri c'o ronojel u cuinem.",
  "14": "Are c'u ri Ajawaxel xuban che ri rajawibal ri Israel jacha' ri cäban che u t'oyic u je' jun awaj xukuje' ri u jolom, jacha' ri cuban jachin jun ri quebut'akij tut junam cuc' xic'ay xak junam cuban chque. ¡Ronojel wa' cäc'ulmataj xa pa jun k'ij!",
  "15": "(Ri jolom are' cäquiq'uexwächij ri nimak tak tatayib xukuje' ri e c'amal tak be, ri je' are' cäquiq'uexwächij ri e k'axal tak tzij. Ri cäquic'ut banoj tak tzij.)",
  "16": "Ri e c'amal tak be qui quijalach'um we tinimit ri', e are' tak c'ut ri caquitzucuj jun c'amal qui be xesachic.",
  "17": "Rumal ri' ri Ajawaxel man xutok'obisaj ta qui wäch ri alabom, mawi xel u c'u'x chque ri minorib xukuje' ri malca'nib. Rumal rech chi ronojel ri tinimit man nimanel taj xukuje' banal etzelal, conojel cäquibij conalaj tak tzij. C'ä maja' c'u ne coc'ow ri royowal ri Ajawaxel ri are' c'ä u takem na u cojic xib.",
  "18": "Ri etzelal cuban nimak tak c'ax jacha' ri cuban jun k'ak' ri cusach u wäch ri q'uix xukuje' tak ri k'ayes, xukuje' man c'ax ta cuban che qui poroxic tak ri che' ri e c'o pa ri c'ache'laj, quebuq'uiak chicaj pa ri quiakik' pa ri u chuk'ab ri sutinel sib.",
  "21": "Ri Manases cusach u wäch ri Eprain, ri Eprain cusach u wäch ri Manases, qui cabichal quebe chrij ri Juda. Man c'u tanalinak taj ri royowal ri Ajawaxel, ri are' c'ä u takem na u cojic xib."
}