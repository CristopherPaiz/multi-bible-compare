{
  "1": "Pa tak ri k'ij ri' ri ajawinel Merodac-baladan, u c'ojol ri Baladan, ajawinel aj Babilon, xuta' u tzijol chi xyawaj ri Ezequiy xukuje' xuta' u tzijol chi utzirinak chic, xebutak c'u ulok wuj che cumal jujun tako'nib xukuje' jun sipanic.",
  "2": "Xquicot c'u ri Ezequiy che ri copanic, xuc'ut ronojel ri u k'inomal chquiwäch: ri sak puak, ri k'an puak, ri e tak c'oc'al, ri utzalaj aseit, xukuje' ri e tanim wi ri e u ch'ojibal, xukuje' conojel ri jastak ri e u c'olom. Man c'o ta jun jasach ri c'o pa ri rachoch mawi ri c'o pa ronojel ri cätakan wi ri ma ta xuc'ut chquiwäch.",
  "3": "Xbe c'u ri Isaiy, ri k'axal u tzij ri Dios, che rilic ri Ezequiy, xuc'ot u chi' xubij che: “¿Jawije' xepe wi ri achijab ri', jas c'u ri xulquibij chawe?” Ri Ezequiy xubij: “E petinak pa jun najalaj ulew, pa Babilon e petinak wi.”",
  "4": "Ri Isaiy xuc'ot u chi': “¿Jas c'u ri xquil chupam ri awachoch?” Ri Ezequiy xubij: “Xquil ronojel ri c'o chupam, man c'o ta jun jasach ri c'o wuc' ri ma ta xinc'ut chquiwäch.”",
  "5": "Xubij c'u ri Isaiy che ri Ezequiy: “Chatampe' we tzij ri' ri u yo'm u bixic ri Ajawaxel ri c'o ronojel u cuinem:",
  "6": "‘Quepe na ri k'ij aretak ronojel ri c'o pa ri awachoch, xukuje' ronojel ri qui mulin ri e a mam ojer c'ä pa we k'ij camic, cäc'am na bic pa Babilon. Man c'o ta jas cäcanaj canok.",
  "7": "Xukuje' ne jujun chque ri e awija'lil quec'am na bic pa Babilon, quesax na ri qui cowil quecoj na che pataninelab pa ri rachoch ri ajawinel.’ ”",
  "8": "Ri Ezequiy, xuchomaj chi pune' ta ba ne xak xuwi cäc'oji' jamaril, xukuje' jicomal joropa' junab cäc'asi na, xcha' che ri Isaiy: “Ri a yo'm u bixic chwe ri u bim ri Ajawaxel chawe, utz quinto.”"
}