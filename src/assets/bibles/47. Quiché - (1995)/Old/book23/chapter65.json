{
  "1": "Ri Ajawaxel cubij: “Xinya' wib pa rikic chque ri man quinquitatabej taj; xinya' wib pa rikic chque ri man quinquitzucuj taj. Jun tinimit ri man in u natam taj, che ri are xinbij wi: ‘In c'olic ri'.’",
  "2": "Ronojel k'ij xebenlic' ri nu k'ab che u c'ulaxic jun tinimit ri man tal ta tzij, ri u takem ri qui be ri itzel tak winak ri are cuban ri u no'j pa re wi;",
  "3": "jun tinimit ri cämacun kas chinupalaj amak'el quebuya' tabal tok'ob chquiwäch ri diosib ri e c'o pa tak ri ticbal cotz'i'j, caporoj c'oc' k'ol paquiwi' tak porobal re alaj tak porom xan;",
  "4": "ri cät'uyi xo'l tak ri mukubal, queroc'owisaj tak ri ak'ab chquixo'l tak ri mukubal ri cutij ti'j ak quebunojisaj c'u tak ri e u t'uy chque tz'ilalaj tak calto.",
  "5": "Je caquibij wa': ‘Chatcanaj chi' minako sibalaj in tastalic man ya'tal ta quinachapo.’ We winak ri' xak e junam ruc' ri k'ak' ri cänicow ronojel ri jun k'ij c'ax cäquiban chwe, cäbe ri qui c'ayil pa nu tza'm jacha' ri sib.",
  "6": "Ronojel c'u wa' tz'ibatal chnuwäch, man xak ta quebenk'aluj ta ri nu k'ab quinya' na ri c'äjisabal qui wäch ri takal chque,",
  "7": "tojbal rech ri qui il patan jacha' xukuje' chque ri quech ri e qui mam. We winak ri' xquiporoj c'oc' tak puwi' tak ri juyub, cäquiyac woyowal tza'm tak ri juyub. Quebenwajilaj na ri qui mac nabe, c'äte ri' quinya' ri c'äjisabal qui wäch ri takal chque.” Ri Ajawaxel are bininak.",
  "8": "Ri Ajawaxel cubij: “Aretak sibalaj c'o qui wa'l ri uva ri winak man xak ta cäretzelaj, cuya' c'ut cäresaj rumal rech chi cuya' cäresaj q'ui u wal. Je c'u quinban in xukuje' rumal ri qui lok'al ri e pataninelab tak wech: man quinsach ta u wäch ronojel ri nim tinimit.",
  "9": "Quinban na chi queq'uiyir ri ralc'ual ri Jacob xukuje' chi quec'oji' na winak pa Juda ri quejeki' pa tak ri nu c'ache'laj. Ri e cha'tal wumal e are quebechben na ri ulew, ri e pataninelab tak wech quejeki' na chila'.",
  "10": "Ri beya' re Saron canoj na chque tak chij, pa ri u beya' c'ut ri Acor quebuyuk'uj wi na ri wacax ri c'o ruc' ri tinimit ri catzucun chwe.",
  "11": "Are c'u ri ix ri quitas iwib chrij ri Ajawaxel, ri man cänataj ta ri tastalicalaj nu juyub chiwe, ri quebiya' wa ja' xukuje' u wa'l uva chuwäch ri Gad xukuje' ri Meni ri e qui diosib ri k'inomal,",
  "12": "itzel c'aslemal quixeyenic: quinya' na be chi quixcämisax ruc' ch'ich' re ch'o'j. Rumal rech chi xixinsiq'uij man xixniman ta c'ut xixinch'abej man xinitatabej ta c'ut xiban ri man xkaj ta chnuwäch, xicha' ri xyacow woyowal.”",
  "13": "Rumal ri' cubij ri Ajawaxel: “Ri e pataninelab tak wech c'o na cäquitijo, are c'u ri ix quina' na wi'jal ri e are c'o na cäcuq'uiaj, are c'u ri ix quina' na chakij chi' ri e are quequicot na, are c'ut ri ix quixcanaj pa q'uixbal;",
  "14": "ri e are quebixon na ruc' jajatem rumal ri quicotemal ri c'o pa canima', are c'u ri ix quirak na i chi', quixok' na rumal ri bis xukuje' ri c'axc'ol.",
  "15": "Ri e cha'tal wumal quequicoj na ri e i bi' che c'okonic xukuje' che u rayixic cämical paquiwi' niq'uiaj chic, are c'u ri e pataninelab tak wech quinq'uex na ri qui bi'.",
  "16": "Apachin ta ne ri c'o pa ri ulew ri cutz'onoj jun tewichibal, cutz'onoj na che ri Dios ri jic apachin ta ne ri c'o pa ri ulew ri cuban jun chi'nic ri kas cäban na, cuban na pa ri u bi' ri Dios ri jic. Ri c'axc'ol ri e re ojer xeboc'owic, man quec'utun ta chi chnuwäch.",
  "17": "Chiwilampe', in quinban na jun c'ac' caj xukuje' jun c'ac' ulew. Ri re ojer man cänatax ta chi na, man c'o ta chi jun cänatan chi na.",
  "18": "Nimalaj chixquicotok, chixquicot ronojel k'ij rumal rech ri quiban na, quinban c'u na jun Jerusalen je'lic, xukuje' jun tinimit ri cäquicotic ri cäjeki' chupam.",
  "19": "Kas in quinjajat na rumal ri Jerusalen, quinna' na quicotemal rumal ri nu tinimit. Chupam we tinimit ri' man cätataj ta chi na rakoj tak chi'aj mawi ok'ej.",
  "20": "Chila' man e c'o ta ac'alab ri quecäm taj ri xa' ta e re quieb oxib u k'ij, mawi nimak tak winak ri ma ta cätz'akat ri qui c'aslemal. Ri cäcämic aretak c'o chic jun sient u junab are' wa' ri c'ä ac'al cäcämic, we c'u man copan jun sient u junab are jun c'okonic.",
  "21": "Ri winak cäquiyac na cachoch quec'oji' c'u na chupam, quequitic na uva quequiyac c'u na ri qui wäch.",
  "22": "Man cäc'ulmataj ta na wa' chi jun winak cuyac jun ja jun ta chi c'u wi ri cäc'oji' chupam, o chi jun winak cutic u wäch ri rulew jun ta chi c'u wi ri cäyacow ri u wächinic ri tico'n. Ri nu tinimit sibalaj naj cäc'asi na jacha' ri u c'aslemal jun che'; ri e chatal wumal qui quitij na quequicoj na ri jastak ri e qui banom ruc' ri qui k'ab.",
  "23": "Man xak ta lok' quechacun na mawi quec'oji' ta calc'ual ri quecämic c'ä maja' cätz'akat qui k'ij. Rumal rech chi e u k'ab tak cachalaxic ri e u tewichi'm ri Ajawaxel, xak c'u junam xukuje' ri e u k'ab tak cachalaxic.",
  "24": "C'ä maja' c'o jas cäquitz'onoj chwe, in nu yo'm chi chque ri cäcaj c'ä maja' cäq'uis ri qui tzij, ri in nu tom chic ri cäquibij.",
  "25": "Ri utiw xukuje' ri alaj ama' chij junam quewa' na, ri coj cutij na k'ayes jacha' ri wacax, are c'u ri cumätz ulew cutzukbej na rib. Pa ronojel ri tastalicalaj nu juyub, man c'o ta jachin cuban na winak chi'.” Ri Ajawaxel are bininak."
}