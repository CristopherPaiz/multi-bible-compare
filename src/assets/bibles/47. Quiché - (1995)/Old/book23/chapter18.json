{
  "1": "¡Tok'ob u wäch ri ulew ri cäxojlin wi cok'ebal alaj tak chicop, ri ulew ri c'o c'ä jela' chque tak ri nima' aj Etiopiy,",
  "2": "ri quebutak bic ri u tako'nib puwi' ri Nil, quebin puwi' ri ja' pa tak jucub re xic'ay! Jix, aninakalaj tak tako'nib, pa jun tinimit ri e c'o wi winak ri sibalaj nimak cäkan xukuje' cäjuluw ri qui tz'umal, pa jun nim tinimit ri sibalaj cäxex ib chuwäch pa conojel c'olbal, cowilaj tinimit ri banal nimal ri c'o pa jun ulew ri atinisam cumal tak nima'.",
  "3": "Iwonojel ix ri ix jekel cho ri uwächulew, quiwil na aretak cäyac ri etal puwi' ri juyub, xukuje' quita' na aretak cok' ri trompet.",
  "4": "Ri Ajawaxel xubij chwe: “Xak jun in c'o wi pa ri nu c'olbal quinca'y apanok, jacha' ri k'ij ri cätununic aretak coc'ow ri jäb, jacha' jun sutz' ri cuya' räx k'ab aretak sibalaj k'ak' cätajin ri k'atoj.",
  "5": "Aretak cätzak ri qui cotz'ijanic ri uva, cux c'u chak' tak uva ri cotz'i'j, c'ä maja' c'u copan ri k'ij ri cäyac ri qui wäch ri uva, queramix na ri u k'ab ruc' ramibal quemuchic naj quebeq'uiak wi.",
  "6": "Ronojel cäya' na can pa tak ri c'ache'laj chquiwäch tak ri c'uch xukuje' chquiwäch ri juyubal tak awaj. Ri c'uch chila' cäcoc'owisaj wi ri k'alaj, xukuje' conojel ri juyubal tak awaj quec'oji' chila' pa ri sak'ij.”",
  "7": "Pa ri k'ijol ri' quec'am na ulok sipanic che ri Ajawaxel ri c'o ronojel u cuinem cumal ri winak ri sibalaj nimak cäkan ri cäjuluw ri qui tz'umal, nim tinimit ri sibalaj cäxex ib chuwäch pa ronojel c'olbal, cowilaj tinimit ri cuban rib chi nim u banic ri je'lic pa jun ulew ri atinisam cumal tak nima'. Cäquic'am na ulok puwi' ri juyub Sion jawije' ri cäk'ijilax wi ri Ajawaxel ri c'o ronojel u cuinem."
}