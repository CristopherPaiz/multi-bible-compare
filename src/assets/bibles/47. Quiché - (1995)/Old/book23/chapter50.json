{
  "1": "Ri Ajawaxel cubij: “¡Michomaj chi xinjach can ri Israel ri i nan, jacha' ri cuban jun achi cujach can ri rixokil, o xixinc'ayij ta bic jacha' pataninelab ri que lok'ic u mac rech chi c'o ta nu c'as ruc' jachin jun! Ri ix xixc'ayix bic rumal rech chi xixmacunic; ri Israel ri i nan, xjachic rumal rech chi man xixniman taj.",
  "2": "¿Jasche, aretak xinulic man c'o ta jachin xinriko? ¿Jasche, aretak xinsiq'uinic, man c'o ta jun xch'aw chwe? ¿La are pa i c'u'x chi man quincuin ta che i toric? ¿La are pa i c'u'x chi man quincuin ta che i tzokopixic? Cubana' jun takanic ri quinya'o chi cächaki'jar ri plo, e are tak c'ut ri nima' quebux chaki'j uwo sak rech quecäm ri cär rumal chakij chi', quepuk'pup c'ut rumal rech chi man c'o ta ja'.",
  "3": "In quincojow k'ek ratz'iak ri caj quinch'uk c'u ruc' jun atz'iak bisobal.”",
  "4": "Ri Ajawaxel u yo'm nu no'j rech quincu'bisaj qui c'u'x ri e cosinak cuc' tak tzij re chajin anima'aj. Conojel ak'abil cuban chwe chi quineyenic rech quintataben ruc' ch'uch'ujil.",
  "5": "Are' ri Ajawaxel yowinak nu ch'obobal, are c'u ri in man wach'iyirisam ta wib mawi nu tzolk'omim ta ri wij chuwäch.",
  "6": "Xinchi'j ri uwo wachak rech quinrapuxic xukuje' xak xinna' chi xebok ri wismachi'. Man xinwesaj ta ri nu palaj chquiwäch ri xinquiyok'o xukuje' xinquichubaj.",
  "7": "Ri Ajawaxel are quinto'wic: rumal ri' man c'ax ta xeben na' ri yok'bal rumal ri' co in c'olic jacha' jun nim abaj, weta'm chi man quel ta nu q'uixbal.",
  "8": "Pa nu xcut c'o wi ri to'l wech: ¿La c'o jachin c'o jas cuna' chwij? ¡Jo' junam chuwäch ri k'atal tzij! ¿La c'o jun cuchomaj chi quinutzujuj chuwäch ri k'atal tzij? ¡Chpetok chubij c'u chwe!",
  "9": "Ri Ajawaxel are quinto'wic; ¿Jachin ta ri cäcuinic cuc'äjisaj nu wäch? Conojel ri e nu c'ulel cäsach na qui wäch jacha' atz'iak ri tijom cumal xjut.",
  "10": "Ix ri nim quiwil wi ri Ajawaxel xukuje' quitatabej ri u ch'abal ri pataninel rech: we quixbin pa ri k'eku'm, man c'o ta jubik' i chaj, chicu'ba' i c'u'x chrij ri Ajawaxel; chitok'ej iwib che ri i Dios.",
  "11": "Conojel c'u ri cäquitzij k'ak' xukuje' cäquisuc'umaj ch'ab ri quenicowic, quekaj na chupam ri rak' ri kas qui k'ak', chuxe' ri ch'ab ri kas ix xixnicowisanic. Ri Ajawaxel cutak na ulok we c'äjisabal wächaj ri' paquiwi', queliq'ue c'u ne canok pa u niq'uiajil ri c'axc'olil."
}