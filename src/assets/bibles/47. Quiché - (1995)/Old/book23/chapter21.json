{
  "1": "Cäya' u bixic ri cuc'ulmaj na ri chaki'j uwo sak chunakaj ri plo: Jacha' ri sutinel quiakik' ri cäpe pa u mox elebal k'ij, petinak pa ri chaki'j uwo sak, ri xibibalalaj c'olbal.",
  "2": "Xibibal ri c'utwächinic ri u c'utum ri Ajawaxel chnuwäch: ri jachinel quieb u wäch cäjachinic, ri yojinel cayinic. ¡Chatwalijok, Elam! ¡Oh medib, chixtokinok! ¡In quinya' na uxlanem chque ri quech'ikow rumal!",
  "3": "Cäbirbob ri nu cuerp, quinbak'tila' wib rumal k'oxom jacha' jun yawab ixok, ri c'axc'ol cutz'apij ri nu xiquin, man quinca'y ta chi rumal ri xibriquil.",
  "4": "Sachinak ri nu chomanic, quinbirbob rumal ri nimalaj xe'n ib. Ri u jororemal ri benabal k'ij ri sibalaj cäkaj chnuwäch nabe, uxinak jun xibibal chwe.",
  "5": "Cojtajinak chi ri mexa, lic'om chic ri pop, xchapletaj ri nimak'ij. ¡Chixtac'alok, qui nimakil tak ajch'ojab: chibana' chi cächuplin tak ri quetecak i ch'ich'!",
  "6": "U bim c'u ri Ajawaxel chwe: “Jät, chacojo jun cäyuxlenel, chuya' c'u u bixic ronojel ri cärilo.",
  "7": "We queril carwaj ri e jururem cumal cacab quiej o winak ri e quiejeninak chquij bur o camey, sibalaj choc il che quilic.”",
  "8": "Ri cäyuxlenic xurak u chi': “Chupam ri nu c'olbal, Ajawaxel, in c'o ronojel ri jun k'ij, conojel ri chak'ab cätajin quinyuxlenic.",
  "9": "Quinwil c'ut chi petinak jun carwaj jururem cumal quieb quiej.” C'o c'u jun je xubij wa': “¡Xkaj ri Babilon, xkaj ri Babilon! Conojel tak ri e qui wächbal ri e qui diosib xecanaj cho ri ulew xquiban ch'akatak.”",
  "10": "At nu tinimit, at xak'alem jacha' ri trico, ri in quinya' u bixic chawe ri xubij ri Ajawaxel ri c'o ronojel u cuinem, ri u Dios ri Israel.",
  "11": "Cäya' u bixic ri cuc'ulmaj na ri Edom: C'o jun curak ulok u chi' chwe pa Seir: “Yuxlenel, ¿jas rajilabal u pam ri ak'ab uj c'olic? Yuxlenel, ¿jas rajilabal u pam ri ak'ab uj c'olic?”",
  "12": "Ri yuxlenel cutzelej u bixic: “Petem cuban u sakaric, xukuje' c'u ri chak'ab. We quiwaj quixc'otow chi'aj, chixc'otow chi'aj, chixtzelej chi ulok jumul.”",
  "13": "Cäya' u bixic ri cuc'ulmaj na ri chaki'j uwo sak: Binelab aj Dedan, ri quiwoc'owisaj ri ak'ab pa tak ri k'ayes re ri chaki'j uwo sak,",
  "14": "chixel ulok che u c'ulaxic ri cächaki'j u chi' chiya' c'u u ja'. Ri ix aj rulew ri Tem, chixel ulok che u to'ic ri cätajin canimajic chiya' cutijo,",
  "15": "rumal rech chi cätajin canimaj chuwäch ri ch'ich' re ch'o'j, ri ch'ich' re ch'o'j ri banom u pa u chi', chuwäch ri q'uiakbal ch'ab ri tanim che u q'uiakic ri ch'ab xukuje' chuwäch ri u chuk'ab ri ch'o'j.",
  "16": "Ri Ajawaxel xubij chwe: “Je tak wa' pa jun junab, jas ri rajilaxic ri junab cuban jun ajchac ri are cutzukbej rib ri cuch'äc ronojel k'ij, sachinak chi u wäch ri Sedar ri nimalaj u banic.",
  "17": "Xak e quieb oxib chic' ri qui q'uiakbal ch'ab ri ajch'ojab aj Sedar quecanaj na.” Ri Ajawaxel, ri u Dios ri Israel bininak wa'."
}