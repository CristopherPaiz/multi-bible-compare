{
  "1": "Cäya' u bixic ri cäc'ulmataj na pa ri beya' re ri c'utwächinic: ¿Jas xc'ulmatajic chi conojel quepaki' puwi' tak ri cachoch?",
  "2": "Tinimit ri c'o wi tuquin ib xukuje' wojcorem, tinimit ri cäkaj ri ca'yem chuwäch, ri e a cäminak man ch'ich' re ch'o'j ta xecämisanic, man xecäm ta pa ri ch'o'j.",
  "3": "Ri c'amal tak a be conojel xebanimajic, aretak cätajin quebanimaj chquiwäch tak ri q'uiakbal ch'ab xekaj pa qui k'ab ri c'ulel. Ri cowilaj tak achijab re ri a tinimit naj xebanimaj wi bic, xekaj c'u pa qui k'ab ri c'ulel.",
  "4": "Rumal ri' xinbij: “Chitasa' iwib chwij, are quiwaj quinq'uis wib che ok'ej mitzucuj u cu'bisaxic nu c'u'x rumal ri cuc'ulmaj na ri nu tinimit.",
  "5": "Rumal rech chi ri Ajawaxel ri c'o ronojel u cuinem u yo'm u bixic chi cäpe na jun k'ij re xibin ib, re sachbal wächaj xukuje' elem ch'u'j pa ri beya' re ri c'utwächinic. Cätajin quewilix ri e nimak tak tapia cätataj ri rakoj chi'aj c'ä pa tak ri juyub.”",
  "6": "Ri aj elamib suc'umatal chic ri qui ch'ab, e c'o chi pa tak ri qui carwaj xukuje' e qui quiejem chi tak ri qui quiej ri aj Kir e quesan chi ulok ri qui quetecak ch'ich'.",
  "7": "Ri e je'lalaj tak a beya' e nojinak chi chque tak carwaj, ri ajquiejab cätajin cäquipaxij ri oquibal chupam ri tinimit.",
  "8": "Ri cuto' wi rib ri Juda cämalabax canok. Pa ri k'ij ri' quixoc na il che ri e tanim wi ri ch'ojibal ri e c'o pa ri Ja re ri C'ache'laj,",
  "9": "xebiwil ri qui' pak'pobinak ri e c'o chupam ri u tinimit ri David xquinojisaj c'ut ri c'olbal ja' che ja',",
  "10": "xequinic'oj tak ri ja ri e c'o pa Jerusalen, xequiwulij c'u jujun che u c'ojoxic ri nimalaj tapia.",
  "11": "Chquixo'l ri quieb u tapia ri tinimit xquicoj na jun c'olbal ja' che ri ja' re ri k'el c'olbal ja'. Man xeboc ta c'u il che ri xbanow ronojel wa', ri xsuc'uman wa' ojer.",
  "12": "Pa ri k'ij ri' ri Ajawaxel ri c'o ronojel u cuinem, xixusiq'uij che ok'ej che juyuwem, che u banic tol che ri i jolom xukuje' che u cojic wakwoj tak atz'iak chiwij che u c'utic chi quixbisonic.",
  "13": "Xa c'u xiban nimak'ij xukuje' xixquicotic, xebipil wacax xukuje' chij, xixoc che u tijic ti'j xukuje' che ruq'uiaxic u wa'l uva. “Chujwok xukuje' chujuq'uianok chwek c'ut cujcämic”, quixcha'.",
  "14": "Ri Ajawaxel ri c'o ronojel u cuinem xuc'ut rib chnuwäch xujiquiba' c'u u bixic chwe pa nu xiquin, xubij: “Man quincuy ta we mac ri' ri i banom c'ä mojok c'u cäc'ulmataj wa' quixcäm na ix.” U tzij ri Ajawaxel wa' ri c'o ronojel u cuinem.",
  "15": "Ri Ajawaxel ri c'o ronojel u cuinem xubij chwe: “Jät ruc' ri Sebna ri chajil re ri rachoch ri ajawinel, chabij c'u che:",
  "16": "‘¿Jas ri awech at c'o waral, o jachin xyo'w pa k'ab chi cayac jun ja ri catmuk wi, chi caban jun a mukubal pa ri chicajil, xukuje' chi cac'ot jun c'olbal pa ri abaj ri catuxlan ta wi?",
  "17": "Ri Ajawaxel catuq'uiak na apan sibalaj naj, jacha' ri cuban jun cowilaj achi. Ruc' chuk'ab catumajij na,",
  "18": "catuwolkotij na jacha' jun c'oloq'uic catuq'uiak na bic pa jun ulew ri caribibic. Chila' catcäm wi na, chila' quebetac'al wi na tak ri carwaj ri canimarisabej wi awib nabe, cawesaj na u q'uixbal ri rachoch ri awajaw.",
  "19": "Ri in catinwesaj na pa ri awekle'n, catinwesaj na pa ri a chac.",
  "20": "Pa ri k'ij ri' quinsiq'uij na ri pataninel wech, are ri Eliaquim, u c'ojol ri Hilsiy;",
  "21": "quincoj na ri awatz'iak chrij, quincoj na ri ximibal a pam che, ri nim u banic, quinya' c'u na ri takanic che. Cux c'u na qui tat ri aj Jerusalen xukuje' ri aj Juda.",
  "22": "Quinya' na puwi' u teleb ri u laweyil ri rachoch ri David man c'o ta jun cäcuinic cutz'apij ri cujak ri are', mawi c'o jun cäcuinic cujak ri cutz'apij ri are'.",
  "23": "Ri are' cux na jun nimarisabal k'ij chque ri rachalaxic ri u tat. Ri in quinban na chi co cäjeki' pa ri u c'olbal, jacha' ta ne jun clawux ri co bajitalic.",
  "24": "Chrij cäxequebex wi na ri pakal rajil ri c'o cuc' ri rachalaxic ri u tat, xukuje' ri e c'o cuc' ri e rija'lil, ronojel qui wäch lak ch'utik, kumubal xukuje' alaj tak xaru'.",
  "25": "Pa ri k'ij ri', cabusbub na ri clawux ri co bajim pa ri u c'olbal cäbok na quetzak c'u na conojel ri jastak ri e xequexoj chrij quepax c'u na.’ ” Cujiquiba' u bixic ri Ajawaxel ri c'o ronojel u cuinem."
}