{
  "1": "Cäya' u bixic ri cuc'ulmaj na ri Tir: Ri e jucub aj Tarsis quech'ikowic rumal rech chi ri oquibal ri quebopan wi sachinak chquiwäch. Ri oquibal ri cäban wi opanem pa Chipr yojim chic.",
  "2": "Ri winak aj Tir xukuje' ri ajc'ayib aj Sidon man quech'aw ta chic. Ri e qui ajc'ayib quek'ax ri plo",
  "3": "xukuje' pa ri e nimak tak u ja'il. Cäquesaj ri qui ch'äcoj che tak u wächinic ri Sihor, xukuje' che tak ri cuq'uiyisaj ri Nil, quec'ayinic, quelok'oman pa ronojel qui wäch nimak tak tinimit.",
  "4": "Sibalaj chatq'uixok, Sidon, u chuk'ab ri plo, cabij c'u na: “Man c'o ta chi k'oxom chwe re alanic, man quinwil ta chiquiwäch wal. Man e c'o ta chi wal alabom quebenq'uiyisaj, man c'o ta chi wal alitomab quebenchajij.”",
  "5": "Aretak copan u tzijol cuc' ri aj Ejipt sibalaj quebison na rumal ri xuc'ulmaj ri Tir.",
  "6": "Cäquibij na: “Jix pa Tarsis, chiq'uisa' iwib che ok'ej, aj tak'ajalib.”",
  "7": "¿La are wa' ri tinimit re sibalaj ojer, ri sibalaj cäkaj ri ca'yem chuwäch? ¿La are wa' ri naj cabanic rech quejekel pa naj tak tinimit?",
  "8": "¿Jachin xtakow ulok wa' puwi' ri Tir ri qui nimal tinimit, ri e c'o wi ajc'ayib ri nimak qui k'ij, ri e c'o wi lok'omanelab ri nimak na qui banic cho ri uwächulew?",
  "9": "Ri Ajawaxel ri c'o ronojel u cuinem xyo'w u bixic che u kasexic u k'ij ronojel banoj nimal, queya' c'u can cho ri ulew conojel ri nimak qui k'ij ri e c'o cho ri uwächulew.",
  "10": "Tinimit aj Tarsis, chixoc che u tajixic ri ulew, sachinak c'u qui wäch ri queban wi tak ri jucub.",
  "11": "Ri Ajawaxel xulic' ri u k'ab puwi' ri plo, xebuyicopisaj ri nimak tak tinimit xutak qui wulixic ri e u cowirisabal ri Canaan.",
  "12": "Xubij c'u che ri Sidon: “Chiya' can tak ri e i ca'yem alitomab ri ix ekle'n chic. Pune' catzucuj jas cabano rech catk'ax c'ä pa Chipr, mawi ne chila' cärik wi uxlanem.”",
  "13": "Chiwilampe' we ulew ri', ulew ri ya'tal che qui c'olbal jucub. Ri aj caldeyib xequiyac tak tac'atak tak ja xequiwulij c'u tak ri nimak tak cachoch ri aj Sidon, xequiyojij conojel. E are' c'ut e ajchak'mac, man e are ta ri aj Asiriy.",
  "14": "Chiq'uisa' iwib che ok'ej, jucub aj Tarsis, rumal rech chi yojyobisam chi ri i chuk'ab.",
  "15": "Pa tak ri k'ij ri' ri Tir man c'o ta chi jun cänatan na pa oxc'al lajuj junab, are junab wa' ri cäc'asi jun ajawinel. Aretak c'u cätz'akat ri oxc'al lajuj (70) junab, cacoj na che ri Tir ri cubij ri u bix ri ixok quech nim ch'utin:",
  "16": "“Ixok quech nim ch'utin ri man catnatax ta chic, chac'ama' ri a arp, chatwacat pa ri tinimit, utzalaj u k'ojomaxic ri a k'ojom chabana', chebabixoj tak ri q'ui bix, che rilic we catnataj chque.”",
  "17": "Aretak cätz'akat ri oxc'al lajuj junab, ri Ajawaxel cucoj chi na ri Tir pa ajilabal. Ri are' cuya' chi na rib pa kajic chque ri nim ch'utin che u banic mac cuc' conojel ri winak re ri uwächulew.",
  "18": "E are tak c'ut ri u ch'äcoj ri cäresaj chrij ri u c'ay, cutas na che ri Ajawaxel; man quec'ol ta mawi quetanixic, xane' cäya' chque ri quepatanin che ri Ajawaxel, rech cäquilok' ronojel u wäch ri cäquitijo xukuje' je'lalaj tak catz'iak."
}