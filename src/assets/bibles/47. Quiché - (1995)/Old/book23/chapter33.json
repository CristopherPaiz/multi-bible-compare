{
  "1": "¡Tok'ob a wäch, etzelanel ri maja' catetzelaxic jachinel quieb a wäch ri c'ä maja' catjachic! Aretak caq'uis etzelanic, catetzelax na, aretak cäq'uis jachinel catjach na.",
  "2": "Ajawaxel, chel c'u'x la chke, ri uj uj eyeninak che la. Chux la to'l kech conojel ak'abibal, lal ka colonel pa tak ri k'ijol re u q'ueyowal.",
  "3": "Aretak cätataj ri xe'n ib ri cäcoj la quebanimaj tak na ri tinimit, aretak cäc'ut ib la quejabuj conojel ri nimak tak tinimit;",
  "4": "ri e qui c'ulel e jacha' jun sutz' sac', cäquiq'uiak quib chquij cäquimaj ri qui k'inomal.",
  "5": "Ri Ajawaxel c'o puwi' ronojel, jekel c'u pa ri caj ri are' u nojisam ri Sion che jicomal xukuje' suq'uilal,",
  "6": "amak'el c'ut cubij che chi man c'o ta cäslabisanic. Ri no'j xukuje' ri etamanic e jun k'inomal wa' ri queto'tajisanic ri u na'ic ib chuwäch ri Ajawaxel are jun k'inomal.",
  "7": "¡Chatampe' ri u rakic qui chi' ri c'o qui chuk'ab xo'l tak ri ja, xukuje' ri cok'ej ri e tzucul tak jamaril!",
  "8": "E tz'inil tak ri be, man c'o ta jun cäbinebenic. Queyojix tak ri c'ulwächinic xukuje' ri chomanic ri e banom man c'o ta chi jun winak nim ta quil wi.",
  "9": "Ri ulew u cojom k'ek' atz'iak, cabison c'ut, ri Libano bach'uyirinak elinak u q'uixbal, ri beya' aj Saron uxinak jun chaki'j uwo sak, ri Basan xukuje' ri juyub Carmel e toltobinak.",
  "10": "Ri Ajawaxel cubij: “Camic quinyac wib; camic quinc'ut wib chi nim nu banic chi nim nu k'ij.",
  "11": "Ri e i chomanic ix xukuje' ri e i chac xa' e pajo xukuje' xa e mes; ri wuxlabic cäsachow na qui wäch jacha' jun c'atic.",
  "12": "Ri e tinimit tak quechajirisax na jacha' q'uix ri e choyom chic quec'at na pa ri k'ak'.",
  "13": "Ri e c'o naj quitatabej ri nu banom, ri e c'o nakaj nim quila' wi ri nu cuinem.”",
  "14": "Quebirbob ri ajmaquib pa ri Sion, ri man e nimanelab taj quenoj na che xe'n ib cäquibij c'ut: “¿Jachin ta chke cäcuinic cäc'asi pa jun k'ak' jarisanel, pa jun k'ak' aj chbe k'ij sak?”",
  "15": "Ri cuban ri suq'uil pa ronojel xukuje' cubij ri kastzij, ri man cuk'inomarisaj ta rib rumal ri qui chuk'ab niq'uiaj chic mawi cuya' rib pa lok'ic rumal ri cäsipax che, ri man cuya' ta u xiquin che itzel tak cojbal c'uxaj, xukuje' cutz'apij ri u bak'wäch rech man cuca'yej ta ri man utz taj,",
  "16": "are wa' ri man c'o ta jachin cäslabisanic, curik na u panibal chupam tak ri cowilaj abaj, ronojel k'ij c'o cutijo xukuje' man cätzaj ta ri u ja'.",
  "17": "Cawil chi c'u na jumul ri ajawinel pa ri nimalaj u juluwem ri u c'ulbatil jun ulew ri naj quetakal wi na.",
  "18": "Aretak cänataj ri xe'n ib chawe ri xatc'oji' wi na, cabij na: “¿Jawije' c'o wi ri cajilan tak ri alcabal? ¿Jawije' c'o wi ri quilow tak ri pajbal we e tz'akat? ¿Jawije' c'o wi ri cajilan tak ri tac'atak tak ja?”",
  "19": "Man catjeki' ta chi pa jun tinimit ri man c'o ta u q'uixbal, ri c'ax u ch'obic ri u tzij, ri u putzcuyem rib ri u ch'abal ri man c'o ta cäch'obowic.",
  "20": "Chiwila' ri Sion, ri cäkoc'owisaj wi tak ri ka nimak'ij; chaca'yej apan ri Jerusalen, tinimit ri man c'o ta jachin ta cäslabisanic cux na jacha' jun kajebal ri co jekelic, ri man quebokbob ta tak ri e u ch'ic, mawi quet'okopin ri colob ri taninem rech.",
  "21": "Chi' cuc'ut wi na ri u juluwem ri Ajawaxel chkaxo'l. Are jun c'olbal ri e c'o wi tak nima' ri quebinic ri sibalaj e nimak qui wäch, man c'u quequiramij ta ri c'ulel, pune' quequicoj ri qui jucub ri quequich'icmij xukuje' ri qui jucub ri e c'o qui chuk'ab.",
  "24": "Man c'o ta jun aj tinimit cubij ta na: “In yawab.” Ri Dios cusach na qui mac conojel ri e c'o pa Sion."
}