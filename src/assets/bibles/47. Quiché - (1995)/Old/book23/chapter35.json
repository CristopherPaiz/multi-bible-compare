{
  "1": "Chquicot ri chaki'j uwo sak, chaki'j ulew; chnoj che jajatem, chcotz'ijanok,",
  "2": "chebuq'uiyisaj cotz'i'j jacha' ri xuxa'n chnoj che quicotemal xukuje' jajatem. Je'lic cuban na ri Dios che jacha' ri Libano, sibalaj cäwächin na jacha' ri Carmel xukuje' ri beya' aj Saron. Conojel cäquil na ri u juluwem ri Ajawaxel xukuje' ri u je'lical xukuje' ri nimalaj u nimalil ri ka Dios.",
  "3": "Chebicowirisaj ri tukarib, chiya' qui chuk'ab ri e cosinak,",
  "4": "chibij chque ri cäquixe'j quib: “¡Chichajij anima', mixe'j iwib! ¡Waral c'o wi ri i Dios che i to'ic, e are c'u ri e i c'ulel cuc'äjisaj na qui wäch jas ri takal chque!”",
  "5": "Queca'y c'u na ri moyab, quetan c'u na ri t'oyab;",
  "6": "ri man tz'akat ta cäkan qui k'ab quech'opin na jacha' ri masat, ri memab cäquirak na qui chi'. Chupam ri chaki'j uwo sak, chaki'j ulew, quel wi na ulok ja' jacha' nima'.",
  "7": "Ri chaki'j uwo sak cux na jun cho, ri chaki'j ulew cänoj na che qui q'uiyibal tak ja'. Ri e c'o wi itzel tak chicop camic, queq'uiy na aj xukuje' tak xic'ay",
  "8": "Cäc'oji' na jun be, ri cabinax na “ri be ri tastalic”. Ri man e ch'ajch'oj taj man cuya' ta caquibinibej; ri man c'o ta qui no'j man cuya' ta cäquibinibej.",
  "9": "Chila' man c'o ta coj e c'olic mawi quekeb ri juyubal tak awaj chila'. Pa ri be ri' quepe wi na ri quetorotaj ulok,",
  "10": "ri e torom rumal ri Ajawaxel queboc c'u na pa Sion cuc' tak bix re quicotemal, ronojel k'ij quequicot na. Cäquirik na utzil xukuje' utzalaj c'aslemal, cäsach na u wäch ri ok'ej xukuje' ri k'oxomal."
}