{
  "1": "¡Tok'ob qui wäch ri quebe pa Ejipt che u to'ic quib, ri cäquicu'ba' qui c'u'x chquij ri quiej, ri cäquicu'ba' qui c'u'x chi e c'o q'ui qui carwaj xukuje' chi sibalaj e q'ui ri cajquiejab e c'olic, man cäquiya' ta c'u ri qui wäch chrij ri Tastalicalaj u Dios ri Israel, man cäquitzucuj ta ri Ajawaxel!",
  "2": "Xukuje' c'u ri are' nawinel che qui c'amic ulok quiäkasakil, aretak cubij jun jasach, man cuq'uex ta ri u chomanic. Cuc'äjisaj na qui wäch ri e banal tak etzelal, xukuje' ri quetoban cuc' ri e banal tak etzelal.",
  "3": "Ri aj ejiptib e winak, man e are' ta ri Dios ri qui quiej xa e ti'j, man e uxlabal taj. Ri Ajawaxel cuyuk na ri u k'ab che u c'äjisaxic qui wäch, ri chajitalic xukuje' ri chajinel quetzak na xa' junam quecäm na conojel.",
  "4": "Ri Ajawaxel xubij chwe: “Jacha' jun coj ri u cämisam jun chij man cuxe'j ta rib chquiwäch ri ajyuk'ab, pune' conojel cäquimulij quib chrij cäquixibij c'u ruc' rakoj tak chi'aj, jewa' ri u petic ri Ajawaxel ri c'o ronojel u cuinem cuto' na u wi' ri u tinimit puwi' ri juyub Sion.",
  "5": "Jacha' ri cuban jun chicop che u chajixic ri u soc, cärapap puwi', je cuban ri Ajawaxel ri c'o ronojel u cuinem che u chajixic ri Jerusalen cuchajij na, cucol na, cuto' na u wi', cäresaj na pa qui k'ab ri c'ulel.”",
  "6": "Ralc'ual tak ri Israel, chixtzelej ruc' ri c'ax ix ch'awinak che.",
  "7": "Pa ri k'ijol c'ut aretak ri ix iwonojel quebiq'uiak apan ri e i diosib re k'an puak re sak puak ri e i banom cuc' ri i k'ab ri e ajchak'maquib.",
  "8": "Ri Asiriy cakaj na pa u chi' ch'ich' re ch'o'j, man rumal ta c'u jun u chuk'ab winak. Ri ch'o'j are cabanow na chi quebanimaj na ri e u winak, xukuje' are tak c'ut ri calabom ajch'ojab quec'ayix na pa patanijic;",
  "9": "rumal c'u rech ri xe'n ib, ri ajawinel caxiq'uinic canimaj na e are tak c'ut ri cajch'ojab que animaj na cäquiya' can ri quetal. Are wa' cujiquiba' u bixic ri Ajawaxel, chi pa Jerusalen u nicowisam jun k'ak' che u c'äjisaxic qui wäch ri e u c'ulel."
}