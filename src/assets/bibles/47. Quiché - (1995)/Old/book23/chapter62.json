{
  "1": "Rumal ri a lok'ok'exic, Sion, man quinyeni ta na rumal ri a lok'ok'exic, Jerusalen, man quinuxlan ta na, c'ä cäjuluw na ri a ch'äcanic jacha' ri u sakaric, are c'ut ri a colotajic jacha' jun chäj ri cänicowic.",
  "2": "Ri nimak tak tinimit cäquil na ri a colotajic, conojel tak ri ajawinelab cäquil na ri a juluwem. Cäcoj c'u na jun c'ac' a bi' ri kas are' c'u ri Ajawaxel cayo'w na chawe.",
  "3": "At catux na jun je'licalaj u corona aj ajawinel pa u k'ab ri Ajawaxel ri a Dios.",
  "4": "Man catbinax ta chi na: “wonobam”, mawi cäbix chi na che ri awulew: “Etzeletajinak”, xane' ri a bi' ri cäbix na are: “Catkaj chnuwäch”, are c'u ri aj awulew wixokil. At c'ut ri catkaj chuwäch ri Ajawaxel, are c'u ri are cux na jacha' jun achajil che ri awulew.",
  "5": "Jacha' c'ut aretak jun ala cäc'uli' ruc' jun ali ri u to'm che rixokil, jewa' cuban na ri Dios chawe catuc'am na che rixokil, catusuc'umaj na sibalaj c'u cäquicot na awuc', jacha' ri u quicotemal ri achi ruc' ri rixokil.",
  "6": "Jerusalen, e nu cojom chajinelab paquiwi' tak ri a tapia ri mawi pa k'ij mawi chak'ab cäquitanaba' na u bixic: “Meyini' ri cäquinataj ri u bi' ri Ajawaxel,",
  "7": "miya' chque chi quebuxlanic, c'ä cäbantaj na u banic ri Jerusalen cumal, bantajinak c'u cumal chi conojel ri winak cho ri uwächulew cäquiya' u k'ij.”",
  "8": "Kas kastzij chokinak c'u ri Ajawaxel xuyac ri cuinelalaj u k'ab riquiak'ab: “Mawi chi jumul quinya' be chque ri e a c'ulel cäquitij ri a trico, mawi ri winak ri man e awinakil taj cäquitij ri e u wa'l a uva ri a cosom awib che u banic;",
  "9": "xa ne kas ix quixyicow na u wäch ri i tico'n, quitij c'u na, quiya' c'u na nu k'ij in, quebiyac na ri uva quitij na ri u wa'l uva chuwäch ri tastalicalaj wachoch.”",
  "10": "Chixel ulok, chixel ulok chi' tak ri oquibal, chisuc'umaj ri u be ri nu tinimit. Utz chibana' che u banic ri nimalaj be chebiwesaj tak ri abaj chupam chiwalijisaj ri etal che qui siq'uixic ri nimak tak tinimit.",
  "11": "Ri Ajawaxel cuya' u bixic wa' c'ä chuq'uisbalil ri uwächulew: “Chibij che ri tinimit Sion chi ulinak ri u colonel. Ri Ajawaxel cuc'am ulok ri u tinimit aretak torotajinak chi rumal.”",
  "12": "Ri aj Israel quebuchix na: “Ri tastalicalaj tinimit”, “Ri e torom rumal ri Ajawaxel”, are c'u ri Jerusalen: “Tinimit ri rayibal u wäch”, “Tinimit ri man wonobam ta canok”."
}