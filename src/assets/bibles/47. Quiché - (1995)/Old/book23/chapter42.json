{
  "1": "“Waral c'o wi ri nu pataninel, ri quinya' ri nu to'banic che ri nu cha'om, ri quinquicot ruc'. Nu yo'm ri wuxlabal pa ranima' rech cuc'am ulok ri suq'uil chque conojel ri nimak tak tinimit.",
  "2": "Man curak ta u chi', man c'o ta cäch'awic, man cuban ta chi cätataj ri u ch'abal pa tak ri be,",
  "3": "man cuq'uis ta u k'ajisaxic ri aj ri wak'ininak mawi cuchup ri mecha ri xak alicha' cänicowic. Kas cuc'am c'u na ulok ri suq'uil.",
  "4": "Man cuxlan taj mawi cäq'uistaj u c'u'x, c'ä cujekeba' na ri suq'uil cho ri uwächulew. Ri ulew tak ri e c'o chupam ri plo cäquitatabej na ri e u tijonic.”",
  "5": "Ri Dios, ri Ajawaxel, ri xbanow ri caj xulic' c'ut, ri xnuc'uw ri ulew xukuje' ri c'o chuwäch, ri cuya' qui c'aslemal xukuje' cuxlab ri winak ri e jekel chuwäch, cubij c'u che ri pataninel rech:",
  "6": "“In, ri Ajawaxel, xatinsiq'uij rech caban ri colomal, xatinyukej c'u che ri a k'ab, rech catux chaconisan rech colobal ib, in xatintac'aba', quinwaj c'ut chi catux u c'utbal ri nu c'utwächinic ruc' ri nu tinimit, qui chäj ri nimak tak tinimit.",
  "7": "Quinwaj chi cajak ri qui bak'wäch ri moyab xukuje' chi quebator ri e tz'apitz'oj pa che', chupam ri k'ekumalaj c'olbal ri e c'o wi.",
  "8": "In ri' ri Ajawaxel, are nu bi' wa', man quinya' ta c'olbal chi cäya' ri nu juluwem che ta jachin chi jun mawi chi are ta nim quebil wi ri diosib che nu q'uexwäch in.",
  "9": "Chiwila', chi je xel wi ronojel ri nu yo'm ulok u bixic nabe, are c'u ri camic quinya' qui bixic c'ac' tak jastak quinya' qui bixic chiwe c'ä majok chebec'utunok.”",
  "10": "Chibixoj che ri Ajawaxel jun c'ac' bix kas pa ri c'olbal ri sibalaj naj che ri ulew chek'ijilan che jachin tak ri quebin puwi' ri plo xukuje' ri chicop ri e jekel chupam, ri ulew tak ri e c'o chupam ri plo xukuje' ri e u winakil.",
  "11": "Chquicot ri chaki'j uwo sak xukuje' ri qui tinimit tak xukuje' ri e kajinak wi ri ramak' ri Sedar. Ruc' quicotemal chebixon ri e u winakil ri Sel chquiraka' qui chi' paquiwi' tak ri juyub.",
  "12": "Chquiya' juluwem che ri Ajawaxel, chiya' u bixic ri u banom pa tak ri ulew aj plo.",
  "13": "Ri Ajawaxel quel na ulok jacha' jun nim u banic cutij na u chuk'ab jacha' jun banal ch'o'j co cäch'awic, curak na u chi' che u chaplexic ri ch'o'j quebuch'äc c'u na ri e u c'ulel.",
  "14": "Ri Ajawaxel cubij: “Sibalaj q'ui k'ij xeboc'owic man c'o ta jas xinbij, man xinch'aw taj, xink'il c'u wib, camic c'ut quinrak nu chi' jacha' jun yawab ixok, ri cäch'ikowic, ri cäbik'bitic.",
  "15": "Quinsach qui wäch c'ache'laj xukuje' ri e u tza'm tak juyub, quebenchaki'jarisaj conojel tak ri che' ri e q'uiyinak chuwäch quebenjalwächij tak ri nima' pa chaki'j tak uwo sak quebentzajisaj tak c'ut ri cho.",
  "16": "Quebenc'am na bic ri moyab pa tak be xukuje' pa alaj tak be ri man quetamam taj. Quinq'uex na ri k'eku'm pa sakil chquiwäch ri e are', ri ch'ucuch'ak tak juyub quinjalwächij na pa lianic tak ulew. We jastak ri' kas quebenban na.",
  "17": "Ri cäquicu'ba' qui c'u'x chrij jun dios, ri cäquibij na chque jujun tak wächbal: ‘Ix ri ix ka dios, caquinajtajisaj na quib e nojinak che q'uixbal.’ ”",
  "18": "“T'oyab, ri man quita' taj, chixtatabenok; moyab, ri man quixca'y taj, chixca'y c'ut.",
  "19": "Man c'o ta jun ri sibalaj ta moy mawi sibalaj ta t'oy jacha' ri pataninel wech, ri nu takom, man c'o ta chi jun ri sibalaj ta moy mawi sibalaj ta t'oy jacha' ri nu takom, ri pataninel rech ri Ajawaxel.",
  "20": "E rilom q'ui jastak man coc ta c'u il chque cacuinic catanic, man c'o ta c'u jas cuto.",
  "21": "Ri Ajawaxel, rumal rech chi are' jun Dios ri cäcolonic, are ta xraj xuban ta nim xukuje' xjuluw ta ri u tijonic;",
  "22": "are c'u we tinimit ri' queläk'axic xukuje' queboc eläk'omab ruc', conojel banom chque chi quekaj pa che', e tz'apim pa jun k'ekumalaj c'olbal quemajixic c'ut, man c'o ta c'u jachin quetorowic; quebeläk'ax bic, man c'o ta jachin quetokin ta canok.”",
  "23": "¿Jachin ta c'u jun chiwe coc ta il che wa'? ¿Jachin ri coc il che u tatabexic ri cäc'ulmataj na?",
  "24": "¿Jachin xyo'w be chi ri Israel, ri u tinimit ri Jacob cäch'äctajic camajix ta c'u bic? ¿La ma ta kastzij chi are' ri Ajawaxel? Ri e are' xemacun chuwäch, man xcaj ta xquitakej ri be ri u c'utum chquiwäch rumal, mawi xquinimaj ri u tijonic.",
  "25": "Rumal ri' xpe royowal chquij xuc'äjisaj c'u qui wäch ruc' jun ch'o'j ri xak c'ätetal xpe paquiwi' ri xebunicowisaj pa k'ak' pune' c'u je xquic'ulmaj wa' man xcaj ta xech'obonic."
}