{
  "1": "Ri u cuinem ri Ajawaxel man tzajinak taj rech ma ta cäcuin chic cäcolonic, mawi sibalaj ta t'oyirinak rech ma ta cäcuin chic cätatabenic.",
  "2": "Are c'u ri etzelal ri e i banom u walijisam jun k'atibal chixo'l ruc' ri Dios ri i mac u banom chi u ch'ukum ri u palaj chiwäch, man craj ta c'ut quixutatabej.",
  "3": "E tz'ajtajinak ri e i k'ab che quic', e are c'ut ri e u wi' tak i k'ab e tz'ajtajinak che il patan ri e i chi' quequibij banoj tak tzij, ri iwak' cubij rech ri etzelal.",
  "4": "Man c'o ta jun cubij ta ri kastzij, mawi cäbe chuwäch ri k'atal tzij ruc' ch'ajch'ojil. Are kas qui cuban qui c'u'x chrij ri banoj tzij xukuje' chquij tak tzij re subunic e yawab tak winak che etzelal quecalaj c'u tak il patan.",
  "5": "Quequijupulej qui sakmol tak sachoj, cäquiquem u quem am jachin ri cätijow we sakmol ri', cämic, we c'u cäwak'lex rumal jachinok quebel ulok cämisanelab tak cumätz.",
  "6": "Man queban ta atz'iak chque tak we qui quem äm ri' man c'o ta jun cacuinic caratz'iakij ta rib ruc' ri caquiquemo. Ronojel ri cäquibano re banoj c'ax: ri qui k'ab quechacun che quibanic tokinic.",
  "7": "Ri cakan cäquicoj che u banic ri man utz taj, ruc' xiq'uinic quebe che u cämisaxic ri man c'o ta u mac. Ri qui chomanic cäquicoj che qui chomaxic nimak tak etzelal, jawije' ri queboc'ow wi cäquiban can c'ax che ronojel.",
  "8": "Man queta'm ta ri be re ri jamaril, man c'o ta jicomal chupam ronojel ri cäquibano. Ri be tak ri quequitakej e jech' ri quebin chquipam man cäquirik ta jamaril.",
  "9": "Rumal ri' ri colotajic xnajtin chke, xukuje' ri torotajic man cänakajin ta chke; keye'm ri chäj xa' c'u k'ekumalil c'olic; keye'm ri u sakaric, cätajin c'u cujbin pa k'ekumalil.",
  "10": "Xak cujmakmat chuwäch jun tapia jacha' moyab, je ta ne ri man e c'o ta ri ka bak'wäch pa tiq'uil k'ij cäkapuq'uila' kib je ta ne ri chak'ab uj c'olic; utz ka wäch uj c'u jacha' cäminakib.",
  "11": "Konojel cujjininic jacha' ri cäquiban ri os, cujch'ikowic jacha' ri palomax keye'm jampa' cujcolotajic, man cul ta c'ut ri colol kech keye'm chi cujtortajic, naj c'u c'o wi ri cujtorowic.",
  "12": "Ri uj sibalaj ka yacom oyowal la, e are' c'ut ri e ka mac cujtzujunic e c'o ri e ka mac pa ka jolom, cakacoj kib chuxe' ri ketzelal.",
  "13": "Uj uxinak man ch'abexic ta cäkaj xukuje' man uj ta jic chuwäch ri Ajawaxel, man xkaj taj xkaterenej ri ka Dios, e ka tzijom tokinic xukuje' ri e jachanic ri quieb qui wäch, e ka banom ka chomanic che qui subic niq'uiaj chic.",
  "14": "Ri suq'uil etzelam u wäch, ri jicomal naj cuya' wi rib, ri man capayil ta cuchak'ij rib pa ri c'ayibal, ri tz'akatisanic man cacuin ta cuc'ut rib.",
  "15": "Ri man capayil taj man quil ta u wäch, ri winak ri cutas rib chrij ri etzelal queläk'ax ri c'o ruc'. Yactajinak royowal ri Ajawaxel rumal rech chi man c'o ta suq'uil cäbanic.",
  "16": "Xumay ri Ajawaxel aretak xrilo chi man c'o ta jachin cacunan wa; xucoj c'ut ri kas u cuinem, kas are' c'ut ri u colomal xyo'w u cuinem.",
  "17": "Xuch'uk rib je ta ne xucoj ta jun to'bal uwo c'uxaj, xucoj ri colobal ib jacha' ta ne jun to'bal jolomaj, xratz'iakij ri tojow q'uexelal jacha' jun u pam atz'iak, xupis c'u rib chupam ri oyowal jacha' jun ch'ukubal.",
  "18": "Ri Ajawaxel cuya' na chque ri chquijujunal ri takal chque; cuc'äjisaj na qui wäch ri e u c'ulel. Jachin tak ri cäquetzelaj u wäch cuya' na chque ri takal chque xukuje' ne chque tak ri e jekel chquipam tak ri ulew ri e c'o chupam ri plo.",
  "19": "Conojel ri winak cho ri uwächulew pa elebal k'ij c'ä che u kajebal k'ij, nim caquil wi na ri Ajawaxel aretak cäquilo chi nim u banic, cäpe c'u na ri are' jacha' jun nimalaj nima' ri walijinak u wäch ri slabesam rumal jun nimalaj quiakik'.",
  "20": "Cäpe c'u na jacha' che u toronel ri Sion xukuje' chque ri e u k'ab tak rachalaxic ri Jacob ri cäquiya' can u banic ri mac. Ri Ajawaxel cujiquiba' u bixic.",
  "21": "Ri Ajawaxel cubij: “In quinban jun c'ulwächinic iwuc', kas quinban c'u na ri quinbij chi ri nu cuinem xukuje' ri no'jibal ri nu yo'm chiwe, mawi jubik' cäquitas ta quib chiwe mawi chque ri e iwalc'ual chbe k'ij sak.”"
}