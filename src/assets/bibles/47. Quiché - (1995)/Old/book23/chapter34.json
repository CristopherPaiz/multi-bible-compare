{
  "1": "Chixkeb ulok, tak tinimit, che tatabenic; nimak tak tinimit, chixoc il che tatabenic. Chutatabej ri ulew xukuje' ronojel ri c'o chuwäch, ri uwächulew xukuje' ronojel ri cuq'uiyisaj.",
  "2": "Rumal rech chi ri Ajawaxel yactajinak royowal cuc' ri nimak tak tinimit xukuje' cuc' tak ri e cajch'ojab, u k'atom c'u tzij paquiwi' chi cäsachisax qui wäch, chi quecämisaxic.",
  "3": "Ri cäminakib man c'o ta quemukuw na, cäwalij c'u na ri qui chuwil. Nima' re quic' quebin na pa tak ri c'ächelaj.",
  "4": "Conojel ri ch'imil ri e c'o chicaj quetuquin na, ri caj cubot na rib jacha' jun wuj, conojel ri ch'imil quechup na, jacha' ri u chaki'jaric xukuje' ri u tzakic jun xakaj ri ch'upch'ubinak che ri juwi' uva o che ri juwi' higo.",
  "5": "Je, ri u ch'ich' re ch'o'j ri Ajawaxel cäc'utun na chicaj, cäkaj c'u na puwi' ri Edom, tinimit ri k'atom chrij chi cäcämisaxic.",
  "6": "Ri u ch'ich' re ch'o'j ri Ajawaxel cäch'ukutaj na rij che quic' xukuje' che xepo, jacha' aretak quepil chij xukuje' q'uisic' che tabal tok'ob. Ri Ajawaxel cäcämisan na pa Bosra, cuban na jun nimalaj cämisanic pa Edom.",
  "7": "Quekaj c'u na e jacha' ta ne e juyubal tak wacax, c'ojol tak wacax, nimak tak wacax; ri culew canebnob na che quic', ri puc'uc' ulew cänoj na che xepo.",
  "8": "Je, are k'ij wa' re tojow q'uexel ri cuya' ri Ajawaxel, ri junab re u ya'ic rajil u c'äxel chque ri e ch'ojininak ruc' ri Sion.",
  "9": "Ri nima' ri e c'o pa Edom quebux na k'ol, ri puc'uc' ulew ri c'o chila' cux na asubre ri ulew cäc'at na jacha' k'ol.",
  "10": "Man cächup taj mawi pa k'ij mawi chak'ab ronojel k'ij cäbukuwic. Chbe k'ij sak junab cäwonobax na canok man c'o ta chi jun winak coc'ow ta chi chila'.",
  "11": "Chila' cäjeki' wi na ri tucur xukuje' ri xbuk, chila' cäquiban wi na qui soc ri joj xukuje' tak ri xoch'. Ri Ajawaxel cujalwächij na we nim tinimit ri' pa jun chaki'j uwo sak ri man c'o ta chi jun cäbin ta chupam.",
  "12": "Man cäc'oji ta chi na jun ajawinel ri cätakan ta puwi'; conojel ri c'amal tak be cäsach na qui wäch.",
  "13": "Chupam tak ri cachoch ri ajawinelab queq'uiy na tak q'uix xukuje' la, xukuje' quiäkwok' queq'uiy na pa tak ri cachoch ri ch'ojinelab Cux na jun c'olbal ri quejeki' wi na ri juyubal tak awaj, chila' c'ut quebopan wi na ri abestrus.",
  "14": "Ri e u me's tak juyub cäcachilaj na quib cuc' ri juyubal tak awaj, ri juyubal tak q'uisic' cäquisiq'uila' na quib. Chila' cäc'oji' wi na ri subunel ri cäxibin chak'ab, curik c'u c'olbal ri cuxlan wi.",
  "15": "Chila' cuban wi na u soc ri tucur, chila' cäsic'ow wi na, chila' quepok' wi na ri alaj tak ral, quebumulij c'u na che qui chajixic. Xukuje' chila' cäquimulij wi na quib ri xic, chquijujunal ri ama'ib cäcachilaj na ri qui c'ulaj.",
  "16": "Chitzucuj i no'j chupam ri u wuj ri Ajawaxel, chisiq'uij u wäch: man c'o ta jun chque we awaj ri' ri ma ta quec'oji' chila', man c'o ta jun chque ri ma ta cärachilaj ri u c'ulaj, are' c'u ri Ajawaxel chomaninak, ruc' c'u ri ruxlab quebumulij na.",
  "17": "Chqui jujunal u c'utum ri u c'olbal ri cac'oji' wi, ruc' ri u k'ab u c'utum ri u jekelibal, chila' c'u quec'oji' wi na amak'el chbe k'ij sak junab quejeki' na chila'."
}