{
  "1": "Kas pa Sel ri c'o pa ri chaki'j uwo sak, ri c'amal tak be re ri ulew quequitak bic alaj tak chij c'ä pa ri juyub Sion.",
  "2": "Ri aj Moab e c'o pa ri k'axbal re Arnon jeri' quepe alaj tak chicop ri e c'o qui xic' ri e xibim, ri quebanimaj bic pa ri qui soc.",
  "3": "Cäquibij c'u che ri Sion: “Chachomaj jas caban che ka to'ic, chujato'. Chujamu'jaj pa tiq'uil k'ij, jacha' ta ne chak'ab uj c'olic chaya' c'ubal quib ri e okatatalic, maq'uis u banic c'ax chque ri e animajinak ulok.",
  "4": "Chebac'ulaj ri e animajinak ulok pa Moab. Chebato' pa qui k'ab ri banal tak c'ax.” Aretak cätani' ri c'axc'ol, oc'owinak c'u ri cämisanic, aretak ri banal c'ax quel bic pa ri ulew,",
  "5": "jun rija'lil ri David coc na che ajawinel, ri u tem re ajawibal co cäjeki' na che u banic tok'ob. Jun k'atal tzij wa' ri ch'ajch'oj ranima', cujekeba' na ri ya'tal u banic, cuban na ri suq'uil chque ri winak.",
  "6": "Keta'm ri nimalaj nimal ri cuban ri Moab, cuban rib chi man c'o ta chi jun jas ri are', cunimarisaj rib, man cäkaj ta jubik' ri rij u wi', xukuje' conojel tak ri tzij ri cubij man c'o ta qui patan.",
  "7": "Rumal ri' conojel ri aj Moab cäcok'ej na u wäch ri nim qui tinimit, sibalaj cäk'oxow na canima' chque ri achijab aj Kir-areset.",
  "8": "Ri e ticbal tak uva ri e c'o pa Esbon xukuje' ri e c'o pa Sibma xechaki'jaric, xek'ajisax can cumal ri winak que ri nimak tak tinimit. Ri e qui k'ab quebopan can c'ä pa Jazer, xquilic' quib c'ä pa ri chaki'j uwo sak xebetakal c'ä ch'käp che ri plo.",
  "9": "Rumal ri' quinwok'ej qui wäch ri uva ri e tiquitoj pa Sibma xukuje' ri e tiquitoj pa Jazer, cäturuw u wal nu wäch che rok'exic ri Hesbon xukuje' ri Eleal, rumal rech chi puwi' ri qui wächinic xukuje' puwi' ri u wächinic ri culew xtataj ri rakoj chi'aj re ch'o'j.",
  "10": "Ri quicotemal xukuje' ri wululem cäq'uis na qui tza'm pa tak ri juyub man c'o ta chi rakoj tak chi'aj re jajatem mawi bix quetataj chi xo'l tak ri uva ri e tiquitoj, mawi quepitz' chic uva che quesaxic ri qui wa'l. Cätani' na ri rakoj tak chi'aj.",
  "11": "Cayicopitaj ri wanima' jacha' jun arp che u bisoxic ri Moab xukuje' ri Quir-areset.",
  "12": "Pune' cäbe ri Moab c'ä tza'm tak ri juyub cuta' c'u tok'ob chila' c'ä cäcos na, pune' cäbe pa ri rachoch ri u dios che u ta'ic tok'ob, man c'o ta jas curik na chila'.",
  "13": "Are tak tzij wa' ri xubij ri Ajawaxel ojer ulok chrij ri Moab.",
  "14": "Cubij c'u ri Ajawaxel camic: “Je tak wa' pa oxib junab, je jacha' ri rajilaxic ri cuban jun ajchac ri are cutzukbej rib ri cuch'äc che ri jun k'ij, ri Moab ri nim u k'ij man c'o ta chi cupatanij na chquiwäch ri winak, pune' sibalaj quebuchuw ri e u winakil xak e quieb oxib chic quecanaj canok ri man c'o ta chi qui chuk'ab.”"
}