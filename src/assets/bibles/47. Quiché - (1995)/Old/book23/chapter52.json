{
  "1": "Chatc'astajok, Sion, chatc'astajok, chacojo' a chuk'ab Jerusalen, tastalicalaj tinimit, chacojo' ri awatz'iak ri sibalaj e je'l na, rumal rech chi ri e k'ijilal tak diosib, ri e tz'il tak winak, man queboc ta chi na awuc'.",
  "2": "Chatwalijok, Jerusalen, chatota' ri ulew chawij, chatt'uyul chupam ri a tem re ajawibal. Sion, k'apoj, ri at uxinak jacha' lok'om pataninel, chawesaj ri eka'bal ri c'o chrij a wi'.",
  "3": "Ri Ajawaxel cubij: “Mawi jun puak xinc'amo aretak xixc'am bic jacha' lok'om pataninelab mawi c'u jun puak quiya' camic che i toric.",
  "4": "Nabe canok xbe ri nu tinimit pa Ejipt, xc'oji' c'u chila' jacha' winak ri man e aj chila' taj; chumatam chic ri Asiriy xuban c'ax che man c'o ta c'u u mac.",
  "5": "Are c'u ri camic ¿jas ri quinwilo? Man c'o ta u mac ri nu tinimit xak xc'am bic pa Babilon. Ri quetakan puwi', ruc' nimal cäquirak qui chi' amak'el cäquiya' oyowal chwe.",
  "6": "Cäpe c'u na ri k'ij aretak ri nu tinimit cuch'ob na, cäretamaj na chi ri in, ri nu ch'abem, in ri Ajawaxel.”",
  "7": "¡Sibalaj je'l rilic ri ropanem tza'm tak ri juyub ri e ruc'am ulok utzalaj tak tzijol, ri e ruc'am ulok utzalaj tak tzijol aj jamaril, ri cuya' u bixic ri u torotajic ri Sion, cubij c'u che ri Sion: “Ri a Dios are' Ajawinel!”",
  "8": "¡Chatatabej! Ri e a yuxlenelab co quech'awic xa jun cäquiban che u rak'ic qui chi' re ch'äcanic, quequil c'ut cuc' ri kas qui bak'wäch jas ri u tzelejic ri Ajawaxel pa Sion.",
  "9": "Chatzokopij rakoj tak chi'aj re ch'äcanic, Jerusalen ri at wulijinak, rumal rech chi ri Ajawaxel u tok'obisam u wäch ri u tinimit, u torom ri Jerusalen.",
  "10": "Ri Ajawaxel u c'utum ri u cuinem chquiwäch conojel ri nimak tak tinimit. Pa ronojel ri uwächulew quetamax na chi ri ka Dios uj u colom.",
  "11": "Chixel ulok, chixel ulok pa Babilon, mebinak chi tz'il tak jastak, chixel ulok pa Babilon. Chebux ch'ajch'oj ri quec'amow ulok ri e u chaconisan ri Ajawaxel.",
  "12": "Man rajawaxic ta c'ut quixel ulok ruc' aninakil, mawi rajawaxic xa quixanimaj ulok, rumal rech chi ri Ajawaxel ri u Dios ri Israel, quixuchajij na pa tak i xcut.",
  "13": "Ri pataninel wech cäch'äcan na, cäwalijisax na, cäya' na sibalaj chicaj.",
  "14": "Je jacha' ri sibalaj e q'ui xquixe'j quib che aretak xquilo chi etzelatajinak chic ri u palaj, man winak ta chic cäpetic,",
  "15": "jeri' xukuje' sibalaj e q'ui nimak tak tinimit ri quecanaj na che mayinic; ri ajawinelab aretak caquilo man c'o ta tzij quecuin che u bixic, rumal rech chi cäquil na xukuje' cäquich'ob na jun jasach ri mawi jubik' qui tom."
}