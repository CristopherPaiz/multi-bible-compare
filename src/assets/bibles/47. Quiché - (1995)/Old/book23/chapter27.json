{
  "1": "Pa ri k'ij ri' ri Ajawaxel cuc'äjisaj na u wäch ruc' ri u ch'ich' re ch'o'j ri xibibal, ri sibalaj nim ri xukuje' c'o u chuk'ab, ri Lebiatan, ri cumätz ri sotolic, ri Lebiatan, ri cumätz ri c'osq'uic rij, xukuje' cucämisaj na ri dragon ri c'o pa ri plo.",
  "2": "Pa ri k'ij ri' ri Ajawaxel cubij na: “Chibixoj ri je'lalaj ticbal uva.",
  "3": "In, ri Ajawaxel, in ri quinchajinic amak'el c'ut quinja'j. Chi pa k'ij chi chak'ab quinchajij rech man c'o ta c'ax curiko.",
  "4": "Man woyowal ta che. We ta e q'uiyinak q'uix xukuje' itzel tak k'ayes chupam, quinch'ojin ta ri' ruc', quebenporoj ta ri' conojel ri k'ayes.",
  "5": "We caraj chi quinto' u wi', chjamar wuc', je, chjamar wuc'.”",
  "6": "Pa ri k'ijol ri cäpe na ri u tinimit ri Jacob cäbe na ri u rab pa ri ulew, ri Israel cätuxan na xukuje' cäcotz'ijan na, cunojisaj na ri uwächulew cuc' tak ri u wächinic.",
  "7": "Ri Dios man je ta xuban che u c'äjisaxic u wäch ri Israel jas ri xuban che u c'äjisaxic qui wäch ri xebanow c'ax che, mawi u cämisam ri Israel jacha' ri xuban che qui cämisaxic ri xecämisan ri aj israelib.",
  "8": "Ri Dios xuc'äjisaj u wäch ri u tinimit xutak c'u bic pa jun tinimit chic, ruc' ri xibibalalaj ruxlab xupakchi'j bic jacha' ri cuban ri quiakik' ri cäpe pa elebal k'ij.",
  "9": "Cucuy c'u na ri u mac ri Jacob quebuchup na ri sachinak wi we je cubana' wa': we quebuc'äjij conojel tak ri e u porobal ri quebuk'ijilaj wi tak ri diosib jacha' ri cäban che u c'äjixic ri rabajil chun, mecanaj chi c'u tastalicalaj tak cuta'm, mawi e porobal c'oc' tak k'ol che u ya'ic qui k'ij ri diosib.",
  "10": "Ri tinimit ri sutim rij che tapia wulijinak, jacha' jun ja ri xwonobax canok, jacha' jun chaki'j uwo sak, ri man c'o ta winak chuwäch. Are jun c'olbal ri queyuk'ux wi wacax, ri quequitij wi u k'ab tak che' quecoti' c'u che uxlanem.",
  "11": "Ri e u k'ab jun che' quek'ajic aretak quechaki'jaric quepe c'u ri ixokib quequimol bic quequicoj pa k'ak'. Jun tinimit wa' ri man c'o ta u chomanic. Rumal ri' ri Dios ri xq'uiyisanic, man cutok'obisaj ta u wäch mawi quel ta u c'u'x che.",
  "12": "Pa ri k'ij ri' cuc'ut na rib ri Ajawaxel cächapletaj ulok chuchi' ri Euprats c'ä chuchi' ri nima' aj Ejipt, je cubano jacha' aretak cämulix ri trico, are c'u ri ix, aj israelib, quixmol na chijujunal.",
  "13": "Pa ri k'ijol ri' cok'isax na ri nimalaj trompet, che qui siq'uixic ri e sachinak pa Asiriy, xukuje' che qui siq'uixic ri e okatam bic pa Ejipt, quepe c'u na che u k'ijilaxic ri Ajawaxel pa Jerusalen, pa ri tastalicalaj juyub."
}