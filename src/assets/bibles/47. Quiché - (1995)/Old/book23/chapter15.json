{
  "1": "Cäya' u bixic ri cuc'ulmaj na ri Moab. Pa ri chak'ab aretak ri Ar xsach u wäch, are chi' xetzeletaj ri Moab pa ri chak'ab aretak xsach u wäch ri Kir, are chi' xetzeletaj ri Moab.",
  "2": "Ri winak aj Dibon quepaki' che u banic ok'ej chupam ri cachoch ri qui dios ri c'o puwi' ri juyub. Ri Moab xrok'ej ri Neb xukuje' ri Medeb aretak xsach qui wäch. Conojel qui banom tol che ri qui jolom xukuje' quikopim ri quismachi'.",
  "3": "Ri winak qui cojom wakwoj tak atz'iak quebin pa ri be e c'o cäquirak qui chi' puwi' tak ri cachoch rumal k'oxom. Conojel ri winak cäquirak qui chi' cho tak ri c'ayibal, cäquiq'uis quib che ok'ej.",
  "4": "Ri Esbon xukuje' ri Eleal cäquita' to'bal quib, cätataj ri qui rakoj chi'aj c'ä pa Jahaz. Rumal ri' quebarabir ri e banal tak ch'o'j re Moab, quenoj c'u che xe'n ib.",
  "5": "Ri wanima' cutz'onoj chi quet'oy ri aj Moab ri winak quebanimajic, quebe c'ä pa Zoar, c'ä pa Eglat-selisiy. Quebok'ic quepaki' cho ri tac'atic juyub re Luhit pa ri be re Horonaim cäquirak qui chi' rumal ri c'axc'ol ri cätajin cäquiriko.",
  "6": "Ri e u c'ua' ri Nimrim e chaki'jarinak, ri k'ayes yututurinak, xecäm tak ri che', man canajinak ta jun u xak che' räx.",
  "7": "Rumal ri' ri winak cäquimulij ri qui k'inomal, cäquic'am bic ch'käp che ri nima' ri e c'o wi Sak Lemob.",
  "8": "Pa ronojel ri ulew re Moab cätataj wi rakoj chi'aj ri ok'ej cätataj pa Eglaim xukuje' c'ä pa Beer-elim.",
  "9": "Pune' tak ri c'ua' e c'o pa Dimon e nojinak che quic', quintak chi c'u na ulok nimak tak c'ax paquiwi', jun coj quetijow na ri queto'taj can pa Moab, ri quec'asi' can cho ri ulew."
}