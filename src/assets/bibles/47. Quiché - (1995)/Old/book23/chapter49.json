{
  "1": "Chinitatabej, ulew re ri plo, chitatabej ri quinbij, naj nimak tak tinimit: Ri Ajawaxel xinusiq'uij c'ä majok chinalaxok; xubij ri nu bi' aretak c'ä in c'o pa ri u c'u'x ri nu nan.",
  "2": "Xubano chi ri wak' xux jun ch'ich' re ch'o'j ri sibalaj c'o u pu chi', xinuc'u' chuxe' ri u mu'jal ri u k'ab, xubano chi xinux jun t'ist'icalaj ch'ab, xinuc'ol chupam ri c'olbal ch'ab.",
  "3": "Xubij chwe: “Israel, at at pataninel wech, awumal at quinc'ut ri nu juluwem.",
  "4": "Nu bim c'u in: Xak lok' nu rikom c'ax, xak lok' nu q'uisom ri nu chuk'ab man c'o ta jas nu banom.” Kastzij ri chac ri nu banom pa u k'ab ri Ajawaxel c'o wi, Ri tojbal we pa ri u cuinem ri nu Dios c'o wi.",
  "5": "Nu c'amom c'u nimarisabal nu k'ij chuwäch ri Ajawaxel ri nu Dios, are' uxinak nu chuk'ab. Ri Ajawaxel ri xinunuc'u kas pa ri u c'u'x ri nu nan rech quinux pataninel rech, rech cubano chi ri Israel, ri u tinimit ri Jacob, cätzelejic cujunamaj c'u rib ruc',",
  "6": "jewa' cubij: “Man cuban ta wa' chi catux at pataninel wech xuwi rech quebawalijisaj ri e ramak' ri Jacob, xukuje' rech quebatzelej ulok ri aj israelib ri e to'tajinak canok; in quinban na chi catux chäj chque tak ri nimak tak tinimit, rech cac'am bic ri colobenic ri quinya'o c'ä pa tak ri c'olbal naj cho ri uwächulew.”",
  "7": "Ri Ajawaxel, ri toronel, ri Tastalicalaj u Dios ri Israel, cubij che ri tinimit ri sibalaj etzelam u wäch, ri quetzelax u wäch cumal ri niq'uiaj tinimit chic, ri uxinak qui lok'om pataninel ri itzel tak winak: “Aretak catquil ri ajawinelab xukuje' tak ri e qui c'ojol, quewalij na cäquimej na quib chawäch, rumal rech chi in, ri Ajawaxel, ri Tastalicalaj u Dios ri Israel, xatincha'o, quebentz'akatisaj c'u na ri e nu chi'm.”",
  "8": "Ri Ajawaxel cubij: “Xurik ri k'ij ri quinc'ut ri wutzil, xintzelej c'u u wäch ri a tzij xopan ri k'ij re ri colobenic, xatinto' c'ut. In xatinto' rech awumal at quinjekeba' ri nu c'ulwächinic ruc' ri tinimit, rech cäban u banic ri ulew, rech queboc che quechbexic ri ulew ri e tolorisam canok,",
  "9": "rech cäbix chque ri e c'o pa che': ‘Chixcanaj torotajinak,’ chque c'u ri e c'o pa k'eku'm: ‘Chiya' iwib chisak.’ Chuchi' tak ri be quirik na k'ayes, pa apachique chaki'j juyub quirik na k'ayes chque tak ri iwawaj.",
  "10": "Man quina' ta na numic mawi chaki'j chi', mawi cubana' la c'ax ri k'ij chiwe mawi ri k'ak', quixinlok'ok'ej c'ut quinc'am c'u i be, quixinc'am bic jawije' queq'uiy wi tak ja'.",
  "11": "Quinjak na jun be pa tak ri c'ächelaj, quinban na chi quelilob ri alaj tak be.”",
  "12": "¡Chiwilampe'! Sibalaj naj e petinak wi: jujun pa u wiquiak'ab elebal k'ij, jujun chic pa u kajebal k'ij, niq'uiaj chic e elinak ulok pa Asuan.",
  "13": "¡Caj, charaka' a chi' rumal quicotemal! ¡Ulew, chatnoj che quicotemal! ¡C'ache'laj chiraka' i chi' rumal ri utzil ri i rikom! Ri Ajawaxel u cubisam c'ut u c'u'x ri u tinimit, u tok'obisam u wäch chupam ri c'ax ri cäriktaj wi.",
  "14": "“Ri Sion cubij: ‘Ri Ajawaxel in u xutum canok, xinsach pa u jolom ri nu Dios.’",
  "15": "¿La cäsach pu lo ri ral jun nanaxel pa u jolom o cutanaba' u lok'ok'exic? Pune' c'u ri nanaxel cäsach ri ral pa u jolom, in man catinsach ta pa nu jolom.",
  "16": "In at nu tz'ibam pa ri nu k'ab, amak'el quenataj tak ri a tapia chwe.",
  "17": "Cäquicowij na ri cäbanow a banic chquiwäch ri xatyojinic e benak chic ri xatlilobisanic.",
  "18": "Chawalijisaj ri a bak'wäch, chatca'y pa tak a xcut, chawilampe' ri cäquiban che u mulixib quib conojel, quetzelej c'u awuc'.” “In ri Ajawaxel, quinban ri chi'nic ri kas cäban na rumal ri nu c'aslemal, chi conojel ri e are' quebux na jacha' wikbal ri quebacojo, jacha' ri wikbal rib jun ali ri cäbe pa c'ulanem.",
  "19": "Ri awulew yojyobinak, etzelam, lilobisam are c'u ri camic ri awulew cux na ch'utin chque tak ri e a winak. Ri xatquiyojij, naj chic e c'o wi.",
  "20": "Ri alc'ualxelab ri cabij chi e sachinak, cäquibij na pa xiquin: ‘We ulew ri' sibalaj ch'utin chke chatzucuj chi jun c'olbal chke ri cujc'oji' wi.’",
  "21": "Cabij c'u na at pa ri awanima': ‘¿Jachin e yowinak we alc'ualxelab ri' chwe? Ri in man e c'o ta wal, mawi xincuin che qui ya'ic in esam bic pa ri nu tinimit, in c'amom bic pa jun ulew chic naj in c'o wi, ¿jachin xeq'uiyisanic? In yo'm c'u can nu tuquel, ¿jawije' xepe wi?’ ”",
  "22": "Ri Ajawaxel cubij: “Quinya' takanic chque ri nimak tak tinimit quinya' jun etal chquiwäch tak ri tinimit, rech quequik'aluj ulok ri awal alabom, are c'u ri e awal alitomab quequic'am ulok puwi' tak qui teleb.",
  "23": "Ri ajawinelab caquiban na calc'ual chiwe e are' c'ut ri e qui mia'l e yuk'ul tak iwech. Cäquimej na quib chawäch c'ä cho ri ulew, cäquirik' na ri ulew ri c'o chque tak ri awakan. Cäquetamaj c'u na chi in ri Ajawaxel, chi ri cäcu'bi qui c'u'x chwij man quel ta na qui q'uixbal.”",
  "24": "¿La cuya' lo cätokix che jun cowilaj achi, ri u ch'äcom pa ri ch'o'j? ¿o a cäcuin lo jun ajpache' cäresaj rib pa u k'ab jun banal c'ax?",
  "25": "Ri Ajawaxel cubij chi cuya': “Cätokix na che ri cowilaj achi ri u ch'äcom pa ri ch'o'j, xukuje' che ri banal c'ax cätokix na ri u ch'äcom. Ri in quintac'aba' na wib chquiwäch ri cäquitzucuj ch'o'j awuc' kas in quebencol na ri awal.",
  "26": "Quincoj na chuk'ab chque ri xebanow c'ax chawe che u tijic ri kas qui ti'jal, quek'abar c'u na ruc' ri qui quiq'uel jacha' u tijic u wa'l uva. Jeri', conojel ri winak cäquetamaj na chi in ri Ajawaxel, in a colonel; chi in, ri cuinelaj u Dios ri Jacob, in ri torol awech.”"
}