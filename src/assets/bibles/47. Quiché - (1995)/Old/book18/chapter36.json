{
  "3": "Quebencoj na ri nimak tak wetamanic che u c'utic chi ri nu winakirisanel takal ri cubij.",
  "4": "Quinjiquiba' u bixic che la chi man quenbij ta na jun jasach ri xak quieb u wäch; c'o jun tz'akatalaj ajno'j chwäch la.",
  "5": "Ri Dios c'o ronojel u cuinem, xukuje' nimalaj etamanel, man cäretzelaj ta c'u u wäch ri man c'o ta u mac.",
  "6": "Man cusach ta u mac ri banal etzelal, cuban c'u suq'uilal chque ri mebayib;",
  "7": "amak'el quebutok'ej ri winak ri suc' qui c'aslemal; co quebutiquiba' tak ri ajawinelab chupam tak ri qui tem re ajawibal, cuban chque chi nim que il wi.",
  "8": "We c'u e ximital cuc' tak tikom ch'ich' cäpe c'u cok'ej rumal ri c'axc'ol,",
  "9": "ri Dios cuban chque chi caquil ri etzelal ri qui banom rumal c'u rech chi xquiya' quib xemajix rumal ri u banic nimal.",
  "10": "Quebuch'abej che qui pixbexic cubij c'u chque chi chquitanaba' qui banic tak ri etzelal.",
  "11": "We caquinimaj ri cubij chque queboc c'u che u patanixic, utz quebel na. Caquirik na utzil pa ronojel ri qui c'aslemal ri petinak chquiwäch.",
  "12": "We c'u man caquinimaj, que cämic quekaj chupam ri mukubal c'ä majok chiquinabej.",
  "13": "Ri co canima' quenoj che k'ak'aric, man caquitz'onoj ta c'u ne to'banic pune' ta ne e c'o pa che'.",
  "14": "C'ä e ac'alab quecämic; cäquiq'uis ri qui c'aslemal chupam nimalaj q'uixbalil.",
  "15": "Rumal ri rikoj c'ax, ri Dios cuto'tajisaj ri curik c'ax; rumal ri c'axc'ol cuban che chi cach'obonic.",
  "16": "Xukuje' ri lal xto'tajisax la pa tak ri sayowem, xuya' c'u telechinic chech la xukuje' tzokopijic; xunojisaj ri mexa la che je'licalaj tak wa ja'.",
  "17": "Lal cätakleben ri c'äjisabal u wäch ri banal etzelal, man cuya' ta c'ut quesaj ta ib la chi ma ta tzij pawi' la xukuje' chi cac'okox la.",
  "18": "Chachajij ib la mac'am la ri u pa k'abaj ri caya' che la mabe anima' la ruc' ri jumulaj puak.",
  "19": "Chupam ri rikoj c'ax man c'o ta cupatanij chech la ri e rakoj tak chi' la mawi ronojel ri cuinem la.",
  "20": "Mabik'bat la chi coc ri chak'ab, aretak cäsach tak qui wäch ri tinimit.",
  "21": "Chajij la man tzelej chi la jumul chupam ri etzelal, lal ri xtijtobex la rumal ri nimalaj c'axc'ol.",
  "22": "Kas utz rilic ri nimalaj u cuinem ri Dios chbana' la. Man c'o ta jun ajtij ri chuya'taj chajunamataj ta ruc';",
  "23": "man c'o ta jun ri cäcuintaj ri cubij ta che jas ri rajawaxic cuban na, mawi u q'uiakic chu palaj chi c'o etzelal u banom.",
  "24": "Conojel ri winak quequiya' u k'ij tak ri e u banoj; chenataj c'u che la xukuje' ri u yic qui k'ij.",
  "25": "Ronojel winak cäcuinic querilo, pune' chinaj.",
  "26": "Ri Dios sibalaj nim, man cujcuinta c'u che u ch'obic; mawi cujcuinic quekajilaj tak ri e u junab.",
  "27": "Ri are' quebumulij ri jutak tz'ut ja' chupam jun c'olbal, chanim c'ut quebux jäb rumal.",
  "28": "Ri jäb caturuw ulok chque tak ri sutz' o cuban jäb cakaj c'u puwi' ri uwächulew.",
  "29": "¿Jachin cach'obowic jasche quebin ri sutz', o jasche cok' ri cakulja pa ri caj?",
  "30": "Ri Dios culic' ri caypa' puwi' ri plo, cuch'uk c'u can ri u wi' ri plo.",
  "31": "Je cuban wa che qui tzukic tak ri tinimit quebutilichi'j c'ut che ri qui wa.",
  "32": "Cumuk'ej ri cakulja pa u k'ab, quetakal c'u wa' che jun jasach, jacha' ri takanic ri cuya'.",
  "33": "Ri tililem cuc'ut ri u c'anal ri Dios, ri cakulja cuc'ut ri royowal.”"
}