{
  "1": "Ri Ajawaxel xuch'abej ri Job pa u niq'uiajil ri sutinel quiakik'. Ri Ajawaxel xubij:",
  "2": "“¿Jachin ri at chi caqueblaj a c'u'x che ri e nu yo'm u bixic cac'ut c'ut cumal tak ri e a tzij chi man c'o ta aweta'm?",
  "3": "Chac'utu' ri a chuk'ab chnuwäch, chebatzelej c'ut qui wäch ri c'otoj tak chi'aj ri quebenban chawe:",
  "4": "¿Jawije' at c'o wi aretak ri in co xintiq'uiba' ri uwächulew? ¡Chabij chwe, we kas nim ri awetamabal!",
  "5": "¿La aweta'm jachin xyo'w u bixic joropa' ta chetanic, xukuje' jachin ri ajchac ri xbanowic?",
  "6": "¿Jas puwi' tac'al wi ri e u tac'alibal? ¿Jachin xcojow ri abaj ri t'uyul wi ronojel,",
  "7": "quebixon c'ut ri ch'imil rech chuxo'l ri qui quicotemal ri e pataninel tak wech aj caj?",
  "8": "Aretak xpok'colij ulok ri plo chupam ri ulew, ¿jachin xecojow k'atibal rech cäk'atitajic?",
  "9": "Ri in xinya' jun sutz' che ratz'iak, are c'u ri mayul che u pam tak ratz'iak.",
  "10": "In xincoj jun k'atibal rech ri plo xincoj lawe che qui tz'apixic tak ri k'atibal tak rech.",
  "11": "In xinbij che: ‘Cätopan c'ä waral, man catoc'ow ta c'u waral; waral quepak'in wi tak ri a ployil ri kas banal nimal.’",
  "12": "¿La c'o jumul pa ri a c'aslemal e a yo'm tak takanic chi chpet ri sak chuxe' ri caj chc'utun ta c'u ri k'ij?",
  "13": "¿Chi chujabuj ta c'u rib ri sakilal cho ri uwächulew che qui c'u' ta c'u quib tak ri banal tak etzelal?",
  "14": "Quek'alajin tak c'u na ri e u chi' tak ri ulew cäk'otaj c'ut ri u ca'yebal jacha' jun atz'iak;",
  "15": "cäk'il ri qui chäj ri e banal tak etzelal caq'uis c'u u tza'm ri cojow xib.",
  "16": "¿La asolim ri mayibalalaj k'ekumalil jawije' ri c'o wi ri u q'uiyibal ri nimalaj plo?",
  "17": "¿La awilom jawije' tak e c'o wi ri oquibal jawije' cäban wi oquem chupam ri xibibalalaj ajawibal re ri cämical?",
  "18": "¿La ach'obom ri u wäch ri uwächulew? ¡Chabij chwe, we kas aweta'm ronojel!",
  "19": "¿Jawije' e c'olotal wi ri sakilal xukuje' ri k'ekumalil?",
  "20": "¿La aweta'm jas caban chque rech quebopan c'ä pa ri q'uisbal jutz' quetzelej ta chi c'u chupam ri cachoch?",
  "21": "¡Takal chawe chi aweta'm, sibalaj e q'ui chic ri a junab at alam chi c'u ri' aretak xebanic!",
  "22": "¿La e asolim tak ri c'olbal ri nu c'olom wi ri tew xukuje' ri sakbach",
  "23": "che qui takic bic pa tak ri k'ijol rech ri u q'ueyowal, pa tak ri k'ijol re tijoj chuk'ab xukuje' re ch'o'j?",
  "24": "¿Jachique tak ri be ri quebutakej ri sakilal aretak cujach rib? ¿Jas ri cuban ri quiakik' rech ri elebal k'ij culic' rib chuwäch ri uwächulew?",
  "25": "¿Jachin xjakow ri quel wi ulok ri jäb cuc'ut ta c'ut u be ri nimalaj jäb,",
  "26": "rech cäjabin pa ri chaki'j uwo sak, jawije' ri man c'o ta wi jun winak.",
  "27": "Rech cuja'j ri ulew ri tolonic cuq'uiyisaj c'u ulok ri k'ayes?",
  "28": "¿Jachin ri u tat ri jäb xukuje' ri räxk'ab?",
  "29": "¿Jachin ri u nan ri tew ri cabajiric xukuje' ri tew ri cut'ab rib?",
  "30": "¿Jachin cabanow co che ri ja' ri jacha' abaj curabajirisaj c'ut ri u wi' ri nimalaj plo?",
  "31": "¿La at catbanowic chi man caquijach ta quib ri mutz qui jachom c'u quib ri ch'imil re ri Orion?",
  "32": "¿La at ri catesan ulok tak ri ch'imil pa ri u k'ijol? ¿La at ri catc'amow qui be tak ri e u ch'imil ri nimalaj Os xukuje' ri e rech ri Os ri ch'utin?",
  "33": "¿La e aweta'm tak ri pixab ri quebajawin puwi' ri caj? ¿La at ri catcojow tak we pixab ri' puwi' ri uwächulew?",
  "34": "¿La catcuinic caya' takanic chque tak ri sutz' chi catquibik'tajisaj ruc' ja'?",
  "35": "We catak ri cakulja' chi cabe pa jun c'olbal, ¿la cubij puch chawe: ‘In c'olic ri', chinataka'?’",
  "36": "¿Jachin xyo'w ri utzalaj quetamanic tak ri chicop ri c'o ri xic' jacha' ri ibis o ri ama' ec'?",
  "37": "¿Jachin ta ri sibalaj ajno'j chi reta'm taj e joropa' ri sutz' e c'olic? ¿Jachin ta ri cacuinic quebuk'ijo rech quequiya' ri qui jäb,",
  "38": "rech ri puc'uc' ulew cut'ac rib caquit'aquila' c'u quib ri t'acat'ak tak ulew?",
  "39": "¿La at ri quebatzucuj tak ri qui ti' tak ri ati'tab tak coj, rech quewi' ri alaj tak cal c'ä quenoj na,",
  "40": "aretak caquic'uquib pa ri c'ubal tak quib o caquiwuk' quib pa ri patzapic k'ayes che u chapic jun qui ti'?",
  "41": "¿Jachin cayo'w ri caquiwe'j tak ri joj, aretak ri alaj tak cal caquitzucuj ri caquiwe'j ruc' c'u rakoj tak chi'aj caquitz'onoj chwe?”"
}