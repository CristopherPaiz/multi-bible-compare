{
  "3": "Aretak ri are' xinutunuj ruc' ri u chäj ri in man xinbin taj pa ri k'ekumalil;",
  "4": "aretak xinc'oji' pa ri utzalaj tak nu junab are' c'u ri Dios cachajin ri nu jekelibal;",
  "5": "aretak ri c'o ronojel u cuinem c'o pa nu xcut in achilatal c'ut cumal tak ri nu c'ojol;",
  "6": "aretak quincoj che quich'ajic ri wakan ri leche ri aseit xak capulin ulok xo'l tak ri tzac'atzak tak abaj;",
  "7": "aretak quint'uyi pa ri nu t'uyulibal chupam ri c'olbal ri caban wi ri mulin ib chupam ri tinimit.",
  "8": "Ri alabom, aretak quinquilo, quebel pa ri nu be ri ri'jab tak achijab quewalijic quetaq'uic.",
  "9": "Xukuje' ri achijab ri nimak qui k'ij caquitanaba' tzijonem caquiban etal chi c'o jun mäch'aw chic.",
  "10": "Ri k'atal tak tzij caquikasaj ri qui ch'abal; canaq'ui ri cak' pa qui chi'.",
  "11": "Ri winak, aretak quinquilo o quinquitatabej, caquiya' nu k'ij xukuje' utz nu tzijol cumal,",
  "12": "ri in xinya' to'banic chque ri e minorib xukuje' chque ri e mebayib, winak ri man c'o ta jun cayo'w ta to'banic chque.",
  "13": "Ri xc'oji' pa ri tzakmajic quebuya' maltioxinic chwe; ri nu to'banic e are' chque ri malca'nib ri e ya'l quicotemal.",
  "14": "Ri suq'uilal xukuje' ri tz'akatil pa ronojel e nu tz'akatil wa': e are' watz'iak ronojel k'ij.",
  "15": "In in qui bak'wäch canok ri moyab xukuje' cakan ri ri e ch'äcoj ib,",
  "16": "¡qui tat ri c'o cajwataj chque xukuje' ch'awenel paquiwi' ri man e nu winakil taj!",
  "17": "In quinpaxij ri u xe' tak que ri e banal tak etzelal quinwesaj c'ut ri kajinak pa qui k'ab pune' c'o chic pa qui chi'.",
  "18": "In xinchomaj: ‘Chi ri e nu k'ij quebux na e jacha' ri sanyeb; in ri'j chic aretak chinecäm chupam ri kas wachoch.",
  "19": "Xak in junam ruc' juwi' che ri tiquil chuchi' ri ja', ri quebatinisax tak ri u k'ab rumal ri räxk'ab ri cakaj chak'ab.",
  "20": "Ri nu juluwem amak'el cac'ac'ar wuc', man queq'uis ta c'u na ri nu chuk'ab.’",
  "21": "Conojel xinquitatabej chwe caqueyej c'ut pa yinelem ri e nu yo'w tak no'j.",
  "22": "Aretak in ch'awinak chic, man c'o ta jun cac'ulelanic. Ri e nu tzij quekaj pa jujun tak tz'utal paquiwi',",
  "23": "ri e are' sibalaj benak canima' che reyexic, jacha' ri reyexic ri jäb pa ri k'ijol aretak c'o k'ak'.",
  "24": "Aretak quintze'tzat chquiwäch, xak alicha' caquicojo, man caquitanaba' ta c'u u ca'yexic ri nu palaj ri cäjajatic.",
  "25": "Ri in xinjekeba' ri nu takanic paquiwi' in c'u quinyo'w u bixic chque ri rajawaxic u banic cumal, jacha' jun ajawinel ri cänabej chquiwäch ri rajch'ojab. Aretak quebisonic, in quincu'bisaj qui c'u'x.”"
}