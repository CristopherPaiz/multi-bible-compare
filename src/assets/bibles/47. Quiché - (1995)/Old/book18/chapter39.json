{
  "1": "“¿La aweta'm jampa' quebalan ri juyubal tak q'uisic'? ¿La awilom aretak cac'oji' cal ri cati'tab tak ri ama'ib tak mazat?",
  "2": "¿La aweta'm chujoropa' tak ic' quebalanic?",
  "3": "Aretak quebalanic caquimojcolij quib, c'äte c'u ri' quebalanic.",
  "4": "Cac'ojixtax c'u qui chuk'ab wa', queq'uiy pa ri juyub, quebe c'u na man quetzelej ta chi c'u ulok.",
  "5": "¿Jachin xyo'w che ri juyubal bur chi cawacatilobic? ¿Jachin xyo'w che chi tzokopitalic cabinic?",
  "6": "In xinc'utuw chuwäch, chi ri u c'olbal ri cajeki' wi, are ri chaki'j uwo sak xukuje' tak ri lianic ri e tzatzoj.",
  "7": "Man cäkaj ta ri tililem re ri tinimit chuwäch, mawi quebunimaj ri e u rakoj chi'aj ri yol quiej.",
  "8": "Cubinibej ri u wi' tak juyub che u tzucuxic ri recha', cutzucuj c'u apachique räx k'ayes che u tijic.",
  "9": "¿La are pa a c'u'x chi ri juyubal wacax caraj catupatanij cäroc'owisaj ta c'u ri chak'ab chupam ri qui warabal ri awawaj?",
  "10": "¿La catcuin ta lo caxim che ri eka'bal catak ta c'u che tajinic, o catteri ta chawij che u puq'uixic tak ri ulew?",
  "11": "¿La catcuin ta lo cacu'bisaj a c'u'x chrij rumal rech chi sibalaj c'o u chuk'ab, caya' ta c'u can u tuquiel chi quebuban tak ri a chac?",
  "12": "¿La are pa a c'u'x chi cajwataj chawe rech catuto' che u yaquic ri u wäch ri awulew xukuje' che u mulixic ri a trico chupam ri sutibal?",
  "13": "Chawila' ri abestrus: Cajabjat ruc' quicotemal, ri jacha' ta ne e uxic' siguenya ri e c'o ruc',",
  "14": "quebuwonoba' c'u can tak ri u sakmol chupam ri sanyeb rech quepok' rumal ri u k'ak'al ri k'ij.",
  "15": "Man cuchomaj taj chi c'o ta ne jachin quepak'alenic, chi quetac'alex ta ne rumal jun awaj.",
  "16": "Co ranima' chque ri ral, je ta ne ri ma ta e rech, man c'o ta c'u cubij u c'u'x chi pune' ta ne xak lok' ri u chac.",
  "17": "Ri in man xinya' ta ri etamanic che; man xinya' ta ri utzalaj chomanic che.",
  "18": "Aretak c'u cawalijic cuchap c'u xiq'uinem, catze'n chque ri quiej xukuje' chque ri ajquiejab.",
  "19": "¿La xa pu at xatyo'w u chuk'ab ri quiej, jachin xwikow ri rij u wi' cuc' ri u wi'?",
  "20": "¿La xa pu at catbanow che chi cach'oplinic jacha' ri sac', ruc' we k'ak'alaj ruxlab ri' ri cucoj xibin ib?",
  "21": "Cac'oton ruc' banoj nimal pa ri lianic, man ruc' ta c'u xe'n ib cuq'uiak rib pa ri ch'o'j.",
  "22": "Catze'n che ri xibin ib man cuxe'j ta c'u rib mawi cabarabar chuwäch ri ch'ich' re ch'o'j,",
  "23": "pune' sibalaj cayojyot ri u c'abal u ch'ab ri ajquiej caquesaj ta c'u k'ak' ri e tz'imaj ch'ich' xukuje' tak ri ch'ab.",
  "24": "Ruc' jun chuk'ab ri man c'o ta cak'atinic quebuxaq'uij tak ri najil; cok' ri trompet man cuch'ij ta chi c'ut chi xak ta jun cac'oji' ta chi wi.",
  "25": "Cutzelej u wäch ri rok'ibal ri trompet cuc' jijitem; c'ä chinaj c'o wi cuna' ri ruxlab ri tijoj chuk'ab quebuta' c'u tak ri ch'abal quetakanic xukuje' ri rakoj tak chi'aj.",
  "26": "¿La xa pu sibalaj at ajno'j chi catijoj ri alcon che rapinic xukuje' che u liq'uic ri u xic' rech cabe pa ri u mox elebal k'ij?",
  "27": "¿La at ri xatyo'w takanic che ri cot chi sibalaj chicaj cuya' wi ri u soc?",
  "28": "Ri are' jekel chi chak'ab chi pa k'ij xo'l tak ri tac'atak tak abaj cuyac ri to'bal rib puwi' jun tac'atic juyub.",
  "29": "Kas chila' ajsic cuyuxlej wi ulok ri u ti'.",
  "30": "Ri e ral quic' caquitzukbej quib, jawije' e c'o wi cäminakib, chila' curik wi.”"
}