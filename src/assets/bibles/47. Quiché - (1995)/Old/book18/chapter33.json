{
  "1": "Ri Eliu xubij: “Rumal ri' chtatabej la tak ri nu tzij, Job; kas choc ta la il che u tatabexic ri quinbij che la.",
  "2": "C'o chic ri quentzelej u bixic chi nu chi':",
  "3": "Ruc' jicomal quinech'awok quenya' c'u u bixic chi sakil ri quinchomaj.",
  "4": "Ri Dios, ri c'o ronojel u cuinem, xinbanowic, xuya' c'ut ri ruxlab chwe.",
  "5": "Chtzelej la u wäch ri quinbij che la we cäcuin la; chsuc'umaj ib la che nu c'ulelaxic.",
  "6": "Ri lal xukuje' ri in xak uj junam chuwäch ri Dios; xukuje' ri in in esam che ri t'ac.",
  "7": "Je c'u ri' man c'o ta jasche cäxe'j ta ib la chnuwäch, man c'u quenbana' ta takanic pa wi' lal.",
  "8": "Ri quel chnuwäch chi xinto xbij la (e je tak tzij wa' ri xinto ri xbij la):",
  "9": "‘In in ch'ajch'oj, man c'o ta c'u nu mac, man c'o ta il chwij mawi ta macaj chwij.",
  "10": "Are c'u ri Dios cutzucuj jas cutzujubej wech, je c'u ne ri cuban ta u c'ulel chwe;",
  "11": "e u cojom tak tikom tak ch'ich' chque ri wakan, quebuyuxlej c'ut ri u xo'l tak wakan chquijujunal.’",
  "12": "Aretak c'u je cäbix wa' man colom ta ri', are c'u sibalaj nim na ri Dios chquiwäch ri winak.",
  "13": "¿Jasche cäq'uiak la chu palaj chi man c'o ta jas cutzelej u bixic che jun chque ri to'bal tak ib la?",
  "14": "E q'ui ri ch'abenic ri cuban ri Dios, man c'u cäkanabej taj.",
  "15": "C'o jutak mul cuban chak'ab, chupam jun ichic' o pa jun c'utwächinic, aretak ri winak quewar chic, aretak e majtajinak chic rumal ri waram.",
  "16": "Ri Dios quebuch'abej tak ri winak pa tak ri qui xiquin; quebuyajo quebunojisaj c'u che xe'n ib,",
  "17": "che qui tasic chquij tak ri itzel tak qui banoj chquina' c'u quib chuwäch ri nimarisan ib.",
  "18": "Jeri' man cuya' ta be chque chi quebemukok, queresaj pa u k'ab ri cämical.",
  "19": "C'o chi jutak mul ri Dios cuya' u no'j ri winak cumal tak yabilal, cumal nimak tak k'oxomal pa ronojel ri u bakil.",
  "20": "Ri yawab man caraj ta chic ri u wa, xukuje' ne ri ch'uch'uj wa man caraj ta chic.",
  "21": "Ri u ti'jal cätajin catzajic, quetuc'naj tak chic ri u bakil.",
  "22": "Ri u c'aslemal c'o chic chuchi' ri u julil cäminak chquichi' tak ri e oquibal chupam ri cämical.",
  "23": "We c'u ne c'o jun tako'n aj caj chunakaj, jun ri cha'om chuxo'l jun mil ri chch'aw ta puwi' chuya' ta c'u k'alajisanic chi colom ri u c'aslemal,",
  "24": "ri quel u c'u'x che chubij ta c'u che ri Dios: ‘Chawesaj pa u k'ab ri cämical, nu rikom c'ut ri xtorowic’,",
  "25": "cac'astaj chi c'u na ri rutzil u wäch ri u cuerp cux ta chi c'u na jacha' ri xc'oji' chupam ri ralc'alal.",
  "26": "Quebuban na bochi'nic chuwäch ri Dios quec'amowar c'u rumal; ruc' quicotemal cäril na rib ri qui palaj ruc' ri Dios, cubixoj c'u na chque ri winak ri rutzil ranima' ri Dios.",
  "27": "Cubij na: ‘Xinmacunic, xinban ri man suq'uilal taj, man xraj ta c'ut ri Dios xuc'äjisaj ta nu wäch;",
  "28": "xane' xinresaj, pa u k'ab ri cämical c'ä quincuin c'ut quinwil ri chäj.’",
  "29": "Jewa' cuban ri Dios che ri winak, jumul xukuje' camul;",
  "30": "cäresaj na pa u k'ab ri cämical, cuya' che chi cutakej rilic ri chäj.",
  "31": "Choc la il, Job, che nu tatabexic; xak tatabej na la aretak quinch'awic.",
  "32": "We c'o jas ri cäbij la, tzelej la u wäch ri quinbij che la; we takal ri cäbij la, quinc'amowaj na ruc' ronojel ri wanima';",
  "33": "we c'u jayi', chintatabej la mach'aw na la, ri in quinya' na tijonic che la rech cux la ajno'j.”"
}