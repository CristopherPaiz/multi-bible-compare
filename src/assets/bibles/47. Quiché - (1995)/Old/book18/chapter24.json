{
  "1": "“¿Jasche ri c'o ronojel u cuinem man cuch'ic ta k'ijol che u banic ri cubana', rech ri e rachil quecuin che rilic?",
  "2": "Ri itzel tak winak quequiq'uex ri qui c'ulbatil tak ri ulew, quequeläk'aj tak chij che qui q'uiyirisaxic tak ri e qui chij,",
  "3": "quequitokij tak ri cawaj ri minorib xukuje' ri malca'nib.",
  "4": "Quequesaj ri mebayib chupam ri qui be, ri man nimak ta qui k'ij quequic'u' tak quib chquiwäch.",
  "5": "Ri mebayib, e je ta ne juyubal tak bur ri e c'o pa ri chaki'j uwo sak. Quebel bic che u tzucuxic ruc' tijow chuk'ab ri caquitijo.",
  "6": "Quequipich'olij u jolom tak trico pa tak ri culew ri winak o quequiq'uisisej tak quib che quimolic tak uva ri e quitzakom canok ri itzel tak winak.",
  "7": "Cacoc'owisaj ri ak'ab man c'o ta ch'akap qui k'u', man c'o ta caquitobej quib chuwäch ri tew.",
  "8": "Ri jäb re ri c'ache'laj quebuch'akakisaj, quequik'aluj ri nimak tak abaj che u to'ic tak quib.",
  "9": "Quequitokij ri cal tak ri malca'nib ri c'äte ri' xebalatajic, quequic'am c'ut ri catz'iak ri mebayib che kajebal.",
  "10": "Quet'unucut ri mebayib quebinic, caquekaj trico, aretak cämic caquiban che numic.",
  "11": "Quequisutij tak ri ca' che resaxic ri aseit; quequipitz tak ri uva che resaxic ri u wa'l cätajin c'u quecäm che chaki'j chi'.",
  "12": "Naj e c'o wi che ri tinimit ri elem cuban canima' quebok'ic sibalaj c'u quech'ikowic, man cutatabej ta c'ut ri Dios ri qui bochi'nic.",
  "13": "E c'o jujun caquetzelaj u wäch ri chäj, pa conojel tak c'ut ri qui be caquitas quib chrij.",
  "14": "Xuwi cäsakaric cäwalij ri cämisanel che u cämisaxic ri meba', aretak coc ri ak'ab cux eläk'om.",
  "15": "Ri winak ri c'ulanic ri cäkaj pa tak mac cuc' ri rach winak careyej na coc u moy, cuchuk'ukej ri u palaj, cubij c'ut: ‘Rech man c'o ta jachin cach'obow nu wäch.’",
  "16": "Ri eläk'om cunim rib chak'ab pa tak ri ja. Conojel caquitz'apij quib pa k'ij; qui c'ulel ri chäj.",
  "17": "Ri sakilal re pa k'ij nimalaj k'ekumalil wa' chque; are cäkaj ri xibibalalaj chak'ab chquiwäch.”",
  "18": "Ri Zopar xubij: “Ri itzel winak cacharchatex bic rumal ri ja'. Ri e rulew tak quecanaj chuxe' c'okonic man c'o ta jun caraj cachacun chic pa tak ri u ticbal uva.",
  "19": "Ruc' ri u k'ak'al ri sak'ij, cajar ri tew; cäsach c'u u wäch, chupam c'ut ri camuk wi ri cäminak, ri ajmac casach u wäch.",
  "20": "Cäsach na pa u jolom ri kas u nan; catijow na cumal ri xjut, man c'o ta chi c'u jun canatanic. Ri itzel winak catzak na jacha' ri juwi' che' ri quetom.",
  "21": "Amak'el man xutok'obisaj ta qui wäch ri ixokib ri man c'o ta cal xukuje' ri malca'nib; mawi jumul xebuto'.",
  "22": "Are' c'u ri Dios, quebut'akij ri c'o qui cuinem; aretak cachacopic ri are', man c'o ta jun co ta c'o ri u c'aslemal.",
  "23": "Ri Dios cuya' chque chi quec'asi' ruc' jiquibam c'uxaj, quebuyuxlej tak c'ut chquijujunal ri e u xo'l tak cakan ri quequiya'.",
  "24": "Xa jok'otaj cawalij ri lawalo, chanim c'ut cäsach u wäch. Cälublubic jacha' ronojel bokom, jacha' ri u jolom trico ri camejmobic.",
  "25": "We c'u man jewa', ¿Jachin ta ri cacuinic cubij ta chwe chi man je taj cutac'aba' ta c'ut chi in sachinak?”"
}