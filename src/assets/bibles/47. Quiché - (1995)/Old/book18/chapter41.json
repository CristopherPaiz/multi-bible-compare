{
  "1": "“Ri Lebiatan, ¿la catcuin ta lo che u chapic ruc' jun chapbal cär? ¿La catcuin ta lo che u ximic ri rak' ruc' jat'ibal?",
  "2": "¿La catcuin ta lo cawoc'owisaj jun c'am pa u tza'm o cat'is ta jun xocoxic ch'ich' chuxe' ri u cacate'?",
  "3": "¿La cuta' ta lo tok'ob chawe chi chel a c'u'x che, a catubochi'j ta lo cuc' ch'uch'ujalaj tak tzij?",
  "4": "¿La caban ta lo che chi cuchi'j chawe chi cux a lok'om pataninel pa ronojel ri a c'aslemal?",
  "5": "¿La catze'n ta lo ruc' jacha' ruc' jun alaj chicop c'o ri u xic'? ¿La caxim ta lo che quetz'bal ri e a mia'l?",
  "6": "¿La caquijunamaj ta lo qui tzij ri chapal tak cär ruc'? ¿La cak'at ta lo pa ch'akatak che u c'ayixic?",
  "7": "¿La catcuin lo quebajut tak ri ch'ab pa ri u tz'umal, o ri u jolom cuc' tak ri arpon?",
  "8": "We catcuinic caya' ri a k'ab puwi' cach'ujar na chawij chi mawi jumul cäsach ta pa a jolom, mawi c'u ne jumul caban ta chic.",
  "9": "Xuwi ruc' rilic u wäch ri Lebiatan, apachin ta ne catuktub che xe'n ib.",
  "10": "We c'o jachin catzuruwic, cach'ujaric; man c'o ta jun cäch'äcan ta puwi'.",
  "11": "¿Jachin, ri cach'ojin ruc', a ma ta c'u lo c'o jas cuc'ulmaj a catch'äcan ta lo? ¡Man c'o ta jun pa ronojel ri uwächulew!",
  "12": "Man quintanaba' ta na qui nataxic tak ri rakan xukuje' ri u chuk'ab ri man c'o ta cajunamataj wi,",
  "13": "¿jachin ta lo ri cacuinic cuk'olij ta ri u tz'umal ri ch'ukuwinak, o cujut ta jun jasach che ri to'bal uwo u c'u'x?",
  "14": "¿Jachin ta ri cacuin ta che u jakic ri u chi', cuc' ri xibibalalaj tak u ware ri sibalaj u cholajim rib?",
  "15": "Ri e uwo rachak e jocholaj quetecak tak ch'ich' ri qui tz'apim quib e co c'ut jacha' ri abaj.",
  "16": "Sibalaj qui tikilam tak quib, chi mawi ne ri quiakik' cacuinic coc'ow ta chquixo'l.",
  "17": "Ri sibalaj qui bajim quib xukuje' qui ramilam tak quib, chi man c'o ta jachin quejachow tak qui wäch.",
  "18": "Ri e rat'ixnab e jacha' ri caypa'; quejuluw ri e u bak'wäch jacha' ri k'ij aretak casakaric.",
  "19": "Quebel ulok rak' k'ak' pa u tza'm quebel c'u u pix tak k'ak' che.",
  "20": "Sib quel ulok pa u tza'm jacha' jun t'uy re ch'ich' ri cärokow puwi' ri k'ak'.",
  "21": "Ri ruxlab are' quetzijow tak ri ak'al, rak' k'ak' quebel ulok pa u tza'm.",
  "22": "Ri rij u wi' sibalaj co chi conojel quenoj che xe'n ib chuwäch.",
  "23": "Xukuje' ne ri t'eket'ic u ti'jal co man c'o ta jas coc ta che jacha' ri porom ch'ich'.",
  "24": "Co ri ranima' jacha' ri cowilaj abaj, co jacha' ri abaj ri cacoj che ca'.",
  "25": "Aretak cäwalij ri are' ri c'o qui chuk'ab caquixe'j quib; quebanimajic e nojinak che xibim ib.",
  "26": "Mawi ch'ich' re ch'o'j, mawi tz'imaj ch'ich', mawi ch'ab, mawi tz'imaj che' cajwataj ta che u banic c'ax che.",
  "27": "Che are', ri räx ch'ich' xa jacha' ri pajo, ri k'an ch'ich' jacha' ri k'ayinak che'.",
  "28": "Ri ch'ab man caquiban ta che chi canimajic; we queq'uiak abaj che xak junam ri' we ta pajo ri caq'uiak che.",
  "29": "We cak'osix jun wi't che xak junam ri' we ta jun äj ri cak'osix che; catze'n che ri qui xulk'ab tak ri ch'ab.",
  "30": "Aretak cujuruj rib cuc'ot can ri' ri u be pa ri t'ac, je ta ne cac'oton cuc' tajibal ri c'o u pa qui chi'.",
  "31": "Cubano chi cärokow ri choalaj plo jacha' jun t'uy ri cärokowic; jacha' jun t'uy re ch'ich' che qui yujic tak cunabal.",
  "32": "Aretak cäbin pa ri ja' cuya' can jun saknicojil chrij pa ri ja' ri cäjuluwic jacha' sak tak quismal awaj.",
  "33": "Man c'o ta jas c'o cho ri uwächulew ri cajunamataj ta ruc', xbanic rech mawi jubik' cuxe'j ta rib.",
  "34": "Cuk'atij u wäch ri sibalaj cuban nimal, are' c'u cajawinel conojel ri nimak juyubal tak awaj.”"
}