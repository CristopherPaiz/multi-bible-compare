{
  "1": "“Ri u c'aslemal ri winak waral cho ri uwächulew xak junam ruc' jun ajch'o'j ri cutz'akatisaj ri u patanijic.",
  "2": "Ruc' jun lok'om pataninel ri quel u c'u'x che u rikic ri mumu'j, ruc' ri jun ajchac ri cacäm che reyexic ri tojbal rech.",
  "3": "Je tak coc'owisaxic ri ic' wa' nu banom ruc' elem ch'u'j, queboc'ow ri jujun tak ak'ab re rikoj c'ax.",
  "4": "Quink'oyi' chak'ab quinna' chi man coc'ow ta ri jun ak'ab; quincos che u solcopilaxic wib c'ä cäpe na ri sak xe' ri caj, quinchomaj c'ut: ¿Jampa' lo quinwalijic?",
  "5": "Nojinak ri nu ti'jal chque tak xjut xukuje' tak c'oj, quewalin tak ri socotajic ri e c'o che ri nu tz'umal.",
  "6": "Ri e nu k'ij quenakajin che ri u q'uisbalil, man c'o ta c'u ri reyebal u c'u'x, sibalaj cabin na cho ri raninakil jun q'uiakbal bätz' re quemabal.",
  "7": "Nataj che la, nu Dios, chi ri nu c'aslemal jacha' jun uxlabic, mawi c'u jumul quinrik ta chi na utzil.",
  "8": "Man c'o ta chi c'u jun quinilow ta chi na; caya' ri bak'wäch la panuwi', cäsach c'u u wäch ri nu c'aslemal.",
  "11": "Rumal ri' man cuya' taj chi ma ta c'o jas quinbij. Chupam ri nu k'oxomal xukuje' ri c'ayil ri in c'o wi quinya' qui bixic tak ri quinna' pa ri wanima'.",
  "12": "¿La xa pu in jun jilijic awaj re ri plo chi je walwachixic wa' caban la?",
  "13": "Aretak quinchomaj chi pa ri ch'at quinrik wi na uxlanem chi ri waram cusachisaj na ri nu c'axc'ol,",
  "14": "quinnojisaj la che tak xibin ib pa tak ri nu waram; ¡quinesaj la ch'u'j pa nu waram!",
  "15": "Are' utz na ri' chi quinjitz'aj la; are utz na ri cämical chwe che u q'uexwäch we c'aslemal ri'.",
  "16": "Man quink'i' ta chic. Man quinwaj taj quintakej c'aslem. Chinya' la can pa jamaril, ri nu c'aslemal xa jacha' jun uxlabic.",
  "17": "¿Jas u banic ri winak chi caya' la u k'ij? ¿Jasche coc la il che?",
  "18": "¿Jasche cal wächij la k'ij chi k'ij, xak c'u cätajinic cac'ambejej la?",
  "19": "¿Jasche man quetas ta la ri e bak'wäch la chwe, caya' ta c'u ne la chwe chi xuwi ta quinbik' ri nu chub?",
  "20": "We quinmacunic, ¿jas ta ri' ri latz' quinya' che la, chajil quech ri achijab? ¿Jasche in ri quinq'uiak la cuc' tak ri e ch'ab la? ¿La xa pa u in jun eka'n che la?",
  "21": "¿La ma ta cacuin la cäsach la ri nu mac? ¿Jasche man caq'uiak ta la bic ri lawaloyil ri nu banom? Chanim quineliq'uebax chupam ri puc'uc' ulew: quintzucuj la, man c'u in c'o ta chic.”"
}