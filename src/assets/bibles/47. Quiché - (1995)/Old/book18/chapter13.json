{
  "1": "Xubij ri Job: “Ronojel wa' e wilom cuc' ri kas e nu bak'wäch, xintatabej cuc' ri kas e nu xiquin.",
  "2": "Ri iweta'm ix xukuje' ri in weta'm; man c'o ta jun jasach ri ma ta quinjunamataj ta wi iwuc'.",
  "3": "Are c'u utz na chwe quintzijon ruc' ri Dios, are utz na quinchoman ruc' ri c'o ronojel u cuinem.",
  "4": "Ri ix quich'uk ri kastzij cuc' tak ri e i banoj tak tzij;",
  "5": "¡we ta xak ta xuwi quixeyenic, quixchomax ta ri' chi ix winak ri c'o i no'j!",
  "6": "Chibana' tok'ob, ruc' oquem il, chixtatabenok, aretak quinya' u bixic ri quinchomaj.",
  "7": "¿La are pa i c'u'x chi quito' u wi' ri Dios cuc' tak ri e i banoj tzij, xukuje' chi quiban ta jun patanijic che, cuc' ri subunelalaj tak i tzij?",
  "8": "Ix i cojom iwib ruc' are c'u quiwaj quito' u wi'.",
  "9": "¿Jas c'u lo ri cac'ulmatajic we quixunic'oj ri Dios? ¿La quixcuin c'u lo che u subic jacha' jun winak?",
  "10": "We ruc' subunic qui coj iwib ruc', ri are' co quixuyajyatej na.",
  "11": "Ri u nimalil ri Dios quixunojisaj na che xe'n ib xukuje' nimalaj xibin ib.",
  "12": "Ri e to'bal tak iwib ri man e c'o ta chi qui patan xa e puc'uc' tak ulew; xak junam ri' we ta cajwax u to'ic ib cumal nimak tak tapia ri e re t'ac.",
  "13": "Are c'u ri camic, ¡chitz'apij u pa i chi', quinech'awok, chpet panuwi' ri cape na!",
  "14": "Quinjach ri nu c'aslemal pa ri xak quieb cubij, quijach c'u ronojel rumal ronojel.",
  "15": "Pune' qui nu cämisaj ri are', co quincanaj chupam ri nu c'olbal, quink'alajisaj c'ut ri to'bal wib chuwäch.",
  "16": "Craj ne chi' c'o wi ri nu to'tajisaxic, jun banal etzelal man cutac'aba' ta rib ri' chuwäch.",
  "17": "Kas, ba', chixoc il che u tatabexic ri quenya' u bixic chiwe.",
  "18": "Quenya' u bixic ri to'bal wib, weta'm c'ut chi jeri' quinbij.",
  "19": "We c'o jachin jun c'o jas qui nu tzujuj wi, ri in xak quinyenic quincäm c'u na.",
  "20": "Che ya' la xuwi quieb jastak chwe, nu Dios, man quinc'u' ta c'u na wib chwäch la:",
  "21": "Chtanaba' la u c'äjisaxic nu wäch maban c'u la chwe chi sibalaj chinxibij ta wib.",
  "22": "Chinsiq'uij la, ri in quintzelej na u wächaj ri tzij la, o in quinch'aw na nabe, cätzelej c'u la u wächaj ri nu tzij.",
  "23": "Bij la chwe, ¿Jachique tak ri nu mac xukuje' tak ri wetzelal? ¿Jachique tak ri il ri e nu banom?",
  "24": "¿Jasche cac'u' ib la chnuwäch? ¿Jasche je ta ne caban la chwe chi in jun c'ulel?",
  "25": "In jacha' jun u xak che' chuwäch ri quiakik', ¿Jasche caj la casachisaj la nu wäch? Xa in jun chaki'j pajo, ¿Jasche quinterenej la pa wakan?",
  "26": "Quebec'am la ulok c'ayilaj tak tzujunic panuwi'; cäbij la chwe chi chebenk'alajisaj tak ri macaj ri xebenban pa ri walc'alal.",
  "27": "Quebe coj la tikom ch'ich' chque tak ri wakan, queyuxlej la ri quebenya' wi ri e u xo'l tak wakan quenic'oj la tak ri quebenya' wi.",
  "28": "Nojimal cätajin quinpuk'pubic jacha' jun jasach ri k'ayinak, jacha' atz'iak ri chicopirinak chic.”"
}