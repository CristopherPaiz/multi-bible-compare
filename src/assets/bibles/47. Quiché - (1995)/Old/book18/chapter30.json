{
  "1": "“Are' c'u ri camic caquitze'j nu wäch ri alabom ri sibalaj c'ä e c'ojolab na chnuwäch in, ri e qui tat wa' mat xebenc'am ri' rech xec'oji' cuc' tak ri e nu tz'i' ri xechajin tak ri wawaj.",
  "2": "¿Jas ta ri xupatanij ri u chuk'ab ri qui k'ab chwe? E winak wa' ri e tukarinak",
  "3": "rumal ri xibibalalaj wi'jal xukuje' q'uetetenic. Chak'ab, pa ri chaki'j uwo sak ri xak u tuquiel c'olic, quequikuch' na chaki'j tak u c'amal;",
  "4": "quequibok c'ayilaj tak k'ayes pa tak ri patzapak ta k'ayes, caquitij c'u ne u c'amal tak retama.",
  "5": "E winak ri etzelam qui wäch cumal ri utzalaj tak winak, cärak tak chi'aj chquij jacha' eläk'omab;",
  "6": "quejeki' c'u na pa tak pec, pa tak siwan xo'l tak ri abaj;",
  "7": "quewun xo'l tak ri k'ayes, caquimululej quib chquixe' ri patzapak tak k'ayes.",
  "8": "E winak ri man c'o ta qui patan, man k'alaj ta u wäch qui tat, man ya'tal ta chque quejeki' pa ri ulew.",
  "9": "Are c'u ri camic caquitze'j nu wäch quinquicoj pa tak qui tzij.",
  "10": "Ruc' yok'onic quenajtin chwe, caquichubaj c'u ne cannok ri nu palaj.",
  "11": "Camic ri man c'o ta chic nu patan mawi c'o chic nu k'ij, mawi jubik' nim ta quinquilo.",
  "12": "Caquimululej quib pa tak nu xcut, quinquitzako, caquiban c'ax chwe caquitijtobej nu cämisaxic.",
  "13": "Caquitz'apij ri be chnuwäch, che u sachisaxic nu wäch, man c'o ta c'u jachin ta quek'ilowic.",
  "14": "Jacha' ta ne pa jun c'ob ri jakal pa jun pimalaj tapia caquiq'uiak quib panuwi' ruc' ronojel chuk'ab.",
  "15": "Ri xibin ib xkaj panuwi'; ri nimalaj nu banic xanimajic jacha' ri quiakik'; ri nu k'inomal, jacha' jun sutz'.",
  "16": "Man quinwaj ta chic quintakej c'aslem; in kajinak pa u k'ab ri q'uistajisabal c'uxaj;",
  "17": "ri k'oxomal queboc c'ä pa tak ri nu bakil; man cutanaba' ta nu c'axc'obisaxic conojel ri jujun tak ak'ab.",
  "18": "Ri Dios in u chapom chi nu kul, ruc' chuk'ab qui nu tukuta' che ri watz'iak.",
  "19": "Xinuq'uiak pa ri xok'ol, jacha' ta ne in puc'uc' ulew o chaj.",
  "20": "Quintz'onoj ri nu to'ic umal la, Oh Dios, man c'o ta c'u jas catzelej la u bixic, quintok'ilen che la man coc ta c'u la il chwe.",
  "21": "Lal uxinak man tok'obisal ta wächaj chwe. Quinokataj la ruc' c'anil.",
  "22": "Caban la chi qui nu tokij bic ri quiakik', chi ri cakulja quinuyocopisaj.",
  "23": "Weta'm chi are caj la quinc'am la bic chupam ri cämical, chupam ri c'olbal ri caquimulij wi na quib conojel ri e c'aslic.",
  "24": "¿La ma ta nu to'm ri meba' wesam c'u chupam ri u tzubukil?",
  "25": "¿La ma ta wok'em u wäch ri curik c'ax ma ta c'u ne elinak nu c'u'x che ri caq'uetetic?",
  "26": "In weye'm ri rutzil wächaj, are' c'u xpe ri quiäkasakil; in eyeninak che chäj are' c'u xpe ri k'ekumalil;",
  "27": "ri wanima' quel ch'u'j man cuxlantaj; xuwi c'u in queyem tak k'ij que c'axc'ol.",
  "28": "Wuc'am jun c'aslemal re bis, ri man caca'y ta wi ri k'ij; chquiwäch conojel quintz'onoj to'banic.",
  "29": "Je chi ne quinpe cachalal ri xex tak juyubal awaj, cachil tak ri abestrus.",
  "30": "K'ekarinak ri nu tz'umal, ri nu bakil canicow rumal ri nimalaj k'ak'.",
  "31": "Ri trompet quech ri arp xukuje' tak ri su' xebux juyuwibal re c'axc'ol chwe.”"
}