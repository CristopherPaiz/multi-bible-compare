{
  "3": "¿La xa' man c'o ta qui q'uisic tak ri tzij ri man c'o ta jas caquibij? ¿Jas wa' chi ch'ujilal ri cäban che nu c'ulelaxic?",
  "4": "We ta ix, ri ix c'o che nu q'uexwäch camic, xukuje' ri in je ta quinch'aw ri' jacha' ri quiban ix; quinsutisa' ta ri' ri nu jolom che u tze'xic i wäch quebentzokopij ta jumulaj tzij ri' piwi',",
  "5": "ch'uch'ujalaj tak tzij ri que cu'bisan tak c'uxaj, che u ya'ic chäjin anima' chiwe xukuje' i chuk'ab.",
  "6": "Mawi ne ri tzijonem cutanaba' ta ri nu k'oxomal, mawi ne ri yinilem quinuto' ta jubik'.",
  "7": "Ri Dios in u k'itajisam; e u tokim tak conojel tak ri e wachil in u cojom c'ut pa che'.",
  "8": "U walijisam k'alajisanic che nu c'ulelaxic; e u tac'abam tak jalum k'alajisanic chwij.",
  "9": "Ri Ajawaxel are caraj quinkaj pa u k'ab che nu t'okopixic, cubanwij in jacha' ta ne jun juyubal awaj, co quinuca'yej cuc' ri e u bak'wäch ri je ta ne in u c'ulel.",
  "10": "Ri winak caquimulij quib chwij, caquibanala' c'u qui palaj chwe quequitzokopila' tak t'ocom k'ab chwe che resaxic nu q'uixbal.",
  "11": "Ri Dios in u jachom pa qui k'ab ri e banal tak etzelal ri e banal tak il patan.",
  "12": "In c'o pa jamaril, xinuchap c'ut ri are' che ri nu kul; xinnupitz'ilej, xuban ch'akatak chwe. Xuban chwe chi takal nu q'uiakic cumal tak ri e u ch'ab.",
  "13": "Pa conojel c'olbal quinuq'uiako; cujut ri nu cuerp man ruc' ta jubik' tok'obisam wächaj, quemule' ri wixcol cho ri ulew.",
  "14": "Quebujakala' tak ri e nu socotajic, cuq'uiak rib chwij jacha' jun banal ch'o'j.",
  "15": "In nojinak che bis, xebencoj wakwoj tak atz'iak xinmuk c'ut ri nu jolom chupam ri puc'uc' ulew.",
  "16": "Sipojinak ri nu palaj rumal ri ok'ej; e sutz'irinak ri nu bak'wäch,",
  "17": "man c'o ta c'u ne jumul c'o ta tokinic nu banom ta che jachin jun xukuje' chi uxinak c'u ne ch'ajch'oj ri nu ch'awem ruc' Dios.",
  "18": "We il patan ri' ri cäk'abax chwij, cutok'ij suq'uilal; ¡ulew mamuk ri nu tz'ononic!",
  "19": "C'o jachin jun ri' pa ri caj ri cak'alajisan che u to'ic nu wi',",
  "20": "chebuk'axej tak ri e nu chomanic chuwäch ri Dios, rech ri are' queril ri u wa'l tak nu wäch;",
  "21": "c'o jachin cach'aw panuwi' ruc' ri Dios, jacha' cach'aw jun ruc' jun winak che u to'ic u wi' jun chic.",
  "22": "Ri quieb oxib junab ri c'ä e c'o na chnuwäch cätajin queboc'owic, chanim c'ut quinchaplej ri nu binem ri man c'o chi wi tzelejem.”"
}