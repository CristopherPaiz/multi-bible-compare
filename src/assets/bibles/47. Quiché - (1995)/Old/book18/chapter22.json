{
  "3": "¿Jas ta ri cärechbej o c'o ta cuch'äc ri c'o ronojel u cuinem chi ri at at suc' xukuje' chi ma ta c'o jun a mac?",
  "4": "We ri are' catujic'o catusiq'uij c'ut rech cäretamaj jas ri cätajin cabano, man rumal ta rech chi capatanij ruc' jiquil,",
  "5": "xane' xa u mac rech chi sibalaj e q'ui tak ri e awetzelal xukuje' tak ri e a mac man e c'o ta qui c'ulbatil.",
  "6": "At, man cajwataj ta chawe, catok'ij jalbal chque ri awachalal; quebak'olij ri catz'iak quebach'anaba' c'u canok.",
  "7": "Ri xchaki'j u chi', man xaya' ta ruq'uia'; ri xnumic man xaya' ta u wa.",
  "8": "¡C'o c'u ronojel pa a k'ab xukuje' nim catil wi, are c'u pa a c'u'x chi at ajchak'e ri ulew!",
  "9": "Man c'o ta jas caya' bic chque ri malca'nib aretak quepe awuc' e a yo'm c'ut ri minorib pa c'ax.",
  "10": "Rumal ri' xak quieb cubij pawi' camic, canaxtaj c'u na chi catnoj che nimalaj xibin ib.",
  "11": "Ronojel k'ekumalil man c'o ta jas catcuin che rilic; jun rekbala' catbik'owic.",
  "12": "Ri Dios c'o pa ri c'olbal ri sibalaj chicaj c'o wi puwi' ri caj; ri ch'imil ri sibalaj chicaj e c'o wi quecanaj can chquixe' ri rakan.",
  "13": "¿Jas ri cabano rech catcuinic cabij chi ri Dios man cänabentaj, chi man cäyataj ta che rumal ri tzatzalaj sutz' chi c'o jas cärilo?",
  "14": "¿Jas ri cabano rech catcuinic cabij chi ri Dios man caca'y ta cätajin c'u cawacatilob pa ri caj?",
  "15": "¿La cachomaj u takexic ri k'ekumalaj be ri qui takem ri e banal tak etzelal?",
  "16": "We winak ri' sibalaj chanim xecämic e jacha' ta ne ri xecharchatex ta bic rumal jun u tza'm ja'.",
  "17": "Quecha' che ri Dios: ‘¡Chujaya' can xak chjeri'! ¿Jas ta ri cacuin ri c'o ronojel u cuinem che u banic chke?’",
  "18": "(Ri are', ri xnojisan ri cachoch che tak k'inomal. ¡Naj chc'ol wi chwe ri quinchomanic ri e jacha' ri itzel tak winak!)",
  "19": "Ri e suc' caquil wa' quejajat c'ut; ri man c'o ta qui mac quetz'enic.",
  "20": "Aretak caquilo chi ri qui k'inomal ri banal tak etzelal cäsach qui wäch rumal ri k'ak'.",
  "21": "Chatutzir ruc' ri Dios, catk'inomar chi c'u na.",
  "22": "Chajacha' awib pa u k'ab rech catutijoj, chebacojo' c'ut ri u tzij pa a jalom.",
  "23": "We camach'irisaj awib, cattzelej c'u ruc' ri c'o ronojel u cuinem, canajtajisaj c'ut ri etzelal ri c'o pa ri awachoch,",
  "24": "we c'u cawil ri k'an puak ri sibalaj pakal rajil jacha' ta ne ri puc'uc' ulew, e jacha' abaj ri e c'o pa ri nima',",
  "25": "ri c'o ronojel u cuinem are' cux na a k'an puak xukuje' a sak puak ri telechi'm.",
  "26": "Are' c'u cux na a jajatibal, cuya' c'ut catca'y che ruc' jiquibam c'uxaj.",
  "27": "We c'o jas catz'onoj che, ri are' catutatabej na, are' c'u ri at quebatz'akatisaj na ri quebachi'j che.",
  "28": "Utz c'u catel na pa ronojel ri cachaplej u banic; ri chäj catunun na pa ri a be.",
  "29": "Rumal rech chi ri Dios cumach'irisaj ri cuban nimal. Cuto'tajisaj c'ut ri cumach' rib.",
  "30": "Ri are' catutor na, we man c'o a mac, we ch'ajch'oj at c'olic we man c'o a mac.”"
}