{
  "3": "Ri Job xubij: “¡C'okotajinak ri chak'ab ri xinchap nu q'uiyic! ¡C'okotajinak ri k'ij ri xinalaxic!",
  "4": "¡C'o ta banom wi chi ri k'ij ri' xux ta chak'ab, ma ta c'u xoc il ri Dios che ma ta c'u xsakaric!",
  "5": "¡C'o ta banom wi jun tzatzalaj mujal xk'ekumarisan taj, o jun k'ekalaj sutz' xch'ukuw taj, o jun k'eku'm ri cäch'ukuw ri k'ij xnojisan ta che xibin ib!",
  "6": "C'o ta banom wi xsachtaj we ak'ab ri' pa jun k'ekumalil. ¡Ma ta c'u xajilax we k'ij ri' chquixo'l tak ri k'ij rech ri ic' xukuje' rech ri junab!",
  "7": "¡C'o ta banom wi xux ta jun cäminak ak'ab, ri ma ta c'o rakoj tak chi'aj re quicotemal xbanic!",
  "8": "¡C'o ta banom wi xc'okox ta cumal ri itzinelab, ri c'o qui cuinem puwi' ri Lebiatan!",
  "9": "¡C'o ta banom wi chi pa ri ak'abilal ri' ma ta xejuluw tak ri ch'imil, ma ta xopan ri sakil ri sibalaj eyebetalic, mawi ma ta xilitaj ri u paq'uenic ri elebal k'ij!",
  "10": "¡C'okotajinak ri chak'ab ri', ri xuya' c'olbal chi xinalaxic man xuto' ta c'u nu wi' rech ma ta xebenwil tak ri e u q'ueyowal!",
  "11": "¿Jas lo che man xincäm ta chupam ri nu nan, o pa ri jok'otaj ri xinalaxic?",
  "12": "¿Jasche xec'oji' ch'ecaj ri xinquic'ulaj xukuje' ri uwo c'uxaj ri xintzukuwic?",
  "13": "We ta chi' xincämic, in kajinak ta ri' che waram ma ta c'o jas quinnabej, cätajin ta quinnuxlan ri' pa jamaril,",
  "14": "cuc' tak ri ajawinelab xukuje' ri cach k'atal tak tzij ri quequiyac tak natabal che u nataxic ri qui bi',",
  "15": "o cuc' ri k'atal tak tzij ri quequinojisaj tak ri cachoch ruc' k'an puak xukuje' sak puak.",
  "16": "¿Jasche man xinmukic jacha' ri cäban chque tak ri tzakanic, jacha' ri caban chque ri ac'alab ri quecäm chupam ri u c'u'x ri qui nan?",
  "17": "Pa ri mukubal caq'uis wi u tza'm ri quelemch'uj ri banal tak etzelal, e are' tak c'ut ri e cosinak caquirik na ri uxlanibal.",
  "18": "Chila' caquirik wi na jamaril ri xec'oji' pa tak che', caquitanaba' c'ut u tatabexic ri qui rakoj tak chi'aj ri cätakan paquiwi';",
  "19": "chila' c'u e c'o wi ri nimak xukuje' ri ch'utik junam banom chque, ri pataninel man c'o ta chic chuxe' ri u takanic ri rajaw.",
  "20": "¿Jasche cuya' ri Dios chi cäril ri sakilal ri cutij c'ax? ¿Jasche cuc'asba' ri nojinak che c'ayil,",
  "21": "ri reyem ri cämical, man copan ta c'u che u c'amic, pune' ta ne sibalaj cutzucuj jas caban che u tzucuxic jun k'inomal ri c'utalic?",
  "22": "Ri u quicotemal we achi' ri' copanic aretak cäkaj chuq'uisbalil chupam ri camuk wi.",
  "23": "Ri Dios cuban che chi cabin pa moyil, cuk'atij ri u be pa conojel c'olbal.",
  "24": "Ri e bik'bitem e are' tzukbal wib; ri wuq'uia' e are' ri ch'ikowem rumal ri c'axc'ol.",
  "25": "Ronojel ri quinxe'j wi wib, ri sibalaj quinxe'j wi wib; kajinak panuwi'.",
  "26": "Man c'o ta uxlanem chwe mawi matzalem; man quinrik ta jamaril, xane' elemch'u'j.”"
}