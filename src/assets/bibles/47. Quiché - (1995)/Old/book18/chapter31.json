{
  "1": "“In nu yo'm nu tzij chi mawi ne mebenquiäk rayij ri k'apojib.",
  "2": "¿Jachique ri rajil c'axelal ri cuya' ri c'o ronojel u cuinem chque ri winak chquijujunal kas chila' ulok chicaj?",
  "3": "¿La ma ta che ri banal etzelal xukuje' che ri ajmac ri takal wi ri u q'ueyowal?",
  "4": "O ¿la xa man quebuca'yej ta ri Dios ri quinbano mawi queril ri u xo'l tak wakan chquijujunal?",
  "5": "Quinban na ri chi'nic ri kas cäban na, quincha' chi mawi jumul nu banom ri cawachil mawi nu tijtobem u subic jachin jun.",
  "6": "¡Chinupaja' ri Dios ruc' tz'akatalaj pajbal, cuk'alajisaj c'u na chi man c'o ta nu mac'!",
  "7": "We nu jalom nu be che ri suc'alaj be, we nu yo'm wib chi xinuc'am bic ri quiäk rayinic, we c'o jun jasach re jun winak chic ri riktajinak wuc',",
  "8": "chi jule' chic chetijow ri nu ticom qui boko c'u c'ä chuxe' ri xintico.",
  "9": "We xbe wanima' ruc' jun ixok o xinya' nu wäch che ri rixokil ri nu c'ulja,",
  "10": "ri wixokil chux lok'om qui pataninel jule' chic apachique tak winak che k'oyol ruc'.",
  "11": "E itzel tak banoj ba' ri' ri e nu chac; ri takal wi c'äjisabal wächaj;",
  "12": "e jacha' jun c'atic ri cäsachisan wächaj cusachisaj c'u na u wäch ri c'o wuc'.",
  "13": "We ri nu pataninelab c'o jas caquich'a' chwe, amak'el quinoc il chque tak ri caquitz'onoj chwe.",
  "14": "¿Jastak chic ri quinban ta chi che u tac'abaxic wib chuwäch ri Dios? ¿Jas ri quintzelej na u bixic aretak cuta' chwe jas ri nu banom?",
  "15": "Ri are' xujnuc'uw chupam ri pamaj, ri e are' jacha' ri in xuya' ka c'aslemal.",
  "16": "Mawi jumul ma ta xinto' ri meba' pa ri u q'uetetem mawi xak ta xinca'yej chi ri malca'nib xquina' numic.",
  "17": "Mawi jumul xintij ta juba' nu wa ri xak ta nu tuquiel ri ma ta xinya' re ri ac'al ri minor.",
  "18": "Amak'el xinux jun tataxel che ri minor; amak'el xinto' qui wi' ri malca'nib.",
  "19": "Aretak c'o jachin quinwilo chi cacämic u mac rech chi man c'o ta ratz'iak, o jun meba' ri man c'o ta cuch'ukubej rib,",
  "20": "ruc' ri quismal tak ri nu chij quebenmik'isaj, cumaltioxij c'u chwe.",
  "21": "Mawi jubik' xincoj ta xibin ib che jun ac'al ri minor rumal rech chi junam nu wäch cuc' ri k'atal tak tzij.",
  "22": "We c'u man kastzij wa', chek'aj tak ri nu k'ab; che mejmob che ri nu teleb.",
  "23": "In quinxe'j can wib chuwäch ri c'äjisabal wächaj ri cuya' ri Dios; ¡ma ta xincuin ri' xintac'aba' ta wib chuwäch ri nimalaj u banic!",
  "24": "Mawi jubik' chrij ta ri k'an puak xinjiquiba' ta wi nu c'u'x o xincu'ba' ta wi nu c'u'x chi co in c'olic.",
  "25": "Mawi jubik' are ta xbe wanima' che u rikic nimalaj k'inomal o ri u ch'äquic nimalaj puak.",
  "26": "Wilom ri k'ij cajuluwic xukuje' cabin ri ic' ruc' ronojel ri u jolk'inic,",
  "27": "mawi c'u jumul xebenk'ijilaj chi c'uyal mawi xebentz'umaj ta rumal ri nu k'ab.",
  "28": "Ya'tal wa' che u c'äjisaxic wächaj; ¡are u xutuxic ri Dios wa' aj chicaj wumal!",
  "29": "Mawi jumul xinjajat ta che tze' aretak ri nu c'ulel xkaj ta chupam jun etzelal, mawi aretak ta xpe jun u q'ueyowal puwi'.",
  "30": "Mawi jumul xinq'uiak ta itzel tzij puwi' mawi xinrayij ta ri u cämical.",
  "31": "Conojel ri achijab ri que chacum wuc' queta'm chi utz qui c'ulaxic ri man e ka winakil taj quinbano.",
  "32": "Ri in man quinya' ta chque chi cacoc'owisaj ri ak'ab pa ri be. Amak'el xebenjak ri u chi'tak ri wachoch chquiwäch ri naj quepe wi.",
  "33": "Mawi jumul e nu c'u'm tak ri nu mac, jacha' ri caquiban chi jule', mawi nu tzucum qui c'u'ic",
  "34": "rumal ta xe'n ib chquiwäch ri winak. Mawi jumul nu tz'apim ta wib xak ta c'u in canajinak pa yinelem rumal xe'n ib chi quetzelex nu wäch cumal tak ri alaxic.",
  "35": "¡C'o ta banom wi chi c'o ta jachin jun quintatabenic! Ruc' ri u tz'ibaxic ri nu bi' quinya' u chuk'ab ri nu bim; camic, ¡chinutzijobej c'ut ri c'o ronojel u cuinem! Ri tzujunic ri chebiban chwe rumal tz'ibanic,",
  "36": "quebenwuc'aj na bic, che u ya'ic nu k'ij; quebencoj na che nu corona.",
  "37": "Ri in quinya' na qui bixic conojel ri jastak ri e nu banom chuwäch ri Dios, man c'o ta jun il chwij quinkeb na chuwäch.",
  "38": "Ri wulew tak man quinquitzujuj ta chuwäch ri caj, mawi quebok' ta ri e u bolaj ruc' bis.",
  "39": "We c'u ne c'o jachin jun e welek'am tak ri e u wächinic tak ri rulew, o we e nu t'orim tak ri quechacun pa tak ri juyub",
  "40": "¡ri wulew tak che qui q'uiyisaj q'uix che u q'uexwäch trico, itzel k'ayes che u q'uexwäch sebad!” Ruc' wa' xuq'uis u to'ic rib ri Job."
}