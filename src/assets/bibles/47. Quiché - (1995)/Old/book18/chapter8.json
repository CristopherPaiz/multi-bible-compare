{
  "1": "Ri Bildad xubij: “C'ä jampa' lo catakej na tzijonem jewa',",
  "2": "¿cattzijonic jacha' jun sutinel quiakik'?",
  "3": "Ri Dios, ri c'o ronojel u cuinem, mawi jubik' cujech'obisaj ri suq'uilal mawi ri takalic.",
  "4": "Kastzij ri' chi ri e a c'ojol xemacun chuwäch ri Dios, xuya' c'ut ri c'äjisabal wächaj ri takal chque.",
  "5": "Chatzucuj ri Dios, ri c'o ronojel u cuinem chatz'onoj c'u che chi chel u c'u'x chawe.",
  "6": "We ch'ajch'oj ri a banoj xukuje' colom, ri are' coc na il chawe, cuya' c'u na ri a jekelibal ri sibalaj takal na chawe.",
  "7": "Ri a k'inomal ri c'o can nabe man c'o ta cupatanij aretak cajunamax ruc' ri cärik na.",
  "8": "Chawesaj a no'j chque ri ija'lil ri e oc'owinak, chawetamaj awe che ri xquic'ulmaj ri ojer tak winak.",
  "9": "Ri uj xak alicha' uj rech iwir, man c'o ta jas keta'm; ri e ka k'ij cho ri uwächulew queboc'owic jacha' jun mumu'j.",
  "10": "E are' tak c'ut ri ojer tak winak cuya' catquich'abej xukuje' quequic'ut q'ui tak jastak chawäch.",
  "11": "Ri xic'ay xukuje' ri äj queq'uiyic xak xuwi jawije' c'o wi q'ui ja';",
  "12": "c'ä e räx c'u ne, c'ä majok chechoyic, nabe quechaki'jar chquiwäch ri niq'uiaj k'ayes chic.",
  "13": "Xak junam cac'ulmataj cuc' ri e banal tak etzelal, cuc' ri cäsach ri Dios pa qui jalom: ri e queyebal c'u'x cäsach na qui wäch.",
  "14": "Ri qui jiquibam c'uxaj xukuje' ri qui cubisam wi qui c'u'x xak e junam ruc' jun u bätz'il jun u quem äm.",
  "15": "Cacaj ta c'u ne caquichap quib che ri bätz', man cuch'ij ta c'ut; o caquitok'ej ta quib che ri u quem ri äm man c'u quebuch'ij taj.",
  "16": "Ri e banal tak etzelal xak e junam cuc' ri räx tak k'ayes chuwäch ri k'ij, ri caquilic' quib chupam ronojel ri ticbal cotz'i'j;",
  "17": "caquiralij tak ri qui rab xo'l tak ri tac'atak tak abaj quequinac' tak quib chque tak ri abaj,",
  "18": "we c'u c'o jachin quebokow pa ri qui c'olbal ri xec'oji' wi man c'o ta jachin cänabenic chi xec'oji' chi'.",
  "19": "Je u sachic u wäch wa' ri u pok'ocolojic, queq'uiy chi c'u na ulok niq'uiaj k'ayes chic pa ri u c'olbal.",
  "20": "Ri Dios man cuwonoba' ta ri winak ri man c'o ta macaj pa ri u c'aslemal, mawi quebutok'ej ri banal tak etzelal.",
  "21": "Ri are' cuban na chi catetze'n chi na chi carak na a chi' rumal jajatem;",
  "22": "e are; tak c'ut, ri e a c'ulel quemuktaj na chupam ri q'uixbal are c'u ri cachoch ri banal tak etzelal cäsachisax na qui wäch.”"
}