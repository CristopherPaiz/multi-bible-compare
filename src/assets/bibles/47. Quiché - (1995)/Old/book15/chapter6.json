{
  "1": "Xuya' c'u takanic ri ajawinel Dariy chi catzucux chquipam ri quec'ol wi tak ri wuj ri nimak tak qui k'ij pa Babilon;",
  "2": "chupam c'ut ri rachoch ri ajawinel ri c'o pa Ecbatan ri c'o pa ri u tz'akatil ri ajawibal aj Med, xriktaj wi jun wuj ri e tz'ibatal wi tak we tzij ri':",
  "3": "“Pa ri nabe junab re ri rajawinic, ri Ajawinel Sir xtakan che u tz'ibaxic we takanic ri': ‘Che u bixic ri cäban che u banic u yaquic ri Rachoch ri Dios pa Jerusalen: Chi checoj ri e u tac'alibal chyac c'u ri ja, rech quechi'x ri tabal tak tok'ob chila'. Juwinak oxlajuj (33) bara' c'ut quebel chicaj xukuje' juwinak oxlajuj (33) c'ut bara' u wäch;",
  "4": "quecoj c'u oxcholaj abaj, jun c'ut re c'ac' tak tz'alam. Chupam ri puak ri c'o pa u k'ab ri ajawinel quesax wi ri cäsachic.",
  "5": "Are c'u tak ri chaconisan re k'an puak xukuje' re sak puak ri e aj Rachoch ri Dios, ri xeresaj ri Nabucodonosor chupam ri Rachoch Dios pa Jerusalen xebuc'am c'u bic pa Babilon, chetzelexok che c'am bic pa Jerusalen, cheyok chupam ri Rachoch Dios, are c'u qui c'olbal wa'.’ ”",
  "6": "Ri ajawinel Dariy xuya' c'ut we takanic ri' che ri Tatnay, k'atal tzij re ri u tz'akatil ri ajawibal ri c'o pa ri u kajebal k'ij che ri nima' Euprats, xukuje' che ri Setar-boznay xukuje' tak ri e rach k'atal tak tzij re ri u tz'akatil we ajawibal ri': “Chinajtajisaj i wib che ri Jerusalen,",
  "7": "chiya' can c'olbal chque ri qui k'atal tzij ri aj judeyib xukuje' tak ri e c'amal u be ri chac, are che ilowok chi chban u banic u yaquic ri Rachoch Dios pa ri u c'olbal.",
  "8": "Are tak nu takanic wa' che ri qui to'ic ri aj judeyib, ri e c'ämal tak be rech caquiban u banic u yaquic ri Rachoch Dios: Ruc' c'ut ri tojbal ri cäya' che ri ajawibal ri c'o pa ri u kajebal k'ij che ri nima' Euprats ri re ri ajawinel, chetoj tak ri casachic rech man cätanabax ta ri chac.",
  "9": "K'ij chi k'ij mak'il u jachic chque ri e cojol tabal tok'ob ri e c'o pa Jerusalen, jas ri caquibij chi cajwatajic, ronojel ri cajwataj chque, we alaj ama'ib tak wacax, we ama'ib tak chij, we alaj ama'ib tak chij ri quebajwataj che qui ya'ic tabal tok'ob ri quechajirisax che ri Dios aj caj; we ne trico ne, we ne atz'am, we ne u wa'l uva, we aseit,",
  "10": "rech caquichi'j che ri Dios aj caj tabal tak tok'ob ri quekaj chuwäch chebochi'n c'ut puwi' ri ajawinel xukuje' paquiwi' tak ri e u c'ojol.",
  "11": "Xukuje' quinya' c'u takanic chi we c'o jachin jun man cunimaj ta u banic we takanic ri', chbok jun tem che ri kas rachoch chxequebax chwäch; xukuje' chi chtuquix ri rachoch.",
  "12": "¡Are' c'u ri Dios ri xucha' ri Jerusalen che u jekelibal ri u bi', chusachisaj u wäch apachique ajawinel, o apachique nim tinimit ri cuyac rib che u banic etzelal o c'axc'olil che ri Rachoch ri Ajawaxel ri c'o pa Jerusalen! In, Dariy, in in yowinak we takanic ri'. Je chbanok je jas ri tz'ibatalic.”",
  "13": "Are' c'u ri Tatnay, k'atal tzij re ri ajawibal ri c'o pa ri u kajebal k'ij che ri nima' Euprats, xukuje' ri Setar-boznay xukuje' tak ri e rachil xquitz'akatisaj u banic ri takanic ri xuya' ri ajawinel Dariy je jas ri tz'ibatalic.",
  "14": "Jeri' ri aj judeyib ri e c'amal tak u be ri chac xecuinic xquitakej qui banic tak ri chac ri caban u banic, je jas ri yo'm u bixic rumal ri k'axal tzij ri Hajey xukuje' ri Zacariy, u c'ojol ri Id. Xq'uis c'u u banic ri yacanic je jas ri yo'm u bixic rumal ri u Dios ri Israel, je c'ut xukuje' jas ri takanic ri u yo'm ri Sir, ri Dariy xukuje' ri Artajers, e ajawinelab re Pers.",
  "15": "Ri Rachoch Dios xq'uis u yaquic pa ri k'ij oxib rajilabal ri ic' Adar, re ri uwak junab re ri rajawinic ri Dariy, ajawinel re Pers.",
  "16": "Ri aj israelib, ri e cojol tabal tok'ob, ri aj levitib xukuje' ri niq'uiaj ri xec'am na bic pa Babilon, ruc' quicotemal xquijach ri Rachoch Dios.",
  "17": "Pa ri k'ijol ri' xquichi'j che tabal tok'ob jun sient (100) alaj tak ama'ib tak wacax, quieb sient (200) ama'ib tak chij xukuje' quiejeb sient (400) alaj ama'ib tak chij, e c'o chi c'u na cablajuj (12) ama'ib tak q'uisic', jun che u q'uexwäch jun ramak' ri Israel, jacha' chque sipanic che ri u mac ronojel ri Israel.",
  "18": "Xequicoj c'ut ri e cojol tabal tok'ob pa tak ri qui chac ri takalic, xukuje' c'u tak ri aj levitib pa tak ri qui chac, che u ya'ic ri k'ijilanic che ri Dios pa Jerusalen, jacha' ri tz'ibatal chupam ri u wuj ri Moises.",
  "19": "Ri xetzelej ulok jawije' ri xec'am wi bic che patanijic xcoc'owisaj c'u ne ri nimak'ij re ri Oc'owem pa ri cajlajuj (14) rajilabal ri nabe ic'.",
  "20": "Ri e cojol tabal tok'ob xukuje' tak ri aj levitib quich'ajch'ojirisam chi tak quib, jeri' chi conojel quich'ajch'ojirisam chi quib jacha' ri cubij ri pixab. Xquichi'j c'ut ri tabal tok'ob re ri Oc'owem che qui q'uexwäch conojel ri xquiya' can ri Babilon, che qui q'uexwäch ri e cach cojol tabal tok'ob xukuje' che qui q'uexwäch ri e are'.",
  "21": "Ri aj israelib ri xquiya' can ri Babilon ri xetzelej ulok, xquitij quech ri ulabal ri catij pa ri Oc'owem, junam cuc' conojel ri qui k'ilom chi quib che qui banic ri e itzelalaj qui nak'atisabal ri winak ri e aj chila'; xquijunaj c'u quib cuc' che u k'ijilaxic ri Ajawaxel, ri u Dios ri Israel.",
  "22": "Wukub k'ij c'ut xcoc'owisaj ruc' quicotemal ri nimak'ij re tak ri caxlanwa ri man cäya' ta ch'am cuc', are c'u ri Ajawaxel xenojisan che quicotemal aretak xubano chi ri ajawinel aj Pers xutok'obisaj qui wäch, xebuto' c'u che ri u banic u yaquic ri Rachoch ri Dios re Israel."
}