{
  "1": "Ri e u tzij tak ri Salomon: Ri c'ojolaxel ri c'o u no'j quebuquicotisaj ri u tat u nan; ri c'ojolaxel man c'o ta u no'j cuban chque chi caquirik c'ax.",
  "2": "Ri k'inomal tak ri xa quet'orixic man c'o ta quechbex na chque, are' c'u ri tz'akatinic pa ronojel cäto'tajisan chuwäch ri cämical.",
  "3": "Ri Ajawaxel man cuya' ta can ri utzalaj winak pa numic, man cuya' ta c'u che ri banal etzelal chi canojic ri u munil.",
  "4": "Jubik' chac, mebayil; q'ui chac, k'inomal.",
  "5": "U yaquic u wäch ri ulew pa sak'ij quech ajno'jab; ri u banic waram aretak cäyac u wäch ri ulew quech wa' ri man c'o ta qui q'uixbal.",
  "6": "Puwi' ri utzalaj winak quejäbin tewichibal, are' c'u ri banal etzelal cäjik'isaxic rumal u banic tokinic.",
  "7": "Ri utzalaj winak cänatax cuc' tak tewichibal; ri banal etzelal chanim cäsach u nataxic.",
  "8": "Ri c'o u no'j quebuc'amowaj takanic; ri quebubij chi man c'o ta no'j cäsach u wäch pa etzeletajic.",
  "9": "Ri man c'o ta jubik' subunic cubano, man c'o ta jas cuxe'j wi rib; ri quieb u wäch u be, etzelal cuq'uisa' wi na u wäch.",
  "10": "Ri cäyup wächinic quebuc'am ulok nimak tak etzelal ri xuwi quebubij chi man c'o ta no'j cäsach u wäch pa etzeletajic.",
  "11": "Ri e u tzij ri suc' e u q'uiyibal c'aslemal, are' c'u ri banal etzelal cäjik'isaxic rumal u banic tokinic.",
  "12": "Ri etzelen wächaj quebuyac ch'o'j, are c'u ri lok'ok'ebal c'uxaj quebucuy conojel tak ri macunic.",
  "13": "Chque ri u chi' ri ajno'j e c'o no'jinic; che ri man c'o ta u no'j jun k'ebut cho rachak.",
  "14": "Ri c'o qui no'j man cäquesaj ta u tzijol ri quetamanic, aretak c'ut quech'aw ri man c'o ta qui no'j, xak quieb cubij.",
  "15": "Ri to'bal rib ri k'inom are' ri u k'inomal; ri u quiäkasakil ri meba' are' ri u tzubukil.",
  "16": "Ri tojbal re ri suc' are' ri c'aslemal; ri wächinic ri cuyac ri banal etzelal are' ri macaj.",
  "17": "Ri cuya' u xiquin che u tatabexic ri pixbenic benak pa ri be re c'aslemal; ri man coc ta il che, benak pa ri be re sachbal wächaj.",
  "18": "Quech ri banal tak tzij ri man u k'alajisaxic taj ri oyowaric, xukuje' quech man c'o ta qui no'j ri qui jabuxic tzijtal.",
  "19": "Ri sibalaj cäk'ijij che tzij q'ui sachinakil quebubano; ri u jiq'uixtajic ri ak'aj quech ajno'jab.",
  "20": "Coc'alaj sak puak are' ri rak' ri suc'; ri u chomabal ri lawalo man c'o ta u patan.",
  "21": "Ri e u chi' ri suc' quebutijoj q'uialaj winak, are' c'u ri man c'o ta u no'j cäcämic rumal rech ri u conil.",
  "22": "Ri u tewichibal ri Ajawaxel k'inomal wa' man c'o ta c'u k'oxomal quebuc'am ulok pa re wi.",
  "23": "Ri man c'o ta u no'j cäquicot che quesaxic q'uixbal; ri ajno'j cäquicot ruc' ri no'j.",
  "24": "Ri sibalaj cuxe'j wi rib ri banal etzelal are' wa' cuc'ulmaj na, are' c'u ri suc' queya'taj ri jastak che ri queburayij.",
  "25": "Coc'ow ri quiakik' jäb cäsach c'u u wäch ri banal etzelal, are' c'u ri suc' cäjeki' amak'el.",
  "26": "Ri sak'or, che ri cätakow bic, jacha' ri ch'amalaj u wa'l uva che ri wareaj o ri sib chque ri bak'wächaj.",
  "27": "Ri u ya'ic u k'ij ri Ajawaxel cuyukupej ri c'aslemal, chque c'ut ri e banal tak etzelal quek'ip chque.",
  "28": "Chque ri suc', ri petinak chquiwäch quicotemal; chque ri banal tak etzelal, etzelatajic.",
  "29": "Ri Ajawaxel quebuch'uk ri cäquiban utzil, cusach c'u qui wäch ri cäquiban lawaloyil.",
  "30": "Ri suc' mawi jubik' cätzakmajic, are' c'u ri banal etzelal man cäjeki' ta canok chuwäch ri uwächulew.",
  "31": "Che u chi' ri suc' quel wi ulok no'j, are' c'u ri itzel winak caramix na ri rak'.",
  "32": "Ri suc' quebubij utzalaj tak jastak; ri banal etzelal xuwi e itzel tak jastak."
}