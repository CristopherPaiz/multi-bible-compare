{
  "1": "Are utz na u tijic ri chaki'j caxlanwa pa jamaril, che qui q'uexwäch coc'owisaxic tak nimak'ij c'o c'u ch'o'j amak'el.",
  "2": "Ri pataninel ri utz u chomabal cux na ajaw puwi' ri c'ojolaxel ri esal q'uixbal, cuc'am c'u na rech ri echbal jacha' ri niq'uiaj achalaxic chic.",
  "3": "Ri k'an puak xukuje' ri sak puak, ri k'ak' quetijtobenic; ri e chomanic tak quebutijtobej ri Ajawaxel.",
  "4": "Ri banal etzelal xukuje' ri banal tzij caquiya' qui xiquin che ri etzelalaj ak'aj.",
  "5": "Ri cäretz'bej u wäch ri meba' cuc'axc'obisaj ri u winakirisanel; ri cäjajat che ri u quiäkasakil man cacanaj ta canok we ta ma ta cäc'äjisax u wäch.",
  "6": "Ri e qui corona ri nimak tak winak e are' ri e u wi' tak qui mam; ri cäquibanbej nimal ri alc'ualaxelab e are' ri qui tat qui nan.",
  "7": "Mawi catake ta che ri con quebe u bij ta je'lalaj tak tzij, mawi cätaki' ta che ri winak ri nim u k'ij quebubij ta subunic.",
  "8": "Ri u nak'atisam rib che u c'amic u pa k'abaj are' pa u c'u'x chi c'o ta mayibalalaj u cuinem, utz c'u quel pa ronojel ri cubano.",
  "9": "Ri man quebuya' ta u xiquin che ri c'ax ri cäban che quebuq'uiyisaj colob aj lok'ok'ebal c'uxaj; jachin ri cutakej u nataxic ri c'ax cunajtajisaj ri rachil.",
  "10": "C'o na cupatanij jun yajanic che ri c'o u ch'obobal, chuwäch jun sient (100) rapunic che ri man c'o ta u no'j.",
  "11": "Ri tzelel tzij xa ch'o'j cutzucuj, cätak c'u na bic jun tako'n ruc' ri man catok'obisan ta wächaj.",
  "12": "Are cätakan na ri u rikic ib ruc' jun c'analaj ati't os che u q'uexwäch ri u rikic ib ruc' jun man c'o ta u no'j ri cucoj u chuk'ab che u rikic jun jasach.",
  "13": "Mawi jubik' quel ta ri etzelal pa ri rachoch ri winak ri cutoj etzelal che u q'uexwäch utzil.",
  "14": "Nima' tixtobinak ri ch'o'j ri cächaplexic, are utz na ri u najtajisaxic ib che u q'uexwäch ri u nimic ib chupam.",
  "15": "U cuyic u mac ri ajchak'mac xukuje' ri u c'okoxic ri man c'o ta u mac e quieb jastak wa' ri man quebucoch' taj ri Ajawaxel.",
  "16": "¿Jasche cäpe ri man c'o ta u no'j ruc'am puak pa u k'ab, che u lok'ic no'j we man c'o retamanic?",
  "17": "Jun achil amak'el quel u c'u'x, pa tak c'u ri k'ijol re rikoj c'ax jacha' jun achalalaxic.",
  "18": "Ri con ri xch'aw puwi' ri rachil xukuje' are' c'u cätaq'ui' can puwi'.",
  "19": "Ri cäkaj ri yok'onic chuwäch, cäkaj ri ch'o'j chuwäch; ri cuban rib chi nim u k'ij cunimatajisaj ri retzeletajic.",
  "20": "Mawi jubik' ri itzel chomabal cuc'ulajij ta rib ruc' ri utz; ri ak'aj ri man c'o ta chi jun jacha' ta ri are' cäkaj na pa ri u quiäkasakil.",
  "21": "Ri ruxic tataxel che ri man c'o ta u no'j xuwi c'axc'ol cuc'am ulok; ri ruxic tataxel che jun con man jun quicotemal taj.",
  "22": "Utzalaj cunabal ri anima'aj ri cäquicotic, are c'u ri anima'aj ri cäbisonic cuk'ip chuk'ab.",
  "23": "Ri banal etzelal cuc'am u pa k'abaj cheläk'ax, che u jech'obisaxic ri u be ri suq'uilal.",
  "24": "Ri no'j are ri u chomabal ri cac'oxomanic, ri man c'o ta u no'j man c'o ta jun jasach cutzucuj.",
  "25": "Ri c'ojolaxel ri man c'o ta u no'j ya'l oyowal xukuje' c'ayil chque ri u nan u tat.",
  "26": "Man ya'tal taj cätok'ix torobal rib ri man c'o ta u mac mawi u rapuxic ri winak rumal ri suq'uilal ri cubano.",
  "27": "Quech ri ajno'jab ri u bixic xa quieb oxib tzij, xukuje' quech ri c'o quetamanic ri jamaril.",
  "28": "Xukuje' ne ri man c'o ta u no'j cächomaxic chi c'o u no'j xukuje' c'oxomanel, aretak man c'o ta jas cubij xak c'u cäyenic."
}