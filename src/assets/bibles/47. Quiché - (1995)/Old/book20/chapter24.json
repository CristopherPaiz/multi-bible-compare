{
  "1": "Matitat mana' chquij ri banal tak etzelal mawi marayij cachilaxic,",
  "2": "xuwi c'u cäquichomaj u banic tokinic, man c'o ta chi c'u jas cäquitzijoj xuwi ri u banic etzelal.",
  "3": "Ruc' no'j cäwoc ri ja, ruc' c'u c'oxomanic quecoj ri e u tac'alibal;",
  "4": "ruc' c'ut etamanic quenoj tak ri ja chque jastak ri pakal cajil xukuje' rayibal qui wäch.",
  "5": "Are c'o na quechebex che jun winak ajno'j chuwäch jun winak ri c'o u chuk'ab; are c'o na u patan ri etamanic chuwäch ri cuinem,",
  "6": "ri ch'o'j utz u chomaxic cäbanic are c'u ri ch'äcanic cumal ri e q'ui ya'l tak no'j.",
  "7": "Ri man c'o ta u no'j man reta'm taj jas cubij chuwäch ri k'atal tzij, are c'u ri no'j naj c'o wi che.",
  "8": "Jachin ri xuwi cuchomaj u banic pewinakchi' cuch'äc ri cäbix che chi xak quieb u pam.",
  "9": "Ri u chomanic ri banal etzelal are' ri macunic; ¡man c'o ta jachin cäcoch'ow ri banal nimal!",
  "10": "We cäqueblaj a c'u'x aretak at c'o pa tak latz' man e q'ui taj ri a chuk'ab e c'olic.",
  "11": "Cheto'tajisaj la ri e c'okotajinak che cämical; chebesaj la pa ri c'ax ri cämisaxic quij.",
  "12": "Pune' cäjiquiba' u bixic chi man awetamam taj, ri quenic'on ri c'ulmatajic are' kas quetamam na; kas c'u reta'm na ri catyuxlenic, ri quetojow chquijujunal jas kas ri qui chac.",
  "13": "Chatija'; nu c'ojol, ri qui'alaj juyubal räx cab ri c'o chupam ri akaj; chana' ri u je'lical.",
  "14": "Je qui qui'al wa' cana' na ri no'j xukuje' ri etamanic; we quebariko, cärik na jun utzalaj q'uisbal tak a k'ij, xukuje' c'u ri aweyebal c'u'x mawi jubik' cäsach na u wäch.",
  "15": "Mebaban itzel tak chomanic che jun winak tz'akatisanel pa ronojel mawi matijtobej u yojixic ri ja ri c'o wi,",
  "16": "pune' c'u wukub mul catzakic, wukub mul cawalij chi na; are' c'u ri e banal tak etzelal quebik'taj na pa ri quiäkasakil.",
  "17": "Matquicotic mawi mebaban nimak'ij qui mac ri chak'inic xukuje' tak ri u tzakic ri u banom u c'ulel chawe,",
  "18": "ri Ajawaxel man cäkaj ta c'u wa' chuwäch ri rilic, cutas c'u na rib ri royowal chrij.",
  "19": "Mäpe awoyowal qui mac quech ri banal tak etzelal mawi matitat mana' chquij ri itzel tak winak,",
  "20": "rumal rech chi ri banal etzelal man utz ta cutaklebej na: ri banal etzelal cayubquen na jacha' jun chäj.",
  "21": "Nim ba' chawila' wi ri Dios, xukuje' ri ajawinel nu c'ojol; mebawachilaj tak ri e c'ulel,",
  "22": "rumal rech chi man c'o ta cäquinabej aretak cäpe ri yojyobic paquiwi', man c'o ta c'u jun reta'm ri c'äjisabal wächaj ri cacuin ri Dios che u ya'ic xukuje' ri ajawinel.",
  "23": "Xukuje' wa' e qui tijonic ri ajno'jab: Man utz taj chi pa ri k'atbal tzij c'o jachin quesax u q'uixbal.",
  "24": "Jachin ri cuk'alajisaj chi man c'o ta u mac ri ajchak'mac. Cac'okox cumal tak ri tinimit xukuje' quetzelax u wäch cumal tak ri nimak tak tinimit;",
  "25": "e jachin tak c'ut ri quec'äjisan u wäch utz caquitaklebej na, e are' c'u ri winak caquich'uk cuc' tak tewichibal.",
  "26": "Ri quebuya' jicomalaj tak u tzelexic qui wäch ri tzij, je ta ne ri cuya' jun tz'umanic chque ri chi'aj.",
  "27": "Chebacolomaj ri e a c'ay ri e a ch'äcoj pa ri be chebatz'akatisaj qui banic tak ri e a chac pa ri juyub c'äte ri' cuya' cayac ri awachoch.",
  "28": "We man c'o rumal, maya' k'alajisanic chrij ri awajil a tz'akat mawi majiquiba' qui bixic ri man e kas ta tzij.",
  "29": "Mawi jubik' machomaj u ya'ic rajil c'axelal, caban ta c'u che ri jun chic junam jas ri xuban chawe.",
  "30": "Xinoc'ow chupam ri rulew ri sak'or xukuje' xinoc'ow chupam ri u ticbal uva ri man c'o ta u tzantzak'or:",
  "31": "are c'u ri xinwilo, jun ulew nojinak chque q'uix, yojyobinak ri u tapia re abaj.",
  "32": "Aretak xinwil wa' xintz'ibaj chupam ri nu chomabal; xinwilo xinwetamaj c'ut we tijonic ri'.",
  "33": "Catwar jubik', catyuxc'at chi jubik', quebak'aluj ri quieb a k'ab che waram,",
  "34": "ri mebayil cäpe na catkaj c'u na pa u k'ab jacha' cuban jun wacatel ruc'am ri u ch'ojibal."
}