{
  "1": "Nu c'ojol, chabana' awech chque tak ri e nu tzij; chebac'olo' tak ri nu takomal pa ri a chomabal.",
  "2": "Chaya' a xiquin che u tatabexic ri no'j; chajacha' ri a chomabal che ri etamanic.",
  "3": "Chatz'onoj ri etamanic cuc' conojel ri e a chuk'ab xukuje' ri utzalaj chomanic;",
  "4": "kas chajacha' awib che qui tzucuxic, je ta ne ri cätajin catzucuj sak puak o jun k'inomal ri c'utalic.",
  "5": "C'äte ri' cawetamaj c'u na ri u ya'ic u k'ij ri Ajawaxel; ¡cach'ob na ri retamaxic u wäch ri Dios!",
  "6": "Are' c'ut ri Ajawaxel cäyo'w ri no'j; ri ch'obonic ri etamanic chuchi' quebel wi ulok.",
  "7": "Ri Ajawaxel cuya' ri u to'banic xukuje' querilij ri cuc'am jun suc'alaj c'aslemal, ri man c'o ta wi bach'uyal.",
  "8": "Quebuchajij ri quebin pa suq'uilal, cuya' c'u to'banic chque ri jic quebin chuwäch.",
  "9": "Xukuje' cawetamaj na jachique ri colom, xukuje' ri suc', cach'ob c'u na ronojel ri utz,",
  "10": "ri a chomanic curik na no'j cana' c'u na ri u qui'al ri etamanic.",
  "11": "Ri utzalaj chomanic xukuje' ri etamanic e are' wa' ri e chajil awech amak'el;",
  "12": "ri e are' catquik'ilo rech man catbe ta chquipam ri lawalolaj tak qui be ri itzel tak achijab,",
  "13": "ri quiyo'm can ri utzalaj be quebe c'u pa k'ekumalaj tak be ri latz'.",
  "14": "Quequiquicot che u banic ri etzelal, quequinimak'ijisaj c'ut ri itzel tak qui banoj.",
  "15": "Quebin c'u pa jech'alaj tak be quijaluch'um c'u quib chrij ri suc'alaj be.",
  "16": "Catresaj c'u na xukuje' pa u k'ab ri ixok ri man c'o ta cux chawe ri jalan catzijonic ri que ch'äcanic,",
  "17": "ri cutzak can ri rachajil re ri ralc'alal xsach c'u pa u jolom ri xuchi'j chuwäch ri Dios chi cuban na.",
  "18": "Ri u takexic ri be ri cäbe cho rachoch we ixok ri', are wa' ri u c'amic bic ri be ri cäc'aman bic pa ri cämical;",
  "19": "ri queboc pa ri rachoch man quetzelej ta chic, mawi jubik' quebin chic pa ri be re ri c'aslemal.",
  "20": "Chatbin ba' pa ri utzalaj be, are chabana' awe jas ri cäquiban ri suc'alaj tak winak.",
  "21": "E are' c'ut ri e colom ri qui c'aslemal ri man c'o ta qui bach'uyal quejeki' na amak'el cho ri ulew;",
  "22": "e are' c'u ri e itzel tak winak ri man e jic taj quebok na bic, naj c'u quebeq'uiak wi na che ri uwächulew."
}