{
  "1": "Man cätaki' ta ri tew che ri k'alaj mawi ri jäb che ri u yaquic ri u wäch ri ulew. Mawi ri e u ya'ic k'ij che ri man c'o ta u no'j.",
  "2": "Jacha' ri tz'unun sachinak o ri xipicar ri man c'o ta u soc, jeri' ri c'okonic ri man c'o ta rumal mawi jubik' copanic.",
  "3": "Ri quiej rajawaxic u nak'atisaxic, ri bur rajawaxic u jiq'uic, are c'u ri man c'o ta u no'j rajawaxic u rapuxic.",
  "4": "Ri man cutzelej taj u wäch ri u tzij, ri man c'o ta u no'j, man cäbixtaj chi ri at man c'o ta ri a no'j.",
  "5": "Ri reta'm u tzelexic u wäch ri u tzij ri man c'o ta u no'j, jacha' ri rilic cärilo.",
  "6": "U jiquibaxic jun takquil che ri man c'o ta u no'j are qui k'atic wa' ri akanaj qui tzucuxic c'u tak u q'ueyowal.",
  "7": "Man naj ta cäbe wi ri ch'oco'j cuc' tak ri u ch'ec mawi ri c'ambal no'j ri bim rumal ri man c'o ta u no'j.",
  "8": "Sibalaj nimalaj conil ri u ximic ri abaj chupam ri iquiak' xak junam ruc' ri u ya'ic qui k'ij ri man c'o ta qui no'j.",
  "9": "Ri k'abarel mawi cuna' ri q'uix, ri man c'o ta u no'j mawi cuch'ob ri c'ambal tak tzij.",
  "10": "Ri q'uiakal ch'ab quebuq'uiak conojel queboc'owic, ri cuya' chac che ri man c'o ta u no'j cho rachoch.",
  "11": "Ri tz'i' cätzelej ruc' ri u xo'j ri man c'o ta u no'j ruc' ri man c'o ta u no'jibal.",
  "12": "Are c'o na quechbex che ri man c'o ta u no'j chuwäch ri cuban rib chi sibalaj c'o u no'j.",
  "13": "Rech man cächacun ta ri sak'or cucoj pa u tzij cubij chi c'o jun coj pa ri u be ri quel ulok chrij.",
  "14": "Ri uchi'ja cutzalc'atila' rib puwi' ri u wikob are' c'u ri sak'or cutzalc'atila' rib puwi' ri u ch'at.",
  "15": "Ri sak'or cunim ri u k'ab chupam ri liq'uilic lak, man cäticar ta c'ut cuya' chu chi'.",
  "16": "Ri sak'or cuchomaj rib chi c'o na u no'j chquiwäch wukub winak ri queta'm qui tzelexic qui wäch tak ri tzij.",
  "17": "U cojic ib pa ri qui ch'o'j jule' tak winak chic are u chapic jun tz'i' che ri quieb u xiquin.",
  "18": "Jacha' jun ch'u'j ri quebutzokopij cämisanelalaj tak ch'ab re k'ak',",
  "19": "are jewa' ri cusub ri rachil, cubij c'ut chi xa alachi' ri cubano.",
  "20": "We man c'o si' cächup ri k'ak', we c'u man c'o tzijtal cäq'uis ri ch'o'j.",
  "21": "Che u banic rachak k'ak', ri ak'al; che u banic k'ak', ri si'; che c'u qui jekic ri ch'o'j, ri yacal ch'o'j.",
  "22": "Ri e tzijtal tak xak e junam cuc' tak ri munibal, quebopan c'ä chquipam tak ri bak.",
  "23": "Sak puak bilom chrij t'uy re t'ac e je tak wa' ri ch'uch'ujalaj tak tzij ri xak quieb caquibij.",
  "24": "Ri caq'uiäkwächinic man cuc'ut taj aretak cätzijonic, cätajin c'u quebuchomaj itzel tak chomanic pa ri ranima'.",
  "25": "Matcojo we catuch'abej ruc' ch'uch'ujil, nojinak c'ut ri u chomabal che etzelal;",
  "26": "pune' cutzucuj u c'u'ic ri u quiäkwächinic, ri retzelal quel na chi sak chquiwäch conojel.",
  "27": "Ri cuc'ot jun jul, chupam cätzak wi; ri cuwolkotij jun nimalaj abaj, caxak'alex rumal ri nimalaj abaj.",
  "28": "Ri banal tzij cuquiäkwächij ri kastzij, ri ch'uch'uj cätzijonic cuyac wojcorem."
}