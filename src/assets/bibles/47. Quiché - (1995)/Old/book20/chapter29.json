{
  "1": "Ri cuban rib chi tacaticalaj con aretak cäk'ilic, chanim cäsachisax na u wäch man c'o ta u to'tajic.",
  "2": "Aretak are quetakan tak ri suc', ri winak quequicotic; aretak ri banal tak etzelal are' e quek'atow tzij, ri winak cäquirik c'ax.",
  "3": "Ri c'ojolaxel ajno'j cuban che ri u tat chi sibalaj utz rech; ri cäbin cuc' tak ixokib re nim ch'utin cusachala' ri puak.",
  "4": "Ri ajawinel ri cuban suq'uilal cujekeba' ri rulew; ri xuwi tok'im cuchuj cubano cuyojyobisaj.",
  "5": "Ri amak'el cuya' u k'ij ri rachil, kastzij cätajin culic' jun c'amibal chuwäch.",
  "6": "Ri e u c'amibal ri banal etzelal e are' tak ri e u mac; are' c'u ri winak ri tz'akatisanel pa ronojel cäquicotic utz c'u rech.",
  "7": "Ri suc' coc il che u to'ic ri meba', are' c'u ri banal etzelal man c'o ta cubij u c'u'x che.",
  "8": "Ri tuquinelab cäquesaj ch'u'j jun tinimit; ri ajno'jab queta'm qui jamarisaxic ri winak.",
  "9": "Ri ajno'j ri cutakej ch'o'j ruc' ri man c'o ta u no'j, cuyac royowal, cätze'x u wäch man c'o ta c'u jas ri cacuin che u banic.",
  "10": "Ri cämisanelab ri man c'o ta canima' cäquetzelaj u wäch ri winak ri tz'akatisanel pa ronojel c'ä cäquicämisaj na.",
  "11": "Ri man c'o ta u no'j xak cuya' be chque tak ri e itzel tak u rayibal, are' c'u ri ajno'j cucoj u chuk'ab che qui k'atixic.",
  "12": "Ri k'atal tzij ri quebuc'ulaj ri banoj tzij quebuchuwirisaj conojel ri pataninel tak rech.",
  "13": "Ri c'axc'obisam xukuje' ri c'axc'obisanel c'o ri quejunamataj wi, ri Ajawaxel u yo'm ri qui bak'wäch qui cabichal.",
  "14": "Ri ajawinel ri cuban suc'alaj k'atan tzij chque ri mebayib, cujekeba' ri u tem re ajawibal re k'ij junab.",
  "15": "Cumal ch'ayic xukuje' k'ilonic cäban etamanic, are' c'u ri c'ojolaxel ri xak cämalamaxic cäresaj u q'uixbal ri u nan.",
  "16": "We quebuchuw ri e banal tak etzelal, quebuchuw ri macaj; e are' c'u ri winak ri e tz'akatisanelab pa ronojel quequil na chi quetzakmajic.",
  "17": "Chapixbej ri a c'ojol man c'o ta c'u latz' cuya' na chawe, quebuya' c'u na q'ui cu'bisabal c'uxaj chawe.",
  "18": "Jawije' ri man c'o ta wi ri u tzij ri Dios man c'o ta utzalaj cholajil; ¡Sibalaj utz rech ri tinimit ri cutz'akatisaj u banic ri u pixab ri Dios!",
  "19": "Cuc' tzij man cäsuc'umataj taj ri lok'om pataninel, cuch'obonic, man caniman ta c'ut.",
  "20": "Are' c'o quechbex na che jun ri man c'o ta u no'j chuwäch ri winak ri man cuchomaj taj ri cubij.",
  "21": "Ri cupuquej ri u lok'om pataninel pa ri u ch'utinal, chuq'uisbalil cäril na rib pa u k'ab.",
  "22": "Ri ch'u'j u jolom cätakchinic chi queyac tak ch'o'j quebuban c'u q'ui sachinakil.",
  "23": "Ri cuban nimal cämach'irisaxic, are' c'u ri u mach'om rib cänimarisax u k'ij.",
  "24": "Ri cuto' u wi' ri eläk'om u c'ulel rib chbil rib, pune' quebuta' tak ri c'okonic man cak'alajisan taj.",
  "25": "Ri xe'n ib chquiwäch ri winak are jun c'amibal, are' c'u ri cujiquiba' u c'u'x chrij ri Ajawaxel chajitalic.",
  "26": "Sibalaj e q'ui ri cäquitzucuj ri u tok'ob ri k'atal tzij, xuwi c'u ri Ajawaxel cuban suq'uil.",
  "27": "Ri winak ri e tz'akatisanelab pa ronojel man quequicoch' taj ri e banal tak etzelal, e are' tak c'ut ri e banal tak etzelal man quequicoch' taj ri e tz'akatisanelab pa ronojel."
}