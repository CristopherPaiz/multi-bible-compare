{
  "1": "Xukuje' wa' e u tijonic tak ri Salomon ri xek'axex cumal winak ri e c'o che u patanixic ri Ezequiy rajawinel ri Juda:",
  "2": "U juluwem ri Dios wa' chi e c'o rawatalic, yabal c'u qui k'ij ri ajawinelab qui ch'obic wa' aretak quecuin che qui ch'obic.",
  "3": "Ri u chicajil ri caj, ri u najil u pam ri ulew xukuje' ri qui chomanic tak ri ajawinelab man e ya'tal ta qui ch'obic wa'.",
  "4": "Chebatasa' ri tz'ilol che ri sak puak, ri ch'ayal sak puak cuban c'u na jun kumubal;",
  "5": "chatasa' chquixo'l ri pataninel tak rech ri ajawinel ri banal etzelal, cäjeki' c'u na ri u tem re ajawibal pa ri suq'uil.",
  "6": "Maban awib chi nim a banic chuwäch ri ajawinel, mawi mamajij ri qui c'olbal ri winak ri nimak qui banic;",
  "7": "are' nim na u banic chi catulax che pakalem chi' catmach'irisax chquiwäch ri nimak tak tatayib. Ri cawil cuc' ri e a bak'wäch:",
  "8": "mebac'am bic pa tak ri k'atbal tzij, we ne c'o chic jun k'alajisanel ri cäcuinic cubij chi man kastzij taj ri cabij chuq'uisbalil c'ut man cach'ob ta chic jas cabano.",
  "9": "Chato' awib pa u k'ab ri cattzujunic mawesaj c'u u tzijol ri awatal rumal ri a jil a tz'akat.",
  "10": "We c'u ne c'o jachin cattowic catuya' c'u pa q'uixbal, are c'u ri yok'bal ri cacanaj chawij man c'o ta a to'tajic chupam.",
  "11": "Jun tzij pa ri jok'otaj ri rajawaxic xak junam ruc' jun mansa'n re k'an puak ri nac'om chupam sak puak.",
  "12": "Jacha' jun mulk'ab xukuje' jun chachal re k'an puak ri coc' na, are je cuban wa' ri aj no'jalaj k'iloj ib che ri reta'm u c'amowaxic.",
  "13": "Ri jicalaj tako'n che ri cätakow bic xak junam ruc' ri tew ri cajorjobisan pa ri k'ij aretak c'o k'ak', cuya' c'u chajin anima' che ri rajaw.",
  "14": "E sutz' xukuje' ri quiakik' man c'o ta c'u jäb, jewa' ri ri winak ri cubij rib chi yanel man c'o ta c'u ri ya'tal ta rumal.",
  "15": "Ri coch'onic cukasaj ri oyowal; ri ch'uch'ujalaj tak tzij cäquipaxij ri c'ulelanic.",
  "16": "We cärik juyubal räx cab, chatija' ri takalic ri catijo'; we c'u ne rumal roc'owisaxic u wi' ri catijo catxawic.",
  "17": "We casolij ri awachil, xak amak'el mabano, mäq'uistaj c'u ne u c'u'x chawe itzel ta chi c'u ne catrilo.",
  "18": "Wi't, ch'ich' re ch'o'j, ch'ab ri tz'imaj u wi', ¡are jewa' ri cuya' jalum k'alajisanic chrij ri rachil ri junam u wäch ruc'!",
  "19": "U jiquibaxic c'uxaj chrij jun jachanel quieb u wäch pa tak ri jok'otaj re c'axc'olil xak junam ri' ruc' ri binem ruc' jun a'aj k'ajinak, o wa'im ruc' jun wareaj ri snoc'.",
  "20": "Qui bixoxic bix che jun anima'aj ri ch'ibatajinak xak junam ri' ruc' ri u q'uiakic ch'am chuwäch ri ch'a'c, o ri u k'olixic ri atz'iak pa ri k'ijol rech tew.",
  "21": "We ri a c'ulel canumic, chaya' ri cutijo; we c'u ne cachak'ij u chi' chaya' ri caruq'uiaj;",
  "22": "jeri' caban na chi cäk'ak'an ri u palaj che q'uixbal, ri Ajawaxel c'ut cätojow na chawe.",
  "23": "Rumal ri quiakik' aj riquiak'ab elebal k'ij cäpe ri jäb, cumal c'ut ri itzel tak ak'aj ri itzel tak palaj.",
  "24": "Are utz na ri c'olem chuchi' ri u wi' ri ja, che u q'uexwäch ri c'olem pa jun nimalaj ja ruc' jun ixok ri xuwi ch'o'j cupatanij.",
  "25": "Jacha' ri ja' ri cäjororic chupam ri chaki'j kulaj ri cachaki'j u chi' jewa' cuban ri qui kajic utzalaj tak tzijol ri petinak pa naj tak ulew.",
  "26": "U q'uiyibal ja' xk'olatajinak xukuje' puk'talic are jeri' man c'o ta u mac ri cäbirbitic chuwäch ri ajchak'mac.",
  "27": "Man utz ta cubano we coc'ow u wi' u tijic juyubal räx cab, xukuje man utz taj cunimarisaj rib jun.",
  "28": "Jacha' jun tinimit ri man kasan ta pa nimalaj tapia ri xak tek'elic jeri' ri man reta'm taj catakan taj paquiwi' ri e u rayibal."
}