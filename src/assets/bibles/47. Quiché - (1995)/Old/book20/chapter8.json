{
  "1": "Ri no'j cujak ri u kul co cäch'awic; ri etamanic cubano chi cätataj ri u ch'abal.",
  "2": "Cutac'aba' rib chicaj tza'm tak ri juyub, cubey rib jawije' cäquijach wi quib tak ri be,",
  "3": "cubano chi cätatabex chquichi' tak ri oquibal, ri caban wi oquem chupam ri tinimit.",
  "4": "“Chiwe ix winak cäbe wi tak we nu tzij ri'.",
  "5": "Alabom ri man c'o ta jas iweta'm ri man c'o ta i no'j, chitijoj iwib rech cux utz i chomabal xukuje' cäc'oji' i ch'obonic.",
  "6": "Chixoc il quebenbij c'u na jastak chiwe ri man e c'o ta c'o wi ri man c'o ta qui c'ulelaxic.",
  "7": "Ri quenya' u bixic are' ri kastzij; man cäkaj ta chnuwäch quinbij ta banoj tzij.",
  "8": "Conojel ri nu tzij e suc'; man e c'o ta jubik' subunic chquipam.",
  "9": "Che ri cac'oxomanic xukuje' cäch'obonic, ri e nu tzij e k'alaj man quexutux taj.",
  "10": "Che u q'uexwäch sak puak xukuje' coc'alaj k'an puak, are' chatzucuj tijonic xukuje' ri etamanic.”",
  "11": "Are' c'u utz na ri no'j chquiwäch tak ri abaj ri pakal cajil; ¡mawi cajunamataj ta ruc' ri sibalaj carayixic!",
  "12": "“In, ri no'j, in jekel ruc' ri c'oxomanic, weta'm c'u qui rikic ri e yo'w tak no'j ri sibalaj e utz na.",
  "13": "Ri u ya'ic u k'ij ri Ajawaxel are' ri retzelaxic u wäch ri lawaloyil. In quinwetzelaj u wäch ri banoj nimal xukuje' ri nimarisan ib, ri itzel be xukuje' ri banoj tzij.",
  "14": "Wuc' in e c'o wi ri chomanic xukuje' ri u tz'akatisaxic in ri utzalaj chomanic xukuje' ri chuk'ab.",
  "15": "Wumal in, quebajawin tak ri ajawinelab quequik'at c'u tzij tak ri k'atal tak tzij.",
  "16": "Wumal in, quebajawin wi ri e c'amal tak u be ri tinimit quequik'at c'u tzij tak ri k'atal tak tzij.",
  "17": "In quebenlok'ok'ej ri quinquilok'ok'ej, xukuje' ri quetzucun chwe quinquiriko.",
  "18": "In quebenya' k'inomal xukuje' nimarisan k'ij, nimak tak ekle'n xukuje' pok'colijic.",
  "19": "Ri quinya' in are' utz na chuwäch coc'alaj k'an puak; ri quinchi'j in are' utz na chuwäch ri sak puak ri sibalaj ch'ajch'oj na.",
  "20": "In in benak pa ri suc'alaj be, pa ri alaj latz' be re suq'uilal.",
  "21": "Ri quinquilok'ok'ej quinya' na ri quechbal: quinnojisaj ri cachoch che k'inomal.",
  "22": "Ri Ajawaxel xinuwinakirisaj pa ri u tiquiritajic ri u chac, c'ä majok ri uwächulew.",
  "23": "Xinunuc' pa ri u chaplebal ri k'ijol, c'ä majok ri ulew.",
  "24": "Xinuq'uiyisaj c'ä majok chec'ol ri nimak tak plo, c'ä majok chepok' ulok tak ri nima' xukuje' ri qui bulbux.",
  "25": "C'ä majok chetiqui taj ri juyub xukuje' tak ri alaj tak juyub, in u q'uiyisan chic ri Ajawaxel;",
  "26": "c'ä majok c'u ne chuban ri ulew xukuje' tak ri e u juyubal, mawi ne ri puc'uc' ulew ri banbem ri uwächulew.",
  "27": "Aretak xujekeba' ri niq'uiajsak paquiwi' ri u ja'il ri nimalaj plo chila' in c'o wi in.",
  "28": "Aretak xebuliq'uiba' tak ri sutz' pa ri caj, xebucoj c'u k'atibal che qui k'atixic tak ri u chi' ri cholaj plo,",
  "29": "aretak xuya' tak takanic chque ri e u ja'il tak ri plo chi mäquixalk'atij ri qui c'ulbatil, aretak xucoj ri u tac'alibal ri ulew,",
  "30": "chila' in c'o wi in, sibalaj jic pa u xcut. In u quicotisabal k'ij chi k'ij, quinetz'en c'u chuwäch conojel k'ijol;",
  "31": "quinetz'en c'u chuwäch ri uwächulew, ¡sibalaj quinjajat cumal ri winak!",
  "32": "Are' c'u ri camic, ix nu c'ojol, chinitatabej; chitakej u banic iwech ri quinbano sibalaj c'u utz na iwech.",
  "33": "Chixoc il che ri tijonic; miwetzelaj u wäch ri no'j.",
  "34": "Sibalaj utz re ri winak ri quinutatabej, cac'asc'at c'ut cächajin chquichi' ri wachoch.",
  "35": "Rumal rech chi ri nu rikic in are ri u rikic ri c'aslemal u ch'äcom c'ut ri utzalaj u rayibal ri Ajawaxel;",
  "36": "are c'u ri u tasic ib chwij, are ri u ya'ic ri c'aslemal pa sayowem; ¡retzelaxic nu wäch are ri u lok'ok'exic ri cämical!”"
}