{
  "1": "Are c'o quechbex na we c'o utzalaj tzijol, ri man c'u ta wi yok'bal, chuwäch ri q'uialaj k'an puak xukuje' sak puak.",
  "2": "Ri k'inom xukuje' ri meba' c'o ri quejunamataj wi: quicabichal e winakirisam rumal ri Ajawaxel.",
  "3": "Ri utz cachomanic cäril ri sayowem quel c'u chuwäch; ri man utz ta cächomanic catakenic cucoch' c'u ri c'ax.",
  "4": "Ri u mach'ic ib xukuje' ri u ya'ic ri u k'ij ri Ajawaxel quequic'am ulok jacha' che tojbal, k'inomal tak, nimarisabal k'ij, xukuje' c'aslemal.",
  "5": "Ri u be ri banal etzelal nojinak chque tak c'amibal; are c'u ri coc il che ri u c'aslemal, man cuya ta c'olbal chque.",
  "6": "Chaya' utzalaj tijonic che ri ac'al re camic, aretak c'u ri ri'j re chwek mawi jumul cutzak ta canok.",
  "7": "Chquixo'l ri mebayib, ri k'inom are ajawinel; chquixo'l ri ajc'asib, ri ya'l jalomal.",
  "8": "Ri cutic etzelal, cuyac na qui wächinic u q'ueyowal; ¡ri Ajawaxel cusachisaj na u wäch ruc' ri bara' re ri royowal!",
  "9": "Ri quel u c'u'x chque jule' chic, cätewichitaj na rumal ri u ya'ic que ri mebayib ri u wa.",
  "10": "Aretak quesax bic ri banal nimal, queq'uis c'u ri yojcorem xukuje' ri yajoj tak ib.",
  "11": "Ri ajawinel nim cäril wi ri animaaj ri ch'ajch'oj, cuya' c'u ri rutzil ranima' che ri utz catzijonic.",
  "12": "Ri Ajawaxel coc il che u chajixic ri ajno'j quebuya' c'u chisak ri cujiquiba' qui bixic ri cubij ri banal tzij.",
  "13": "Rech man cachacun taj, ri sak'or cucoj pa u tzij cubij: “c'o jun coj pa ri be ri are craj quinucämisaj.”",
  "14": "Ri u chi' ri ixok ri cäkaj pa mac ruc' achi e jun c'ua' ri sibalaj naj u pam, ri quebetzak wi ri quec'okox rumal ri Ajawaxel.",
  "15": "Ri conil are u tz'akatil ri qui chomanic ri c'ä e ac'alab, quel c'ut aretak cäc'äjisax u wäch ruc' ch'ayiquil.",
  "16": "Jachin ri cut'orij ri meba' che u k'inomarisaxic rib o cuya' che ri k'inom, coc na pa ri mebayil.",
  "17": "Chaya' a xiquin che qui tatabexic ri qui tijonic ri ajno'jab; chatoc il che u chomaxic ri catintijoj wi.",
  "18": "Cakaj c'u na chawäch qui c'olic pa ri a chomabal, catcuin ta c'u che qui bilaxic conojel junam.",
  "19": "Camic quebenya' retamaxic chawe rech cajiquiba' a c'u'x chrij ri Ajawaxel.",
  "20": "In e nu tz'ibam juwinak lajuj (30) tijonic chawe e c'o yo'w tak no'j chquipam, xukuje' tak etamanic,",
  "21": "che a tijoxic retamaxic ri kastzij, rech catcuinic che u ya'ic jun jicalaj k'alajisanic che ri cuc'ot a chi'.",
  "22": "Mawoc'owisaj u wi' ri caban che ri meba' rumal rech chi meba', mawi mac'axc'obisaj ri man cäcuin taj cuto' rib, chquiwäch ri k'atal tak tzij.",
  "23": "Are' c'u ri Ajawaxel cäch'aw na puwi' quebuc'axc'obisaj c'u na jachin tak ri quec'axc'obisanic.",
  "24": "Majunaj awib mawi machilaj winak ri ch'u'j u jolom xak c'u cac'anc'atic.",
  "25": "Mawetamaj ne u banic awe ri itzel tak qui nak'atisabal cacoj ta c'u ne ri colob chakul.",
  "26": "Mawi jubik' mac'am u k'abal ri qui tojic qui c'as tak winak,",
  "27": "we c'u ne man c'o catojbej rech, cämaj c'u ne na ri a ch'at.",
  "28": "Maq'uex qui c'olbal ri c'ulbat ri qui cojom can tak ri e a mam.",
  "29": "Jachin ri utz u banic ri u chac cubano, c'o ri che qui patanixic tak ri ajawinelab man c'u chque ta apachique winak."
}