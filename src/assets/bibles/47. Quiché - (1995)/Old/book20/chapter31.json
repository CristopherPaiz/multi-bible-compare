{
  "1": "E u tzij ri ajawinel Lemuel aj Mas, ri xtijobex rech rumal ri u nan.",
  "2": "Wal, qui wächinic ri nu c'u'x, tzelebal qui wäch tak ri nu bochi'nic ri xuya' ri Dios, ¿jas ta chic ri quincuin ta chi che u bixic chawe?",
  "3": "Chi maq'uis ri a chuk'ab cuc' tak ri ixokib, u mac c'u quech ri ixokib quebetzeletaj tak ri ajawinelab.",
  "4": "Man utz ta c'ut, Lemuel, chi ri ajawinel xukuje' tak ri e k'atal tak tzij cacuq'uiaj u wa'l uva xukuje' ri c'a tak uq'uia',",
  "5": "cuya' c'u ri' cäsach ri pixab pa qui jolom cäquijech'obisaj c'u u k'atic tzij paquiwi' ri man nimak ta qui k'ij.",
  "6": "Chaya' can ri u wa'l uva xukuje' ri c'a tak uq'uia' chque ri quebisonic chque ri man cäquirik ta chic jas cäquibano;",
  "7": "¡chcuq'uiaj u wa'l uva manataj chic chque ri qui mebayil xukuje' ri qui rikoj tak c'ax!",
  "8": "Co chatch'aw che qui q'uexwäch ri man co ta quech'awic; ¡chebato' ri man quecuin taj cäquito' quib!",
  "9": "Co chatch'awok, chabana' c'u suq'uil chque; ¡chebato' ri mebayib xukuje' ri man nimak ta qui k'ij!",
  "10": "Mayibalalaj ixok, ¿la ma ta c'ax u rikic? ¡C'o na rajil chquiwäch tak ri je'lalaj abaj ri perl!",
  "11": "Ri rachajil kas cujiquiba' u c'u'x chrij, man c'o ta jun k'ij ri ma ta c'o u ch'äcoj.",
  "12": "Quebuya' nimak tak utzil che ri rachajil conojel ri k'ij re ri u c'aslemal.",
  "13": "Cäbe che u tzucuxic rismal chij xukuje' lino ruc' c'ut quicotemal quebuchacuj tak chac cuc' tak ri e u k'ab.",
  "14": "Ri je ta ne jun jucub quech ajc'ayib ri naj quebuc'ama' wi ulok ri jastak ri quebajwataj che.",
  "15": "C'ä maja' casakaric cäwalij che qui tzukic ri ral xukuje' ri e u pataninelab.",
  "16": "Cäbe che rilic jun ulew culok' c'ut, cuc' tak ri u ch'äcoj quebutic tak uva.",
  "17": "Cuxim ri u xe' u pam che u cojic u chuk'ab ruc' c'u chajin anima' coc che u banic ri chac.",
  "18": "Coc il cärilij ri c'ayij rech utz quelic, cächacun chak'ab c'ä canajtin na ri ak'ab.",
  "19": "Quebucoj ri u k'ab che bätz'inic xukuje' cäquemenic.",
  "20": "Amak'el c'o cuya' chque ri mebayib xukuje' chque ri c'o qui rajawaxic.",
  "21": "Man c'o ta cubij u c'u'x chque ri ral aretak cäkaj ri tew, conojel c'u ri ral qui cojom pimak tak qui k'u'.",
  "22": "Kas are' quequemow tak catz'iak, are' c'u quebucoj ri ch'uch'ujalaj tak atz'iak che ratz'iak.",
  "23": "Ri rachajil sibalaj etamatal u wäch chupam ri tinimit, are jun chquixo'l ri tatayib ri nimak qui k'ij pa ri ulew.",
  "24": "We ixok ri' quebuban tak u pam atz'iak xukuje' tak pas ri quebuc'ayij chque tak ri ajc'ayib.",
  "25": "Cuc'ac'arisaj ri u chuk'ab xukuje' nim ilic, man coc ta il che ri k'ij re chwek.",
  "26": "Amak'el catzijon ruc' no'j, ruc' c'u lok'ok'ebal c'uxaj quebuya' tak ri e u tijonic.",
  "27": "Coc il rech ronojel utz cabin pa ri rachoch, mawi jumul cutij ri man u ch'äcom taj.",
  "28": "Ri e ral xukuje' ri rachajil cäquiya' u k'ij cäquibij c'u che:",
  "29": "“Utzalaj tak ixokib sibalaj e q'ui e c'olic, are' c'u ri at at ri sibalaj at utz na chquiwäch conojel.”",
  "30": "Ri wikbal tak ib xak e jun banoj tzij, ri je'lical xak oc'owel, are' c'u ri ixok ri nim cäril wi ri Ajawaxel ya'tal u ya'ic u k'ij.",
  "31": "¡Chiya' u k'ij chuwäch ronojel ri tinimit! ¡Chiya' u k'ij rumal ronojel ri u banom!"
}