{
  "1": "Ri ch'uch'ujalaj tzelebal u wäch ri tzij cukasaj u wäch ri oyowal; ri c'axalaj tzelebal u wäch ri tzij xa cunimatajisaj ri oyowal.",
  "2": "Che ri cak' ri ajno'jab cäpe wi ri no'j; che ri qui chi' ri man c'o ta qui no'j, ri man c'o ta no'jibal.",
  "3": "Ri Ajawaxel c'o pa ronojel c'olbal, coc il che quilic ri e utz xukuje' ri e itzel.",
  "4": "Ri ak'aj ri cälok'inic juwi' che' wa' re c'aslemal; ri itzelalaj ak'aj cuban c'ax che ri uxlabal.",
  "5": "Ri man c'o ta u no'j man nim ta caril wi ri u pixbenic ri u tat; ri coc il che, cuc'ut c'oxomanic.",
  "6": "Nim c'o pa ri rachoch ri achi ri tz'akat pa ronojel, are' c'u ri banal etzelal man c'o ta cärechbej che ri cuch'äco.",
  "7": "Ri ajno'jab caquijabuj no'j cuc' ri qui chi'; ri man c'o ta qui no'j, caquicoj ri qui chomabal, che u jech'obisaxic ronojel.",
  "8": "Ri Ajawaxel man quebucoch'taj ri qui sipanic ri e banal tak etzelal, cuc'amowaj c'ut ri qui bochi'nic ri e suc' ruc' quicotemal.",
  "9": "Ri Ajawaxel man cucoch'taj ri qui c'aslemal ri e banal tak etzelal, culok'ok'ej c'ut jachin ri cäruc'aj jun colomalaj c'aslemal.",
  "10": "Ri cuya' can ri utzalaj be co ri u c'äjisaxic u wäch cäbanic; ri cäretzelaj u wäch ri k'ilonic cäcäm na.",
  "11": "We c'o chuwäch ri Ajawaxel ri cämical xukuje' ri camuk wi ri cäminak, ¡kas c'u e are na ri qui chomanic ri winak!",
  "12": "Ri yacal ch'o'j man lok' ta cäril wi ri cäk'ilon che, mawi cutzucuj ta cachilaxic ri ajno'jab.",
  "13": "Ri anima'aj cäquicotic, cujelisaj ri palajaj; ri anima'aj yawab, ri wächbal cäbisonic.",
  "14": "Ri chomabal ri cac'oxomanic cutzucuj ri etamanic, e are' c'u ri man c'o ta qui no'j man no'jibal ta cäquitzukubej quib.",
  "15": "Che ri ch'ibatajinak, conojel ri k'ij man e utz taj; che ri cäquicotic e jun nimak'ij ri man c'o ta u q'uisic.",
  "16": "Are' utz na uxinak meba' cuya' c'u u k'ij ri Ajawaxel, chuwäch ri uxinak k'inom c'o c'ut pa ri c'ayil.",
  "17": "Utz na u tijic ichaj ruc' lok'ok'ebal c'uxaj, che u q'uexwäch u tijic ti'j wacax ruc' oyowarem.",
  "18": "Ri ch'u'j u jolom cuyac ch'o'j; ri c'o u coch'onic quejamarisanic.",
  "19": "Che ri sak'or, ri be nojinak che q'uix; che ri winak ri colom ri be nim u wäch cäpaspatic.",
  "20": "Ri c'ojolaxel ri ajno'j quebuquicotisaj ri u nan u tat; ri c'ojolaxel ri man c'o ta u no'j man nim ta queril wi u nan u tat.",
  "21": "Ri con cäquicotic chi man c'o ta u no'j; ri c'o retamanic quebujic' ri e u xo'l tak rakan.",
  "22": "Aretak man c'o ta tow no'j, ri cächomax qui banic man utz ta quebelic; ri utz quelic e are' quebanow ri q'ui ya'l tak no'j.",
  "23": "¡Sibalaj utz u rikic ri tzelebal wächaj ri takalic, are sibalaj utz na we kas pa ri u k'ijol!",
  "24": "Ri be re ri c'aslemal chicaj cäpaki' wi, cuto'tajisaj c'u ri ajno'j rech man cäkaj ta pa ri mukubal.",
  "25": "Ri Ajawaxel cuyojij ri rachoch ri cuban nimal, quebuchajij c'ut ri jastak rech ri malca'n.",
  "26": "Ri Ajawaxel man cucoch' taj ri e itzel tak chomanic, quekaj c'u ri tzij chuwäch ri man quieb ta u pam.",
  "27": "Ri cujach rib pa u k'ab ri quiäk rayinic cuban nimalaj c'ax che ri rachoch, are' c'u ri man cuc'ulaj taj ri banoj u pa k'abaj cäc'asi na.",
  "28": "Ri suc'alaj winak cuchomaj na ri cutzelej u bixic, are' c'u ri banal etzelal itzel tak tzij quebel ulok pu chi'.",
  "29": "Ri Ajawaxel naj cäc'oji' wi chque ri e banal tak etzelal, coc c'u il che ri qui ch'awem ri e suc' ruc' Dios.",
  "30": "Ri bak'wächaj ri quejuluwic cäquiquicotisaj ri anima'aj; ri e utzalaj tak tzijol cäquiya' c'ac' tak chuk'ab.",
  "31": "Ri nim cäril wi ri pixbenic ri cuya' c'aslemal, c'o jun u c'olbal chquixo'l ri c'o ajno'jab.",
  "32": "Ri cäretzelaj u wäch ri pixbenic, man lok' ta cäril rib chbil rib; are' c'u ri coc il che ri pixbenic curik ch'obonic.",
  "33": "Ri u ya'ic u k'ij ri Ajawaxel cätijon che u ya'ic no'j; che u c'amowaxic nimarisabal k'ij, nabe rajawaxic u mach'ic ib."
}