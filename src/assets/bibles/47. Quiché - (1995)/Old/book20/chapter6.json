{
  "1": "Nu c'ojol, we catch'aw puwi' ri awachil awib ruc', o cattaq'ui' puwi' jun ri man aweta'm taj jachinok,",
  "2": "xak a tuquiel ri' cacoj ri c'amibal pa ri a be: catximitaj c'u can cumal ri kas e a tzij.",
  "3": "Rech catquiritajic, nu c'ojol, at c'o chi c'u ne pa u k'ab jun chic, chabana' ri quinbij chawe: chamach'a' awib chacojo a chuk'ab che u tok'ixic ri awachil awib ruc',",
  "4": "chawesaj ri a waram, maya' jubik' uxlanem chawe;",
  "5": "chatanimajok, jacha' jun masat ri canimaj chuwäch ri q'uiakanel; chatanimajok, jacha' jun chicop ri c'o u xic' ri canimaj chuwäch ri c'amibal.",
  "6": "Sak'or, jät, jaca'yej ri sanic; chawila' ri cubano, chawetamaj c'ut ri tijonic:",
  "7": "pune' man c'o cätakowic mawi c'o jachin cäbin che ri rajawaxic u banic rumal,",
  "8": "pa ri k'alaj cutanij can ri cutijo, cuchap u c'olic aretak cätajin cäyac ri u wächinic ri ulew.",
  "9": "¡Chak'ila' ri a waram sak'or! ¡Chak'ila' ri a k'oyolem!",
  "10": "Aretak cätajin catachiq'uic, catyuxc'at che waram, quebak'aluj c'ut ri quieb a k'ab rech cuya' caban jun utzalaj waram,",
  "11": "cäpe c'u na ri mebayil catuch'äc na jacha' jun wacatel ri e ruc'am ri u ch'ojibal.",
  "12": "Ri cuban etzelal xukuje' itzel winak xuwi banoj tak tzij cutzijoj amak'el.",
  "13": "Quebuyupuchij ri e u bak'wäch, quebuban etal cuc' ri rakan, quebuban etal cuc' ri u wi' tak u k'ab;",
  "14": "ri u chomanic nojinak che etzelal, amak'el are cuchomaj u banic ri lawaloyil, xukuje' cätzurun che qui banic tak ch'o'j.",
  "15": "Rumal ri' man c'o ta cunabej aretak cäpe ri c'axc'olil puwi'; pa jun u jakic xukuje' pa jun u tz'apixic bak'wächaj cäkaj chuxe' ri c'axc'ol man c'o ta u to'tajic.",
  "16": "E c'o wakib jastak, c'ä e wukub c'u ne ri quetzelax qui wäch rumal ri Ajawaxel:",
  "17": "ri bak'wächaj ri quequiban nimal, ri ak'aj ri banal tzij, ri k'abaj ri quebucämisaj winak ri man c'o ta qui mac,",
  "18": "ri chomanic ri quebuchomaj qui banic itzelalaj tak jastak, ri akanaj ri quexiq'uin ruc' rayinic che u banic ri etzelal,",
  "19": "ri subunelalaj k'alajisanel xukuje' banal tzij, xukuje' ri cuyac ch'o'j chquixo'l achalaxic.",
  "20": "Nu c'ojol, chebac'olo' amak'el pa jolom ri qui takomal xukuje' tak ri qui tijonic ri a tat a nan.",
  "21": "Chebac'ama' bic amak'el cho a c'u'x, chebaxequeba' chakul;",
  "22": "cäquic'am na a be aretak at benak pa binem, catquichajij na aretak cätajin catwaric, quetzijon na awuc' aretak catc'astajic.",
  "23": "Kastzij, ri takomal tak xukuje' tak ri tijonic e jun chäj ri e tzijtalic; ri pixbenic xukuje' ri yo'w tak no'j e are' be wa' re ri c'aslemal.",
  "24": "Catquichajij na rech man catuch'äc ta ri itzel ixok, rech man catquich'äc ta ri je'licalaj tak u tzij ri ixok ri man awech taj.",
  "25": "Maya' c'olbal chi ri u je'lical cunicowisaj bic ri a c'u'x che; ¡maya' awib chi catch'äctaj cumal tak ri e u ca'yebal!",
  "26": "Ri ixok re nim ch'utin cäbe chrij juba' caxlanwa, are' c'u ri ixok ri cäkaj pa mac ruc' jun winak chic are cuya' u wäch che ri achi ri c'o cäc'am che.",
  "27": "Ri cuya' k'ak' cho u c'u'x, cäc'at na ri ratz'iak.",
  "28": "Ri cäbin paquiwi' rachak k'ak', quec'at ri rakan.",
  "29": "Ri cuputzcuyij rib ruc' ri ixok ri man c'o ta cux che, man c'o ta u to'tajic.",
  "30": "Man c'o ta jun winak ri ma ta c'o jas cubij che jun eläk'om ri queläk' rumal u numic;",
  "31": "we c'u ne cäriktajic aretak cätajin cuban ri eläk', wukub mul cutoj na u q'uexel ri eläk'am, cuya' c'u ne na ronojel ri c'o ruc'.",
  "32": "¡Sibalaj con ri achi ri cäbin ruc' jun ixok ri man c'o ta cux che! ¡Ri je cuban wa' xa u tuquiel cäretzelaj rib!",
  "33": "Cak'osix na xukuje' quepe tak il patan puwi', man c'o ta jun jasach casuw ta na ri q'uixbal ri resam.",
  "34": "Rumal rech chi ri achi ri achixomanel xak junam ruc' jun k'ak', man cäcuyun ta pa ri jok'otaj re ri yo'w q'uexel;",
  "35": "man cuc'amowaj ta apachique esbal oyowal, mawi coc'ow ri royowal pune' ta queya' q'ui sipanic che."
}