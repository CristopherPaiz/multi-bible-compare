{
  "1": "U tzij tak ri Salomon, u c'ojol ri David, ajawinel re Israel,",
  "2": "ri qui patan wa': are ri qui k'axexic no'j xukuje' tijonic, ri quetoban che qui ch'obic tak ri tzij ri quieb oxib quebel cäquibij,",
  "3": "che u rikic etamanic, utzalaj no'jinic, suq'uilal, colomal xukuje' co tiquilem;",
  "4": "che u ya'ic qui nawinic ri c'ojolab ri man c'o ta queta'm, che c'u u ya'ic quetamanic xukuje' jic'oj ib.",
  "5": "Ri c'o u no'j xukuje' u c'oxomanic quebutatabej, we c'u je cuban wa' cäq'uiy c'u na u wi' ri u no'j xukuje' ri esbal u no'j",
  "6": "che qui ch'obic ri cäquibij ri ajno'jab, xukuje' tak ri qui tzij, ri e c'utbal ri cäquiya' xukuje' tak ri caquibij chi rajawaxic qui ch'obic.",
  "7": "Ri no'j cachaptajic rumal u ya'ic u k'ij ri Ajawaxel; ri man c'o ta qui no'j cäquetzelaj u wäch ri no'j xukuje' ri tijonic.",
  "8": "Nu c'ojol, chaya' a xiquin che u tatabexic ri u pixbenic ri a tat xukuje' maxutuj ri u tijonic ri a nan,",
  "9": "e je'licalaj tak wikbal awib wa': jacha' jun a chachal o jun a corona.",
  "10": "We ri ajmaquib cäcaj catquisubu, ¡maya' a tzij chi caban awe ri cäquibano, nu c'ojol!",
  "11": "Craj ne, cäquibij chawe: “Tasaj kuc'; xak chubanic ka cojo jun c'amibal, che u cämisaxic jun winak ri man c'o ta u mac aretak coc'owic.",
  "12": "E c'asal ri winak ri e tz'akat pa ronojel quekabik'o, jacha' ri cuban ri cämical che qui bik'ic ri quekaj pa ri u julil cäminak.",
  "13": "Quec'oji' na ronojel qui wäch k'inomal kuc', ¡quekanojisaj na ri kachoch cuc' conojel ri queläk'axic!",
  "14": "Tasaj chatk'ax kuc' chabana' awe ri cäkabano, xa c'u jun c'olbal ka rajil chc'olok.”",
  "15": "¡Matbe cuc' we winak ri', nu c'ojol! Naj chaya' wi awib chque ri itzel tak qui be,",
  "16": "aninak c'u e c'o che u banic ri lawaloyil; ¡aninak e c'o che u tixic quic'!",
  "17": "Pune' c'u man c'o ta c'u ne cupatanij jun c'amibal cätanixic we quecuin ri chicop ri e c'o qui xic' che rilic,",
  "18": "we winak ri' e are' quekajben ri c'amibal ri xquitanij, cäquiya' c'u ri qui c'aslemal pa cämical.",
  "19": "Are wa' ri cäquitaklebej na ri sibalaj quequiäk rayinic: ri quiäk rayinic ri c'o cuc' are' quecämisanic.",
  "20": "Ri no'j cubano chi cätataj ri u ch'abal xo'l tak ri ja; xukuje' pa tak ri be.",
  "21": "Quebuya' qui bixic tak ri u tzij chi' tak ri cachoch ri winak, pa tak ri c'olbal ri sibalaj cäquimulij wi quib ri winak pa ri tinimit:",
  "22": "“C'ojolab ri man c'o ta iwetamanic, ri quiwetz'bej u wäch ronojel, ri man c'o ta i no'j, ¿c'ä jampa' lo quitanaba' u lok'ok'exic ri conil ri c'o iwuc', quirik c'u na quicotemal pa ri etz'ben wächaj, quiwetzelaj c'u u wäch ri etamanic?",
  "23": "Chebitatabej ri e nu pixbenic quixinnojisaj c'u na ruc' no'jinic; quebenya' c'u na quetamaxic tak ri e nu chomanic chiwe.",
  "24": "Ix nu siq'uim, ix wulam rech quixpetic, are c'u ri ix man i yo'm ta i xiquin chwe.",
  "25": "Xane' e i xutum tak ri e nu yo'w no'j; man ch'awinak ta i c'u'x che u c'amic ri nu pixbenic.",
  "26": "¡Quintze'j c'u na i wäch aretak ix c'o chi chupam ri quiäkasakil! ¡Quinwetz'bej c'u na i wäch aretak ix cäminak chic che xe'n ib,",
  "27": "aretak quepe tak ri xe'n ib xukuje' tak ri c'ax piwi', q'uistajibal c'uxaj xukuje' elemch'u'j, jacha' jun salc'um ri ronojel cusach u wäch!",
  "28": "Pa ri k'ij ri' caquitz'onoj na tok'ob, man c'u quintzelej ta u wäch ri qui tzij; quinitzucuj na, man c'u quinirik ta chic;",
  "29": "quiwetzelaj c'u u wäch ri no'j, man quiwaj ta c'ut quiya' ta u k'ij ri Ajawaxel.",
  "30": "Man quebirayij taj qui c'amic ri e nu yo'w tak no'j; quiwetzelaj qui wäch ri e nu pixbenic.",
  "31": "¡Quixukajbej c'u na ri e ratz'amil ri e i c'aslemal! ¡Cäq'uistaj na i c'u'x chque ri itzel tak i chomanic!",
  "32": "Ri man c'o ta quetamabal, quebe pa ri cämical, e are' tak c'ut ri man c'o ta qui no'j cäsachisax na qui wäch rumal ri man qui oquem ta il;",
  "33": "are' c'ut ri cutatabej ri quinbij che, cäjeki' na pa jamaril, man cuxe'j ta rib chi c'o ta jun u q'ueyowal cutaklebej.”"
}