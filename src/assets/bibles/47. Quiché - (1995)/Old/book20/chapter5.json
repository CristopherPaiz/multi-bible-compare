{
  "1": "Chatoc il che ri nu no'j, nu c'ojol; chatatabej ri nu c'oxomanic.",
  "2": "Jeri' cawetamaj na catch'obonic, catcuin c'u na cattzijon ruc' etamanic.",
  "3": "Ri ixok ri man c'o ta cux chawe sibalaj qui' ri cätzijonic, ri u ch'abal sibalaj cäbelel na chuwäch ri aseit;",
  "4": "c'o c'u na ri u c'ayil ri u q'uisbalil chuwäch ri sibalaj c'a na, casocon c'u na chuwäch jun ch'ich' re ch'o'j ri quieb u pa u chi'.",
  "5": "Ri binem ruc' we ixok ri' cac'aman bic pa ri cämical; ri u xo'l tak rakan cäc'aman bic pa ri mukbal.",
  "6": "Che we ixok ri' man c'o ta cupatanij ri be re c'aslemal, man coc ta il che u ch'obic chi man utz taj ri be ri u takem.",
  "7": "Rumal ri' nu c'ojol chatoc il che ri quinbij chawe, matas awib chquij ri e nu tijonic.",
  "8": "Chanajtajisaj awib che ri ixok ri man c'o ta cux chawe mawi ne matkeb chuchi' ri rachoch,",
  "9": "rech man caya' ta ri a k'inomal chque chic jule', mawi a ch'äcoj chque ri man aweta'm ta qui wäch;",
  "10": "rech man quenoj taj ri winak ri man aweta'm ta qui wäch ruc' ri u wächinic ri a chuk'ab xukuje' ri a chac.",
  "11": "We c'u man canimaj ri quinbij chawe, catij na ok'ej chuq'uisbalil, nojimal c'ut cäbe u tzajic ri a cuerp.",
  "12": "Cabij c'u na: “¡Jas ri xinc'ulmaj chi xinwetzelaj u wäch ri pixbenic! ¡Jas ri xinc'ulmaj chi man nim ta xebenwil wi ri k'iloj tak ib!",
  "13": "Man xinwaj taj xebentatabej ri wajtijab, man xinoc ta il che qui tatabexic ri xeyo'w tak tijonic chwe,",
  "14": "xa c'u jubik' xraj man xinkaj pa ri quiäkasakil chquiwäch conojel ri winak.”",
  "15": "Chawesaj ri a chaki'j chi' ruc' ri ja' ri cäq'uiy chupam ri a c'ua'.",
  "16": "Matix ri ja' ri c'o chupam ri q'uiyibal a ja'; xak matixo, cajamij c'u can pa be.",
  "17": "C'ua' xukuje' ja' e awech, man c'o ta chi jun ajchak'e; ¡maya' quech ri winak ri man aweta'm ta qui wäch!",
  "18": "¡Tewichital ri caq'uiy wi ri a ja'! ¡chatquicot ruc' ri a c'ulaj pa ri awac'alal,",
  "19": "bitibic, masat calok'ok'enic! ¡Ri mawi jumul ma ta catraj! ¡Ri amak'el catupis pa ri u lok'ok'ebal c'u'x!",
  "20": "¿Jasche caputzcuyij awib ruc' ri ixok ri man awech taj?, nu c'ojol, ¿jasche caq'uiak awib pa u k'ab ri man aweta'm taj jachinok?",
  "21": "Ri Ajawaxel il u wäch che ri cuban ri winak; man c'o ta jun u xo'l rakan cuyao ri ma ta cärilo.",
  "22": "Ri banal etzelal cäkajbex na rumal ri etzelal ri cubano, ri kas u mac are' cäximow na jacha' jun colob.",
  "23": "Cäbe na pa ri cämical rumal rech chi man cuc'am ta ri pixbenic; rumal chi man c'o ta u no'j cac'am na bic pa ri sachbal wächaj."
}