{
  "1": "Ri u wa'l uva cuban che ri winak chi cuban nimal; ri e uq'uia' tak ri utz qui k'obisaxic banom cuyojtajisaj; apachin ta ne ri cakaj chupam man c'o ta jun utz ta u cojic ri u no'j cubano.",
  "2": "Jun c'analaj ajawinel xak junam ruc' jun coj ri cawunic; ri cätzuruwic, xak quieb cubij puwi' ri u c'aslemal.",
  "3": "Nim u k'ij ri winak ri quebuk'il ri c'ulelam tak ib, apachique c'u man c'o ta u no'j cäcuinic cuchaplej.",
  "4": "Aretak u k'ijol ri taji'n, ri sak'or man cätajin taj; aretak c'u copan ri k'ijol che u yaquic ri u wächinic, ri xtiquic cätzucunic man c'o ta c'u curik na.",
  "5": "Ri e chomanic ri e c'o chc'uyal quejunamataj cuc' ri choalaj tak ja, are' c'u ri cac'oxomanic cäcuin che qui rikic.",
  "6": "Sibalaj e q'ui ri caquiban quib chi sibalaj e jic pa ronojel, man cärik ta c'u jachin jun ri cäjiquibax ta c'uxaj chrij.",
  "7": "¡Sibalaj utz quech ri c'ojolaxelab ri quebuya' can ri bininak pa colomal tz'akat c'u pa ronojel!",
  "8": "Aretak ri ajawinel cät'uyi pa ri k'atbal tzij, cubana' jun u ca'yexic, che u mesic bic ri etzelal.",
  "9": "Man c'o ta jun cäcuinic cubij: “Josok' ri wanima', in ch'ajch'oj man c'o ta mac pa ri nu c'aslemal.”",
  "10": "Pajbal tak xukuje' etabal tak k'ipom, e quieb jastak wa' ri quetzelax qui wäch rumal ri Ajawaxel.",
  "11": "Cumal tak ri e u banoj quetamatajic we ri c'ojol cabin ruc' colomal.",
  "12": "Ri xiquinaj che tatabenic xukuje' ri bak'wächaj che cäyanic xeban rumal ri Ajawaxel.",
  "13": "Majach awib che ri waram, o catcanaj can meba'; chatc'asc'atok cäto'taj c'o c'u na ri wa.",
  "14": "“¡Man utz taj ri c'ayij!” cächa' ri lok'omanel, aretak c'u lok'tajinak chic cuquicotisaj rib chbil rib.",
  "15": "Are' c'o na rajil ri cätzijon ruc' no'j, chuwäch ronojel ri k'an puak xukuje' tak ri k'inomal ri e c'o cho ri uwächulew.",
  "16": "Ri cäch'aw puwi' jun winak ri man etamatal ta u wäch, chawesaj ri ratz'iak chac'ama' che tojbal.",
  "17": "Ri winak cäkaj chuwäch cutzuk rib cumal banoj tak tzij, pune' c'u chuq'uisbalil cux jacha' ta ne juba' ulew che.",
  "18": "Ri chomanic quejiquibax rumal jun utzalaj yo'w no'j: ri ch'o'j caban ruc' jun utzalaj nawinic.",
  "19": "Ri ajtzijtal man reta'm ta u c'u'ic jun awatalic, majunaj ba' awib ruc' winak ri ajtzijtal.",
  "20": "Ri cuc'okoj ri u tat o ri u nan, cäcäm na pa ri xibibalalaj k'ekumalil.",
  "21": "Ri k'inomal ri cärik rumal subunic, chuq'uisbalil man cuya' ta quicotemal.",
  "22": "Mawi jubik' mabij chi caya' na rajil c'axelal; chajiquiba' a c'u'x chrij ri Ajawaxel, cuban c'u na chawe chi catch'äcanic.",
  "23": "Ri Ajawaxel man utz ta caril ri u cojic ri alal ri k'ipom; ri pajbal ri e c'o qui jech' man e c'amel taj.",
  "24": "Ri Ajawaxel cac'amow u be ri winak; man c'o ta jun reta'm taj ri kas cutaklebej na.",
  "25": "Xak quieb cubij puwi' ri winak ri cuchi'j jun jasach che ri Dios ri c'äte c'u cuchomaj chi canok chi man utz taj ri xubano.",
  "26": "Ri ajawinel ri c'o u no'j quebunajtajisaj ri e banal tak etzelal ri e c'o chunakaj, quebuxak'alej c'u chuxe' jun quetet.",
  "27": "Ri uxlabal ri u yo'm ri Dios che ri winak chäj wa' ri cuc'ut ronojel ri c'o chupam ri winak.",
  "28": "Ri ajawinel man c'o ta caslaben chupam ri u tem re ajawibal aretak cucoj ri lok'ok'ebal c'uxaj xukuje' ri kastzij.",
  "29": "Ri caquibanbej nimal ri alabom c'o chupam tak ri qui chuk'ab; ri nimarisabal qui k'ij ri nimak tak winak chupam tak ri qui wi' ri sak c'o wi.",
  "30": "Ri etzelal cäcunataj cumal ch'ayiquil xukuje' socotajic; ri ch'ayiquil cucunaj ri etamabal c'uxaj."
}