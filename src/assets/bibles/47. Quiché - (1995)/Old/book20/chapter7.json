{
  "1": "Nu c'ojol, chebanimaj ri nu tzij; chebac'olo' ri e nu takomal chupam ri a chomabal.",
  "2": "Chebanimaj ri e nu takomal xukuje' tak ri e nu tijonic; chebachajij jacha' ri qui chajixic ri qui c'u'x ri a bak'wäch, catc'asi' c'u na.",
  "3": "Chebaxima' chque ri u wi' tak a k'ab, chebatz'ibaj pa ri a chomabal.",
  "4": "Chabana' awana'b che ri no'j chawachilaj awib ruc' ri c'oxomanic.",
  "5": "E are' c'u catesan na pa u k'ab ri ixok ri cäkaj pa mac ruc' achi, ri quebubij jalan tak tzij ch'äcanel.",
  "6": "C'o jun k'ij cätajin quinca'y apan xo'l tak ri u julujakil ri nu wenta'n",
  "7": "jujun c'ojolab ri man c'o ta quesan wi qui no'j, xbe c'u nu wäch che u ca'yexic ri nimalaj con na ri c'o chquixo'l.",
  "8": "Aretak xopan pa ri xquina xuxalk'atij ri be ri cäbe che u suq'uil ri rachoch we ixok ri'.",
  "9": "Kajem cuban ri k'ij, oquem c'u cuban ri ak'ab.",
  "10": "Chanim c'ut xel ulok ri ixok che u c'ulaxic, u wikikem rib jas ri u nak'atisabal jun ixok ri re nim ch'utin,",
  "11": "jun ixok xq'uiakat ri man k'ilic ta craj ri man cäcuin taj cäjeki' cho rachoch",
  "12": "Ri xak cäwacatic pa tak be, cho tak c'ayibal, pa tak xquina reyem jachin ri nabe coc'owic rech cäkaj pa u k'ab.",
  "13": "Ri ixok xulak'apuj xutz'umaj ri c'ojol, man c'o ta c'u jubik' u q'uixbal chupalaj xubij che:",
  "14": "“In nu chi'm ulok tabal tok'ob re utzirisan ib camic c'ut xintz'akatisaj ri xinchi'j u ya'ic.",
  "15": "Rumal ri' xinel ulok che a c'ulaxic; ¡nu rayim rilic a wäch at nu rikom c'ut!",
  "16": "Nu lic'om jun je'lalaj c'ul re lino puwi' ri nu ch'at ri lok'om pa Ejipt,",
  "17": "nu c'oc'arisam ruc' ruxlab mir, ruxlab k'ol aloe xukuje' cane'l.",
  "18": "Tasaj ka jamij ri ka lok'al ri c'o c'a chuxe' ri kumubal; ka quicotej ri u lok'ok'exic kib c'ä cäsakar na,",
  "19": "ri wachajil man c'o ta cho ja; benak che jun najalaj binem;",
  "20": "xuc'am bic jut'oyaj puak c'äte c'u cätzelej ulok aretak nojinak chic ri ic'.”",
  "21": "Ri ch'uch'ujalaj tak u tzij xukuje' ri cojow chuk'ab ri xubano, xcuin c'u che u ch'äquic ri ala,",
  "22": "man c'o ta chi xutobej ta rib xteri' bic chrij ri ixok: jacha' jun wacax ri pilic rij ri c'amom bic pa ri cämical, jacha' jun masat ri cäkaj pa ri pilibal;",
  "23": "ri capak'ijtax ri ranima' rumal jun ch'ab jacha' jun chicop ri c'o u xic' ri cuq'uiak rib pa ri c'at, man cuch'ob ta c'ut chi ri cubano cutoj na ruc' ri u c'aslemal.",
  "24": "Je ba' ri', nu c'ojol, chinatatabej; chatoc il che qui tatabexic ri nu tzij.",
  "25": "Mabajech'obisaj ri a chomabal che u ternexic we ixok ri'; masachisaj awib rumal ri u ternexic,",
  "26": "sibalaj c'u e q'ui ri e u socom che cämical; ¡e q'ui ri e kajinak pa u k'ab!",
  "27": "Ri u takexic ri be ri cäbe cho rachoch are' wa' ri u takexic ri u be ri cämical."
}