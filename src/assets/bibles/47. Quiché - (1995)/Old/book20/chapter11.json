{
  "1": "Ri Ajawaxel quebuc'ulelaj ri pajbal ri man e tz'akat taj, are c'u sibalaj quekaj ri pajbal chuwäch ri e tz'akat.",
  "2": "Ri nimarisan ib cuc'am ulok esbal q'uixbal; ri no'j cäc'oji' cuc' ri e mach'amoj.",
  "3": "Ri e colomalaj tak winak cäc'am qui be rumal ri qui colomal; ri winak ri xak e u cawäch cäsach na qui wäch rumal ri qui cawächil.",
  "4": "Man c'o ta cäquipatanij na ri k'inomal pa ri k'ij re ri k'atan tzij, are c'u ri suq'uilal cuto'tajisaj ri winak pa u k'ab ri cämical.",
  "5": "Ri suq'uilal cucolomaj ri u be ri suc', are' c'u ri banal etzelal cätzak rumal ri kas retzelal.",
  "6": "Ri suq'uilal quebutor ri winak ri e colom, are c'u ri quiäk rayinic quebuxim ri jachinelab ri quieb qui wäch.",
  "7": "Aretak cäcäm ri banal etzelal, quecäm ri eyebal tak u c'u'x ruc' xukuje' tak ri e u chomam qui banic.",
  "8": "Ri Dios cäresaj ri suc' pa ri rikoj c'ax, are c'u cuya' can ri banal etzelal pa ri u c'olbal.",
  "9": "Ri e u tzij ri banal etzelal cusachisaj qui wäch ri rajil u tz'akat, are c'u ri u c'oxomanic ri suc' queto'tajisanic.",
  "10": "Aretak ri e suc' quebel puwi' ri cäquibano ri tinimit cäjajatic; aretak quecäm ri banal tak etzelal, quech'oplin che quicotemal.",
  "11": "Rumal ri tewichi'nic ri suc' cayactaj jun nimalaj tinimit; rumal c'ut ri cak' ri e banal tak etzelal cayojitajic.",
  "12": "Ri man utz ta u chomabal cubij lawaloyil chrij ri rachil; ri utz u chomabal man c'o ta jas cubij.",
  "13": "Ri biltzijtal ronojel cutzijoj, ri cuk'il rib man cach'aw taj.",
  "14": "We man c'o utzalaj k'atan tzij cätzak na ri tinimit; ri u to'tajic cäriktaj cumal ri e q'ui ya'l tak no'j.",
  "15": "Man utz ta quelic aretak cäch'aw jun puwi' jun winak ri man reta'm ta u wäch; ri man cäch'aw ta puwi' jun chic man c'o ta latz' curiko.",
  "16": "Ri ixok ri sibalaj je'l ri u c'aslemal cäya' u k'ij, ri winak ri chajil anima' curik k'inomal.",
  "17": "Ri quel u c'u'x che jun chic cuban utzil chbil rib, are c'u ri man cätok'obisan ta wächaj cuc'am ulok etzelal puwi' chbil rib.",
  "18": "Ri banal etzelal cuc'am jun tojbal ri xa subunel; ri cuban suq'uil amak'el, jic ri tojbal rech cäya'ic.",
  "19": "Ri benam chrij ri suq'uilal cäc'aman bic pa ri c'aslemal, are c'u ri benam chrij ri etzelal cäc'aman bic pa ri cämical.",
  "20": "Ri Ajawaxel cäretzelaj qui wäch ri winak ri itzel quechomanic, e are c'ut ri cuc'am jun c'aslemal ri man c'o ta jas cak'abax chrij e are' wa' ri quekaj chuwäch.",
  "21": "Ri banal etzelal cukajbej wi ri c'äjisabal u wäch, e are tak c'ut ri e suc' man c'o ta cäquikajbej.",
  "22": "Mulk'ab re k'an puak chutza'm ak ri je'lalaj ixok ri man utz ta cächomanic.",
  "23": "Ri qui rayinic ri suc' amak'el utz quelic; ri caquirayij ri e banal tak etzelal are' ri c'ananem.",
  "24": "C'o winak ri man cäq'ueq'uen taj ri nim na ri cuc'am chuwäch ri cuyao, winak c'ut ri xu'y ri u q'uisic pa ri mebayil.",
  "25": "Ri yanel cäpax u wäch ri jastak rech; ri cäyanic, xukuje' cäc'amanic.",
  "26": "Ri cuc'ol ri trico cäc'okox cumal ri winak; ri cuya' pa c'ayixic, cätewichi'x cumal.",
  "27": "Ri amak'el cuban utzil, utz cailic; ri cutakej u banic ri etzelal itzel quel na.",
  "28": "Ri cujiquiba' u c'u'x chrij ri u k'inomal, je cux na jacha' ri chaki'j u xak che' are' c'u ri e suc' queraxar na jacha' ri e u k'ab tak che'.",
  "29": "Ri man cärilij taj ri rachoch, man c'o ta jas ri cäcanaj ta ruc'; ri man c'o ta u no'j amak'el cux u lok'om pataninel ri c'o u no'j.",
  "30": "Ri suq'uilal cuya' c'aslemal, ri tokinic cäresaj.",
  "31": "We ri suc' cuc'am ri tojbal rech waral cho ri uwächulew, ¡e ta c'u na lo ri banal etzelal xukuje' ri ajmac!"
}