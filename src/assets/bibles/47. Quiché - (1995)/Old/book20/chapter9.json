{
  "1": "Ri no'j cuyac ri rachoch, cuwik ruc' wukub rakan ja;",
  "2": "xebupil awaj che u banic ri nimak'ij, xuban jun je'licalaj u wa'l uva, ri xucoj puwi' ri mexa.",
  "3": "Xebutak c'u bic ri u pataninelab ixokib che u rakic qui chi' puwi' ri u tanatail ri tinimit:",
  "4": "“¡Chixpetok waral, c'ojolab ri man c'o ta iwetamabal!” Xutak u bixic chque ri man c'o ta qui no'j:",
  "5": "“Chixpetok che u tijic iwe ri nu wa, xukuje' che ruq'uiaxic iwe ri u wa'l nu uva ri nu k'obisam.",
  "6": "Chebiya' can tak ri e i conil, quixc'asi' c'u na; chixbinok jacha' ri winak ri quec'oxomanic.”",
  "7": "We cäpixbej ri man cäraj ta ri no'j xukuje' ri banal etzelal, xuwi c'u cach'äc na chi catutzuru xukuje' cayok'on c'ut.",
  "8": "We cäpixbej ri man cäraj ta ri no'j, cach'äc c'u na ri royowarem; chapixbej ri c'o u no'j, cach'äc c'u na ri u ya'ic a k'ij rumal.",
  "9": "Chatyan che ri ajno'j cux c'u na sibalaj ajno'j; chatijoj ri utzalaj winak cac'uxan c'u na ri retamanic.",
  "10": "Ri no'j cachapletajic rumal ri u ya'ic u k'ij ri Ajawaxel; ri retamaxic u wäch ri sibalaj tastalic are wa' ri c'o c'oxomanic.",
  "11": "Rumal ri no'j, q'ui' junab catc'asi' na, queq'uiyir na ri junab rech ri a c'aslemal.",
  "12": "We at ajno'j cawechbej na ri echbenic; we at banal nimal at catkajbenic.",
  "13": "Ri man c'o ta u no'j xak e junam ruc' jun ixok ri banal tzijtal, con xukuje' man c'o ta jas reta'm.",
  "14": "Cät'uyi puwi' jun tem, chuchi' tak ri rachoch, puwi' jun tanatic chupam ri tinimit,",
  "15": "quebusiq'uij c'ut ri queboc'owic ri e benak pa ri utzalaj be:",
  "16": "“¡Tisaj waral, c'ojolab ri c'ä maja' quiwesaj i no'j!” Cutak u bixic chque ri e conab:",
  "17": "“Ri eläk'am ja' are sibalaj qui' na; ri wa ri cätijow chic'uyal c'o na ri u qui'al.”",
  "18": "Ri e are' man queta'm ta c'ut chi ri e ula'm wi e u mujal cämical chic, camic chupam ri rajawibal ri cämical."
}