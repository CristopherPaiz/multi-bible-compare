{
  "1": "Aretak catrulaj jun tata' nim u k'ij che wa'im, kas chach'obo' jachin chuwäch at c'o wi.",
  "2": "Pune' sibalaj catnumic, chak'ila' ri a wi'jinic.",
  "3": "Mäbe awanima' che qui tijic ri je'licalaj tak jastak, we c'u ne xa cätajin catusubu.",
  "4": "Macoj a chuk'ab rech catux k'inom matoc il che u rikic wa'.",
  "5": "We kas utz rilic cabano cawil c'u na chi man e c'o ta k'inomal; ruc' aninakil querapinic quebec, e jacha' ri cot, je ta ne ri xa queq'uiy qui xic'.",
  "6": "Mat t'uyi' pa ri u mexa jun xu'y, o marayij ri je'licalaj tak jastak ri cutijo,",
  "7": "quejunamataj c'u ruc' jun wi'aj pa ri a kul: ri are' catrulaj che wa'im xukuje' che uq'uianic, man c'u ruc' ta ronojel ranima' cubij;",
  "8": "c'äte c'u caxawaj na ri xatijo man c'o ta c'u xequipatanij chawe ri ch'uch'ujalaj tak a tzij.",
  "9": "Mat ch'aw pa u xiquin ri man c'o ta u no'j, xa c'u cutze'j na qui wäch ri e aj no'jalaj tak a tzij.",
  "10": "Maq'uex qui c'olbal ri ojer tak c'ulbat, mawi matoc pa ri culew ri minorib,",
  "11": "rumal rech chi c'o jun cuinelalaj to'l quech ri quel ulok chawij che qui to'ic.",
  "12": "Chacojo' ri a chomanic xukuje' ri e a xiquin che ri tijonic xukuje' chque tak ri etamanic.",
  "13": "Mak'il awib che u pixbexic ri c'ojol, quieb oxib rapubal man cäcämisax ta cumal;",
  "14": "we c'u capixbej cawesaj na pa u k'ab ri cämical.",
  "15": "Aretak charik ri no'j, nu c'ojol, man c'o ta chi c'u na jun ri sibalaj ta utz ta na rech chnuwäch in,",
  "16": "quinna' na jun nimalaj quicotemal aretak quinto chi cattzijonic jacha' ri takalic.",
  "17": "Mebaquiäk rayij ri ajmaquib; xane, are amak'el nim chawila' wi ri Ajawaxel.",
  "18": "Utz c'u catel na are c'u ri eyebal a c'u'x mawi jubik' cäsachisax na u wäch.",
  "19": "Kas chatoc il, nu c'ojol, chatetaman c'ut; chatzucuj u takexic ri utzalaj be.",
  "20": "Mebawächilaj ri k'abarelab mawi ri sibalaj e ajwi'lab.",
  "21": "Ri k'abarelab xukuje' ri e ajwi'lab cäsach qui wäch pa ri mebayil, e are' c'ut ri sak'orib k'e'l tak atz'iak caquicojo'.",
  "22": "Chatoc il che ri a tat ri xatalc'ualanic mawetzelaj u wäch ri a nan aretak nim winak chic.",
  "23": "Chalok'o' ri kastzij, ri no'j, ri tijonic xukuje' ri ch'obonic, ¡mebac'ayij c'ut!",
  "24": "Ri u tat ri utzalaj c'ojolaxel ajno'j c'ut c'o rumal sibalaj cäquicotic xukuje' cunimarisaj u k'ij;",
  "25": "¡chabana' ba', chi ri a tat xukuje' ri a nan, sibalaj utz chquina' quib xukuje' nimak c'u qui k'ij!",
  "26": "Chaya' ri awanima' chwe, nu c'ojol, kas chebawila' c'ut cuc' utzalaj tak a bak'wäch ri quinbano;",
  "27": "are' c'u ri ixok ri man aweta'm ta u wäch, ri re nim ch'utin, xak junam ruc' jun c'ua' naj u pam titz' cut;",
  "28": "cäc'ac'alebenic, jacha' cuban jun eläk'om, cuban c'ut chi e q'ui ri achijab cäsach qui wäch rumal.",
  "29": "¿Jachin ri curik c'ax? ¿Jachin ri cäch'ach'atic? ¿Jachin ri xak cäch'ojinic xukuje' xak cok'ic? ¿Jachin ri xak cäsoc chi jeri'? ¿Jachin ri man kas ta caca'y chic?",
  "30": "Ri man cutanaba' ta jubik' u tijic ri u wa'l uva cutakej c'u qui banic c'ac' tak k'abaribal.",
  "31": "Maya' a wäch che ri u wa'l uva. ¡Ri cäquiäkaric ri sibalaj c'u cäjuluw chupam ri kumubal! ¡Xak c'u cacalalic cäkaj bic!",
  "32": "Are c'u ri u q'uisbalil xak junam ruc' jun cumätz ri cacatzanic cuya' c'u k'oxomal.",
  "33": "Cuban c'u chawe chi quebawil jalan tak jastak, quepaki' c'u chomanic pa a jolom, quebatzijoj c'ut ch'ujilal;",
  "34": "cuban na chawe chi cana' awib chi at c'o pa u niq'uiajil ri plo, chi at k'oyol puwi' ri nimalaj che'.",
  "35": "Cabij c'u na: “Xinch'ayic, man xinna' ta c'ut; xinrapuxic, man xinnabej ta c'ut; xuwi ta c'u ne chinc'astajic quinbe na che u tzucuxic chic niq'uiaj u wa'l uva.”"
}