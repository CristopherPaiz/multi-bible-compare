{
  "1": "Ri c'ojolaxel ri ajno'j cuc'amowaj ri u pixbenic ri u tat; ri banal nimal man cuya' ta u xiquin che ri k'ilonic.",
  "2": "Chquijujunal caquiyac na ri u wächinic ri caquibij, e are' tak c'ut ri jachinelab ri quieb qui wäch quenum che u banic ri tokinic.",
  "3": "Ri qui chajixic tak ri tzij are wa' ri u chajixic kib chi kib; ri sibalaj cätzijtzotic xa u tuquiel cäretzelaj rib.",
  "4": "Ri sak'or cärayinic man cärikon ta c'ut; ri cächacunic, queq'uiy ri jastak rech.",
  "5": "Ri suc'alaj winak itzel caril ri banoj tzij; ri banal etzelal ya'l q'uixbal xukuje' yok'obal.",
  "6": "Ri colomal cuto' ri winak ri man c'o ta u bach'uyal; ri jech'balil cusachisaj u wäch ri ajmac.",
  "7": "E c'o jachin tak ri man c'o ta cäc'am chque cäquiban c'u quib chi e k'inomab, e c'o c'u jachin tak c'o ronojel cuc' cäquiban c'u quib chi e mebayib.",
  "8": "Ri cäto'tajisan ri u c'aslemal ri k'inom are' ri u k'inomal; ri meba' mawi jumul quebuta' xibin tak ib.",
  "9": "Ri e suc' xak e junam ruc' ri chäj ri cänicowic; ri e banal tak etzelal, xak e junam ruc' ri chäj ri cachupic.",
  "10": "Ri banoj nimal xuwi cuc'am ulok ch'o'j; ri no'j c'o cuc' ri caquimach' quib.",
  "11": "Ri k'inomal ri xak c'ätetal xq'uiyic cäbe pa rij; are c'u ri xak nojimal camulixic, cuq'uiyirisaj.",
  "12": "Eyebal c'uxaj man je ta quelic, anima'aj c'axc'obinak, are c'u ri rayinic ri tz'akatinak xak junam ruc' juwi' che' re c'aslemal.",
  "13": "Ri man nim ta cäril wi jun takanic, cubisoj na; ri nim cäril wi ri takanic, cäya' na tojbal rech.",
  "14": "Ri u tijonic ri ajno'j bulbux wa' re c'aslemal, man caban ta kajem chupam ri e u colob ri cämical,",
  "15": "Ri utzalaj no'jinic cuch'äc ri u ya'ic u k'ij, ri e jachinelab ri quieb qui wäch benam que pa ri sachbal qui wäch.",
  "16": "Ri utz cachomanic ronojel cuban ruc' c'oxomanic, are' c'u ri man c'o ta u no'j cuya' u k'ij chi man c'o ta u no'j.",
  "17": "Ri itzel tako'n quebuc'am ulok u q'ueyowal, are' c'u ri jicalaj tako'n cutzirisanic.",
  "18": "Mebayil, q'uixbalil ri man nim ta caril wi ri yo'w no'j; sibalaj cäya' u k'ij ri nim cäril wi ri pixbenic.",
  "19": "Ri rayibal ri cätz'akatic cuya' quicotemal. Ri man c'o ta qui no'j man caquik'i' taj we caquinajtajisaj quib che ri lawaloyil.",
  "20": "Chawuc'aj awib cuc' ri ajno'jab cärik c'u na a no'j chawuc'aj awib cuc' ri man c'o ta qui no'j caquisachisaj c'u na a wäch.",
  "21": "Ri ajmaquib man quetzokopix ta rumal ri lawaloyil; ri e suc', utzil ri tojbal que cäya'ic.",
  "22": "Ri utzalaj winak cuya' can quechbal ri e ri' tak u mam; ri ajmac quebumulij utzalaj tak jastak ri cux na rech ri suc'.",
  "23": "Pa ri rulew ri meba' tz'ebem ri cätijic, sibalaj c'u q'ui ri cäsach u wäch jawije' ri man c'o ta wi suq'uilal.",
  "24": "Ri man cujic' taj ri u c'ojol xa man u lok' taj; jachin c'ut ri lok'caril ri u c'ojol cujic'o.",
  "25": "Ri suc', cäwa'ic c'ä quil na ri u numic, are' c'u ri banal etzelal cäcanaj ruc' numic."
}