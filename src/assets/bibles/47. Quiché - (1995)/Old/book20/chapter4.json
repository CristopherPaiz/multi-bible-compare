{
  "1": "Walc'ual, chixoc il che u tatabexic ri pixbenic ri cuya' ri i tat chiwe; kas chitatabej ri cubij chiwe, rech quirik utzalaj chomanic.",
  "2": "Nu yo'm jun utzalaj tijonic chiwe, jeri' chi ma ta mixoc il chque tak ri e nu tijonic.",
  "3": "In xukuje' in uxinak alc'ualaxel: sibalaj nim ri nu lok'al chuwäch ri nu nan,",
  "4": "ri nu tat je nu pixbexic wa' xubano: “Chebatz'ibaj pa ri a chomabal ri e nu tzij; chanimaj ri takanic ri quinya' chawe, catc'asi' c'u na.",
  "5": "Charika' ri no'j xukuje' utzalaj chomanic; mebasach ri nu tzij.",
  "6": "Lok' chawila' wi ri no'j maya' apan jela' cuya' c'u na ri u to'banic chawe.",
  "7": "Chuwäch apachique jun jasach chic charika' ri no'j xukuje' utzalaj chomanic.",
  "8": "Chalok'ok'ej cunimarisaj c'u na a k'ij: chalak'apuj, nim c'u catril wi na;",
  "9": "¡cusipaj na jun je'lalaj wikbal a jolom are' c'u a corona wa' cucoj chajolom!”",
  "10": "Chebatatabej tak ri e nu tzij, nu c'ojol, chabana' awech chque, catcasi' c'u na q'ui junab.",
  "11": "Ri in catinc'am na bic pa ri be re ri no'j: quinban na chawe chi catbin pa ri utzalaj be,",
  "12": "chupam ri utzalaj be man e c'o ta k'atibal cärik na, pune' ta ne catxiq'uinic man cachak'ij ta na awib.",
  "13": "Co chachapa' awib che ri tijonic matzokopij c'ut; chabana' jas ri cubij, c'aslemal c'u wa' chawe.",
  "14": "Matbe pa ri qui be ri e banal tak etzelal. Matakej u banic awe ri itzel qui c'aslemal.",
  "15": "Chak'ila' awib che ri awoc'owic pa ri qui be; chatasa' awib chquij, chatakej at ri a be,",
  "16": "man c'u quec'oji' ta pa jamaril we man caquiban ri lawaloyil; caquitzak ri qui waram we man caquibano chi c'o jachin cäkaj pa qui k'ab.",
  "17": "¡Ri qui wa xukuje' ri cuq'uia' are ri u banic ri etzelal xukuje' ri tokinic!",
  "18": "Ri qui be ri suc'alaj tak winak junam ruc' ri u sakaribal jun c'ac' k'ij: ri cäbe u q'uiyic c'ä cäjuluw na pa ronojel ri u juluwem.",
  "19": "Are' c'u ri qui be ri banal tak etzelal xa k'ekumalil; ¡Mawi ne queta'm jas ruc' cäquipak'ij wi quib!",
  "20": "Chatoc il chque ri nu tzij, nu c'ojol; chebaya' a xiquin che qui tatabexic.",
  "21": "Mawi jubik' mebel chawäch, ¡chebatz'ibaj pa ri a chomabal!",
  "22": "E are' queyo'w c'aslemal xukuje' rutzil wächaj che ronojel ri cärikowic.",
  "23": "Chachajij ri a chomabal chuwäch apachique jasach ri c'o cho ri uwächulew, che c'ut caq'uiy wi ri c'aslemal.",
  "24": "Chak'ila' awib che qui bixic jastak ri xa quesubunic; chanajtajisaj awib che u banic banoj tzij.",
  "25": "Amak'el chawäch chatca'y wi apanok, chatca'y amak'el chawäch.",
  "26": "Kas chawila' na jawije' quebe a ya' wi ri awakan, amak'el c'ut catac'alej na cowilaj ulew.",
  "27": "Majuluch'ij ri a be; chak'ila' awib che qui ya'ic ri itzel tak u xo'l awakan."
}