{
  "1": "Ri ixok ri c'o u no'j cuyac ri rachoch; ri ixok ri man c'o ta u no'j cuc' tak ri u k'ab cuyojij.",
  "2": "Ri colom ri u c'aslemal cuya' u k'ij ri Ajawaxel; ri jech' ri u c'aslemal cäretzelaj u wäch.",
  "3": "Chuchi' ri man c'o ta u no'j quel wi ulok ri nimal; chuchi' ri ajno'j quel wi ulok ri to'bal rib.",
  "4": "Aretak man e c'o ta wacax, caq'uec'ob ri trico; rumal ri u chuk'ab ri wacax cäq'uiyir ri u wächinic ri ulew.",
  "5": "Ri suc'alaj k'alajisanel man cuban ta tzij; ri u cawäch k'alajisanel quebubij banoj tzij.",
  "6": "Ri yacal ch'o'j cutzucuj no'j man curik ta c'ut; che ri c'oxomanel, ri etamanic man c'ax ta u rikic.",
  "7": "Chanajtajisaj awib che ri man c'o ta u no'j, chque c'ut ri u chi' man cärik ta na etamanic.",
  "8": "Ri no'j cuban che ri ajno'j chi cuch'ob ri cubano, are' c'u ri man c'o ta u no'j cäsub rumal chi man c'o ta u no'j.",
  "9": "Ri man c'o ta qui no'j caquitze'j u wäch ri qui chak'maquil, chquixo'l c'ut ri winak ri e tz'akatisanelab pa ronojel c'o utzalaj rayibal.",
  "10": "Ri anima'aj quebuch'ob ri kas e u c'ayilal, man cujach ta qui wäch ri man reta'm ta u wäch man cunim ta na rib chupam ri u quicotemal.",
  "11": "Ri cachoch ri e banal tak etzelal cäyojix na; ri cachoch ri winak ri e tz'akatisanelab pa ronojel queq'uiyiric:",
  "12": "E c'o be ri je ta ne e suc', che c'ut ri qui q'uisbalil c'o wi ri cämical.",
  "13": "Cak'oxow ne ri anima'aj rumal ri tze', chuq'uisbalil c'ut ri jajatem cäq'uis pa ok'ej.",
  "14": "Ri man c'o ta u no'j u cuban u c'u'x chrij ri u c'aslemal ri utzalaj winak cucu'ba' u c'u'x chquij tak ri e u banoj.",
  "15": "Ri con cucoj ronojel ri cäbix che; ri utz cächomanic cäril na jawije' ri cäbin wi.",
  "16": "Ri ajno'j cuna' rib chuwäch ri etzelal quel c'u chuwäch, are' c'u ri man c'o ta u no'j banal nimal xukuje' jiquil u c'u'x.",
  "17": "Ri chanim coyowaric man cuchomaj taj ri cubano; are c'u ri cujic' rib cac'oji' pa jamaril.",
  "18": "Ri e con quebechbex cumal ri man c'o ta qui no'j; ri utz quenojinic quenoj che etamanic.",
  "19": "Ri e banal tak etzelal caquipachba' na quib chquiwäch ri utzalaj tak winak; ri e lawalo cäquita' na tok'ob chi tak cachoch ri e suc'.",
  "20": "Ri meba', xukuje' ne ri rachil ri junam u wäch ruc' quetzelax na u wäch rumal; ri k'inom man quebajilataj taj ri junam qui wäch ruc'.",
  "21": "Ri cäretzelaj u wäch ri rachil cuban jun macaj, ¡are' c'u sibalaj utz re ri quel u c'u'x che ri meba'!",
  "22": "Ri cäquitzucuj u banic ri lawaloyil, cäquisach ri be; ri cäquitzucuj u banic ri utz takal qui lok'ok'exic xukuje' u jiquibaxic c'uxaj chquij.",
  "23": "Che ronojel tijoj chuk'ab c'o quechbex che; ri tzijtzotem xuwi tzubukil cuc'am ulok.",
  "24": "Ri u corona ri ajno'j are' ri u c'oxomanic; ri quech ri man c'o ta qui no'j are' chi man c'o ta qui no'j.",
  "25": "Ri suc'alaj k'alajisanel cuto'tajisaj ri qui c'aslemal jule' chic; ri u cawächil k'alajisanel are' ajchak'mac che ri cämical.",
  "26": "Ri u ya'ic u k'ij ri Ajawaxel cuya' jun jicalaj eyebal c'uxaj chque ri alc'ualaxelab rech man c'o ta caquic'ulmaj.",
  "27": "Ri u ya'ic u k'ij ri Ajawaxel are' u q'uiyibal ri c'aslemal, ri queresaj c'ut pa ri colob aj cämical.",
  "28": "Takanic paquiwi' tinimit winak jun nimarisabal k'ij wa' che ri ajawinel; takanic paquiwi' quieb oxib tzakmajic che.",
  "29": "Ri uxic coch'onel cuc'ut ri c'oxomanic; uxic man coch'onel taj are' wa ri cac'utu ri nimalaj conil.",
  "30": "Ri chomabal ri man quel ta ch'u'j c'aslemal wa' che ri cuerp, are c'u ri quiäk rayinic copan wa' c'ä cho tak ri bak.",
  "31": "Cuc'axc'obisaj ri u winakirisanel jachin ri cuban c'ax che ri meba', cuya' c'u u k'ij jachin ri quel u c'u'x che.",
  "32": "Ri banal etzelal quetzeletaj rumal ri retzelal; ri winak ri tz'akatisanel pa ronojel pa ronojel cäto' rumal ri tz'akatil ri c'o ruc'.",
  "33": "Ri no'j cäc'oji' pa tak chomabal ri utz quechomanic, chquixo'l c'u ri man c'o ta qui no'j man etamatal ta u wäch.",
  "34": "Ri suq'uilal are nimarisabal u k'ij jun nim tinimit; ri macaj are ri u q'uixbal.",
  "35": "Ri pataninel ri nawinel cuch'äc ri rutzil ranima' ri ajawinel, are c'u ri man nawinel taj cuch'äc ri royowal."
}