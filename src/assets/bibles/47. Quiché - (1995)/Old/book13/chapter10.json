{
  "1": "Ri aj pilisteyib xech'ojin ruc' ri Israel, xebanimaj c'ut ri aj israelib chquiwäch, sibalaj c'u e q'ui ri xecäm pa ri juyub Jilbo.",
  "2": "Xterenex c'ut ri Saul xukuje' ri e u c'ojol cumal ri pilisteyib, xquicämisaj c'ut ri Jonatan, ri Abinadab xukuje' ri Malquixu.",
  "3": "Xquiterenej c'u rokataxic ri Saul, xecuin c'ut ri aj q'uiakbal ch'ab che u soquic cuc' tak qui ch'ab.",
  "4": "Rumal ri' xubij che ri u c'al tak u ch'ab: “Chawesaj ri a ch'ich' re ch'o'j chak'okej chnupam, rech man quepetaj we e k'ijilal tak diosib ri' caquetz'bej ta c'u nu wäch.” Man xraj ta c'ut ri to'l rech xubano rumal rech chi sibalaj nim ri u xibriquil c'olic. Xuc'am c'ut ri Saul ri u ch'ich' re ch'o'j xuq'uiak rib puwi'.",
  "5": "Aretak c'u xril ri to'l rech chi xcäm ri Saul, xukuje' ri are' xuq'uiak rib puwi' ri kas u ch'ich' re ch'o'j xcäm c'ut.",
  "6": "Jewa' ri u cämic ri Saul pa ri k'ij ri' xukuje' ri e oxib u c'ojol xukuje' conojel ri rachalaxic.",
  "7": "Aretak c'u xquil conojel ri aj israelib ri e jekel pa ri beya' chi e animajinak ri aj israelib, xukuje' chi xcäm ri Saul xukuje' ri e u c'ojol, xequitzak can ri qui tinimit tak xukuje' ri e are' xebanimajic. Xebopan c'ut ri aj pilisteyib xejeki' can pa tak ri tinimit.",
  "8": "Chucab k'ij aretak ri aj pilisteyib xebe che u k'olixic ri jastak quech ri cäminakib, xequirika' ri Saul xukuje' ri e u c'ojol e liq'uil pa ri juyub Jilbo.",
  "9": "Xquik'olij bic ri ratz'iak xquic'am c'u bic ri u jolom xukuje' tak ri e u ch'ojibal, xequitak c'u bic tako'n pa conojel ri qui tinimit ri pilisteyib rech caquiya' u bixic chque ri winak xukuje' chque tak ri e qui diosib.",
  "10": "Xequiya' c'ut ri e u ch'ojibal ri Saul chupam ri cachoch ri e qui diosib xukuje' xquitzayiba' ri u jolom chupam ri rachoch ri Dagon.",
  "11": "Aretak xoc pa qui jolom conojel ri aj Jabes re Galaad ri xquiban ri pilisteyib che ri Saul,",
  "12": "xquijunamaj qui tzij conojel ri cowilaj tak achijab xebe che u c'amic ulok ri u cuerp ri Saul xukuje' ri quech ri e u c'ojol xequic'am c'u bic pa Jabes. Chila' xequimuk wi ri qui cuerp chuxe' jun nimalaj räx che'. Man xewa' ta c'u na wukub k'ij.",
  "13": "Are' je cämical wa' xutaklebej ri Saul u mac rech ri retzelal, xmacun c'ut aretak man xunimaj taj ri u takanic ri Ajawaxel xukuje' aretak xbe che u tz'onoxic u no'j ruc' jun ixok ch'obonel",
  "14": "ri are' ta xutz'onoj u no'j che ri Dios. Rumal ri' xelesax ri u c'aslemal rumal ri Ajawaxel, xuya' c'ut ri ajawibal che ri David, u c'ojol ri Isayi."
}