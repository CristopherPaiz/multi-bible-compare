{
  "1": "¡Ri Dios sibalaj utz ruc' ri Israel, cuc' ri ch'ajch'oj canima'!",
  "2": "Jubik' ta chic, xintzak ta ri; xejilijob jubik' ri wakan.",
  "3": "Xinna' quiäk rayinic aretak xinwilo jas caquiban ri banal tak nimal xukuje' ri e banal tak etzelal quek'inomaric.",
  "4": "Ri e are' man c'o ta cubij qui c'u'x che ri cämical, catiltit cakan qui k'ab;",
  "5": "man qui rikom ta ri c'axc'ol jas ri cäquirik ri winak mawi e elinak ch'u'j jas ri niq'uiaj chic.",
  "6": "Rumal ri' ri banoj nimal are' qui chachal, ri tokinic are' catz'iak;",
  "7": "che ri abajalaj canima' cäpe wi ri macaj, man cajilataj ta c'u ri itzel tak qui chomanic.",
  "8": "Ruc' etz'ben wächaj, banoj nimal, man c'o ta q'uixbal caquicoj xib che u banic etzelal xukuje' tokinic;",
  "9": "c'ax quech'aw che ri caj ruc' ri qui chi', cäquibinibej ri uwächulew ruc' ri cak'.",
  "10": "Rumal ri' cäya' qui k'ij cumal ri winak, man c'o ta c'u jun il cäquirik ta chquij.",
  "11": "Quec'otow chi'aj: “¿La cäretamaj ta puch ri Dios? ¿La xa puch coc ta lo pa u jolom ri aj chicaj?”",
  "12": "¡Chixca'y chque we banal tak etzelal ri'! Man c'o ta c'ax cäquirik che u mulixic ri qui k'inomal.",
  "13": "¡Man c'o ta cupatanij chwe chi josk'ital ri wanima', xukuje' chi queben josk'ij ri nu k'ab che ronojel etzelal!",
  "14": "Pa conojel c'u jok'otaj quepe ch'ayiquil panuwi', ronojel c'u ak'abil cäc'äjisax nu wäch.",
  "15": "We ta je xinchomanic jacha' ri e are', xinux ta jachinelab quieb qui wäch ri' xebenjach ta ri' ri awalc'ual.",
  "16": "Xintijtobej u ch'obic wa' xinwil c'ut chi sibalaj c'ax.",
  "17": "Xuwi aretak xinoc chupam ri cak'ijilax wi ri Dios c'äte ri' xinch'obo jawije' quebetakal wi na:",
  "18": "E u tac'abam pa jun c'olbal ri cäjililic, quebuch'icmij c'u na bic pa ri siwan.",
  "19": "¡Xa' pa jok'otaj cäsach qui wäch! ¡Ri xe'n ib caq'uisow na tzij paquiwi'!",
  "20": "Aretak ri lal, Ajawaxel, cäwalij la, jacha' ri aretak cac'astaj jun che jun waram, cäxutuj c'u la ri subunelalaj u wächbal.",
  "21": "Ri in xinnoj che c'ayil, xinna' nimalaj k'oxom pa ri wanima',",
  "22": "rumal c'u rech chi in man c'o ta nu no'j, man quinch'obon taj; ¡xinjunamataj ruc' jun awaj chwäch la!",
  "23": "Amak'el c'ut in c'olinak uc' la. In yukem la che ri nu wiquiak'ab,",
  "24": "c'amom la nu be cuc' tak ri pixbenic la, chuq'uisbalil quinc'ulaj na la ruc' quicotemal.",
  "25": "¿Jachin ta ri quinrik pa ri caj? Xuwi ri lal. Aretak in c'o chi uc' la man quinrayij ta chic ri c'o cho ri uwächulew.",
  "26": "Ronojel ri nu cuerp cämem cubano, ri Dios c'ut are' junalic wechbal are' cäyo'w u chuk'ab ri wanima'.",
  "27": "Ri cäquinajtajisaj quib che la quecäm na; cäsach na la u wäch ri man jic ta cäbin chwäch la.",
  "28": "Ri in c'ut quinkeb ruc' ri Dios, are wa' ri utz na chwe in. Lal, Ajawaxel xukuje' nu Dios, lal nu panibal, quinwesaj na u tzijol ronojel ri banom la."
}