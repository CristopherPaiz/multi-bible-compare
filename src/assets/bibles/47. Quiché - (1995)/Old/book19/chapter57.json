{
  "1": "Chel c'u'x la chwe, nu Dios, chel c'u'x la chwe, uc' la quintzucuj wi u to'ic wib. Quinwaj quinto' wib chquixe' ri xic' la c'ä coc'ow na ri xak quieb cubij panuwi'.",
  "2": "Quinsiq'uij apan ri Dios ri c'o chicaj, ri Dios ri quinuto' pa ronojel.",
  "3": "Cutak na ulok kas pa ri caj ri u lok'ok'ebal u c'u'x xukuje' ri u kastzij, quinresaj c'u na pa qui k'ab ri cäquiban c'ax chwe ruc' ch'ujilal.",
  "4": "In liq'uin, cho ri ulew, chquixo'l tak coj ri e tijol tak winak; ri qui ware junam cuc' ri tz'imaj ch'ich' xukuje' tak ri ch'ab, ri cak' junam ruc' jun ch'ich' re ch'o'j ri banom u pa u chi'.",
  "5": "Nu Dios, lal c'o puwi' ri caj. ¡Ri juluwem la u nojisam ronojel ri uwächulew!",
  "6": "Ri e nu c'ulel xquicoj jun c'amibal chnuwäch rech cuban quieb nu c'u'x; xquic'ot jun jul pa ri nu be, e are' c'ut xetzak chupam.",
  "7": "Ri wanima' c'o u rayinic, nu Dios, ri wanima' c'o u rayinic che qui bixoxic tak bix che la.",
  "8": "Chatc'astajok, nu c'aslibal; chatc'astajok, arp xukuje' nimalaj arp; ¡quinc'astaj na che ri c'ac' k'ij!",
  "9": "Quinya' na k'ij la cuc' tak bix, Ajawaxel, pa nimak tak tinimit xukuje' chquixo'l tak ri winak.",
  "10": "Ri lok'ok'ebal c'u'x la sibalaj nim copan c'ä chicaj; ri jicomal la curika' ri räxalaj caj.",
  "11": "Nu Dios, lal c'o puwi' ri caj. ¡Ri juluwem la cunojisaj ronojel ri uwächulew!"
}