{
  "1": "Quintewichi'j na ri Ajawaxel pa conojel jok'otaj, ri nu chi' amak'el cäk'ijilan na che.",
  "2": "Pa ri Ajawaxel quinnimarisaj wi na nu k'ij; ¡chitampe', chixquicot c'ut, winak ri man nimak ta i k'ij!",
  "3": "Ka k'ijilaj junam xa pa jun ch'abal ri u nimalil ri u bi' ri Ajawaxel.",
  "4": "Xintz'onon che ri Ajawaxel, ri are' xutzelej u wäch ri xintz'onoj che, xinresaj c'u pa conojel ri nu xibriquil.",
  "5": "Ri queca'y che ri Ajawaxel cäjuluw na ri qui palaj rumal quicotemal, mawi jubik' quet'orix ta na.",
  "6": "We meba' ri' xurak u chi', xtataj c'u rumal ri Ajawaxel xresaj c'u chquipam conojel ri e u c'axc'olil.",
  "7": "Ri u tako'n ri Ajawaxel quebuch'uku xukuje' quebuto'tajisaj ri nim caquil wi ri Ajawaxel.",
  "8": "Chixtijtobenok, chiwila' c'ut chi utz ri Ajawaxel. ¡Utz re ri winak ri cucu'ba' u c'u'x chrij ri are'!",
  "9": "Nim chiwila' wi ri Ajawaxel, ri i tasom iwib che, man c'o ta c'u cajwataj na chque ri nim caquil wi.",
  "10": "Ri k'inomab quebux mebayib, caquicoch' c'u na wi'jal, e are tak c'ut ri quitzucum ri Ajawaxel mawi jubik' queq'uetet ta che jun utzil.",
  "11": "Chixpetok, nu c'ojol, chinitatabej: quenc'utu' c'ut chiwäch ri u ya'ic u k'ij ri Ajawaxel.",
  "12": "¿La cawaj naj catc'asi'c? ¿La cawaj cawoc'owisaj ri a c'aslemal ruc' quicotemal?",
  "13": "Chajic'a' ri awak' che u bixic etzelal; mawi c'u jumul maquibij banoj tak tzij ri e a chi'.",
  "14": "Chatasa' awib chrij ri etzelal, chabana' c'u ri utz; chatzucuj u banic ri jamaril, chatakej c'ut.",
  "15": "Ri Ajawaxel quebuchajij ri winak ri utz canima', cutatabej ri qui rakoj chi'aj.",
  "16": "Ri Ajawaxel quebuc'ulelaj ri e banal tak etzelal, che u chupisaxic u wäch ri natabal quech cho ri uwächulew.",
  "17": "Ri Ajawaxel coc il che ri cok'ej ri winak ri utz canima', queresaj c'u chquipam tak ri qui c'axc'olil.",
  "18": "Ri Ajawaxel nakaj c'o wi che quito'tajisaxic ri u banom ch'akatak ri canima', qui tzakom c'ut ri eyebal c'uxaj.",
  "19": "Ri utzalaj winak ri' coc'ow pa q'ui tak c'axc'olil, are' c'u ri Ajawaxel quesan na chquipam conojel wa'.",
  "20": "Ri are quebuch'uk conojel ri u bakil, mawi ta ne xa jun cäk'ajisax ta na.",
  "21": "Ri e banal tak etzelal quecämisax rumal ri kas quetzelal; ri cäquetzelaj u wäch ri utzalaj winak cäc'äjisax na qui wäch.",
  "22": "Are c'u ri Ajawaxel cuto'tajisaj u wi' ri qui c'aslemal ri pataninel tak rech; man cäc'äjisax ta qui wäch ri qui cuban qui c'u'x chrij."
}