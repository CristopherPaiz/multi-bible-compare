{
  "1": "Chik'ijilaj ri Ajawaxel, ix ri ix aj caj; chik'ijilaj ri u cuinem xukuje' ri u juluwem ri Ajawaxel,",
  "2": "chiya' u k'ij ri je'lalaj u bi' ri Ajawaxel; chik'ijilaj ri Ajawaxel pa ri je'lalaj u k'ijilabal.",
  "3": "Ri u ch'abal ri Ajawaxel cäxojlin puwi' ri plo; ri Dios ri nim u k'ij are cäbanow ri cakulja: ¡ri Ajawaxel c'o puwi' ri nimalaj plo!",
  "4": "Ri u ch'abal ri Ajawaxel c'o u cuinem; ri u ch'abal ri Ajawaxel c'o u chuk'ab;",
  "5": "ri u ch'abal ri Ajawaxel quebujak'ij tak ri chacalte'. Ri Ajawaxel quebujak'ij tak ri chacalte' re ri Libano.",
  "6": "Quebuyicopisaj tak ri juyub Libano xukuje' ri Sirion; ¡cuban chque chi quech'opinic jacha' ama'ib tak wacax xukuje' alaj ama'ib tak wacax!",
  "7": "Ri u ch'abal ri Ajawaxel quebuq'uiak rak' tak k'ak';",
  "8": "ri u ch'abal ri Ajawaxel cubano chi cayicop ri chaki'j uwo sak; ¡ri Ajawaxel cubano chi cayicop ri chaki'j uwo sak re Cades!",
  "9": "Ri u ch'abal ri Ajawaxel cuban chque ri ati'tab tak masat chi quebalanic, cuq'uis tzij paquiwi' ri räx che' ri e c'o pa tak ri c'ache'laj. Conojel c'ut caquiya' na u k'ij chupam ri rachoch.",
  "10": "Ri Ajawaxel cätakan puwi' ri jäb; ¡ri Ajawaxel are' ajawinel ri c'o u takanic chbe k'ij sak!",
  "11": "Ri Ajawaxel cuya' u chuk'ab ri u tinimit; ri Ajawaxel cutewichi'j ri u tinimit ruc' jamaril."
}