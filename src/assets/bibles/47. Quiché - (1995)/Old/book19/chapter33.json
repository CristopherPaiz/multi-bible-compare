{
  "1": "Chitz'onoj tok'ob che ri Ajawaxel, utzalaj tak winak; chquichi' tak ri e utz, je'lic ri k'ijilanic.",
  "2": "Chiya' maltioxinic che ri Ajawaxel ruc' rok'ebal arp, chebibixoj bix che ruc' rok'ebal nimalaj arp,",
  "3": "chibixoj jun c'ac' bix che, ¡utzalaj k'ojomanic chibana' che u k'ijilaxic!",
  "4": "Ri u tzij ri Ajawaxel kastzij; ri e u chac cäquic'ut ri u jicomal.",
  "5": "Ri Ajawaxel culok'ok'ej ri suq'uilal xukuje' ri jicomal; ri lok'ok'ebal u c'u'x u nojisam ronojel ri uwächulew.",
  "6": "Ri caj xukuje' ronojel ri c'o chuwäch are' ri Ajawaxel xbanowic ruc' ri u tzij xukuje' ruc' ri ruxlab ri xel pa u chi'.",
  "7": "Ri are' cumulij cut'ajij c'u ri ja' re ri nimalaj plo.",
  "8": "Chiya' u k'ij ri Ajawaxel iwonojel cho ri ulew; ¡chyok u k'ij cumal conojel ri e jekel cho ri uwächulew!",
  "9": "Aretak c'u xch'awic, ronojel xbantajic; xtakanic, ronojel c'ut co xjeki'.",
  "10": "Ri Ajawaxel cuyojij ronojel ri qui chomanic ri winak ri e k'ijilal tak diosib,",
  "11": "are c'u ri u chomanic ri Ajawaxel cäjeki' na chbe k'ij sak.",
  "12": "Utz rech ri tinimit ri are' u Dios ri Ajawaxel, ri tinimit ri u cha'om rech cux rech.",
  "13": "Ri Ajawaxel cäca'y ulok chicaj queril conojel ri winak;",
  "14": "pa ri c'olbal ri c'o wi quebuca'yej ulok ri winak cho ri uwächulew;",
  "15": "are' xnuc'uw ri canima' xukuje' coc il che rilic ri cäquibano.",
  "16": "Man c'o ta jun ajawinel cäto'taj ta cumal ri q'uialaj e rajch'ojab, mawi queto'taj ri c'o qui chuk'ab rumal ri nimalaj qui chuk'ab;",
  "17": "ri quiej man quecuin ta che u to'ic jun winak; pune' c'o sibalaj qui chuk'ab, man quetoban taj.",
  "18": "Ri Ajawaxel amak'el quebuchajij ri nim quil wi cumal xukuje' ri cu'l qui c'u'x chrij ri lok'ok'ebal u c'u'x,",
  "19": "che quesaxic pa ri cämical cuya' c'u qui c'aslemal pa tak ri k'ijol re wi'jal.",
  "20": "Ri uj ka cuban ka c'u'x chrij ri Ajawaxel; ¡ri are' cujuto' xukuje' ka quetequic ch'ich'!",
  "21": "Ri kanima' caquicot ruc' ri Ajawaxel; kas ka cuban ka c'u'x chrij ri tastalicalaj u bi'.",
  "22": "¡Chujrachilaj ri lok'ok'ebal c'u'x la, Ajawaxel, jacha' ri keye'm che la!"
}