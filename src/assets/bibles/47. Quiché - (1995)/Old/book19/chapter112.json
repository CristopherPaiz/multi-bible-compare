{
  "1": "¡Chyo'k u k'ij ri Ajawaxel! Utz rech ri winak ri tz'akat pa ronojel ruc' ri Ajawaxel che qui nimaxic ri e u takomal.",
  "2": "Ri e rija'lil ri winak ri tz'akatisanel pa ronojel quetewichitaj na, cäc'oji' na qui cuinem cho ri uwächulew.",
  "3": "Chupam ri rachoch c'o telechi'm k'inomal, amak'el c'ut cäyanic.",
  "4": "Junam ruc' jun chäj pa ri k'ekumalil, ri cäjuluw chque ri winak ri e tz'akatisanelab pa ronojel. Tok'obisal wächaj ch'uch'uj, xukuje' suc';",
  "5": "ri winak ri utz c'olic man cuban ta quieb u c'u'x cuya' kajomal, suc'um ri u takanic paquiwi' ri jastak rech.",
  "6": "Rumal ri' mawi jubik' quetzakok. ¡Ri suc'alaj winak amak'el cänatax na!",
  "7": "Man cuxe'j ta rib chque ri itzel tak jastak ri quetzijoxic; co jekel ri ranima', u cuban u c'u'x chrij ri Ajawaxel.",
  "8": "Co jekel ri ranima', man cuxe'j ta rib, cutze'j c'u ne' qui wäch ri e u c'ulel.",
  "9": "Cujach cochij chque ri mebayib, amak'el cayanic, cuwalijisaj ri u palaj ruc' nim ilic.",
  "10": "Ri banal etzelal cäpe royowal aretak cäril u wäch; man cäcuin taj c'o jas cubano xuwi cukuch'uch'ej ri u ware. Ri itzel qui rayinic ri e banal tak etzelal man je ta quel wi na."
}