{
  "1": "¡Chiya' maltioxinic che ri Ajawaxel! ¡Chiwesaj u tzijol ri u bi'! Chebitzijoj ri jastak ri e u banom chque tak ri tinimit.",
  "2": "Chebibixoj bix che u ya'ic u k'ij. ¡Chebitzijoj ri nimak tak mayibal ri e u banom!",
  "3": "Chich'obo' rumal ri tastalicalaj u bi'. ¡Chquicot ri canima' ri quetzucun che ri Ajawaxel!",
  "4": "Chitzucuj ri Ajawaxel, xukuje' ri u cuinem; chitzucuj ri Ajawaxel ronojel k'ijol.",
  "5": "Chenataj chiwe ri e nimak tak u chac xukuje' e mayibal, xukuje' ri pixab ri e tz'ibam ri e u yo'm qui bixic;",
  "6": "ix, ri ix ri rija'lil ri Abraham ri pataninel rech; ix ri ix u cojol ri Jacob ri ix u cha'om.",
  "7": "Ri are', are' ri Ajawaxel, ri ka Dios; ¡are' cätakan puwi' ronojel ri uwächulew!",
  "8": "Pune' ta c'u ne' queboc'ow jun mil ija'lil man cäsach ta pa u jolom ri e chi'nic ri e u c'ulwächinic,",
  "9": "rech ri c'ulwächinic ri xuban ruc' ri Abraham, che ri chi'nic ri kas cäban na ri xuban che ri Isaac",
  "10": "Ri xujekeba' jacha' jun pixab che ri Jacob, jacha' ri jun junalic c'ulwächinic che ri Israel,",
  "11": "aretak xubij: “Quinya' ri ulew re Canaan chawe jacha' che echbal ri ya'tal chawe.”",
  "12": "Pune' xa e quieb oxib ri e are', e quieb oxib man e aj chila' ta pa ri ulew,",
  "13": "ri quebel bic pa jun nim tinimit quebe pa jun nim tinimit chic pa jun ajawibal pa jun ajawibal chic,",
  "14": "ri Dios man xuya' ta be chi c'o ta jachin xbanow c'ax chque, xuya' c'u ne u bixic chque tak ri ajawinelab:",
  "15": "“Mebichap ri e cha'tajinak wumal, mawi c'ax mixch'aw chque ri e k'axal tak nu tzij.”",
  "16": "Xuc'am ulok wi'jal pa ri ulew ri', xresaj ronojel u wäch tzukbal chque.",
  "17": "Xunabejisaj c'u bic ri Jose chquiwäch, ri xquic'ayij bic jacha' jun lok'om pataninel.",
  "18": "Xesoc ri rakan cumal tikom tak ch'ich'; ¡ch'ich' xyutubex rech!",
  "19": "Xtijtobex ri Jose rumal ri u tzij ri Ajawaxel, C'ä xtz'akat na ri u yo'm u bixic ri Jose,",
  "20": "ri ajawinel, ri cätakan paquiwi' q'uialaj winak, xuya' takanic chi cätzokopixic;",
  "21": "xuya' rekle'n chi coc che takanel puwi' ri rachoch xukuje' puwi' ronojel ri c'o ruc',",
  "22": "rech cätijonic quebuban c'u ajno'jab chque ri c'amal tak be xukuje' ri nimak tak tatayib.",
  "23": "Xopan c'u ri Israel, ri cäbix Jacob che, xrokxanij rib pa Ejipt, pa ri rulew ri Cam.",
  "24": "Ri Dios xubano chi xq'uiyir ri rajilabal ri u tinimit, c'o c'u na u chuk'ab chquiwäch ri aj ejiptib.",
  "25": "Xuban c'ut chi ri aj ejiptib xquiyac quib chrij u tinimit, xequisub c'ut ri e pataninel tak rech ri Dios.",
  "26": "Ri Dios xutak c'u bic ri Moises ri pataninel rech, xukuje' ri Aaron ri u cha'om,",
  "27": "ri e are' xequiban tak ri e u mayibal ri Dios chupam ri chaki'j uwo sak: ¡nimak tak mayibal xquiban pa ri rulew ri Cam!",
  "28": "Ri Dios xutak ulok jun k'ekumalil ri ronojel xuch'uku, u mac rech chi ri aj ejiptib man xquinimaj ta ri e u tzij.",
  "29": "Xebujalwächij ri ja' ri e c'o pa tak ri nima' pa quic'. Xebucämisaj conojel ri cär ri e c'o chupam;",
  "30": "xuchuwirisaj ri ulew cumal tak xtutz', xukuje' ne ri u warbal ri ajawinel.",
  "31": "Xch'aw ri Dios, xebopan ri e amalo, xukuje' us, xquinojisaj ri ulew Ejipt.",
  "32": "Che u q'uexwäch jäb, xutak ulok sakbach xukuje' rak' tak k'ak' puwi' ri tinimit.",
  "33": "Xebuk'aj tak ri qui uva, ri qui higo; ¡xebuk'aj tak ri juwi' tak che' pa Ejipt!",
  "34": "Xch'aw ri Dios, xebopan c'u ri e sac'; ¡rumal ri qui q'uiyal man cuya' ta quebajilaxic!",
  "35": "¡Xequitij ri k'ayes ri e c'o pa ri juyub, xukuje' ronojel ri q'uiyinak cho ri ulew!",
  "36": "¡Xuc'am ulok cämical puwi' ri Ejipt, xebucämisaj conojel ri qui nabeal ri aj ejiptib!",
  "37": "Xresaj c'u na ulok ri Dios ri u tinimit quekam chic k'an puak xukuje' sak puak, man c'o ta jun chque ri amak' xk'atitaj taj.",
  "38": "Ri aj ejiptib xequicotic aretak xquilo chi xebel ulok, sibalaj c'u qui xe'n quib.",
  "39": "Ri Dios xulic' jun sutz' che qui ch'ukic, xunicowisaj jun k'ak' che u c'utic ri qui be chak'ab.",
  "40": "Xquita' qui wa, xutak c'u ulok sakco'r chque, ruc' wa ri xpe chicaj xebunojisaj.",
  "41": "Xupaxij ri abaj, xel ulok ja' chupam, ri xlemem pa ri chaki'j uwo sak jacha' jun nima'.",
  "42": "Xnataj c'ut ri tastalicalaj chi'nic che ri u banom che ri Abraham ri pataninel rech.",
  "43": "Jewa' xuban ri Dios aretak xresaj ulok ri u tinimit ri cha'talic, cuc' rakoj tak chi'aj re quicotemal,",
  "44": "xujach ri culew ri jule' nimak tak tinimit chic pa qui k'ab xukuje' ri qui ch'äcoj jule' tak tinimit chic,",
  "45": "nim c'u chequila' wi xukuje' cheboc il che quilixic tak ri pixab xukuje' tak ri u tijonic ri Ajawaxel. ¡Chyo'k u k'ij ri Ajawaxel!"
}