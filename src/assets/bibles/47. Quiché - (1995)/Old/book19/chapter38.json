{
  "1": "Ajawaxel, minyaj la chupam ri oyowal la mawi mac'äjisaj la nu wäch chupam ri c'anal la.",
  "2": "Chwe c'ut xech'iqui' wi ri ch'ab la; ¡panuwi' c'u kajinak wi ri k'ab la!",
  "3": "Rumal ri oyowal la qui mac quech ri e nu mac, ronojel ri nu cuerp yawab; ¡man c'o ta jun nu bakil utz!",
  "4": "Ri wetzelal in qui kajbem; je jas jun alalaj eka'n ri man quinch'ij taj.",
  "5": "U mac rech chi man in tal ta tzij, ri e nu socotajic quek'ayic, quechuwiric.",
  "6": "Ronojel ri jun k'ij xak quinbisonic, pachal ri nu jolom in c'o pa c'ax.",
  "7": "Canicow ri uwo wij rumal ri nimalaj k'ak'; ¡ronojel ri nu cuerp yawab!",
  "8": "Sibalaj in muchmubinak, man c'o ta chi nu chuk'ab; ¡ri nu ch'ikowem u ch'ikowem ri anima'aj!",
  "9": "Ajawaxel, eta'm la ronojel ri quinrayij; ¡xukuje' ri e nu bik'bitem man e c'utal ta chwäch la!",
  "10": "Ri wanima' sibalaj cach'opilajic, ri e nu chuk'ab cätajin quinquiwonoba' canok, ¡xukuje' ne ri e nu bak'wäch quesutz'iric!",
  "11": "Ri e wachil ri sibalaj e utz na wuc' xukuje' ri e wachalaxic, naj cäquiya' wi quib, naj chque ri e nu ch'a'c.",
  "12": "Ri cäquirayij nu cämisaxic, cäquicoj c'amibal chwe; ri cäquirayij u banic c'ax chwe, cäquitzijoj nu mojcolexic, conojel ri k'ij cäquichomaj jas cäquibano rech quinkaj pa qui k'ab.",
  "13": "Ri in c'ut quinban wib chi in t'oy, je ta ne ri ma ta quinto je ta ne' ri in mem, man xinjak ta ri nu chi'.",
  "14": "In junam ruc' ri man cätan taj, ri man cäcuin ta c'o jas cubij che u to'ic rib.",
  "15": "In quineyen che la, Ajawaxel xukuje' nu Dios, chi lal cätzelen la u wäch qui tzij.",
  "16": "Xuwi quintz'onoj chi mäquitze'j nu wäch; mäquibixoj ch'äcanic chwij aretak quintzakic.",
  "17": "Kastzij, xa jubik' man quintzakic, ri e nu k'oxom man cäquiya' ta uxlanem chwe.",
  "18": "¡Quebenk'alajisaj ri nu mac, quinel c'u ch'u'j cumal!",
  "19": "Ri e nu c'ulel e q'ui chic; e q'ui ri man c'o ta jasche cäquetzelaj nu wäch.",
  "20": "Etzelal quitojbem wech che u q'uexwäch utzil; quinquic'ulelaj xa rumal chi quintzucuj u banic ri utzil.",
  "21": "Ajawaxel, ¡minya' la can nu tuquiel! Nu Dios, ¡manajtajisaj ib la chwe!",
  "22": "Dios xukuje' nu colonel, ¡saj la chanim che nu to'ic!"
}