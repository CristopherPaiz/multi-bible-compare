{
  "1": "In nu chi'm u chajixic ri nu c'aslemal, man quinmacun ta c'u ruc' ri wak', xukuje' quincoj jun jic'abal u pa chi'aj pa nu chi' aretak quinuc'ulelaj ri banal etzelal.",
  "2": "Xinban wib chi in mem. Man c'o ta jas xinbij. ¡Mawi ne xintzijoj ta ri utz! Cätajin c'u cänimataj ri nu k'oxom;",
  "3": "¡cätajin c'u canicow ri wanima' cho nu c'u'x! Cätajin quinchomaj wa', xnicow ri k'ak' chnupam, co c'u xinch'awic je xinbij wa':",
  "4": "“Ajawaxel, bij la chwe jas ri quinc'ulmaj na chuq'uisbal, xukuje' joropa' junab quinec'asal na; ¡quinwaj quinwetamaj chi sibalaj man cabeytaj ta ri nu c'aslemal!",
  "5": "Yo'm la jun c'aslemal chwe ri xa re quieb oxib k'ij; man nim ta ri nu c'aslemal chwäch la. ¡Ronojel winak xa jun uxlabic cabeytajic!”",
  "6": "“¡Ronojel winak xak coc'owic xa jacha' jun nanoch'! Man c'o ta cupatanij che cumulij sibalaj k'inomal, man reta'm ta c'ut jachin quechben canok.",
  "7": "Jeri', Ajawaxel, ¿Jas ta ri quincuinic quinweyej chi na? ¡Ri eyebal nu c'u'x chij la c'o wi!",
  "8": "Chinesaj la chupam ri nu mac; mäya' la be chque ri man etal ta tzij chi cäquitze'j nu wäch.",
  "9": "Xinban wib chi in mem, man xinjak ta ri nu chi', lal c'ut ri cätajin cäch'aw la.",
  "10": "Tanaba' la nu ch'ayic; in k'itajinak chi c'u pa ri ch'ayic rumal ri k'ab la.",
  "11": "Cuc' c'äjisabal wächaj qui mac ri macaj cajic' la ri winak, rumal ri u c'äjisaxic u wäch u mac ri u mac, cäban la chi cux puc'uc' ulew ri sibalaj culok'ok'ej. Ronojel winak xa jun uxlabic.",
  "12": "Ajawaxel, tatabej la ri nu ch'awem ri quiban chwäch la, ¡chetatabej la ri e nu juyuwem!, ¡xak mail la ri u wa'l nu wäch! Ri in in uxinak che la xa in oc'owel jun chicop ri c'o u xic', e jacha' ri e nu mam.",
  "13": "Tanaba' la nu ca'yexic, ya' la jok'otaj chwe re uxlabic, c'ä majok chinbec quintanaba' c'u c'aslemal.”"
}