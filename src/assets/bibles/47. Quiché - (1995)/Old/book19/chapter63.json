{
  "1": "¡Nu Dios, lal ri lal nu Dios! Ruc' nimalaj rayinic quintzucun che la, cächaki'j nu chi' che la; ruc' ronojel wanima' quinrayin che la, in junam ruc' ri chaki'j ulew ri man c'o ta wi ja', mawi c'aslemal.",
  "2": "¡Quinwaj quinwil wäch la chupam ri cak'ilax wi la quinwil c'ut ri cuinem la xukuje' ri juluwem la!,",
  "3": "¡are c'u utz na ri lok'ok'ebal c'u'x la chuwäch ri c'aslemal! Ruc' ri nu chi' quinya' na k'ij la;",
  "4": "pa ronojel nu c'aslemal quinya' na k'ij la, quinyac ri nu k'ab chwäch la aretak quinch'aw uc' la.",
  "5": "Kas c'u quinnoj canok, jacha' ri cutij ronojel ri ulabal ri sibalaj je'lic, e are tak c'ut ri nu chi' quek'ijilan na che la ruc' quicotemal.",
  "6": "Chak'ab tak, aretak in k'oyol chic, cänataj la chwe quinchoman c'u che la;",
  "7": "lal c'ut ri quinto'w la. Quinquicot chquixe' ri xic' la.",
  "8": "Ronojel ri nu c'aslemal u nuc'um rib che la; ri iquiak'ab la man quinutzokopij taj.",
  "9": "Ri cäquitzucuj nu cämisaxic quetzak na chupam ri mukubal;",
  "10": "¡quecäm na pa u chi' ch'ich' re ch'o'j quet'ubix c'u na cumal tak utiw!",
  "11": "Are' c'ut ri ajawinel cäquicot na ruc' ri Dios; quebequibixoj na bix conojel ri cäquiban ri chi'nic ri kas cäban na pa ri u bi', e are' tak c'ut ri quebanow tak tzij catz'apilox na ri u pa qui chi'."
}