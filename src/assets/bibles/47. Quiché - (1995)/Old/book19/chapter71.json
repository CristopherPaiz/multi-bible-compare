{
  "1": "Ajawaxel, uc' la quintzucuj wi u to'ic wib; ¡mawi jubik' mesaj la nu q'uixbal!",
  "2": "¡Chinesaj la pa ri c'ax, chincolo' la, sibalaj c'u lal suc'! Choc la il che nu to'ic, chincolo' c'u la.",
  "3": "Chux la jun nimalaj abaj chwe ri quinch'uk wi wib, chux la to'bal wib re panibal xukuje' colobal ib. Lal ri' ri lal nimalaj abaj chwe xukuje' to'bal wib.",
  "4": "Nu Dios, chinesaj la pa u k'ab ri banal etzelal; chinesaj la pa u k'ab ri banal il xukuje' tokinel,",
  "5": "ri lal c'ut Ajawaxel, pa ri nu ch'utinal ulok lal cu'lbal nu c'u'x xukuje' ri u cowiribal ri wanima'.",
  "6": "C'ä in c'o pa ri u c'u'x ri nu nan aretak nu cuban chi nu c'u'x chij la; lal xabanow la chi xinalaxic amak'el quinya' na k'ij la.",
  "7": "In uxinak mayibal chque q'ui winak, lal c'ut ri nu panibal.",
  "8": "Ronojel k'ij nojinak ri nu chi' che u bixoxic ri juluwem la;",
  "9": "metzelaj la nu wäch aretak in nim winak chic; minya' la canok aretak man c'o ta chic nu chuk'ab.",
  "10": "Ri e nu c'ulel, ri cäcaj quinquicämisaj, qui junamam qui tzij cäquichomaj nu cämisaxic.",
  "11": "Cäquibij: “¡Chiterenej pa rakan, chichapa', xutum c'u can rumal ri Dios, man c'o ta c'u jachin craj cuto'!”",
  "12": "Mänajtin la chwe, nu Dios; saj la chanim che nu to'ic,",
  "13": "¡chesax qui q'uixbal xukuje' chisachisax qui wäch ri cäquiban qui c'ulel che ri nu c'aslemal! ¡Chtze'x qui wäch ri cäcaj ri nu c'axc'olil!",
  "14": "Are c'u ri in quineyen pa ronojel jok'otaj, xa c'u sibalaj quintakej na k'ijilaxic la;",
  "15": "ronojel ri jun k'ij quintzijoj cuc' ri nu chi', chi lal lal uj colowinak banom c'u la suq'uilal chke. ¡Jun jasach wa' ri man quinrik ta u ch'obic!",
  "16": "Ajawaxel, quintzijoj na ri nimak tak jastak ri banom la; quinwesaj na u tzijol chi xuwi ri lal lal suc'.",
  "17": "Nu Dios, lal xintijon la pa ri wac'alal, nu takem c'u ne' qui ya'ic qui tzijoxic tak ri e nimak tak chac la.",
  "18": "Nu Dios, minwonoba' la canok, aretak in nim winak chic sak chic ri nu wi'. Quintakej c'u na u tzijoxic ri cuinem la chque we winak ri' ri e c'o camic xukuje' ri c'amaja' quebalaxic.",
  "19": "Ri suq'uil la, nu Dios, copan c'ä chicaj; ri lal e banom la nimak tak jastak; ¡man c'o ta chi jun ri junam ta uc' la!",
  "20": "Pune' banom la chwe chi e wilom e q'ui c'axc'olil xukuje' rikoj tak c'ax, banom la chwe chi in c'aslic; quinwalijisaj c'u na la chuxe' ri u najil ri u pam ri ulew,",
  "21": "cänimatajisaj c'u na la ri nu nimalil cäcu'bisaj chi c'u na la ri nu c'u'x.",
  "22": "Are' c'u ri in, pa we wi, quebenbixoj na bix quink'ijilaj na ri nimalil la, ruc' ri rok'ibal ri arp xukuje' ri re ri nimalaj arp, nu Dios, tastalic pa Israel.",
  "23": "Ri e nu chi' quequicotic aretak quinbixon che la, ri in c'ut, in to'tajisam la,",
  "24": "xukuje' ri wak' man cutanaba' ta u bixic chi ri lal, lal suc', e are' tak c'ut ri cäcaj chi quinrik c'ax elinak nimalaj qui q'uixbal."
}