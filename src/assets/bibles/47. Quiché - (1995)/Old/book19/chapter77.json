{
  "1": "Co quinrak nu chi' che u tz'onoxic tok'ob che ri Dios rech quinutatabej.",
  "2": "Ri k'ij aretak quinbisonic, quintzucuj ri Ajawaxel, amak'el c'ut quebenyac ri e nu k'ab pa ri u banic ch'awem ruc' Dios pa tak ri chak'ab. Ri nu c'aslibal man curik ta cu'lbal c'uxaj.",
  "3": "Cänataj ri Dios chwe, quinok' c'ut; quinkaj che chomanic, cuban quieb nu c'u'x.",
  "4": "Lal, Ajawaxel, man cäya' ta la chwe chi quebenyupuba' ri e nu bak'wäch; ¡sibalaj in moxirinak, man quincuin ta quinch'awic!",
  "5": "Quebenchomaj ri k'ij xukuje' tak ri junab ri e oc'owinak;",
  "6": "cänataj chwe aretak quinbixon chak'ab. Quinchoman pa wanima', quinc'ot c'u na nu chi':",
  "7": "¿La xak lo amak'el royowal ri Ajawaxel? ¿La ma ta lo cuban chi na utzil chke?",
  "8": "¿La xa lo xq'uis ri lok'ok'ebal u c'u'x? ¿La xa man cuban ta chic jas ri u bim?",
  "9": "¿La xa lo xsach ri rutzil ri Dios pa u jolom? ¿La xa lo sibalaj oyowarinak, chi man quel ta chi u c'u'x chke?",
  "10": "Ri sibalaj c'ax cuban chwe are ri u chomaxic chi ri aj Chicaj man je ta chic kuc' jacha' ri nabe.",
  "11": "Quenataj na chwe ri mayibal ri xebuban ri Ajawaxel pa jujun tak k'ijol canok;",
  "12": "quinchoman chrij ronojel ri u banom.",
  "13": "Oh Dios, lal tastal pa tak ri banoj la; ¿jachin ta ri dios ri sibalaj ta nim ri c'olic jacha' ta ri lal?",
  "14": "¡Lal ri' ri Dios ri queban tak la mayibal! ¡Xc'ut ri cuinem la chquiwäch ri nimak tak tinimit!",
  "15": "Ruc' ri cuinem la xlok' chi na la ri tinimit la, ri e u c'ojol ri Jacob xukuje' ri e rech ri Jose.",
  "16": "Nu Dios, aretak xil la rumal ri plo xuxe'j rib, xeyicop ri e u ja'il ri e c'o c'ä chuxe';",
  "17": "ri sutz' xquitzokopij ulok ri jäb xetataj cakulja pa ri caj, xukuje' caypa' pa ronojel c'olbal.",
  "18": "Xetataj ri cakulja la pa ri salc'um; xsakar ri uwächulew cumal tak ri caypa' la, ri uwächulew xyicop cumal tak cabrakan.",
  "19": "Xjak ri be la chupam ri plo; xeramij la nimak tak ja', man c'o ta c'u jun xrikow ta ri retal ri akan la.",
  "20": "Xc'am la u be ri tinimit la jacha' jumulaj chij, rumal ri Moises xukuje' ri Aaron."
}