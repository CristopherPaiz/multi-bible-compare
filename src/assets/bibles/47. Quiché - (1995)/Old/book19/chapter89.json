{
  "1": "Amak'el quinbij chupam ri nu bix, Ajawaxel, chi sibalaj lal banal utzil; man quintanaba' ta u tzijoxic chi ri lal lal jic.",
  "2": "Quinwesaj na u tzijol ri lok'ok'ebal c'u'x la chi junalic; chi ri jiquil la man q'uextajel taj, man q'uextajel ta jacha' ri caj.",
  "3": "Xban la jun c'ulwächinic ruc' ri David; xchi'j la che ri lok'om pataninel la, ri cha'om la:",
  "4": "“Quinban na chi ri e awija'lil quebajawin na amak'el chupam ri a c'olbal.”",
  "5": "Oh Ajawaxel, conojel ri e c'o pa ri caj cäquiya' u k'ij ri jiquil la xukuje' tak ri e mayibal la.",
  "6": "¡Man c'o ta jun chic dios, mawi jun pa ri caj ri cäjunamataj ta uc' la, Ajawaxel!",
  "7": "Nimalaj Dios xukuje' xibibal, sutim rij cumal ri e c'o pa ri caj.",
  "8": "Ajawaxel, Dios ri c'o ronojel u cuinem, ronojel ri cuinem ech la are c'u ri kastzij sutim ij la rumal; ¡man c'o ta jachin jun cäjunamataj ta uc' la!",
  "9": "Lal c'o takanic la puwi' ri plo ri c'anarinak, cajamarisaj la ri u wäch ri quewalijic;",
  "10": "xtac'alej la ri jilijic awaj re ri plo je ta ne jun cäminak; xejabuj la ri e c'ulel la ruc' ri u chuk'ab ri k'ab la.",
  "11": "Ri caj xukuje' ri ulew e ech la; lal xbanow la ri uwächulew xukuje' ronojel ri c'o chuwäch.",
  "12": "Lal xq'uiyisam la ri iquiak'ab xukuje' ri mox k'ab; ri e juyub Tabor xukuje' ri Hermon cäquibixoj ri bi' la ruc' quicotemal.",
  "13": "Ri k'ab la cuinel; ri iquiak'ab la c'o u chuk'ab xukuje' ch'äcanel.",
  "14": "Ri tem re ajawibal la jekel puwi' ri suq'uil xukuje' ri ya'tal u banic; ri lok'ok'ebal c'uxaj xukuje' ri kastzij quebel ulok che c'ulaxic la.",
  "15": "Oh Ajawaxel, utz rech ri tinimit ri reta'm cuya' k'ij la ruc' quicotemal, ri cäbinic tunam rumal ri chaj la,",
  "16": "ri cäquicot ronojel k'ijol pa ri bi' la, cäbe c'u ranima' che ri suq'uil la.",
  "17": "Kastzij, lal ri lal u chuk'ab xukuje' ri u je'lical; ri ka chuk'ab cänimar rumal ri utzalaj rayibal la.",
  "18": "¡Ri ch'ukubal kib are' ri Ajawaxel! ¡Ri kajawinel are' ri Suc' re Israel!",
  "19": "Pa jun k'ijol ojer xch'aw la ulok pa jun c'utwächinic, xbij la chque ri jicalaj tak pataninel tak ech la: “Nu cha'om jun aj nu tinimit ri c'o u chuk'ab, nu nimarisam u k'ij nu to'm c'ut.”",
  "20": "“¡Nu rikom ri pataninel wech ri David! Ruc' ri waseit nu c'utunisam chi are' ajawinel,",
  "21": "mawi c'u jubik' ma ta chinto', quinya' na u chuk'ab ruc' ri nu cuinem.",
  "22": "Man quech'ojin ta c'u na ri e u c'ulel ruc' mawi cach'äc na cumal ri e banal etzelal.",
  "23": "Quebenxak'alej na ri e u c'ulel; ¡quebenwesaj na chuwäch! ¡Quinban na ch'akatak chque ri quetzelam u wäch!",
  "24": "Cac'oji' na ri nu lok'ok'ebal c'u'x ruc' xukuje' ri nu jiquil, in quinbanowic chi cänimar na ri u cuinem;",
  "25": "quinjekeba' na ri u cuinem xukuje' ri u takanic kas ruc' ri plo ri Mediteran c'ä ruc' ri Euprats.",
  "26": "Ri are' cubij na chwe: ‘Lal ri lal nu tat; lal nu Dios ri quincolowic xukuje' quinuch'uku.’",
  "27": "Quinya' na takanic pa u k'ab jas ri ya'tal che jun nabeal ala, paquiwi' conojel tak ri ajawinelab ri e c'o cho ri uwächulew.",
  "28": "Ri nu lok'ok'ebal c'uxaj che man c'o ta u q'uistajic, xukuje' ri nu c'ulwächinic ruc' man c'o ta u q'uextajic.",
  "29": "Ri e rija'lil quebajawin na pa ri u c'olbal amak'el, joropa' k'ij cabeytaj ri caj.",
  "30": "We c'u ri e are' caquitzak can ri nu tijonic, man cajunamataj ta c'ut ri qui c'aslemal cuc' tak ri e nu takanic.",
  "31": "We man quequitz'akatisaj ri nu pixab, xukuje' man cäquinimaj ta ri nu takomal,",
  "32": "quinc'äjisaj na qui wäch quebenrapuj na u mac rech ri quetzelal xukuje' ri man qui nimanic taj;",
  "33": "man quintanaba' ta c'u u lok'ok'exic ri David, mawi ma ta quintz'akatisaj ri nu jicomal ruc'.",
  "34": "Man quinpaxij ta na ri nu c'ulwächinic mawi ma ta quintz'akatisaj ri nu tzij.",
  "35": "Xa jumul nu banom ri chi'nic ri kas cäban na rumal rech chi kas in tastalicalaj Dios, man quinban ta c'u na tzij che ri David.",
  "36": "Ri e rija'lil quebajawin na chupam ri u c'olbal, jacha' ri u beytajem ri k'ij.",
  "37": "¡Amak'el co quejeki' na jacha' ri ic'! ¡Amak'el co quejeki' na, jacha' ri u beytajem ri caj!”",
  "38": "Xutum c'u ne la, xukuje' etzelam la u wäch ri ajawinel ri xcha' la; ¡lal oyowarinak ruc'!",
  "39": "Paxim ri c'ulwächinic la ruc' ri pataninel ech la, q'uiakom la ri u corona cho ri ulew.",
  "40": "Xejak la jul chque conojel ri e nimak tak u tapia; ¡xeyojyobisaj la ri e u tinimit tak!",
  "41": "Conojel ri winak queboc'owic cäqueläk'aj bic jachique ri cäcaj; ri e u c'ulja caquitze'j u wäch.",
  "42": "Banom la chi ri e u c'ulel cäquiyac ri qui k'ab quejajat che ch'äcanem;",
  "43": "xesaj la ri u pa u chi' ri u ch'ich' re ch'o'j, man xya' ta chi la u chuk'ab pa ri ch'o'j.",
  "44": "Chupum la ri u juluwem; q'uiakom la ri u tem re ajawibal pa ulew;",
  "45": "xk'ip la ri junab re ri u c'aslemal nojisam c'u la che q'uixbal.",
  "46": "Oh Ajawaxel, ¿c'ä jampa' cätanaba' la u c'u'ic ib la? ¿La c'ä cänicow ta na lo ri oyowal la jacha' ri k'ak'?",
  "47": "Ajawaxel, nataj che la chi man naj ta quinc'asi'c; chi man naj ta quec'asi' ri winak ri e winakirisam la.",
  "48": "¡Man c'o ta jun cäcuinic cäc'asi'c ri ma ta c'u cäcämic! ¡man c'o ta jun ri ma ta cäbe pa ri mukubal!",
  "49": "Ajawaxel, ¿jawije' c'o wi ri nabe lok'ok'ebal c'u'x la ri xchi'j la che ri David ruc' ronojel anima' la?",
  "50": "Ajawaxel, chnataj che la chi ri pataninel tak ech la queyok' cumal q'ui winak; quebenc'am c'u ne bic tak we c'ax ri' pa ri wanima'.",
  "51": "Oh Ajawaxel, ¡je ka yok'ic wa' cäquiban ri e c'ulel la chke! ¡je yok'onic wa' cäquiban amak'el che ri cha'om la!",
  "52": "Tewichital ri Ajawaxel amak'el. ¡Je' chabanok!"
}