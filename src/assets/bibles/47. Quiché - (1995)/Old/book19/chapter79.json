{
  "1": "¡Nu Dios, ri quequik'ijilaj tak diosib qui majim ri jastak ech la! ¡Cawasim ri tastalicalaj achoch la quiyojyobisam c'ut ri Jerusalen!",
  "2": "¡Xequiya' can ri cäminak tak qui cuerp ri pataninel tak ech la, ri jic xebin chwäch la, rech quet'ubix cumal tak ri c'uch xukuje' cumal ri juyubal tak awaj!",
  "3": "Jacha' ja' xquijamij ri qui quiq'uel pa ronojel ri Jerusalen, man c'o ta c'u jun xemukuwic.",
  "4": "Cätze'x ka wäch cumal ri e ka c'ulja; uj yacal qui tze' joropa' ri cujilowic.",
  "5": "Oh Ajawaxel, ¿c'ä jampa' coc'ow ri oyowal la? ¿La xak cätajin wi cänicow ri oyowal la jacha' ri k'ak'?",
  "6": "¡Jamij ri oyowal la paquiwi' ri ajawibal ri quequik'ijilaj diosib ri man queta'm ta wäch la, mawi cäya' k'ij la cumal!",
  "7": "E are' c'ut xebik'ow ri Jacob, xequiyojij c'ut ri c'o pa ri rulew.",
  "8": "Mäban la chi uj ta cujtojow ri quetzelal ri e ka mam; ¡pet ba ri ch'uch'ujil la chanim che ka to'ic, xa c'u co'l man quel kanima'!",
  "9": "Nu Dios, ka colonel, chujto' la, ¡chujesaj la pa ri c'ax, chäsacha' la ri ka mac, rumal ri u juluwem ri bi' la!",
  "10": "Man c'o ta chi jasche caquibij ta chi na ri e k'ijilal tak diosib: “¿Jawije' c'o wi ri qui Dios?” Chya' la chke chi cäkil ri u tojic rajil u q'uexel ri qui cämical ri pataninel tak ech la. ¡Chquetamaj xukuje' ri e k'ijilal tak diosib!",
  "11": "Choc la il che ri qui ch'ach'atem ri e c'o pa tak che', cheto'tajisaj la ruc' ri nimalaj cuinem la ri cämisaxic quij.",
  "12": "Oh Ajawaxel, chya' la wukub mul rajil u q'uexel chque ri e ka c'ulja qui mac quech ri c'axc'obisanic ri qui banom che la.",
  "13": "Ri uj c'ut ri uj tinimit la, ri uj chij rech ri yuk'bal la, cäkaya' na maltioxinic che la amak'el; ¡cujbixon na che la chbe k'ij sak!"
}