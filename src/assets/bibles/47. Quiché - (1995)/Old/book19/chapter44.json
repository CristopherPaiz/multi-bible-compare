{
  "1": "Nu Dios, e ka tom cuc' tak ri ka xiquin, e quitzijom tak ri e ka mam chke ri xban la pa tak ri qui k'ijol, pa tak ri ojer tak k'ijol ri e oc'owinak:",
  "2": "Ruc' ri k'ab la xebesaj la bic ri e k'ijilal tak diosib, xc'äjisaj la qui wäch ri nimak tak tinimit, xejekeba' c'u la ri e ka mam chila'.",
  "3": "Man are' ta c'u ri qui chuk'ab mawi ri qui ch'ich' re ch'o'j ri xyo'w ta ri ch'äcanic chque; man e are' ta xech'äcow ri ulew. ¡Are ri cuinem la xukuje' ri chuk'ab la! ¡Are' ri u juluwem ri wächbal la, rumal chi e lok' chwäch la!",
  "4": "¡Wajawinel! ¡Nu Dios! Lal xyo'w la ri ch'äcanic che ri tinimit la;",
  "5": "ruc' ri to'banic la xekach'äc ri e ka c'ulel; ¡pa ri bi' la xekaxak'alej ri cäquiban c'ax chke!",
  "6": "Man xincu'ba' ta c'u nu c'u'x ri' chrij ri nu ch'ab mawi ri nu ch'ich' re ch'o'j cacuin ta ri' cuya' ta ri ch'äcanic chwe;",
  "7": "lal ri' ri xbanow la chi xekach'äc ri ka c'ulel, ri xukuje' xebeya' la pa q'uixbal ri xquetzelaj ka wäch.",
  "8": "¡Amak'el cäkanimarisaj na kib chij la nu Dios, amak'el cäkaya' na u k'ij ri bi' la!",
  "9": "Uj xutum c'u la; esam la ka q'uixbal. Man cäbe ta chi c'u la cuc' ri kajch'ojab pa ri ch'o'j.",
  "10": "Banom la chke chi xa cujanimaj chquiwäch ri e ka c'ulel; ri cäquetzelaj ka wäch cujqueläk'aj, cäquic'am c'u bic jachique ri cäcaj.",
  "11": "Uj jachom la, uj jacha' ta ne chij ri quebe pa ri pilibal; uj tuquin la chquixo'l ri quequik'ijilaj ri diosib;",
  "12": "man pakal ta ri c'ayim wi la bic ri tinimit la, man c'o ta c'u ch'äcom la che u c'ayixic bic.",
  "13": "Uj yo'm la pa q'uixbal; ri e ka c'ulja cujquiyok'o cäquitze'j c'u ka wäch.",
  "14": "Banom la chi ri quequik'ijilaj ri diosib caquitze'j ka wäch; aretak cujquilo, caquisutisa' ri qui jolom che retz'bexic ka wäch.",
  "15": "Man c'o ta jok'otaj ri ma ta quina' wib chi in mach'italic; cäkaj ri nu palaj che q'uixbal.",
  "16": "U mac rech ri c'ulel, ri cutijtobej resaxic ri royowal chwij quinuyok'o xukuje' quinutzuru.",
  "17": "Wa' we xkac'ulmaj ri', man rumal ta rech chi xsach ta la pa ka jolom. ¡Ma ta mat ka tz'akatisam ri c'ulwächinic la!",
  "18": "Man ka chomam ta chi cäkaxutuj ta la canok mawi ka yo'm ta can ri be la.",
  "19": "Uj yo'm c'u ne la canok chquixo'l ri juyubal tak tzi'; ¡Uj ch'ukum la chupam jun xibibalalaj k'ekumalil!",
  "20": "We ta xsach la pa ka jolom, ka Dios, xkak'ijilaj ta c'u jun dios chic che q'uexwäch la ri man keta'm ta u wäch,",
  "21": "xetamaj ta c'u la ri' conojel ri jastak ri sibalaj e c'u'talic.",
  "22": "U mac c'u ech la xak keye'm ri cämical; ronojel k'ij; je cäban chke jacha' ri caban chque ri chij ri pilic quij.",
  "23": "Ajawaxel, ¿jasche cäwar la? ¡Chäc'astaj la, chäc'astaj la! ¡Kas xa jumul mujxutuj la canok!",
  "24": "¿Jasche cäc'u' ib la chkawäch? ¿Jasche cujsach pa jolom la, oc'owinak u wi' ri c'ax ri cätajin cakariko?",
  "25": "Uj k'itajinak uj mach'italic, xak quekajuruj chic ri e ka cuerp cho ri ulew.",
  "26": "Walijala, saj la che ka to'ic, chujcolo' la ruc' ri lok'ok'ebal c'u'x la."
}