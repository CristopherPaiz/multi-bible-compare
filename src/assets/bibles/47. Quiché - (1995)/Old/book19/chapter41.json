{
  "1": "Utz rech ri cächoman chrij ri tukar xukuje' ri meba'; cäto' c'u na rumal ri Ajawaxel pa tak u k'ijol ri c'ax.",
  "2": "Ri Ajawaxel are cuch'uku, cuya' u c'aslemal xukuje' rutzil u wäch cho ri uwächulew, man cujach ta pa qui k'ab ri e u c'ulel.",
  "3": "Ri Ajawaxel cuya' na u chuk'ab cho ri ch'at aretak cäyawajic; ¡cuq'uex na ri u yabilal pa rutzil wächaj!",
  "4": "Ri in nu bim: “Ajawaxel, chel c'u'x la chwe; chincunaj la, pune' in macuninak chwäch la.”",
  "5": "Ri e nu c'ulel sibalaj c'ax ri caquirayij na chwij: “¿Jampa' lo cäcämic, cäsach ta c'u u wäch ri natabal re?”",
  "6": "Quepe che wilic, man jic ta c'ut ri canima'; cäquic'ol ronojel ri man utz taj pa canima', aretak c'ut quebel bic pa ri be cäquichaplej u tzijoxic.",
  "7": "Ri cäquetzelaj nu wäch, cäquimulij quib cäquichaplej nu yok'ic; cäquichomaj chi cätajin quinrik c'ax rumal ri nu mac.",
  "8": "Cäquibij c'ut: “Ri u yabilal are' ri itzel uxlabal xc'amow ulok; kajinak pa ch'at, man cäwalij ta chi jumul.”",
  "9": "Xukuje' ne ri utzalaj wachil, ri nu cuban nu c'u'x chrij, ri cäwa' junam wuc' ri cutij ri nu caxlanwa, u walijisam rib chwij.",
  "10": "Ri lal c'ut, Ajawaxel, chel c'u'x la chwe; chinwalijisaj la, quinc'äjisaj c'u na qui wäch jas ri takal chque.",
  "11": "Ruc' wa' quinwetamaj chi in lok' chwäch la chi ri nu c'ulel man cubixoj ta ch'äcanic panuwi'.",
  "12": "Ri in c'ut, ri in bininak pa jun ch'ajch'ojalaj c'aslemal, chinc'ama' la pa k'ab la, chinya' la chwäch la amak'el.",
  "13": "¡Tewichital ri Ajawaxel, u Dios ri Israel, camic xukuje' chbe k'ij sak! ¡Je chelok!"
}