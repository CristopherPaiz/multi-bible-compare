{
  "1": "Chupam ri oyowal la, nu Dios uj wonobam la canok, uj c'äjim la; ¡tzelej ba la camic ri ka chuk'ab!",
  "2": "Xban la chi xyicop ri uwächulew, xujak c'u rib; camic c'ut, chetz'apij la ri e u tetobic cätajin c'u cäwulwubic.",
  "3": "Oc'owisam ri tinimit la pa nimak tak c'axc'olil; yo'm la jun u wa'l uva chke pa tijic ri cäch'ujirisanic;",
  "4": "¡ya' la jun etal camic chque ri caquina' quib chwäch la rech man queriktaj ta cumal tak ri ch'ab!",
  "5": "¡Choc la il chke, chujcolo' la ruc' ri chuk'ab la! ¡Ri e lok' chwäch la chebesaj la pa ri c'ax!",
  "6": "Ri Dios u bim chupam ri cak'ijilax wi. “¡Ruc' nimalaj quicotemal quinjacha' u wäch ri Siquem quinjach c'u na ri beya' re Sucot!",
  "7": "Ri Galaad xukuje' ri Manases e wech; ri Eprain are to'bal nu jolom; ri Juda are nu ch'ämiy re takanic;",
  "8": "ri Moab are tzima ri quinch'abej wib; puwi' ri Edom quinq'uiak wi na ri nu xajäb; ¡quinrak c'u nu chi' rumal ri ch'äcanic paquiwi' ri aj pilisteyib!”",
  "9": "Nu Dios, ¿Jachin ta quinc'amow bic pa ri tinimit ri c'o nimalaj tapia chrij? ¿Jachin ta quinc'amow bic c'ä pa Edom?",
  "10": "Are c'u ri lal, nu Dios, uj xutum la canok; ¡man cäbe ta chi la cuc' ri kajch'ojab!",
  "11": "Chujto' ba la che qui ch'äquic ri e ka c'ulel, man c'o ta c'u u patan ri u to'banic ri winak.",
  "12": "Ruc' ri u to'banic ri Dios quekaban na nimak tak jastak; ¡ri are' quebutac'alej na ri e ka c'ulel chquikul!"
}