{
  "1": "Ajawaxel, ¿Jasche sibalaj naj lal c'o wi? ¿Jasche cac'u' ib la pa tak ri k'ij re c'axc'olil?",
  "2": "Ri banal etzelal, ruc' nimarisan ib ch'ujirinak cuban c'ax che ri meba'; pa ri c'amibal c'ut ri u cojom cäkaj wi na.",
  "3": "Ri banal etzelal cunimarisaj u k'ij pa tak ri kas u rayinic; ri quiäk rayinel cac'okonic cäretzelaj u wäch ri Ajawaxel.",
  "4": "Ri e banal tak nimal caquibij: “Man c'o ta Dios. Man c'o ta jachin ta cäto'w chwe jas quinbano.” Are u chomanic wa' amak'el.",
  "5": "Ronojel ri cubano amak'el utz quel chuwäch. Ri chomanic la naj e c'o wi che, naj chque ri u bak'wäch, cutze'j qui wäch ri e u c'ulel.",
  "6": "Cuchomaj chi man c'o ta jun cäch'äcan puwi', chi mawi jubik' curik ta c'ax.",
  "7": "Nojinak ri u pa u chi' chque tak c'okonic, chque banoj tak tzij xukuje' chque tak yok'onic; ri e u tzij quequic'u' il patan xukuje' etzelal.",
  "8": "Cäc'ac'alen chquinakaj ri alaj tak tinimit, chic'uyal cucämisaj ri man c'o ta u mac. Man quel ta ri u bak'wäch chrij ri man cäcuin taj cuto' rib:",
  "9": "Je ta ne jas jun coj pa ri u pec, chupam ri c'ubal rib caralwächij ulok ri meba', xak reyem jampa' cäkaj pa u k'ab, aretak cäkaj pa u k'ab cujuruj pa ri u putzcuyibal.",
  "10": "Cäjupic, cuc'ololej rib, quekaj c'u pa u k'ab ri man quecuin taj cäquito' quib.",
  "11": "Ri banal etzelal cuchomaj chi cäsach pa u jolom ri Dios, chi cuch'uk ri u palaj chi mawi jubik' c'o cärilo.",
  "12": "¡Walij la Ajawaxel, walijisaj ri k'ab la! Ri quebisonic mesach pa jolom la.",
  "13": "Nu Dios, ¿jasche quetze'n ri banal tak etzelal, cäquichomaj chi man cata' ta chque jas ri qui banom?",
  "14": "Lal ilom la ri c'ax ri cäquiban ruc' ri quetzelal; ¡ilom la, cäya' c'u na la rajil u q'uexel chque! Uc' la cäquito' wi quib ri man c'o ta queto'wic; lal ri to'l quech ri minorib.",
  "15": "¡K'ajisaj la ri qui k'ab ri e banal tak etzelal! Ta' la chque ri etzelal ri qui banom c'ä man c'o ta chcanajic ri ma ta chquik'alajisaj.",
  "16": "Ri Ajawaxel are Ajawinel chbe k'ij sak; ri e k'ijilal tak diosib quebesax na bic chupam ri rulew.",
  "17": "Ajawaxel, lal cata' la ri qui ch'awem ri e mach'alic, cäya' la qui chuk'ab xukuje' coc la il chque.",
  "18": "Bana' la ri suq'uilal che ri minor xukuje' ri u rikom c'ax: ¡ri winak, ri xa ulew banbem rech, mutic chi c'u jumul xe'n ib!"
}