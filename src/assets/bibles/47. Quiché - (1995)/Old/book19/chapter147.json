{
  "1": "¡Chyo'k u k'ij ri Ajawaxel! ¡Sibalaj utz qui bixoxic bix che ri ka Dios! ¡Che ri are' rajawaxic queya' qui'laj tak bix!",
  "2": "Ri Ajawaxel cuban u banic ri Jerusalen, quebumulij conojel ri aj israelib ri e jubuninak.",
  "3": "Ri are' quebucunaj ri pak'pobinak canima', quebubotz' c'u ri qui socotajic.",
  "4": "Ri are' reta'm ri cajilabal ri ch'imil, chquijujunal c'ut xucoj ri qui bi'.",
  "5": "Nim u banic ri ka Dios xukuje' nim ri u cuinem; ri retamanic man c'o ta u q'uistajic.",
  "6": "Ri Ajawaxel cuya' qui k'ij ri e mach'amoj, quebuxucule'j c'ut ri e banal tak etzelal cho ri ulew.",
  "7": "Chixbixon che ri Ajawaxel ruc' maltioxinic; chibixoj bix che ri ka Dios, ruc' rok'ibal arp.",
  "8": "Ri are' cuch'uk ri caj ruc' ri sutz', cucolomaj ri jäb che ri ulew, quebuq'uiyisaj ri k'ayes pa tak ri juyub,",
  "9": "quebutzuk ri awaj xukuje' ri alaj tak cal ri joj aretak quebok'ic.",
  "10": "Man are ta ri u chuk'ab ri quiej mawi ri e u ch'ec ri winak ri sibalaj quekaj ta chuwäch ri Ajawaxel;",
  "11": "are nim queril wi ri queyo'w u k'ij; ri caquijiquiba' qui c'u'x chrij ri u lok'ok'ebal u c'u'x.",
  "12": "Jerusalen, chak'ijilaj ri Ajawaxel; Sion, chaya' u k'ij ri a Dios.",
  "13": "Xebucowirisaj c'u ri e u laweyil tak ri awoquibal, xebutewichi'j c'ut ri e a c'ojol chupam ri tinimit.",
  "14": "Ri are' cuc'am ulok ri jamaril chupam ri awulew, xukuje' catutzuk ruc' ri trico ri sibalaj utz na.",
  "15": "Ri are' cutak ulok ri u tzij cho ri uwächulew, ruc' c'u aninakil cäjubun ronojel ri u tzij.",
  "16": "Cuq'uiyisaj ri tew jacha' ta ne rismal chij, ri cujabuj ri sakalaj tew ri jacha' ta ne puc'uc' ulew.",
  "17": "Ri cutak ulok ri sakbach ri u tewerisam; ruc' ri tew ri cutak ulok, ¿jachin ta ri cacuinic cataq'ui ta canok?",
  "18": "Cutak c'u ulok ri u tzij cujarisaj c'ut; cubano chi cajich'ich' ri quiakik' cäbin c'u ri ja'.",
  "19": "Ri are' xuya' retamaxic che ri Jacob, che ri Israel, ri u tzij, ri e u pixab xukuje' ri e u colomibal.",
  "20": "Man junam ta xuban cuc' jule' nimak tak tinimit chic ri mawi jubik' xquetamaj ri e u colomibal. ¡Chyo'k u k'ij ri Ajawaxel!"
}