{
  "1": "¡Chquicot ronojel ri uwächulew! ¡Chequicot ri ch'akatak tak ulew ri man e ajilatal taj ri e c'o chupam ri plo! ¡Ri Ajawaxel are' Ajawinel!",
  "2": "Sutim rij rumal jun tzatzalaj sutz'; ri suq'uil xukuje' ri takal u banic are' e tok'eninak ri u tem re ajawibal;",
  "3": "ri k'ak' nabe chuwäch quebuporoj c'u ri c'ulel ri quenakajin che.",
  "4": "Ri e u caypa' caquisakarisaj ri uwächulew; ¡ri ulew cäyicopic aretak cärilo!",
  "5": "Ri c'ache'laj quejaric jacha' ri xca'b chuwäch ri Ajawaxel, ri ajchak'e ronojel ri uwächulew.",
  "6": "Ri caj cäresaj u tzijol ri u suq'uil; conojel tak ri tinimit cäquil ri u juluwem.",
  "7": "Quemach'irisax canok ri quequik'ijilaj tak diosib, ri caquina' quib chi nimak qui banic cumal. ¡Conojel ri diosib caquipachba' quib chuwäch!",
  "8": "Oh Ajawaxel, ri Sion xukuje' conojel tak ri tinimit aj Juda, sibalaj quequicot che ri pixab la ri e tz'ibam la;",
  "9": "ri lal c'ut, Ajawaxel ri lal c'o chicaj, lal c'o puwi' ronojel ri uwächulew, nim na banic la chquiwäch ri diosib.",
  "10": "Ix ri quilok'ok'ej ri Ajawaxel, chiwetzelaj u wäch ri lawaloyil; cuch'uk ri qui c'aslemal ri e jic chuwäch; queresaj pa qui k'ab ri banal tak etzelal.",
  "11": "Ri chäj cäjuluw che ri utzalaj winak; ri quicotemal are cätaki' che ri tz'akatisanel pa ronojel.",
  "12": "¡Chixquicot ruc' ri Ajawaxel, utzalaj tak winak, chiya' c'u u k'ij ri tastalic u bi'!"
}