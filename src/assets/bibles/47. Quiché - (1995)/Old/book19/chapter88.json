{
  "1": "Ajawaxel, nu Dios xukuje' nu Colonel, chi pa k'ij chi chak'ab quintz'onoj ri to'banic la,",
  "2": "c'amowaj la ri nu ch'awem, choc la il che ri nu bochi'nic.",
  "3": "Sibalaj nim ri c'ax ri kajinak panuwi', chi in c'o chi chunakaj ri cämical;",
  "4": "“¡cuya' chic quinajilax chquixo'l ri cäminakib, man c'o ta chi c'u nu chuk'ab c'olic!”",
  "5": "In wonobam can chquixo'l cäminakib; in junam cuc' ri cäminakib pa ri ch'o'j, ri e muktal chic; jacha' ri e qui tzakom ri ch'ukubal uc' la, ri man quenataj ta chi che la.",
  "6": "In q'uiakom la bic c'ä chupam ri jul, pa k'ekumalaj tak c'olbal ri naj qui pam.",
  "7": "Kasan la ri oyowal la panuwi', ¡in kasan la chquixe' tak ri calal tak ri e rekbla' la!",
  "8": "Banom la chi xinquiya' can tak ri e wachil; banom la chi man cäquicuy ta chi nu mac. ¡In junam ruc' jun ajpache' ri man cäcuin taj quel bic!",
  "9": "Rumal ri sibalaj ok'ej cätajin quincanaj moy; ¡ronojel k'ij quintz'onoj tok'ob che la, Ajawaxel, quebenwalijisaj ri nu k'ab che la!",
  "10": "¿La quebeban ta c'u la mayibal cumal ri cäminakib? ¿La quecuin ta puch ri cäminakib caquiya' maltioxinic che la?",
  "11": "¿La cätzijox ta chi c'u ri kastzij la xukuje' ri lok'ok'ebal c'u'x la pa ri mukubal, chupam ri ajawibal re ri cämical?",
  "12": "Pa ri qui mu'jal ri cämical, jawije' ri casach wi u tza'm ronojel, ¿la c'o ta lo jachin cäyo'w u k'ij ri jicomal la xukuje' tak ri mayibal la?",
  "13": "Are' c'u ri in, Ajawaxel, quintz'onoj tok'ob che la; ak'abil quinpakba' ri nu ch'awem chwäch la.",
  "14": "¿Jasche quetzelaj la nu wäch, Ajawaxel? ¿Jasche cäc'u' ib la chnuwäch?",
  "15": "Pa ri nu c'ojolal ulok nu rikom c'ax, in c'olinak ulok chunakaj ri cämical e nu coch'om xibibal tak jastak ri takom la ulok chwij, man quinch'ij ta chi c'ut.",
  "16": "Ri xibibalalaj c'anal la oc'owinak panuwi', in u ch'äcom c'ut;",
  "17": "sutim wij cumal conojel tak ri k'ij jacha' bik'onel ja.",
  "18": "E najtajisam la ri e wachil chwe xukuje' tak ri quincachilaj, are c'u ri camic xuwi junam wachil ri k'ekumalil."
}