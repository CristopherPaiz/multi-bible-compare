{
  "1": "Ajawaxel, chya' k'ij la chbil ib la, ma ta are' ri uj; ¡chnimarisaj k'ij la, rumal ri lok'ok'ebal c'u'x la xukuje' ri kastzij la!",
  "2": "¿Jas ta che caquiban c'otoj chi'aj ri e k'ijilal tak diosib, jawije' c'o wi ri ka Dios?",
  "3": "Ri ka Dios c'o pa ri caj; ri are' u banom ronojel ri xraj.",
  "4": "Ri e qui diosib ri winak e re k'an puak xukuje' sak puak, e jastak ri e qui banom ri winak cuc' tak ri qui k'ab:",
  "5": "C'o qui chi', man c'u quecuin taj quech'awic; c'o qui bak'wäch, man c'u quecuin taj queca'yic;",
  "6": "c'o qui xiquin, man c'u quecuin taj quetanic; c'o qui tza'm, man c'u quecuin taj quesikonic;",
  "7": "c'o qui k'ab, man c'u quecuin taj quenakan cuc' ri qui k'ab; c'o cakan, man c'u quecuin taj quebinic; ¡Man c'o ta jun tzij quel ta pa qui chi'!",
  "8": "Ri xebanowic xak e junam cuc' we diosib ri', xukuje' ri quecojon chque.",
  "9": "Aj israelib tak, ¡chicu'ba' i c'u'x chrij ri Ajawaxel! Ri Are' cujuto' xukuje' cujuch'uku.",
  "10": "Cojol tak tabal tok'ob, ¡chicu'ba' i c'u'x chrij ri Ajawaxel! Are' cujto'wic xukuje' cujuch'uku.",
  "11": "Ix ri nim quiwil wi ri Ajawaxel, ¡chijiquiba' i c'u'x chrij! Ri are' cujuto' xukuje cujuch'uku.",
  "12": "¡Ri Ajawaxel uj natal che cujutewichi'j c'u na! Quebutewichi'j na ri aj israelib, quebutewichi'j na ri e cojol tabal tok'ob.",
  "13": "Quebutewichi'j na ri queyo'w u k'ij, chi nimak chi ch'utik.",
  "14": "¡Chi ri Ajawaxel chebupok'isaj ri e iwija'lil xukuje' ri e quech ri e i c'ojol!",
  "15": "¡Ri Ajawaxel, ri xbanow ri caj ulew, chuya' ri u tewichibal chiwe!",
  "16": "Ri caj rech ri Ajawaxel, xuya' c'u ri ulew che ri winak.",
  "17": "Ri e kajinak chi bic chupam ri ulew re ri yinelem, ri e cäminak chic, man quecuin ta chic cäquiya' u k'ij ri Ajawaxel;",
  "18": "are c'u ri uj cäkak'ijilaj na camic c'ä chbe k'ij sak. ¡Chyo'k u k'ij ri Ajawaxel!"
}