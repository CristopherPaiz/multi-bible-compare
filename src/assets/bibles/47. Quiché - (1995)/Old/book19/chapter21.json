{
  "1": "Ajawaxel, ri ajawinel cäquicotic rumal rech chi yo'm la u chuk'ab; sibalaj cäquicotic rumal rech chi yo'm la ch'äcanic che.",
  "2": "Yo'm la che ronojel ri u rayibal; man xxu'yaj ta la ronojel ri u tz'onon che la.",
  "3": "Xc'amowaj la cuc' nimak tak tewichibal, xcoj la jun corona re k'an puak che ri u jolom.",
  "4": "Xuta' c'aslemal che la, xya' c'u la juyukaj c'aslemal che ri beytajel.",
  "5": "Rumal ri to'banic la, nim ri u cuinem; yo'm la u k'ij, nim c'u u banic.",
  "6": "Tewichi'm la chbe k'ij sak; nojisam la che quicotemal rumal ri c'olem la ruc'.",
  "7": "Lal, nimalaj ajawinel, mawi jubik' catzakmaj la, cuban c'u c'u'x la chrij ri Ajawaxel; ¡cuban c'u'x la chrij ri lok'ok'ebal u c'u'x ri Dios ri c'o pa ri caj!",
  "8": "Ri chuk'ab la quebuch'äc conojel ri qui banom qui c'ulel che la; ri wiquiak'ab la quebuch'äc na conojel ri cäquetzelaj wäch la;",
  "9": "queq'uiak na la pa jun jorno ri cänicowic aretak cäpe la che u k'atic tzij. Ri Ajawaxel pa ri royowal, cusach na qui wäch ruc' jun k'ak' ri cächajirisanic.",
  "10": "Cäsach na la qui wäch cho ri uwächulew chquixo'l ri winak ri e calc'ual xukuje' ri e quija'lil.",
  "11": "Pune' cäcaj cäquiban c'ax che la cäquichomaj u yaquic quib chij la, man c'o ta jas quecuin che u banic.",
  "12": "Quebokataj c'u na la bic; queq'uiak na la rumal ri q'uiakbal ch'ab la.",
  "13": "¡Walij la ruc' ri cuinem la, Ajawaxel! ¡Cäkoc'owisaj cuc' tak bix ri e ch'äcanic tak la!"
}