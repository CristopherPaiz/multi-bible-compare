{
  "1": "Ri Ajawaxel, ri qui Dios ri c'o quekle'n, ch'awinak; e u siq'uim conojel ri winak ri e c'o cho ri uwächulew, ri e c'o pa elebal k'ij, ri e c'o pa ri u kajebal k'ij.",
  "2": "Ri Dios cächuplin ulok pa ri Sion, ri tinimit ri sibalaj tz'akat ri u je'lal.",
  "3": "Ri ka Dios cäpetic, man xak ta c'u chi jeri': nabejinak jun k'ak' chuwäch ri cäsachan wächaj; terenetal rumal jun xibibalalaj cakulja.",
  "4": "Kas chicaj ri Dios, cusiq'uij ri caj xukuje' ri ulew che rilic ri k'atan tzij puwi' ri u tinimit:",
  "5": "“Chebimulij ri e jic wuc', ri qui banom jun c'ulwächinic wuc' che u chi'xic jun tabal tok'ob chwe.”",
  "6": "Ri caj cuk'alajisaj chi ri Dios are' jun suc'alaj k'atal tzij.",
  "7": "“¡Chatampe', nu tinimit, Israel; quebenya' ri jastak chisak chawäch! ¡In Dios, ri a Dios!",
  "8": "Man c'o ta quinbij chawe chque tak ri e tabal tak tok'ob, xukuje' ri e tabal tak tok'ob ri quechajirisaxic, ri amak'el quebachi'j chwe.",
  "9": "Man quebenta' ta alaj ama'ib tak wacax chawe ri e c'o chquixo'l ri a wacax mawi ama'ib tak q'uisic ri e c'o chquixo'l tak ri a q'uisic',",
  "10": "e wech c'u in conojel ri juyubal tak awaj; xukuje' tak ri awaj ri e c'o pa tak ri juyub;",
  "11": "e wech ri chicop ri c'o qui xic' ri e c'o pa tak c'ache'laj xukuje' conojel ri quechirnaj pa tak ri juyub.",
  "12": "We ta quinnumic, man quinbij ta na ri' chawe, wech c'ut ri uwächulew, xukuje' ronojel ri c'o chuwäch.",
  "13": "¿La quiti'jal ta puch ama'ib tak wäcax quintzukbej ta wi wib, o quinwuq'uiaj ta qui quiq'uel ama'ib tak q'uisic'?",
  "14": "¡Ri a sipanic chux maltioxibal che ri Dios; chebatz'akatisaj che ri Dios aj chicaj ri e a chi'nic!",
  "15": "Chinasiq'uij aretak at c'o chupam ri c'axc'olil; in catinwesaj na chupam ri c'axc'olil, ri at c'ut caya' na nu k'ij.",
  "16": "Che c'u ri banal etzelal ri Dios cubij che: ¿Jas ta ri awe at che chi quebanataj tak ri e nu pixab o canataj ri nu c'ulwächinic?",
  "17": "We man cäkaj chawäch chi catinjic'o mawi nim quebawil wi tak ri e nu tzij.",
  "18": "Ri eläk'om cac'ulaj ruc' ronojel awanima'; ¡cajunamaj awib cuc' tak winak ri quekaj pa mac cuc' niq'uiaj winak chic!",
  "19": "Che ri lawaloyil xukuje' che qui banic tak tzij quetzokopitaj ri awak' xukuje' ri e a chi'.",
  "20": "Cayac jalum k'abam chrij ri awachalal; ¡c'ax catch'aw che ri awachalal!",
  "21": "Ronojel wa' a banom, man c'o ta c'u jas nu bim chawe; xachomaj chi in junamatal awuc'. Quinq'uiak c'u na ri a mac chapalaj, ¡quinya' na ri tojbal awe jas ri takalic!",
  "22": "Kas chich'obo' wa', ix ri sachinak ri Dios pa i jolom, minchaplej ne i muchic ri ma ta c'u c'o jachin quixesan pa nu k'ab:",
  "23": "Ri cuchi'j ri u maltioxinic chwe, cunimarisaj nu k'ij. ¡In quinto'tajisaj ri cäjeki' pa ri nu be!”"
}