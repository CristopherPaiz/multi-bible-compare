{
  "1": "Quinya' na maltioxinic che la, Ajawaxel, ruc' ronojel wanima' quebenbixoj na bix che la chquiwäch ri e c'o pa ri caj.",
  "2": "Quinxuqui' na chusuq'uil ri tastalicalaj achoch la, che u ya'ic maltioxinic che la rumal ri lok'ok'ebal c'u'x la xukuje' ri kastzij la, nu cojom c'u ri bi' la xukuje' ri tzij la paquiwi' conojel ri jastak.",
  "3": "Aretak xinsiq'uin che la xtzelej la ulok u wäch ri nu tzij, xukuje' xya' la u wi' ri nu chuk'ab.",
  "4": "Conojel ri ajawinelab cho ri uwächulew cäquiya' na k'ij la aretak cäquita' ri tzij la.",
  "5": "Cäquiya' na u k'ij ri Ajawaxel rumal ri u chomam u banic, nim c'u ri u juluwem ri Ajawaxel.",
  "6": "Pune' chicaj c'o wi ri Ajawaxel, coc il che ri winak ri mach'alic, cuch'ob c'u u wäch ri banal nimal chinaj.",
  "7": "Aretak quinriktaj chupam ri sayowem, ri lal cäya' la nu c'aslemal; calic' ri cuinem la quinto'tajisaj c'u la, chuwäch ri coyowal ri e nu c'ulel.",
  "8": "¡Ri Ajawaxel cuban na ronojel ri u chomam che nu to'ic! Ajawaxel, ri lok'ok'ebal c'u'x la junalic; ¡mäch'akapij la canok ri chaplem la u banic!"
}