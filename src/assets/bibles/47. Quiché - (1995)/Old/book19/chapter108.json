{
  "1": "Ri wanima' suc'umatalic, nu Dios, ¡suc'umatal che qui bixoxic bix che la! Chatc'astajok nu c'aslibal;",
  "2": "chixc'astajok, arp xukuje' nimalaj arp; ¡quinc'astaj na pa ri u sakaric!",
  "3": "Quinya' na k'ij la cuc' tak bix, Ajawaxel, pa alaj tak tinimit xukuje' pa nimak tak tinimit.",
  "4": "Ri lok'ok'ebal c'u'x la c'o na u nimal chquiwäch ri caj. ¡Ri jicomal la copan c'ä cho ri räxalaj caj!",
  "5": "¡Nu Dios, ri lal lal c'o puwi' ri caj; ri juluwem la u nojisam ronojel ri uwächulew!",
  "6": "Chujcolo' la ruc' ri cuinem la, rech quetorotaj ri e lok' umal la. ¡Chya' la ri cakatz'onoj che la!",
  "7": "Ri Dios xch'aw ulok kas chupam ri cak'ijilax wi: “¡Ruc' quicotemal quinjach na ri Siquem, xukuje' quinjach na ri beya' re Sucot!",
  "8": "Ri Galaad xukuje' ri Manases e wech; ri Eprain are to'bal nu jolom; ri Juda are nu ch'ämiy re takanic;",
  "9": "ri Moab are tzima ch'ajbal nu k'ab; puwi' ri Edom quinq'uiak wi na ri nu peraj xajäb; ¡quinbixoj na ch'äcanic paquiwi' ri aj pilisteyib!”",
  "10": "¿Jachin ta quinc'amow bic pa ri tinimit ri c'o tapia chrij? ¿Jachin ta cäc'amow bic nu be c'ä pa Edom?",
  "11": "Ri lal c'ut, nu Dios uj xutum la; ¡man cäbe ta chi la cuc' ri kajch'ojab pa ri ch'o'j!",
  "12": "Chujto' la che u ch'äquic ri c'ulel, man c'o ta c'u u patan ri u to'banic ri winak.",
  "13": "Ruc' ri u to'banic ri Dios quekaban na nimak tak mayibal; ¡are' quebuxak'alej na ri e ka c'ulel!"
}