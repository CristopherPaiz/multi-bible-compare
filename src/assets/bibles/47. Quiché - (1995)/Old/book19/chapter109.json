{
  "1": "Nu Dios, xak ma ta la ri nu ch'awem uc' la.",
  "2": "Chi'aj c'ut banal tak tzij xukuje' banal etzelal queyok'on chwe, xak c'u jalum k'abam cäquiyac chwij.",
  "3": "Qui sutim wij ruc' ri qui yok'onic; ¡xak cäquiban c'ax chwe man c'o ta c'u nu mac!",
  "4": "Che u q'uexwäch ri nu lok'ok'ebal c'u'x, cäquiban qui c'ulel chwe, are c'u ri in quinban ch'awem ruc' Dios.",
  "5": "Ruc' etzelal qui tojom ri utzil ri nu banom chque, che u q'uexwäch ri nu lok'ok'ebal c'u'x, caquetzelaj nu wäch.",
  "6": "Cojo' la jun banal etzelal che u k'atal tzij, kas are' c'u ri cojol u tzij chc'okowok;",
  "7": "aretak chk'at tzij puwi' chk'alajisaxok chi c'o u mac, chc'okox rumal ri to'l rech.",
  "8": "¡Chc'asal xa quieb oxib k'ij, jun chi c'u winak chechben can ri jastak rech!",
  "9": "¡Ri e u c'ojol checanaj can che minorib, ri rixokil chi malcanirok!",
  "10": "¡Xak chemalacat ri ralc'ual, xak chquitz'onola' qui wa! ¡Chebesax bic pa ri cachoch ri wulijinak chic!",
  "11": "Chmaj ri jastak rech rumal ri ya'l puak pa jalomal. Chi winak ri man etamatal ta u wäch chmajow ri cuch'äc che ri u chac.",
  "12": "Chi man c'o ta jun chel ta u c'u'x che, are' xukuje' chque ri e u c'ojol ri e minorib.",
  "13": "Chsach qui wäch ri rija'lil, kas xa jumul chupisax ri u bi'.",
  "14": "Chnataj che ri Ajawaxel ri retzelal ri u tat, mawi jubik' muchup ri u mac ri u nan;",
  "15": "ma ta chsach pa u jolom ri Ajawaxel, chuchupu' c'u ri natabal quech cho ri uwächulew.",
  "16": "Mawi jubik' xuchomaj chi chel ta u c'u'x; chque ri mebayib, ri xukuje' e mach'amoj, ri man nimak ta qui k'ij, ri e c'axc'obinak, xebuterenej pa cakan c'ä xebucämisaj na.",
  "17": "Are c'u xkaj ri c'okonic chuwäch, ¡chc'okox ba'! Man xraj ta ri tewichibal, ¡mawi ba' jubik' chtewichixok!",
  "18": "Chch'uk rumal ri c'okonic chux c'u ratz'iak; choc chupam xukuje' chquipam ta ri e u bakil je ta ne' ri ja' o ri aseit;",
  "19": "¡chch'uk rij rumal jacha' ta ne' jun atz'iak chjat'ixok jacha' rumal jun ximibal pamaj!",
  "20": "¡Je tojbal wa' chuya' ri Ajawaxel chque ri e nu c'ulel, xukuje' chque ri c'ax quech'aw chwe!",
  "21": "Are' c'u ri lal, Ajawaxel, chya' la u k'ij ri bi' la, chbana' la utzil wuc'. ¡Chincolo' la, rumal ri rutzil ri lok'ok'ebal c'u'x la!",
  "22": "Sibalaj in meba' xukuje' in ch'ibatajinak, socotajinak ri wanima';",
  "23": "cätajin cäbe nu sachic jacha' jun mumu'j, ¡in charchatem rumal ri quiakik' jacha' jun sac'!",
  "24": "Quebak'ot ri nu ch'ec rumal rech chi man quinwa' taj; cätajin quinbakiric rumal rech chi man quinrik ta chi quintijo;",
  "25": "¡in uxinak yacal qui tze' ri winak! ¡aretak quinquilo, cäquisutisa' ri qui jolom che retz'bexic nu wäch!",
  "26": "Chinto' la, Ajawaxel, xukuje' nu Dios; ¡chincolo' la, rumal ri lok'ok'ebal c'u'x la!",
  "27": "Chquetamaj chi ri lal, Ajawaxel, banom la wa' cuc' ri k'ab la.",
  "28": "Pune' ta ne quinquic'okoj, xuwi ta ne we quintewichi'j la. Chel qui q'uixbal ri e are' are' c'u ri pataninel ech la cäquicot na.",
  "29": "¡Ri e nu c'ulel chenoj che q'uixbal! ¡chech'ukutaj rumal ri q'uixbal jacha' rumal jun ch'ukubal!",
  "30": "Maltioxinic ri man c'o ta u q'uisic quinya' che ri Ajawaxel ruc' ri nu chi'; ¡quink'ijilaj na chquixo'l q'uialaj winak!",
  "31": "Are' c'u cäch'aw puwi' ri meba', cäresaj pa qui k'ab ri quec'okonic."
}