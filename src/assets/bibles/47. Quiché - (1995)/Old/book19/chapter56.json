{
  "1": "Nu Dios, chel c'u'x la chwe, e c'o winak ri e walijinak chwij; amak'el cäquimulij quib chwij, cäquiban c'ax chwe.",
  "2": "Ri e nu c'ulel amak'el cäquitzucuj u banic c'ax chwe; e q'ui ri cäquimulij quib chwij ruc' nimarisan ib.",
  "3": "Aretak quinxe'j wib, quincu'ba' nu c'u'x chij la.",
  "4": "Quincu'ba' nu c'u'x chrij ri Dios, quinya' u k'ij ri u tzij; quincu'ba' nu c'u'x chrij ri Dios, man quinxe'j ta c'u wib. ¿Jas ta ri cäcuin ri winak cuban chwe?",
  "5": "Amak'el c'ax quech'aw chwe; xuwi cäquichomaj u banic c'ax chwe.",
  "6": "Cäquic'u' la' tak quib jeri' xukuje' jela' cäquiterenej ri e u xo'l tak wakan xak queyem jampa' quecuin che nu cämisaxic.",
  "7": "¿La ma ta c'u lo caquikajbej na ri quetzelal? Nu Dios, chemach'irisaj la ri tinimit ruc' ri oyowal la.",
  "8": "Lal ajilam la ri wanimajic; lal quemol la ri e u wa'l tak nu wäch chquijujunal. ¿La ma ta e tz'ibam la chupam ri wuj la?",
  "9": "Ri e nu c'ulel quebanimaj na aretak quintz'onoj ri to'banic la. In kas weta'm chi ri Dios c'o che nu to'ic.",
  "10": "Quincu'ba' nu c'u'x chrij ri Dios, quinya' c'u u k'ij ri u tzij; quincu'ba' nu c'u'x chrij ri Ajawaxel, quinya' c'u u k'ij ri u tzij;",
  "11": "quincu'ba' nu c'u'x chrij ri Dios, man quinxe'j ta c'u wib. ¿Jas ta ri cäcuin ri winak cuban ta chwe?",
  "12": "Ri chi'nic ri xebenchi'j che la nu Dios, quebentz'akatisaj cuc' tak bix.",
  "13": "Rumal rech chi xinesaj la pa u k'ab ri cämical, rumal rech chi xinto'tajisaj la rech man quintzak ta, rech quinbin pa ri u sakil ri c'aslemal, chuwäch ri Dios."
}