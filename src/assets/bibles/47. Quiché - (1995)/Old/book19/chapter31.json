{
  "1": "Ajawaxel, uc' la quintzucuj wi to'banic; mawi jubik' mesaj la nu q'uixbal. Chincolo' la, suc'alaj Dios.",
  "2": "Choc la il che nu tatabexic; ¡cojo la aninakil, chinto'tajisaj la chanim! ¡Chux la nu nimalaj abaj ri quinch'uk wi wib, che cowilaj ja che nu to'tajisaxic!",
  "3": "¡Lal ri' ri nimalaj abaj, ri nu cowilaj ja! c'ama' la nu be, chinch'uku c'u la; nim c'ut u k'ij ri bi' la.",
  "4": "¡Chinesaj la pa ri c'amibal ri cojom pa ri nu be, lal ri lal ch'ukul wech!",
  "5": "Pa k'ab la quinjach wi ri wuxlabal; ¡chinto'tajisaj la, Ajawaxel, Dios, aj kastzij!",
  "6": "Quinwetzelaj qui wäch ri quequik'ijilaj ri diosib man c'o ta qui beya'l; nu yo'm c'u ri cu'lbal nu c'u'x chrij ri Ajawaxel.",
  "7": "Ri lok'ok'ebal c'u'x la cuc'am ulok quicotemal pa wanima'. Ilom la ri nu bis, eta'm la ri nu c'axc'olil;",
  "8": "man xinjach ta la pa u k'ab ri c'ulel; ¡xintac'aba' la pa jun c'olbal ri co c'olic!",
  "9": "Ajawaxel, chel c'u'x la chwe, xak quieb cubij panuwi'. Ri k'oxomal cuq'uis ri qui chuk'ab ri nu bak'wäch, ri nu cuerp, ronojel ri nu c'ojical.",
  "10": "¡Ri k'oxom xukuje' tak ri juyuwem caquiq'uis tzij paquiwi' ri e u junab ri nu c'aslemal! Ri wetzelal cuq'uis ri nu chuk'ab; ri nu cuerp cätajin cätukaric.",
  "11": "Xa in yacal qui tze' ri e nu c'ulel, cätze'x nu wäch cumal ri e nu c'ulja, ri queta'm nu wäch xa cäquixe'j quib chwe. Ri quinquic'ulaj pa tak ri be quebanimaj chnuwäch.",
  "12": "Man quinnataj ta chi chque, je ta ne ri in cäminak chic. Xa in junam ruc' jun xaru' ri muchitajinak.",
  "13": "Quincuinic quinto ri qui jasjatem ri winak, cäquibij: “C'o c'axc'ol pa ronojel c'olbal.” Junam qui banom qui tzij che u banic c'ax chwe; cäquichomaj nu cämisaxic.",
  "14": "Ri in c'ut, Ajawaxel, nu cuban nu c'u'x chij la; ri in nu bim: “Lal ri nu Dios.”",
  "15": "Ri nu c'aslemal pa k'ab la c'o wi; chinesaj la pa qui k'ab ri e nu c'ulel ri quincokataj.",
  "16": "Chila la we pataninel ech la ri' ruc' utzil, chinto'tajisaj la pa ri lok'ok'ebal c'u'x la.",
  "17": "Che la quintz'onoj wi tok'ob, Ajawaxel; ¡Minya' la pa ri q'uixbal! ¡E are cheya' la ri e banal tak etzelal pa q'uixbal, chekasaj la bic pa ri mukbal!",
  "18": "Mech'aw chic ri e banal tak tzij, ri quech'aw ruc' yok'onic, ruc' q'uiakoj xiquinaj, ri cäquiban c'ax che ri winak ri man c'o ta u mac.",
  "19": "¡Sibalaj nim ri utzil la chque ri nim quil la cumal! Quec'ol la jacha' jun k'inomal chquiwäch ri winak, cajach c'u la chquiwäch ri qui cuban qui c'u'x chij la.",
  "20": "Ruc' ri u wächbal la quech'uc la chquiwäch ri qui chomanic ri e itzel tak winak; quech'uc' la chuxe' ri u xotil ri achoch la chquiwäch ri qui yok'onic ri e qui c'ulel.",
  "21": "Tewichi'm ri Ajawaxel, chi ruc' ri lok'ok'ebal u c'u'x xebuban nimak tak jastak chwe pa tak ri jok'otaj aretak e c'o c'axc'olil.",
  "22": "Pa ri nu ch'ujilal xinchomaj chi in q'uiakom apan la chwäch la; aretak c'ut xintz'onoj ri to'banic la xta' la ri nu rakoj chi'aj.",
  "23": "Chilok'ok'ej ri Ajawaxel, iwonojel ri ix jicalaj tak pataninel rech, quebuchajij c'ut ri jic canima'; are c'u ri cäquinimarisaj quib cuya' na u wi' ri c'äjisabal qui wäch.",
  "24": "Chiya' chuk'ab xukuje' chajin anima' chque tak ri e iwanima' iwonojel ri i cuban i c'u'x chrij ri Ajawaxel."
}