{
  "1": "¡Chibixoj ri Dios ruc' quicotemal, ri are' ka chuk'ab! ¡Chibixoj ri u Dios ri Jacob ruc' rakoj chi'aj re quicotemal!",
  "2": "Chixbixon ruc' tzojtzoj, ruc' ri je'lalaj arp xukuje' ri nimalaj arp.",
  "3": "Chiwok'esaj trompet aretak cäpe ri c'ac' ic', xukuje' aretak cänoj ri ic', are c'u u k'ijol ri nimalaj ka nimak'ij.",
  "4": "Are c'u takomal wa' ri u yo'm ri u Dios ri Jacob che ri Israel;",
  "5": "are takanic wa' yo'm che ri Jose aretak ri Dios xpe che u c'äjisaxic u wäch ri Ejipt. Xinta' jun ch'abal ri man weta'm ta jachin ajchak'e:",
  "6": "“Wesam ri eka'n ri e c'o paquiwi' tak ri e a teleb, xatinwesaj pa ri c'axalaj chac.",
  "7": "Xinasiq'uij aretak at c'o pa bis, xatinto' c'ut; xatinch'abej ulok pa ri sutz' ri cätililic; xatinc'ambejej chuchi' ri ja' re Merib.",
  "8": "Nu tinimit, chatatabej ri nu pixbenic; ¡c'o ta banom wi chi quinanimaj, Israel!",
  "9": "Mec'oji' qui diosib jule' tak winak chic iwuc'; mebak'ijilaj jule' tak diosib chic.",
  "10": "In ri' ri Ajawaxel, ri a Dios, ri xatesan ulok pa Ejipt; chajaka' ri a chi', catinnojisaj c'u na.",
  "11": "Are c'u ri nu tinimit man xraj ta xinutatabej; ¡ri Israel man xraj taj xinunimaj!",
  "12": "Rumal ri' xinya' be chque chi xquibano jachique kas ri xcaj xquibano are' c'u xquiban ri itzel qui rayibal.",
  "13": "¡We ta xinutatabej ri nu tinimit! ¡we ta ri Israel xebutakej ta ri e nu be,",
  "14": "pa jun qui jakic xukuje' pa qui tz'apixic bak'wächaj in xebenmach'irisaj ta ri' ri e u c'ulel xinc'äjisaj ta qui wäch ri' ri quec'ulelanic!”",
  "15": "Ri itzel caquil wi ri Ajawaxel quepe na chuwäch, caquimach' quib pa nimalaj xe'n ib, are c'u ri qui c'okotajic canajinak junalic paquiwi'.",
  "16": "Ri Dios xutzuk ri u tinimit ruc' ri utzalaj trico, xresaj ri u chaki'j chi' ruc' ri juyubal räx cab."
}