{
  "1": "Ajawaxel, walij la chquij ri quewalij che nu c'ulelaxic; k'atij la qui wäch ri cäquik'atij nu wäch.",
  "2": "C'ama' la ri quetequic ch'ich' la, walij la che nu to'ic;",
  "3": "c'ama' la ri tz'imaj ch'ich' la chk'atij la qui wäch ri quincokataj; bij la chwe chi lal ri nu colonel.",
  "4": "Chebanimajok elinak qui q'uixbal ri cäcaj quinquicämisaj; chebanimajok elinak qui q'uixbal ri cäcaj cäquiban il chwe;",
  "5": "¡chebux pajo ri cäc'am bic rumal ri quiakik', ri quejabux bic rumal ri u tako'n ri Ajawaxel!",
  "6": "¡Chux k'eku'm ri qui be xukuje' cäjililic, e okatatal c'u rumal ri u tako'n ri Ajawaxel!",
  "7": "Man c'o ta jasche xquicoj jun c'amibal chwe; man c'o ta jasche xquic'ot jun jul rech quintzak ta chupam.",
  "8": "¡Chemajix ta rumal jun quiäkasakil! ¡Chekaj chupam ri qui ca'mibal! ¡Chekaj chupam quiäksakil!",
  "9": "Xinquicot c'u na rumal ri Ajawaxel, are c'ut ri xinto'tajisanic.",
  "10": "Ruc' ronojel wanima' quinbij na: “¿Jachin ta ri cäjunamataj uc' la, Ajawaxel? Ri mebayib xukuje' ri c'o qui rajawaxic queto' la pa qui k'ab ri c'o na qui chuk'ab chquiwäch, ri quet'orin ri jastak quech.”",
  "11": "Quewalij itzel tak k'alajisanelab cäquic'ot nu chi' chquij jastak ri man weta'm taj.",
  "12": "Etzelal quiyo'm chwe che rajil u q'uexel ri utzilal. Sibalaj bisobal wa' chwe.",
  "13": "Aretak c'u queyawajic, in quebenbisoj, quincoj atz'iak re bis, man quinwa' taj, quintakej c'u ch'awem ruc' Dios pa wanima'.",
  "14": "Quinbisonic, cäbe ri nu plaj, je ta ne ri quinbisoj ri nu nan, jun wachil o jun wachalal.",
  "15": "Aretak c'u xintzakic, conojel junam xquitze'j nu wäch; e jacha' ta ne ri man weta'm ta qui wäch, man c'u xinabej taj, man quebuxlan ta che nu yok'ic.",
  "16": "Xinquic'axc'obisaj, xquitze'j nu wäch, xinquica'yej ruc' nimalaj oyowal.",
  "17": "Ajawaxel, c'ä ¿joropa' k'ijol cätakej na la rilic wa'? ¡To'tajisaj la ri nu c'aslemal, ri xuwi wa' nu c'aslemal, pa qui chi' ri coj ri quewu'nic!",
  "18": "Quinya' maltioxinic che la chuwäch ri tinimit la ri man c'o ta cajilabal; ¡quinya' k'ij la chquiwäch ri q'uialaj winak!",
  "19": "Ma ta quequicot ri nu c'ulel chwe, maquiyuch' qui bak'wäch ri man c'o ta rumal quetzelam nu wäch.",
  "20": "We winak ri' man cäquitzucuj ta ri jamaril, xane' cäquiban chomanic che u banic c'ax chque ri winak ri man e yacal ta ch'o'j pa ri tinimit;",
  "21": "cäquic'ababej ri qui chi' chwij, cäquibij c'ut: “¡Chiwila' ri kilom!”",
  "22": "¡Kas chwäch la c'o wi Ajawaxel! ¡Xak mäcanaj la chi jeri'! ¡Mänajtin la chwe!",
  "23": "Walij la, Ajawaxel xukuje' nu Dios, ¡c'astaj la! Bana' la ri suq'uilal; cojo ib la wuc'.",
  "24": "K'ata' la tzij panuwi', Ajawaxel, xukuje' nu Dios, jas ri u cholajil ri k'atan tzij la. ¡Mäquitze'j c'u nu wäch!",
  "25": "Mäquichomaj xukuje' mäquibij: “¡Are wa' ri ka rayim! ¡Etzeletajinak kumal!”",
  "26": "Chech'ukutaj rumal q'uixbal ri quequicot che ri nu quiäkasakil chech'ukutaj rumal q'uixbal ri cäquina' quib chi nimak qui banic chnuwäch.",
  "27": "Chequicot c'ut xukuje' che jajat cuc' rakoj tak chi'aj ri cäcaj quinquilo chiquinch'äcan amak'el; quibij c'u amak'el: “¡Ri Ajawaxel nim u k'ij, cäkaj c'u chuwäch chi utz c'o ri pataninel rech!”",
  "28": "Quincoj ri wak' che u k'alajisaxic ri suq'uilal la; ¡quinya' k'ij la, ronojel k'ij quink'ijlan che la!"
}