{
  "1": "Utz quech ri man c'o ta macaj pa ri qui c'aslemal, quiterenem c'ut ri u tijonic ri Ajawaxel.",
  "2": "Sibalaj utz quech ri queboc il chque tak ri e u takanic cäquitzucuj c'ut ruc' ronojel canima',",
  "3": "ri man c'o ta jun etzelal caquibano, ri quitakem ri u be ri Ajawaxel.",
  "4": "Lal yo'm la takanic chi ri e pixab la ri e banom la kas chetz'akatisax qui banic.",
  "5": "¡C'o ta banom wi co quinc'oji' pa ri qui nimaxic tak ri pixab la!",
  "6": "Ma ta c'u c'o jas quinq'uix wi na aretak chinoc il che qui nimaxic tak conojel ri e takomal la.",
  "7": "Quink'ijilan na che la ruc' ronojel wanima' ri man xak cawäch aretak e wetamam chic ri e suc'alaj tak pixab ri e tz'ibam.",
  "8": "¡Quinwaj quebentz'akatisaj ri pixab la! ¡Minwonoba' c'u la canok!",
  "9": "¿Jas lo cuban na ri c'ojol cacuinic caruc'aj jun ch'ajch'ojalaj u c'aslemal? ¡Rajawaxic cujunaj ri u c'aslemal ruc' ri tzij la!",
  "10": "Ri in quintzucun che la ruc' ronojel wanima'; maya' la c'olbal chi quintas ta wib chquij ri e takomal la.",
  "11": "E nu c'olom tak ri tzij la chupam ri wanima'; rech man quinmacun ta chwäch la.",
  "12": "¡Lal tewichitalic, Ajawaxel! ¡Chintijoj la chque tak ri pixab la!",
  "13": "Cuc' ri nu chi' quebentzijoj na conojel tak ri pixab la ri e tz'ibam ri quebel chchi' la.",
  "14": "Quinquicot na pa ri qui be ri e takomal la chquiwäch conojel ri k'inomal.",
  "15": "E are quebenchomaj na tak ri pixab la ri e tz'ibatalic. Quinoc na il che qui ternexic ri be la.",
  "16": "Quinquicot na cuc' tak ri pixab la, man quesach ta ri tzij la pa nu jolom.",
  "17": "¡Chya' la u c'aslemal we pataninel ech la ri'! ¡Quinnimaj na ri tzij la!",
  "18": "Chejaka' la ri nu bak'wäch, quebenwil c'u na ri e u mayibal ri tijonic la.",
  "19": "Ri in man etamatal ta nu wäch cho ri uwächulew mec'u' ba' la ri e takomal la chnuwäch.",
  "20": "Ronojel k'ij quinel ch'u'j che retamaxic ri chomam la qui banic.",
  "21": "Ri lal cak'atij la qui wäch ri e banal tak nimal xukuje' ri e c'okotajinak, ri cäquitas quib chquij tak ri e takomal la.",
  "22": "Chinesaj la chquiwäch tak ri qui c'axc'obisanic xukuje' ri quetzelam tak wächaj.",
  "23": "Winak c'ut c'o qui cuinem cäquichomaj u banic c'ax chwe, we pataninel ech la ri' cächoman chquij tak ri pixab la.",
  "24": "Ri in quinquicot cuc' tak ri e takanic la; e are' tak ri e ya'l nu no'j.",
  "25": "Camem quinbano; ¡chya' la nu c'aslemal, jas ri u cholajil ri chi'nic la!",
  "26": "Nu k'alajisam ri nu c'aslemal chwäch la, xtzelej c'u la u wäch ri nu tzij; ¡chintijoj la chque tak ri pixab la!",
  "27": "Chya' la nu chomabal che qui takexic ri e pixab la ri e tz'ibatalic, quinwaj c'ut quinchoman chquij tak ri mayibal la.",
  "28": "In jik'inak chquipam tak ri e u wa'l wächaj re k'oxomal; ¡bana' ba' la chi co quinc'ojic jas ri u cholajil ri chi'nic la!",
  "29": "Chinnajtajisaj la che ri be re ri banoj tzij, chtok'obisaj la nu wäch rumal ri tijonic la.",
  "30": "Nu cha'om ri be rech ri kastzij, quebenrayij c'ut ri e chomam la qui banic.",
  "31": "Ajawaxel, benak wanima' chquij ri e takanic la; mesaj la nu q'uixbal.",
  "32": "Quincowij qui tz'akatisaxic ri e takomal la canojisaj c'u la ri wanima' che quicotemal.",
  "33": "Ajawaxel, c'utu' la ri qui be tak ri pixab la chnuwäch, quinwaj quebenterenej c'ä chuq'uisbalil.",
  "34": "Chya' la nu chomabal che u c'olic ri tijonic la; ¡quinwaj quinnimaj ruc' ronojel wanima'!",
  "35": "Chinc'ama' la bic chquipam tak ri qui be tak ri takomal la, chquipam c'ut c'o wi ri nimalaj utzil chwe.",
  "36": "Bana' la chi are cäbe wanima' chque tak ri takanic la ma ta chque ri ch'äcoj ruc' subunic.",
  "37": "Mäya' la chi cäbe nu wäch chque tak ri diosib ri e subunelab; chäya' la nu c'aslemal che u takexic ri be la.",
  "38": "Chetz'akatisaj la ri e chi'nic la che we pataninel ech la ri' ri queban la chque ri caquina' quib chwäch la.",
  "39": "Najtajisaj la chwe ri c'axc'obisanic ri quinna' wib chuwäch, e utz c'ut ri pixab la ri e tz'ibam la.",
  "40": "E nu rayim ri pixab la ri e tz'ibatalic; ¡chya' la nu c'aslemal, lal c'u ya' suc'!",
  "41": "Ajawaxel, c'utu' la ri lok'ok'ebal c'u'x la chnuwäch xukuje' ri colonic la, je jacha' ri chi'm la.",
  "42": "Jeri' quincuinic quinc'ulelaj ri quinc'axc'obenic, nu cuban c'u nu c'u'x chrij ri tzij la.",
  "43": "Mesaj la pa nu chi' ri tzij aj kastzij, nu yo'm c'u ri weyebal c'u'x chquij ri pixab ri e tz'ibatalic.",
  "44": "¡Quinwaj quinnimaj u banic ri tijonic la, amak'el, chbe k'ij sak!",
  "45": "Jeri' quincuinic quinc'oji' pa torotajic, e nu terenem c'u ri takanic la.",
  "46": "Quebentzijoj na ri takanic la chquiwäch tak ri ajawinelab, man quinna' ta c'u na q'uixbal.",
  "47": "Quebenlok'oj c'u ri takanic la xukuje' quinquicot cuc'.",
  "48": "Quebenlok'ok'ej xukuje' quebenrayij tak ri e takomal la, sibalaj c'u quinchomaj quij ri pixab la.",
  "49": "Chnataj ri tzij la ri xya' la che we pataninel ech la ri': ri xban wi la xincoj ri weyebal c'uxaj che.",
  "50": "Are c'ulbal nu c'u'x wa' pa ri bis: chi cumal tak ri chi'nic la caya' la nu c'aslemal.",
  "51": "Ri c'ulelanelab man quetani' ta che nu yok'ic, man quintas ta c'u wib chrij ri tijonic la.",
  "52": "Quenataj chwe ri pixab ri xetz'ibaj la canok chquipam jujun tak k'ijol canok, chquipam c'u wa', Ajawaxel, quinrik wi cu'bisabal c'uxaj.",
  "53": "Ri e banal tak etzelal ri cäquixutuj ri tijonic la, cäquiyac woyowal.",
  "54": "Ri pixab la e are uxinak tak nu bix chupam we ulew ri' ri wokxanim wi wib.",
  "55": "Ajawaxel, aretak coc ak'ab cänataj la chwe; ¡quinwaj quinoc che qui nimaxic ri tijonic la!",
  "56": "Are wa' ri takal u banic wumal: ri qui nimaxic ri yo'm la qui bixic.",
  "57": "Lal ri wechbal, Ajawaxel, lal ronojel ri c'o wuc'; nu chi'm qui nimaxic tak ri e tzij la.",
  "58": "Ruc' ronojel wanima' nu cojom nu chuk'ab rech utz quinil la; bana' ba' la utzil chwe jas ri u cholajil ri chi'm la.",
  "59": "Xinoc che u chomaxic ri nu c'aslemal, xintzelej chi c'u jumul che qui nimaxic tak ri e takanic la.",
  "60": "Wanextam c'ut, man xinbey ta wib che qui nimaxic tak ri e takomal la.",
  "61": "Ri banal tak etzelal qui sutim wij cuc' tak c'amibal, man elinak ta c'u ri tijonic la pa nu jolom.",
  "62": "Pa niq'uiaj ak'ab quinwalij che u ya'ic maltioxinic che la, cumal ri suc'alaj tak chomanic ri e banom la.",
  "63": "In e wachil ri' ri caquiya' k'ij la xukuje' cuc' ri quequitz'akatisaj tak ri pixab la ri e tz'ibatalic.",
  "64": "Ajawaxel, ri uwächulew nojinak che ri lok'ok'ebal c'u'x la, ¡chintijoj la chque tak ri pixab la!",
  "65": "Ajawaxel, banom la utzil ruc' we pataninel ech la ri' jas ri u cholajil ri chi'nic la.",
  "66": "Chintijoj la rech cäc'oji' utzalaj nu chomanic xukuje' wetamanic, nu jiquibam c'u nu c'u'x chquij tak ri e takomal la.",
  "67": "Aretak maja' cäc'äjisax nu wäch, xebenban q'ui sachinakil, are c'u ri camic quinnimaj ri tzij la.",
  "68": "Ri lal, lal utz, caban c'u la ri utzil; ¡chintijoj la chque tak ri pixab la!",
  "69": "Ri e banoj nimal e nimol tak quib cäquiyac jalum k'abam chwij, Are c'u ri in ruc' ronojel wanima' quebentz'akatisaj ri pixab la ri e tz'ibatalic.",
  "70": "Ri e are' e tz'apital ri quetamanic, are c'u ri in quinquicot ruc' ri tijonic la.",
  "71": "Utz xuban chwe chi xc'äjisaj la nu wäch, rumal rech wa' xebenwetamaj tak ri pixab la.",
  "72": "Chwe in are nim na u k'ij ri tijonic ri quel chi chi' la, chquiwäch ri joropa' mil k'an puak xukuje' sak puak.",
  "73": "Ri lal xinbanow la kas xinbit c'u la; ¡ya' la nu c'oxomanic rech quintijotaj che qui banic tak ri e takomal la!",
  "74": "Jachin tak ri nim quilow la quequicot na aretak quinquilo, rumal rech chi nu yo'm ri weyebal c'uxaj chrij ri tzij la.",
  "75": "Ajawaxel, in weta'm chi ri pixab la ri e tz'ibam la e suc', chi c'o c'u rumal cäc'äjisaj la nu wäch.",
  "76": "¡Chi ri lok'ok'ebal c'u'x la chajwataj chwe che cu'bisabal nu c'u'x, jas ri u cholajil ri chi'nic ri xban la chwe!",
  "77": "C'utu' ri ch'uch'ujil la chnuwäch, bana' c'u la chwe chi quinc'asi'c, quinna' c'u wib chi utz in c'olic rumal ri tijonic la.",
  "78": "Chel qui q'uixbal ri e banal tak nimal ri man c'o ta jasche c'ax quech'aw chwe; in quinwaj quebenchomaj tak na ri e takomal la.",
  "79": "Chquimulij quib wuc' ri caquiya' k'ij la, ri queta'm tak ri takanic la.",
  "80": "Chi ri wanima' chux tz'akat pa tak ri pixab la, rech man c'o ta jas quinq'uix ta wi na.",
  "81": "Ruc' nimalaj rayinic weye'm chi quincol la; ¡nu yo'm c'ut ri weyebal nu c'u'x chrij ri tzij la!",
  "82": "Quetzaj ri nu bak'wäch, weye'm ri chi'nic la; quinbij c'ut: “¿Jampa' ri cäpe la che u cu'bisaxic nu c'u'x?”",
  "83": "Pune' c'u in jun ri'j ri man c'o ta chi cajwataj wi ri man cänatax ta chic, man c'u e sachinak ta ri e pixab la pa nu jolom.",
  "84": "¿Joropa' lo k'ij quinweyej chi na? ¿Jampa' cäk'at la tzij paquiwi' ri in quiterenem pa wakan?",
  "85": "Winak ri e nimol quib, ri man caquitakej ta ri tijonic la, qui c'otom ri nu jul tak pa ri quinmuk wi.",
  "86": "¡Chinto' la in terenetal c'u pa wakan man c'o ta jasche! ¡Ri e takomal la conojel e kastzij!",
  "87": "Xa jubik' man cäsach nu wäch cho ri ulew, ma ta c'u ne ma ta in oquinak il chque ri pixab la ri e tz'ibam la.",
  "88": "Chäya' la nu c'aslemal je jas ri cuc'ut ri lok'ok'ebal c'u'x la, quinoc c'u na che qui nimaxic ri e takanic la ri e elinak chichi' la.",
  "89": "Ajawaxel, ri tzij la junalic; ¡co jekebam pa ri caj!",
  "90": "Ri kastzij la cajeki' amak'el; lal c'u xtac'aban la ri ulew, co c'u xcanajic.",
  "91": "Conojel ri jastak co e takeninak, jas ri qui cholajil ri pixab la ri e tz'ibam la.",
  "92": "We ta ri tijonic la ma ta cuc'am ulok quicotemal chwe, ri bis u q'uisom ta tzij ri' panuwi'.",
  "93": "Mawi c'u jubik' quel ta pa nu jolom ri pixab la ri e tz'ibatalic, rumal c'u quech wa' yo'm la nu c'aslemal.",
  "94": "¡Chincolo' la, in ech c'u la, e nu terenem c'ut ri pixab la ri e tz'ibatalic!",
  "95": "Ri e banal tak etzelal xak queyem jampa' quecuin che nu cämisaxic, are c'u ri in in oquinak il chque tak ri takanic la.",
  "96": "Wilom chi conojel ri jastak c'o qui q'uistajic, e are c'u tak ri takomal la man c'o ta qui q'uistajic.",
  "97": "¡Sibalaj quinlok'ok'ej ri tijonic la! ¡Ronojel ri jun k'ij quinchoman chrij!",
  "98": "Ri e takomal tak la e wech chbe k'ij sak; qui banom na aj no'j chwe chquiwäch ri qui banom qui c'ulel chwe.",
  "99": "C'o na ri quinch'ob na chquiwäch conojel ri wajtijab, rumal chi sibalaj quinchoman chquij tak ri e takanic la.",
  "100": "C'o ri quinch'ob na chquiwäch ri ri'jab tak tatayib rumal rech chi e nu nimam tak ri pixab la ri e tz'ibatalic.",
  "101": "E nu najtajisam ri wakan che ronojel itzel be rech quintz'akatisaj ri tzij la.",
  "102": "Man nu tasom ta wib chquij tak ri pixab la ri e tz'ibatal umal la lal chi c'ut ri quintijon la.",
  "103": "Ri chi'm la c'o na ri u qui'al pa nu chi', chuwäch ri juyubal räx cab pa nu chi'.",
  "104": "Chque tak ri e tz'ibatal umal la wesam wi etamanic; rumal ri' quinwetzelaj u wäch ronojel subunelalaj c'aslemal.",
  "105": "Ri tzij la are' jun chäj chque ri wakan, are jun sakil pa ri nu be.",
  "106": "Xinban jun chi'nic ri kas cäban na, quintz'akatisaj c'ut: ¡quebenbana' ri caquibij ri e suc'alaj tak colomibal la!",
  "107": "Ajawaxel, quinna' wib chi sibalaj in ch'ibatajinak; ¡chya' la nu c'aslemal, je jas ri chi'nic la!",
  "108": "Chec'amowaj la, Ajawaxel, ri sipanic que ri nu chi', chintijoj la chque ri pixab la.",
  "109": "Amak'el xak quieb xubij ri cämical panuwi', man elinak ta c'u ri tijonic la pa nu jolom.",
  "110": "Ri e banal tak etzelal quequicoj c'amibal pa nu be, man quintas ta c'u wib chquij ri e tz'ibatalic la.",
  "111": "Ri junalic wechbal e are' ri takomal la, e are' c'u quequicotesan ri wanima'.",
  "112": "Ruc' ronojel wanima' e nu yo'm nu tzij che qui banic ri caquibij ri e pixab la, xa jumul chbe k'ij sak.",
  "113": "Quinwetzelaj qui wäch ri winak ri quieb qui wäch, quinlok'ok'ej c'u ri tijonic la.",
  "114": "Lal quintok'en la xukuje' nu ch'ukubal wib; nu yo'm c'ut ri weyebal c'u'x chrij ri tzij la.",
  "115": "¡Chinajtajisaj iwib chwe, banal tak etzelal, quinwaj c'ut quebentz'akatisaj ri e u takomal ri nu Dios!",
  "116": "Chya' la nu chuk'ab, je jas ri chi'm la, quinc'asi' c'u na; ¡mak'ip la ri weyebal c'uxaj!",
  "117": "Chinto' la, quinel c'u na chupam ri latz'; jeri' amak'el quebentz'akatisaj na ri pixab la.",
  "118": "Lal quetzelaj la qui wäch ri cäquitas quib chquij ri pixab la, rumal rech chi man c'o ta u beya'l ri qui chomanic.",
  "119": "Ri e banal tak etzelal ri e c'o cho ri uwächulew xa e mes chwäch la; rumal ri' quebenlok'oj ri e takomal la.",
  "120": "Cäbirbit ri nu cuerp rumal xe'n ib chwäch la; ¡nim quebenwil wi ri pixab la!",
  "121": "Mawi jubik' nu tanabam u banic jachique ri suc'; minwonoba' la can pa qui k'ab ri quebanow c'ax chwe.",
  "122": "Cheklej la ri u banic utzil chwe; minquiyok' ri e nimol tak quib.",
  "123": "Quechup ri nu bak'wäch, weye'm chi quincol la; weye'm chi quinto' la je jas ri chi'm la.",
  "124": "Je bana' la che we pataninel ech la ri' je jas ri lok'ok'ebal c'u'x la; ¡chintijoj la chque ri pixab la!",
  "125": "Ri in in pataninel ech la. Chya' la wetamanic, quinwaj c'ut quinwetamaj tak ri e takanic la.",
  "126": "Ajawaxel, opaninak ri k'ijol chi c'o jas caban la, man e qui nimam ta c'ut ri e tijonic la.",
  "127": "Rumal ri' ri in e are' quebenlok'ok'ej na ri e takomal la chuwäch ri utzalaj tak k'an puak.",
  "128": "Rumal ri' e nu c'ojom ri e tz'ibatal umal la che c'amal nu be, quinwetzelaj c'u u wäch apachique subunelalaj c'aslemal.",
  "129": "Ri e takanic la e mayibal; rumal ri' quebennimaj.",
  "130": "Ri qui quiric ri tzij la caquiya' tununic, cutijoj ri winak ri man c'o ta retamanic.",
  "131": "Ruc' nimalaj rayinic quinjak ri nu chi; sibalaj c'u quebenrayij ri e takomal la.",
  "132": "Chiwila' la, chel c'u'x la chwe, jas ri cäban la chque ri quelok'ok'ej la.",
  "133": "Chc'ama' la nu be je jas ri cubij ri tzij la; maya' la be chi quinkajbex rumal ri etzelal.",
  "134": "Chinesaj la chuwäch ri tokinic aj winak, quinwaj c'ut quebentz'akatisaj ri pixab la ri e tz'ibatal umal la.",
  "135": "Utz rilic we pataninel ech la ri' bana' la; chintijoj c'u la chque tak ri pixab la.",
  "136": "Nima' quech u wa'l wächaj queturuw tak chque ri nu bak'wäch, rumal rech chi man nim ta quil wi ri tijonic la.",
  "137": "Ajawaxel, ri lal lal suc'; e colom c'ut ri pixab tak la ri e tz'ibam la.",
  "138": "Conojel tak ri takanic la e suc' xukuje' e kastzij.",
  "139": "In oyowinak rumal quech ri nu c'ulel chi man cäquita'taj ri tzij la.",
  "140": "Ri chi'nic la oc'owinak chquipam c'axalaj tak c'ambejenic, rumal ri' cälok'ok'ex rumal we pataninel ech la ri'.",
  "141": "Man c'o ta nu banic, xukuje' man c'o ta nu sachom ta ri e pixab la nu patan ri e tz'ibatalic.",
  "142": "Ri suq'uil la amak'el suc' wi, ri tijonic la are kastzij.",
  "143": "In kajinak pa c'axc'olil xukuje' chquipam tak latz'obibal, e are tak c'ut ri e takomal la xinquicotisaj.",
  "144": "Ri e takanic la amak'el e suc'; ¡chya' la wetamanic rech quincuinic quinc'asi'c!",
  "145": "Ajawaxel, quinsiq'uin che la ruc' ronojel wanima', ¡tzelej la ulok u wäch ri nu tzij quinwaj c'ut quebentz'akatisaj tak ri pixab la!",
  "146": "Che la quintz'onoj wi to'banic; chinto' la, rech quebennimaj tak ri takanic la.",
  "147": "C'ämajok chi sakarok, quinwalij che u tz'onoxic ri to'banic la, nu cojom ri weyebal c'u'x chrij ri chi'nic la.",
  "148": "C'ämajok choc ri ak'ab ri e nu bak'wäch e c'asc'atinak chi apanok che u chomaxic ri chi'nic la.",
  "149": "Chtatabej la ri nu ch'abal, Ajawaxel, rumal ri lok'ok'ebal c'u'x la; chya' la nu c'aslemal jas ri u cholajil ri suq'uil la.",
  "150": "Nakaj e c'o wi ri e are' cäcaj caquiban c'ax chwe ri man e tok'obisal ta wächaj, naj c'u e c'o wi che ri tijonic la.",
  "151": "Ri lal Ajawaxel nakaj lal c'o wi, conojel c'u ri e takomal la kas e kastzij.",
  "152": "Kas ojer ulok wetamam qui wäch ri e takanic la, ri e jekebam la chbe k'ij sak.",
  "153": "Chila la ri nu c'axc'obic, chinto'tajisaj c'u la, man elinak ta c'u ri tijonic la pa nu jolom.",
  "154": "Chto' la nu wi', chintoro' la; ¡ya' la nu c'aslemal jas ri chi'nic la!",
  "155": "Ri to'banic la naj c'o wi chque ri e banal tak etzelal, rumal rech chi man quiterenem ta ri pixab la.",
  "156": "Ajawaxel, sibalaj nim ri ch'uch'ujil la; chya' la nu c'aslemal je jas ri u cholajil ri suq'uil la.",
  "157": "Sibalaj e q'ui ri e nu c'ulel xukuje' ri e banal tak c'ax chwe, are c'u ri in man quintas ta wib chquij tak ri e takanic la.",
  "158": "Man quebencoch' ta ri man e jic taj, man c'u quebequinimaj ta ri e takomal la.",
  "159": "Ajawaxel, chila la chi sibalaj quinlok'ok'ej ri pixab la ri e banom la; ¡chya' la nu c'aslemal, rumal ri lok'ok'ebal c'u'x la!",
  "160": "Chupam ri tzij la c'o wi ri kastzij; ri e junalic e suc' conojel tak ri e tz'ibatal umal la.",
  "161": "Winak ri c'o qui cuinem quinquiterenej pa wakan man c'o ta c'u jasche, are c'u ri wanima' cuya' u k'ij tak ri tzij la.",
  "162": "In quina' wib chi sibalaj utz wech rumal ri chi'nic la, je ta ne' jachin curik jun nimalaj k'inomal.",
  "163": "Quinwetzelaj u wäch ri banoj tzij, man quincoch' taj; quebenlok'ok'ej c'ut ri tijonic la.",
  "164": "Amak'el quink'ijilan che la rumal quech ri e suc'alaj tak pixab la.",
  "165": "Ri quelok'ok'en ri tijonic la, cäquirik nimalaj jamaril, man c'o ta c'u cabanowic chi quetzakic.",
  "166": "Ajawaxel, quinweyej chi quincol la, e nu takem c'u qui nimaxic tak ri e takomal la.",
  "167": "In quebennimaj ri takanic la, quebenlok'ok'ej c'ut ruc' ronojel wanima'.",
  "168": "In quebennimaj tak ri pixab la ri e tz'ibatalic xukuje' tak ri takanic la; ¡lal eta'm la ronojel ri nu c'aslemal!",
  "169": "Chebopan ri nu rakoj tak chi'aj chwäch la Ajawaxel; ¡chya' la wetamanic je jas ri u cholajil ri tzij la!",
  "170": "Chopan ri nu ch'awem chwäch la; ¡chinto'tajisaj la je jas ri u cholajil ri chi'nic la!",
  "171": "Chq'uiy ulok ri k'ijilanic chi nu chi', in tijom c'u la chque tak ri pixab la.",
  "172": "Ri e nu chi' chquibixoj jun bix che ri chi'nic la, conojel c'ut ri e takomal la e suc'.",
  "173": "Xak cheyen ri k'ab la che u ya'ic to'banic chwe, are c'u benak wanima' chque ri pixab la ri e tz'ibatalic.",
  "174": "Ajawaxel, ¡quinrayij chi quinto'tajisaj la! ¡In quinna' wib chi sibalaj utz wech rumal ri tijonic la!",
  "175": "Quinwaj chi quinc'asi' che u ya'ic k'ij la; chinuto' ba' ri suq'uilal la.",
  "176": "Nu jalon nu be jacha' jun chij; ¡petba' la che nu tzucuxic, man c'u e sachinak ta ri e takomal la pa nu jolom!"
}