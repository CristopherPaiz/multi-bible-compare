{
  "1": "Quintzijoj na chi sibalaj nim banic la, nu Dios Wajawinel; quintewichi'j na ri bi' la amak'el.",
  "2": "Ronojel k'ij quintewichi'j na la; quink'ijilaj na ri bi' la amak'el.",
  "3": "Ri Ajawaxel nim u banic, sibalaj takal che cäya' u k'ij; ri u nimalil coc'ow na chuwäch ri ketamanic.",
  "4": "Chi ija'lil chi ija'lil quequiya' na qui k'ij tak ri e banoj la, quequiya' c'u na qui tzijol ri cuinelalaj tak banoj la chquixo'l.",
  "5": "Catzijox na ri juluwemalaj nimalil la, are c'u ri in quebentzijoj na ri e mayibal tak la.",
  "6": "Quetzijox na ri nimak xukuje' ri xibibalalaj tak jastak ri e banom la, in quintzijoj na ri nimalil la.",
  "7": "Cätzijox na ri nimalaj utzil la, cuc' rakoj tak chi'aj cäbix na chi lal suc'.",
  "8": "Ri Ajawaxel ch'uch'uj xukuje' quel u c'u'x; c'o u coch'onic, ronojel c'ut lok'ok'ebal c'uxaj.",
  "9": "Ri Ajawaxel utz cuc' conojel, ruc' c'u ch'uch'ujil quebuchajij ri e u chac.",
  "10": "Ajawaxel, ¡chyo'k k'ij la cumal conojel tak ri chac la! ¡tewichi'x la cumal tak ri e jic quebin chwäch la!",
  "11": "¡Quitzijoj ri juluwemalaj ajawibal la! ¡Chquesaj u tzijol ri cunelalaj tak banoj la!",
  "12": "¡Chyo'k retamaxic ri cuinem la chque tak ri winak, xukuje' ri juluwemalaj ajawibal la!",
  "13": "Ri ajawibal la are jun ajawibal re chbe k'ij sak, ri k'ijinic la re k'ij junab.",
  "14": "Ri Ajawaxel quebutok'ej ri quetzaklobic, quebuwalijisaj ri quetukaric.",
  "15": "Ri qui bak'wäch conojel quebeyen che la cäya' c'u la ri qui wa pa ri u k'ijol.",
  "16": "Quejak ri k'ab la, ruc' c'u utzalaj rayibal la quetzuk la conojel ri e c'asc'oj.",
  "17": "Ri Ajawaxel suc' pa tak ri e u be, banal utzil pa tak ri cubano.",
  "18": "Ri Ajawaxel, nakaj c'o wi chque ri cäquinataj ri u bi', ri cäquinataj ri u bi' ruc' ronojel canima'.",
  "19": "Ri are' cutz'akatisaj ri qui rayibal ri q'ueyo'w u k'ij; aretak cäquitz'onoj ri u to'banic, quebuto', quebucolo.",
  "20": "Ri Ajawaxel quebuch'uku ri quelok'ok'en che, are c'u ri e banal tak etzelal, cusach qui wäch.",
  "21": "¡Ri nu chi' chuya' u k'ij ri Ajawaxel! ¡Conojel chquiya' u k'ij ri tastalicalaj u bi', camic xukuje' c'ä chbe k'ij sak!"
}