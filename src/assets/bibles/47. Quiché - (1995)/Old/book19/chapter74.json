{
  "1": "Nu Dios, ¿jasche xujwonoba' la canok? ¿Jasche xnicow ri oyowal la paquiwi' ri chij la re ri yuk'bal la?",
  "2": "Chnataj ri tinimit la che la, ri xrik la ulok ojer pa ri tiquiritajic, ri xlok' la rech cux chi ech la; chnataj ri juyub re Sion che la, ri jekelinak wi la.",
  "3": "Pet la che rilic we yojyobic ri man c'o ta u q'uisic; ¡ri c'ulel u yojim ronojel ri c'o chupam ri k'ijilabal!",
  "4": "¡Ri e c'ulel la cäquibixoj ch'äcanic chupam ri cak'ijilax wi la! ¡e qui cojom ri quetal ri man e aj chi' taj,",
  "5": "puwi' ri oquibal ri caban wi oquem! E je ta ne banal tak si' pa jun k'ekumalaj c'ache'laj,",
  "6": "icäj xukuje' k'osibal xequipaxibej tak quech ri wikbal ri e re che'.",
  "7": "Xquiporoj ri cak'ijilax wi la ¡xquesaj u q'uixbal ri achoch la, xquit'akij c'ä cho ri ulew!",
  "8": "Xquichomaj u sachic ka wäch konojel; ¡xequiporoj conojel tak ri c'olbal pa tak ri tinimit ri cäkamulij wi kib che k'ijilaxic la!",
  "9": "Man quekil ta chic ri e tastalicalaj tak ketal; man c'o ta chi jun k'axal tzij la; mawi ne keta'm joropa' junab cäbeytaj na wa'.",
  "10": "Nu Dios, ¿c'ä jampa' lo cutanaba' ka yok'ic ri c'ulel? ¿C'ä jampa' lo cutakej na ka yok'ic?",
  "11": "¿Jasche cac'u' ri k'ab la ri c'o nimalaj u cuinem? ¿Jasche xak k'alum ri k'ab la?",
  "12": "Ojer ulok, lal ri' ri lal wajawinel; Lal, nu Dios, xerik la q'ui tak ch'äcanic pa u niq'uiajil ri uwächulew:",
  "13": "Xban la quieb che ri plo ruc' ri cuinem la; xpaxij la ri qui jolom ri nimak tak awaj ri e c'o chupam ri plo;",
  "14": "xwech' la ri qui jolom ri nimak tak Lebiatan, xya' c'u la che tzukbal quech ri juyubal tak awaj ri e c'o chupam ri chaki'j uwo sak.",
  "15": "Xban la chi xepok'isaj tak la ulok ja' xukuje' tak nima', xetzajisaj c'u la tak nima' ri man c'o ta qui tzajic.",
  "16": "E ech c'u la ri pa k'ij xukuje' ri chak'ab, lal xjekeban la ri ic' xukuje' ri k'ij,",
  "17": "lal xcojow la ri u c'ulbatil ri uwächulew, lal xbanow la ri sak'ij xukuje' ri k'aläj.",
  "18": "Mel pa jolom la, Ajawaxel, chi ri c'ulel cäyok'on che la, xukuje' tak winak ri man e c'o ta qui no'j queyok'on che la.",
  "19": "¡Sibalaj mujsach pa jolom la! Uj tuka'r uj jacha' ri palomax; ¡mujjach la pa qui chi' ri juyubal tak awaj!",
  "20": "¡Chnataj ri c'ulwächinic la che la, nojinak c'u ri ulew che tokinic, c'ä pa ri q'uisbal jutz'!",
  "21": "Mäya' la c'olbal chi camach'irisax ri c'axc'obinak; ¡chbana' la chi cäya' k'ij la rumal ri meba' xukuje' rumal ri man nim ta u k'ij!",
  "22": "¡Walij la, nu Dios! ¡To' ib la che ri caban che la! ¡Nataj che la chi ri man etal ta tzij man caquitanaba' ta yok'ic la!",
  "23": "Mäsach pa jolom la ri rakoj tak qui chi' ri e c'ulel la, ri nimalaj qui wojcorem ri man cacaj ta ch'abexic."
}