{
  "1": "Chiya' maltioxinic che ri Ajawaxel, rumal rech chi utz ri are'; rumal rech chi ri lok'ok'ebal u c'u'x junalic.",
  "2": "Chquibij ri aj israelib: “Ri lok'ok'ebal u c'u'x ri Ajawaxel junalic.”",
  "3": "Chquibij ri e cojol tabal tak tok'ob: “Ri lok'ok'ebal u c'u'x ri Ajawaxel junalic.”",
  "4": "Chquibij ri queyo'w u k'ij ri Ajawaxel: “Ri lok'ok'ebal u c'u'x ri Ajawaxel junalic.”",
  "5": "Pa ri nu c'axc'obic xinsiq'uij ri Ajawaxel; ri are' xinutatabej, xuya' c'u ri nu torotajic.",
  "6": "Ri Ajawaxel c'o wuc'; man quinxe'j ta wib. ¿Jas ta ri cäcuin ri winak cuban ta chwe?",
  "7": "Ri Ajawaxel c'o wuc'; are' cäyo'w to'banic chwe. ¡Quinwil na aretak quech'äctaj ri cäquetzelaj nu wäch!",
  "8": "Are utz na ri u jiquibaxic c'uxaj chrij ri Ajawaxel chuwäch ri u jiquibaxic c'uxaj chrij ri winak.",
  "9": "Are utz na ri u jiquibaxic c'uxaj chrij ri Ajawaxel chuwäch ri u jiquibaxic c'uxaj chquij winak ri nimak qui k'ij.",
  "10": "Conojel ri nimak tak tinimit xquisutij wij, pa ri u bi' c'u ri Ajawaxel xebench'äco.",
  "11": "Xquisutij wij pa ronojel c'olbal, pa ri u bi' c'u ri Ajawaxel xebench'äco.",
  "12": "Xquisutij wij e jacha' ta ne sita'l, xchup c'u ri coyowal jacha' k'ak' quech q'uix; pa ri u bi' ri Ajawaxel xebench'äco.",
  "13": "Xinquich'icmij ruc' chuk'ab rech quintzakic, xpe c'u ri Ajawaxel che nu to'ic.",
  "14": "In quinbixon che ri Ajawaxel, ri cäyo'w nu chuk'ab; are' nu colonel.",
  "15": "Pa tak ri cachoch ri e jic winak e c'o quicotemal tak bix re ch'äcanic: “Ri u cuinem ri Ajawaxel xyo'w ri ch'äcanic.",
  "16": "¡Ri u cuinem ri Ajawaxel man c'o ta cäjunamataj ta wi! ¡Ri u cuinem ri Ajawaxel xyo'w ri ch'äcanic!”",
  "17": "¡Man quincäm ta na, xane' quinc'asi' na, che u tzijoxic ri u banom ri Ajawaxel!",
  "18": "Ri Ajawaxel u c'äjisam nu wäch ruc' c'anal, man in u jachom ta c'u pa u k'ab ri cämical.",
  "19": "¡Chebijaka' ri roquibal ri rachoch Dios, quinwaj quinoc chupam che u ya'ic maltioxinic che ri Ajawaxel!",
  "20": "Are oquibal wa' ri coc wi na ri Ajawaxel, chi' c'u queboc wi na ri e jic.",
  "21": "Quinya' maltioxinic che la, Ajawaxel, rumal chi tzelem la u wäch nu tzij, xukuje' chi lal nu colonel.",
  "22": "Ri abaj ri xetzelax u wäch cumal ri e banal tak ja, are c'u uxinak ri abaj ri nim na u patan.",
  "23": "Wa' are' banowinak ri Ajawaxel uj c'u mayininak.",
  "24": "Are k'ij wa' ri u banom ri Ajawaxel: chujajatok chujquicot pa ri are'.",
  "25": "Bana' la tok'ob Ajawaxel, chujcolo' la. Bana' la tok'ob Ajawaxel, ¡bana' la chi utz cujelic!",
  "26": "¡Tewichital ri cäpe pa ri u bi' ri Ajawaxel! Quixkatewichi'j ulok kas chupam ri rachoch ri Ajawaxel.",
  "27": "Ri Ajawaxel are' Dios; ¡are' cujtunanic! Chichaplej ri nimak'ij, chebic'ama' bic qui k'ab tak che' c'ä cuc' tak ri ruc'a' ri porobal.",
  "28": "Quinmaltioxin che la quinya' c'ut u k'ij ri nimalil la, lal c'ut ri nu Dios.",
  "29": "Chebiya' maltioxinic che ri Ajawaxel, rumal rech chi utz ri are'; rumal rech chi ri lok'ok'ebal u c'u'x junalic."
}