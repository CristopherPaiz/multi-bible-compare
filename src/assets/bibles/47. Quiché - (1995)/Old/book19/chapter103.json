{
  "1": "Quintewichi'j na ri Ajawaxel ruc' ronojel ri nu c'aslibal; quintewichi'j ruc' ronojel ri wanima' ri tastalicalaj u bi'.",
  "2": "Quintewichi'j ri Ajawaxel ruc' ronojel ri nu c'aslibal; mawi jun chque ri utzil ri e u banom chwe quesach ta pa nu jolom.",
  "3": "Are' ri quecuyuw conojel tak ri wetzelal; are' ri quecunan conojel tak ri e nu yabilal;",
  "4": "ri cuto'tajisaj ri nu c'aslemal chuwäch ri mukubal; ri quinunojisaj che lok'ok'ebal c'uxaj xukuje' ch'uch'ujil;",
  "5": "ri quinunojisaj che ronojel u wäch utzil, quinrac'alobisaj c'ut jacha' jun cot.",
  "6": "Ri Ajawaxel cak'atan tzij kas ruc' suq'uilal paquiwi' ri cäban c'ax chque.",
  "7": "Xebuya' retamaxic tak ri e u be xukuje' ri e u banoj che ri Moises xukuje' che ri u tinimit Israel.",
  "8": "Ri Ajawaxel ch'uch'uj xukuje' quel u c'u'x; c'o u coch'onic xukuje' nojinak che lok'ok'ebal c'uxaj.",
  "9": "Man xak ta amak'el cujuyajo xukuje' ri royowal man cäbeytaj taj;",
  "10": "man u yo'm ta ri tojbal chke jas ri ri takal chque ri ketzelal xukuje' tak ri e ka mac;",
  "11": "sibalaj c'o na ri u nimal lok'ok'ebal u c'u'x chque ri nim queilowic, jacha' ri u nimal ri caj puwi' ri uwächulew.",
  "12": "Ri ka mac u najtajisam chke, jacha' u najtajisam ri elebal k'ij ruc' ri u kajebal k'ij.",
  "13": "Ri Ajawaxel sibalaj ch'uch'uj cuc' ri nim caquil wi, jacha' jun tataxel cuc' ri e u c'ojol;",
  "14": "ri are' reta'm jas xcoj che kabanic: kas reta'm chi uj puc'uc' ulew.",
  "15": "Ri u c'aslemal ri winak xak junam ruc' ri k'ayes, cäpok'ic jacha' jun juyubal cotz'i'j:",
  "16": "Chanim cäsach u wäch, xuwi c'u caslabesaxtax rumal ri quiakik', casach u wäch, man c'o ta jun c'o ta caretamaj che.",
  "17": "Are c'u ri u lok'ok'ebal c'u'x ri Ajawaxel re chbe k'ij sak chque ri queyo'w u k'ij; ri u suq'uil man c'o ta u q'uistajic chque pa conojel ri ija'lil,",
  "18": "chque ri caquitz'akatisaj ri u c'ulwächinic, ri man cäsach ta c'u pa qui jolom ri qui nimaxic tak ri e u takanic.",
  "19": "Ri Ajawaxel u cojom ri u tem re ajawibal chupam ri caj ri rajawinic cätakan c'u puwi' ronojel.",
  "20": "¡Chitewichi'j ri Ajawaxel, cuinelalaj tak tako'nib aj caj! Ix, ri quebitz'akatisaj tak ri e u takanic, ri ix sac'aj che u nimaxic.",
  "21": "¡Chitewichi'j ri Ajawaxel iwonojel ri ix rajch'ojab, ri quixpatanin che quiban c'u ri u rayibal!",
  "22": "¡Chnimalaj ronojel ri winakirisam chtewichi'n che ri Ajawaxel pa conojel ri u c'olbal ri rajawibal! ¡Quintewichi'j na ri Ajawaxel ruc' ronojel ri nu c'aslibal!"
}