{
  "1": "Quinlok'ok'ej ri Ajawaxel xutatabej c'ut ri nu bochi'nic,",
  "2": "u yo'm c'ut ri u xiquin che nu tatabexic. ¡Pa ronojel ri nu c'aslemal quinnataj na ri u bi'!",
  "3": "Ri cämical xinuralij chquipam tak ri u colob; ri u c'axc'olil ri mukubal xinuriko, xinximitaj rumal ri xe'n ib xukuje' ri k'oxomal.",
  "4": "Xinnataj c'u ri u bi' ri Ajawaxel xinta' tok'ob che chi cucol ri nu c'aslemal.",
  "5": "Ri Ajawaxel suc' xukuje' quel u c'u'x; ri ka Dios ch'uch'uj pa ronojel.",
  "6": "Ri Ajawaxel quebuchajij ri man cäquiban ta nimal. Ri in aretak man c'o ta chi nu chuk'ab, xinuto'.",
  "7": "Camic, quinna' chi utz chic in c'olic, rumal chi ri Ajawaxel u banom utz wuc'.",
  "8": "Xinresaj pa u k'ab ri cämical, xinresaj pa ri ok'ej, man xintzak ta c'ut.",
  "9": "Quinux na nimanel che ri Ajawaxel chquixo'l ri e c'asc'oj.",
  "10": "Ri in c'o nu cojonic, pune' c'u xinbij chi sibalaj c'ax ri nu rikom.",
  "11": "Q'uistajinak nu c'u'x, xinjiquiba' u bixic chi ronojel winak banal tzij.",
  "12": "¿Jas quinban che u tojic che ri Ajawaxel ronojel ri utzil ri u banom wuc'?",
  "13": "Quinwalijisaj na ri kumubal re ri colobal ib quinnataj c'u na ri u bi'.",
  "14": "Quebentz'akatisaj na ri xinchi'j che ri Ajawaxel chuwäch ronojel ri u tinimit.",
  "15": "Sibalaj c'ax cuna' ri Ajawaxel aretak querilo quecäm ri quelok'ok'enic.",
  "16": "¡Oh Ajawaxel, in pataninel ech la! ¡In ral ri ixok ri pataninel ech la! Ri lal xt'okopij la ri colob ri in ximowinak.",
  "17": "Che u ya'ic ri maltioxinic quebenya' na tabal tak tok'ob chwäch la, xukuje' quinnataj na ri bi' la, Ajawaxel.",
  "18": "Quebentz'akatisaj na ri xinchi'j che ri Ajawaxel chuwäch ronojel ri u tinimit,",
  "19": "chquiwäch ri e uwo rachoch ri Ajawaxel, pa a niq'uiajil, Jerusalen. ¡Chyo'k u k'ij ri Ajawaxel!"
}