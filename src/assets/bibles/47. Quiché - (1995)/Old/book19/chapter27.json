{
  "1": "Ri Ajawaxel are' nu chäj xukuje' ri nu to'tajisaxic, ¿jachin ta chuwäch quinxe'j ta wi wib? Ri Ajawaxel are cäto'w ri nu c'aslemal, ¿jachin ta chuwäch quinxe'j ta wi wib?",
  "2": "Ri e banal tak etzelal, ri qui banom qui c'ulel chwe, caquimulij quib che nu ch'äquic che c'u u sachisaxic nu wäch; e are' c'ut ri caquichak'ij quib quetzak c'ut.",
  "3": "Pune' cäsutix wij cumal ajch'ojab, ri wanima' man cuxe'j ta rib; pune' caquisuc'umaj quib che u banic ch'o'j wuc', ri in man c'o ta cubij nu c'u'x.",
  "4": "Xa jun jasach nu tz'onon che ri Ajawaxel, xa jun jasach quinrayij: chi quinc'oji' chupam ri rachoch ri Ajawaxel conojel ri k'ij ri quinc'asi' na, che u k'ijilaxic pa ri rachoch xukuje' che rilic ri u je'lical.",
  "5": "Aretak chepe ri lawalolaj tak k'ij, ri Ajawaxel quinuch'uk ruc' ri u mu'jal, quinuto' pa ri rachoch; quinuya' puwi jun nimalaj abaj che u to'ic wib.",
  "6": "Jeri' quincuinic quinyac ri nu jolom paquiwi' ri e nu c'ulel; quincuin c'u ri' quinya' tabal tok'ob pa ri achoch la, ruc' tak rakoj chi'aj re quicotemal quebenbixoj bix che ri Ajawaxel.",
  "7": "Quinrak nu chi che ch'abexic la Ajawaxel, chintatabej la, chel c'u'x la chwe, ¡chinch'abej la ulok!",
  "8": "Ri wanima' cubij chwe: “chatzucuj ri u wächbal ri Ajawaxel.” Are c'u ri in, Ajawaxel, quintzucuj ri wächbal la.",
  "9": "¡Mäc'u' ib la chnuwäch! ¡Minxutuj la ruc' oyowal! Xuwi' ri lal, lal to'l wech. Minya' la can nu tuquiel ri ma ta c'o cuya' to'banic chwe, lal c'ut ri nu Dios xukuje' nu Colonel.",
  "10": "Pune' ri nu tat xukuje' ri nu nan quinquiwonoba' canok, lal, Ajawaxel, quinchajij na la.",
  "11": "Ajawaxel chc'utu' ri be la chnuwäch; chc'ama' la nu be pa ri suc'alaj be, qui mac quech ri e nu c'ulel;",
  "12": "minjach la pa qui k'ab, quiwalijisam c'u quib jalul tak k'alajisanelab chwij, aninak c'u e c'olic.",
  "13": "Ri in cu'l nu c'u'x chi quinwil na ri rutzil ri Ajawaxel pa ri u beytajic we nu c'aslemal ri'.",
  "14": "¡Chacu'ba' a c'u'x chrij ri Ajawaxel! ¡Chacojo' a chuk'ab, muban quieb a c'u'x! ¡Je', chacu'ba' a c'u'x chrij ri Ajawaxel!"
}