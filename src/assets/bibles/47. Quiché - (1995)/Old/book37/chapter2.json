{
  "1": "Chupam ri juwinak jun rajilabal ri uwuk ic', ri Ajawaxel xutzijobej chi jumul ri Hajey, ri k'axal u tzij.",
  "2": "Xuya' c'u takanic che chi chubij che ri Zorobabel, che ri Jexu xukuje' che ri qui tz'akatil ri winak:",
  "3": "“Ri xquil can ri jun rachoch Dios chic ruc' ronojel ri u je'lical, chiquibij ri qui chomanic che ri c'o chkawäch camic. ¿La ma ta caquilo chi man c'o ta u patan we cäjunamax ruc' ri jun chic?",
  "4": "¡Chachajij anima', Zorobabel! ¡Chachajij anima', Jexu c'ämal qui be ri e cojol tabal tok'ob! Chichajij c'u anima' ix iwonojel, winak re ri ulew. Chixchacunok, in c'u c'o iwuc'. In, ri Ajawaxel, ri c'o ronojel u cuinem, quinjiquiba' u bixic.",
  "5": "Je jacha' ri xinchi'j che aretak xel ulok pa Ejipt, ri wuxlabal are quixachilanic. Mixe'j iwib.",
  "6": "Xa' pa quieb oxib k'ij quenbana' na chi queyicop ri caj xukuje' ri ulew, ri plo xukuje' ri ulew ri co c'olic.",
  "7": "Quenbana' na chi quebeyicop conojel ri nimak tak tinimit quequic'am c'u na ulok tak ri qui k'inomal, canoj c'u na ri wachoch che juluwem.” Ri Ajawaxel ri c'o ronojel u cuinem cäjiquiban u bixic:",
  "8": "“E wech ri sak puak xukuje' ri k'an puak.",
  "9": "We ucab wachoch ri' c'o na ri u je'lical chuwäch ri nabe. Quinban c'u na chi cac'oji' jamaril chupam we c'olbal ri'. In, ri Ajawaxel ri c'o ronojel u cuinem, quinjiquiba' u bixic.”",
  "10": "Chupam ri k'ij juwinak quiejeb rajilabal ri ubelej ic' re ri kas junab re ri rajawinic ri ajawinel Dariy, ri Ajawaxel xutzijobej ri Hajey ri k'axal u tzij.",
  "11": "Xuya' c'u takanic che chi, pa ri u bi' ri Ajawaxel ri c'o ronojel u cuinem, chi chebubana' we c'otoj tak chi'aj ri' chque tak ri e cojol tabal tok'ob je jas ri u cholajil ri pixab:",
  "12": "“Kabana', chi jun winak ruc'am ri ti'j ri tastalic u pisom chupam ri u k'u', are tak c'ut ri u chi' ri u k'u' cunak ta ri wa, ri riquil, ri u wa'l uva, ri aseit o apachique wa ja': ¿la cätastaj ta c'u lo can ri wa ja' rumal wa'?” Ri e cojol tabal tok'ob xquitzelej u bixic jayi'.",
  "13": "Are c'u ri Hajey xtakenic: “Kabana' chi c'ut, chi c'o ta jachin jun, ri tz'ilotajinak rumal rech ri u nakic jun cäminak, quebunaka ta c'u jun chque we jastak ri': ¿la xa pa lo ma ta quetz'ilotaj wa;?” Ri e cojol tabal tok'ob xquitzelej u bixic je.",
  "14": "Xubij c'ut ri Hajey: “Ri Ajawaxel cujiquiba' u bixic: ‘Junam cäkc'ulmataj cuc' we winak ri': ronojel ri caquibano xukuje' ronojel ri caquichi'j chwe tz'ilobitajinak.",
  "15": "Kas camic chi chaplej bic u chomaxic wa'. C'a majok chi chaplej u banic ri rachoch Dios,",
  "16": "¿jas ri xic'ulmaj? Aretak c'u c'o jun cäbec copan ruc' jumulaj trico re juwinak pajbal, xa' lajuj curiko; aretak c'u c'o jun cäbe pa ri c'olbal ri caban wi ri u wa'l uva, che resaxic cawinak lajuj (50) k'ebal, xa' juwinak curiko.",
  "17": "In ruc' banbal c'ax xukuje' sakbach xinsachisaj qui wäch ri qui wächinic tak ri qui tijoj tak chuk'ab, are c'u ri ix man xixtzelej ta wuc'. In, ri Ajawaxel, quinjiquiba' u bixic.",
  "18": "Camic, ri k'ij juwinak quiejeb rajilabal ri ubelej ic', xecoj tak ri e u tac'alibal ri wachoch.",
  "19": "Utz ba ri', kas ba' chiwila' ix chi kas camic cachapletaj bic man queq'uec'ob ta ri trico chupam ri c'uja. C'ä maja' c'u ne caquiya' qui wäch tak ri u che'al uva, mawi tak ri u che'al higo, mawi tak ri u che'al crabaj, mawi ri u che'al aseitun; kas cächaptaj c'u camic, in quixintewichi'j na.’ ”",
  "20": "Kas pa we k'ij ri', ri Ajawaxel xutzijobej chi jumul ri Hajey,",
  "21": "xuya' c'u takanic che chi chubij che ri Zorobabel, ri k'atal tzij puwi' ri Juda: “In quinban na chi cäyicop ri caj xukuje' ri ulew;",
  "22": "quinsachisaj na qui wäch ri qui cuinem tak ri ajawibal rech ri uwächulew quebenkasaj c'u na tak ri e qui tem re ajawibal; quebenpac'abala' tak c'u na ri e qui carwaj re ch'o'j xukuje' tak ri e benak chquipam, quecäm c'u na tak ri quiej xukuje' tak ri e quiejeninak chquij; chquijujunal quecäm na e k'ok'em rumal ri u ch'ich' re ch'o'j ri rachalal.",
  "23": "Chupam c'ut ri k'ij ri', Zorobabel, pataninel wech, catinchajij na jacha' ta ne are ri nu mulk'ab re t'ikbal, rumal rech chi at chatajinak wumal. In, ri Ajawaxel ri c'o ronojel u cuinem quinjiquiba' u bixic.”"
}