{
  "1": "Ri Ezequiy xutak u bixic pa ronojel Israel xukuje' Juda, xukuje' xebutak wuj che cula'xic ri Eprain xukuje' ri Manases rech quebopan pa ri rachoch ri Ajawaxel pa Jerusalen che roc'owisaxic ri rocowem ri Ajawaxel, ri u Dios ri Israel.",
  "2": "Ri ajawinel, aretak chomatajinak chic cuc' ri e rach k'atal tak tzij xukuje' cuc' conojel ri aj Jerusalen, xuchomaj u roc'owisaxic ri nimak'ij re ri Oc'owem pa ri ucab ic',",
  "3": "man xcuin ta c'u che roc'owisaxic ri nimak'ij pa ri kas u k'ijol rumal rech chi man e c'o ta q'ui ri e cojol tabal tok'ob ri qui tasom ta quib mawi xumulij ta rib ri tinimit pa Jerusalen.",
  "4": "We chomanic ri' utz xuta' ri ajawinel xukuje' ronojel ri tinimit utz xquita' ri chomanic ri xbanic,",
  "5": "xquiya' c'u qui tzij chi chyok u bixic pa ronojel Israel, kas pa Beerseb c'ä pa Dan, xesiq'uixic rech quepe pa Jerusalen che roc'owisaxic ri nimak'ij re ri Roc'owem ri Ajawaxel, ri u Dios ri Israel. U mac rech chi ri nabe man e q'ui taj ri winak e xebopan che roc'owisaxic ri nimak'ij, jacha' ri tz'ibatalic ri cäban che roc'owisaxic ri nimak'ij.",
  "6": "Je c'u ri', xebel bic ri e ya'l tak takquil pa ronojel Israel xukuje' Juda xebequic'am tak bic ri wuj ri xebentz'ibaj bic ri ajawinel xukuje' ri e räch k'atal tak tzij che u ya'ic u bixic ri u takanic ri ajawinel: “Aj israelib: chixtzelej ulok ruc' ri Ajawaxel, ri u Dios ri Abraham, ri Isaac xukuje' ri Israel, cätzelej c'u ne na xukuje' iwuc' ix, ri xiwesaj can iwib pa qui k'ab ri ajawinelab aj Asiriy.",
  "7": "Miban iwech ri xquiban ri e i mam xukuje' jacha' ri e iwachalal, chi rumal rech ri man qui jiquiltaj chuwäch ri Ajawaxel, ri qui Dios ri e qui mam, ri are' xebujach chupam ri sachbal wächaj jacha' ri quiwil ix.",
  "8": "Are c'u ri camic, mixux tak tacatak e jacha' ri e i mam; chilica' ri i k'ab che ri Ajawaxel che u q'uexic ri c'ulwächinic ri i banom ruc' tisaj chupam ri u k'ijilabal, ri kas xa' jumul u tasom. Chipatanij ri Ajawaxel ri i Dios, cutanaba' c'u na ri oyowarem iwuc'.",
  "9": "We ri ix quixtzelej ruc' ri Ajawaxel, ri e c'ulel ri e c'o ri e iwachalal ri e c'o chuxe' ri qui takanic camic xukuje' tak ri e i c'ojol cätok'obisax na qui wäch cumal quequitzokopij na ulok rech quetzelej ulok pa we ulew ri', rumal rech chi ri Ajawaxel, ri i Dios, cätok'ok'obisan wächaj xukuje' quel u c'u'x man c'u quixuxutuj taj, we ri ix quixtzelej ruc'.”",
  "10": "Ri tako'n xquibinibej ri rulewal ri Eprain xukuje' ri Manases, xek'ax pa conojel tak ri tinimit c'ä xebopan na pa Zabulon. Xak c'u xetze'n ri winak xukuje' xquetz'bej qui wäch.",
  "11": "E c'o c'u ne jujun achijab ri e aj ramak' ri Aser, ri Manases xukuje' ri Zabulon xquimach' quib chuwäch ri Dios xebe c'u pa Jerusalen.",
  "12": "Ri Dios xukuje' xuslabej ri canima' ri winak aj Juda rech cäquiya' qui tzij che u nimaxic ri u takanic ri ajawinel xukuje' ri e k'atal tak tzij, je jas ri takanic ri u yo'm ri Ajawaxel.",
  "13": "Je c'u ri', jun tinimit winak ri xquimulij quib pa ri ucab ic' pa Jerusalen che u xcoc'owisaj ri nimak'ij que ri caxlanwa ri man cäya' ta ch'am cuc'.",
  "14": "Are c'u xquichaplej quesaxic conojel tak ri porobal xukuje' tak ri c'olbal ri queporox wi c'oc' k'ol ri e c'o pa Jerusalen, xequiq'uiak c'u chupam ri alaj nima' Sedron.",
  "15": "Pa ri ucajlajuj rajilabal ri ucab ic' xpil ri alaj ama' chij re ri Oc'owem. Ri e cojol tabal tok'ob xukuje' ri aj levitib, xquiq'uixbej quib xquijosk'ij quib, xequic'am c'u bic awaj chupam ri rachoch ri Ajawaxel ri quebajwataj che ri tabal tok'ob ri cachajirisaxic.",
  "16": "Xebocaxtax c'ut chupam ri qui c'olbal, ri c'utum chque rumal ri u pixab ri Moises, achi ri c'o ri Dios ruc'. Ri e cojol tabal tok'ob quequichicoj ri quic' ri caquijach ri aj levitib chque.",
  "17": "Chquixo'l c'u ri tinimit winak e c'o q'ui ri man qui ch'ajch'ojirisam ta ulok quib, ri aj levitib e are' xepilow na ri Oc'owem ri cawaj ri man qui ch'ajch'ojirisam ta ulok quib, rech quetas taj che ri Ajawaxel.",
  "18": "Tinimit winak c'ut ri xebopanic, aj Eprain, aj Manases, aj Isacar xukuje' aj Zabulon xquitij que ri wa re ri Oc'owem, man je ta c'u xquibano jas ri tz'ibatalic, man qui josk'im ta c'u quib. Are c'u ri Ezequiy xuban ch'awem ruc' Dios paquiwi', je xubij wa': “Ajawaxel ri sibalaj quel c'u'x la, sacha' la qui mac conojel ri e petinak ruc' jun jicalaj canima' che u rikic quib uc' la.",
  "19": "Ay Ajawaxel, qui Dios ri e qui mam, pune' ba' man qui ch'ajch'ojirisam ta quib jas ri tastajic ri cutok'ij ri achoch la.”",
  "20": "Ri Ajawaxel xuya' c'u u k'ij ri u bochi'nic ri Ezequiy xusach c'ut u mac ri tinimit.",
  "21": "Jeri' chi, wukub k'ij xebeytaj ri aj israelib pa Jerusalen ruc' c'u nimalaj quicotemal xcoc'owisaj ri nimak'ij que ri caxlanwa ri man cäya' ta ch'am cuc'. E are' c'u ri e cojol tabal tok'ob xukuje' tak ri aj levitib k'ij chi k'ij xquiya' k'ijilanic che ri Ajawaxel cumal tak ri mayibalalaj tak chaconisan re trompet ri e tastalic.",
  "22": "Ri Ezequiy xunimarisaj qui k'ij conojel ri aj levitib chi xquic'ut ri je'licalaj qui rayibal che ri patanijic che ri Ajawaxel. Aretak c'u qui tijom chi que ri wa ja' re ri nimak'ij ri xbeytaj wukub k'ij, chi e qui chi'm chi c'ut tabal tak tok'ob re utzirisan ib xukuje' e k'ijilaninak chic che ri Ajawaxel, qui Dios ri e qui mam,",
  "23": "ronojel ri tinimit winak xuchomaj u yukic wukub k'ij chi na ri nimak'ij, ri sibalaj e quicotinak wi,",
  "24": "rumal rech chi ri Ezequiy ajawinel re Juda, xusipaj chque ri tinimit winak jun mil alaj tak ama'ib tak wacax xukuje' wukub mil chij, ri e k'atal tak tzij pa quech wi xquisipaj che ri tinimit jun mil alaj ama'ib tak wacax xukuje' lajuj mil chij. E q'ui ri e cojol tabal tok'ob xquich'ajch'ojirisaj quib.",
  "25": "Conojel ri winak pa Juda xequicotic, xukuje' tak ri e cojol tabal tok'ob, ri aj levitib xukuje' conojel ri winak ri e elinak ulok pa Israel, xukuje' ri man e qui winakil taj ri xebel ulok pa ri rulew re Israel o ri e jekel pa Juda.",
  "26": "Sibalaj c'u nim ri quicotemal ri xc'oji' pa Jerusalen, rumal rech chi kas pa tak ri u k'ijol ri Salomon, u c'ojol ri David xukuje' ajawinel re Israel, man bantajinak taj jun jasach ri junam ta ruc' wa' pa Jerusalen.",
  "27": "Chuq'uisbalil c'ut ri e cojol tabal tok'ob xukuje' ri aj levitib, xetaq'ui'c xquitewichi'j ri tinimit; xetatabex c'ut rumal ri Ajawaxel, ri qui ch'awem ruc' Dios xopan c'ä pa ri caj, pa ri c'olbal jawije' ri jekel wi ri Dios tastalic ri man cuban taj etzelal."
}