{
  "1": "Ri Amasiy juwinak job (25) u junab aretak xuchaplej ajawinic, juwinak belejeb (29) junab xajawin pa Jerusalen. Joadan u bi' ri u nan, aj c'u Jerusalen.",
  "2": "Ri e u banoj tak ri Amasiy e suc' chuwäch ri Ajawaxel, man jic ta c'ut xbin amak'el.",
  "3": "Aretak xurik u chuk'ab ri Amasiy pa ri takanic, xebucämisaj conojel tak ri e qui nimakil tak ri ajch'ojab ri xecämisan ri u tak.",
  "4": "Man c'u xebucämisaj taj ri e qui c'ojol tak ri cämisanelab, je c'ut jas ri tz'ibatal chupam ri u pixab ri Moises, ri Ajawaxel xuya' takanic: “Ri tataxelab man cuyataj quec'okox ta che cämical u mac ta rech ri qui banom ri e u c'ojol, mawi ta ne ri c'ojolaxelab rumal ta rech ri e qui banom ri e qui tat, xane' chquijujunal quecäm na rumal ri kas qui mac.”",
  "5": "Ri Amasiy xebumulij conojel ri achijab aj Juda xukuje' ri e aj Benjamin, xebucoj ri jujun tak ja winak pa cholajil chuxe' ri qui takanic ri c'amal tak qui be ri ajch'ojab. Xerajilaj c'ut conojel ri e c'o chi juwinak qui junab cäpakic, ri xelic chi e c'o oxib sient mil (300,000) ajch'ojab ri e cha'talic, ri e suc'umatal che u banic ch'o'j xukuje' e ticarel che qui cojic tak tz'imaj ch'ich' xukuje' quetecak tak ch'ich'.",
  "6": "Xebutoj c'u xukuje' jun sient mil (100,000) ajch'ojab aj Israel ri xebutoj chi oxc'al oxlajuj (73) quintal sak puak.",
  "7": "Xutac'aba' c'u rib jun achi chuwäch ri xtak ulok rumal ri Dios, ri xubij che: “O ajawinel maquinuc' quib ri ajch'ojab aj Israel awuc' rumal rech chi ri Ajawaxel man c'o ta ruc' ri Israel, cuc' conojel we winak ri' ri e re Eprain.",
  "8": "We c'u are cawaj cac'oji' a chuk'ab ruc' ri qui to'banic wa' rech catbe che u banic ch'o'j, ri Dios cuban na chawe chi catkaj pa u k'ab ri c'ulel, rumal rech chi ri Dios c'o u cuinem che u ya'ic to'banic xukuje' che u ya'ic ri tzakmajic.”",
  "9": "Ri Amasiy xuc'ot u chi' ri achi ri xtak ulok rumal Dios: Xubij, “¿jas c'u lo ri cac'ulmataj na ruc' ri oxc'al oxlajuj (73) quintal sak puak ri xinya' chque ri ajch'ojab aj Israel?” Ri achi ri xtak ulok rumal ri Dios xutzelej u bixic che: “Ri Ajawaxel c'o q'ui ruc' rech c'o na ri cuya' chawe.”",
  "10": "Are c'u ri Amasiy xubano chi ri ajch'ojab ri xebel ulok pa Eprain che u junaxic quib ruc' xquitas quib xetzelej c'u cho tak cachoch. Ri e are' xyactaj coyowal chquij ri aj Juda, sibalaj c'u e oyowarinak xetzelej cho tak cachoch.",
  "11": "Xuchajij c'u anima' ri Amasiy xebuc'am bic ri rajch'ojab pa ri beya' re ri atz'am, xebucämisaj c'u lajuj mil (10,000) achijab aj Seir.",
  "12": "Xukuje' chi c'ut ri aj Juda xequichap chi lajuj mil (10,000) achijab e c'asc'oj ri xequic'am bic puwi' jun nim abaj ri naj elinak chicaj; kas chi' xeq'uiak wi ulok puwi' ri juyub, conojel c'ut xemuchtajic.",
  "13": "E are' c'ut ri ajch'ojab, ri man xraj ta chic ri Amasiy xetoban ta ruc' che u banic ri ch'o'j ri xuban chque chi chetzelej cho tak cachoch, xequimajij tak ri tinimit re Juda kas pa Samar c'ä pa Bel-horon, xequicämisaj oxib mil (3,000) winak xequic'am c'u bic q'ui jastak ri xequeläk'aj bic.",
  "14": "Aretak xtzelej ulok ri Amasiy che qui ch'äquic ri aj Edom, xebuc'am ulok ruc' ri e qui diosib ri aj Seir, xebuban c'u u diosib chque, xebuk'ijilaj xebuporoj c'oc' tak k'ol chquiwäch.",
  "15": "Ri Ajawaxel xoyowar ruc' ri Amasiy, xutak c'u jun k'axal tzij che u bixic che: “¿Jasche e c'amowam la ri e qui diosib jun nim tinimit ri kas e are' man xecuin taj xquito'tajisaj ta quib pa k'ab la?”",
  "16": "Aretak c'u ri k'axal tzij cätajin cubij wa', ri ajawinel xc'ulelaj: “¿La xa' pa at ka cojom che ya'l u no'j ri ajawinel? ¡Chak'ila' awib chatz'apij u pa a chi'! ¿O are cawaj catcämisaxic?” Ri k'axal tzij man xutakej ta chic u cojic u chuk'ab, xubij c'ut: “In weta'm chi ri Dios xa jumul u bim chi cusachisaj wäch la rumal rech ri u banic wa' xukuje' ri man u takexic taj ri nu no'j.”",
  "17": "Are c'u ri Amasiy, ajawinel re Juda, are xutakej ri qui no'j jule' chic, xutak c'u u bixic che ri Joas, u c'ojol ri Joacaz xukuje' ri' u mam c'ut ri Jehu, ajawinel re israel: “Tasaj cäquil c'u na quib ri ka palaj awuc'.”",
  "18": "Are c'u ri Joas je xutzelej u bixic bic wa' che: “Ri quiäk wok' xutak u bixic che ri chacalte' re ri Libano: ‘Chaya' ri a mia'l che ri nu c'ojol rech cux rixokil.’ Xoc'ow c'u jun juyubal awaj chi' xupatz'alej can ri quiäk wok'.",
  "19": "At cabij chi at ch'äcaninak paquiwi' ri aj edomib, are c'u wa' cabanow chawe chi caban nimal catzucuj ta chi c'u niq'uiaj nimarisabal a k'ij. Are c'u utz na chi catcanaj can cho awachoch. ¿Jasche are cawaj cac'am ulok ri u q'ueyowal pawi' xukuje' ri u q'ueyowal puwi' ri Juda?”",
  "20": "Man c'u c'o ta xubij u c'u'x ri Amasiy che ri xbix ulok che, rumal rech chi bantajinak chic rumal ri Dios chi cujach pa u k'ab ri Joas, rumal rech chi are xebuc'amowaj ri e qui diosib ri aj Edom.",
  "21": "Xwalij c'u ulok ri Joas xpe che u c'ulaxic rib ruc' ri Amasiy, pa Bet-sems, ri c'o pa ri rulewal ri Juda.",
  "22": "Xch'äcataj c'ut ri Juda rumal ri Israel, chquijujunal c'ut xebanimajic xebe cho tak cachoch.",
  "23": "Ri Joas, ajawinel re Israel xkaj ri Amasiy pa u k'ab pa Bet-sems, ajawinel re Juda, xuc'ama' c'u bic pa Jerusalen, ri xuwor jun c'ob che ri tapia re quieb sient juwinak (220) bara', kas ruc' ri Oquibal re Eprain c'ä ruc' ri Oquibal pa ri Xquina.",
  "24": "Xumajij c'u ronojel ri k'an puak xukuje' ri sak puak, xukuje' conojel ri jastak ri e c'o chupam ri rachoch ri Dios ri chajital rumal ri Obed-edom xukuje' ri k'inomal ri c'o chupam ri rachoch ri ajawinel aretak c'u e chaptajinak chi bic jujun winak rumal, xtzelej pa Samar.",
  "25": "Ri Amasiy, u c'ojol ri Joas, ajawinel re Juda, xc'asi' na canok olajuj junab chwi' ri u cämical ri Joas, u c'ojol ri Joacaz ri xukuje' ajawinel c'ut re Israel.",
  "26": "Ri u tz'akatil ri u tzijobelil ri Amasiy, kas pa ri chaplebal c'ä pa ri q'uisbalil, tz'ibatal chupam ri wuj quech tak ri ajawinelab re Juda xukuje' Israel.",
  "27": "Kas pa ri jok'otaj aretak ri Amasiy xutas rib chrij ri Ajawaxel, xtzucux u cämisaxic ri Amasiy pa Jerusalen, ri xanimaj bic pa Lacs; xetzucux c'u c'ä pa ri tinimit, chila' c'u xcämisax wi.",
  "28": "Xc'am c'u ulok chrij jun quiej xmuk c'u cuc' ri e u mam, chupam ri u Tinimit ri David."
}