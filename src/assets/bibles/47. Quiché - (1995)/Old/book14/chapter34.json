{
  "1": "Wajxakib u junab ri Josiy aretak xuchaplej ajawinic, juwinak julajuj (31) junab c'ut xajawin pa Jerusalen.",
  "2": "Ri e u banoj ri Josiy e suc' chuwäch ri Ajawaxel, are c'u xutakej ri u c'aslemal ri David, ri u mam, man c'o ta c'u xujalach'uj ta wi rib.",
  "3": "Pa ri uwajxakib junab ri rajawinic, c'ä c'ojol c'ut ri Josiy xuchaplej u tzucuxic ri u Dios ri David ri u mam pa ri ucablajuj junab ri rajawinic xuchaplej u josk'ixic ri Juda xukuje' ri Jerusalen chque tak ri k'ijilabal ri quek'ijilax wi ri diosib, ri e qui wächbal tak ri Asera, ri e diosib ri e wächbal tak e re ch'ich' ri e banom pa k'ak',",
  "4": "xeyojix c'u ri porobal chuwäch ri quek'ijilax wi tak ri jalan tak qui wächbal ri Baal. Ri Josiy xutak chi na qui muchic ri porobal ri quech'ilix wi c'oc' tak k'ol ri e c'o paquiwi'. Xukuje' xtakanic chi cäban ch'akatak chque ri e u wächbal ri Asera, ri e diosib xukuje' tak ri e wächbal ri e banom pa k'ak'; xebupuc'purisaj, ri xujopij paquiwi' ri e mukutal wi ri xequicoj tabal tok'ob chquiwäch.",
  "5": "Xebuporoj c'u ne tak ri qui bakil tak ri e cojol tabal tok'ob paquiwi' tak ri qui porobal, je c'u xuban wa' che u ch'ajch'ojirisax ri Juda xukuje' ri Jerusalen.",
  "6": "Xak junam xuban chquipam tak ri u tinimit ri Manases, ri Eprain xukuje' ri Simeon, xukuje' c'ä pa Neptali, cho tak ri c'ayibal que conojel tak ri tinimit.",
  "7": "Xebut'akij tak ri porobal, ri e u wächbal tak ri Asera xukuje' tak ri diosib, xebupuc'purisaj conojel tak ri porobal ri queporox wi c'oc' tak k'ol pa ronojel ri rulewal ri Israel. Xtzelej c'u pa Jerusalen aretak xuq'uis u banic wa'.",
  "8": "Pa ri uwajxaklajuj junab ri rajawinic, aretak u ch'ajch'ojirisam chic ri ulew xukuje' ri rachoch Dios, xutak ri Sapan, u c'ojol ri Azaliy, ri Amasiy, rajcalte ri tinimit, xukuje' ri Joa ri rajtz'ib, u c'ojol ri Joacaz, che u c'ojoxic ri rachoch ri Ajawaxel ri u Dios.",
  "9": "Xebe c'u wa' che rilic ri Hilsiy ri qui nimal cojol tabal tok'ob xquijach c'u ri puak che ri c'amom bic chupam ri rachoch Dios ri xquimulij ri aj levitib ri e chajil tak oquibal pa Manases xukuje' pa Eprain, chquiwäch ri winak ri e canajinak can pa Israel, xak junam xban pa ronojel Juda xukuje' aj Benjamin xukuje' pa Jerusalen.",
  "10": "Xequijacha' c'u chque ri e cojom che u banic ri chac rech ri rachoch ri Ajawaxel, rech quequitoj ri quechacun che u c'ojoxic ri rachoch Dios.",
  "11": "Xquijach ri puak chque ri ajanelab xukuje' chque ri e c'amal tak qui be ri chac, rech quequilok' ri tzoc'om tak abaj xukuje' tak ri che' rech quecojic jawije' ri quebajwataj wi quecoj c'u tak ri tem chque tak ri ja ri xak xequil tak ri ajawinelab xeyojyobic.",
  "14": "Aretak c'u quesax ri puak ri c'amom ulok chupam ri rachoch ri Ajawaxel, ri cojol tabal tok'ob Hilsiy xurik ri u wujil ri u pixab ri Ajawaxel; ri xya' rumal ri Moises.",
  "15": "Xutzijoj c'u che ri Sapan ri ajtz'ib, chi u rikom ri u wujil ri pixab chupam ri rachoch ri Ajawaxel; xujach c'ut ri wuj pa u k'ab ri Sapan,",
  "16": "are' c'u xc'amow bic che u jachic che ri ajawinel xuya' c'u qui tzijol ri chac che, je xubij wa' che: “Ri e pataninel tak ech la cätajin caquiban ronojel xbix chque chi caquibano.",
  "17": "Qui jarisam ri sak puak ri c'o chupam ri rachoch Dios, quijachom c'u chque ri e cojom paquiwi' tak ri chac xukuje' chque ri e c'amowinak tak qui be wa'.”",
  "18": "Xukuje' xuya' u tzijol ri Sapan che ri ajawinel chi ri Hilsiy, cojol tabal tok'ob, u jachom jun wuj che; xusiq'uij c'u ri Sapan chuwäch ri ajawinel.",
  "19": "Aretak xtatabetaj rumal ri ajawinel ri cubij ri wuj re ri pixab, xujisij ri ratz'iak,",
  "20": "xuya' c'u takanic che ri Hilsiy, che ri Ahicam, u c'ojol ri Sapan, ri ajtz'ib, xukuje' che ri Asaiy, qui nimal ri rajch'ojab ri ajawinel:",
  "21": "“Jix jixetz'onon che ri Ajawaxel che nu q'uexwäch xukuje' che qui q'uexwäch ri winak ri e canajinak pa Israel xukuje' pa Juda, che ri cubij we wuj ri' ri rikom; sibalaj ba oyowarinak ri' ri Ajawaxel chke, rumal rech chi ri e ka mam man xeboc ta il che u tatabexic ri xubij ri Ajawaxel, mawi xquinimaj u banic ronojel ri tz'ibatal chupam we wuj ri'.”",
  "22": "Ri Hilsiy xukuje' ri xebutak ri ajawinel chi quebe che rilic ri Huld ixok ri k'axal tzij, rixokil ri Salum, u c'ojol ri Ticba ri' u mam c'ut ri Haras, ri cojom che qui chajixic ri atz'iak ri e c'o chupam ri rachoch Dios. Ri Huld jekel pa ri ucab u tas ri Jerusalen, aretak c'u xquitzijobej,",
  "23": "ri are' xutzelej u bixic chque: “Are wa' ri cutzelej u bixic ri Ajawaxel, ri Dios re Israel: ‘Chibij che ri winak ri ix takowinak ulok che tz'ononic chwe,",
  "24": "chi ri in, ri Ajawaxel, quinbij: Quinc'am ulok jun u q'ueyowal puwi' we c'olbal ri' xukuje' paquiwi' ri winak ri e c'o chupam, cabantaj conojel ri c'okonic ri e tz'ibatal chupam we wuj ri' ri yo'm u siq'uibalil chuwäch ri ajawinel re Juda.",
  "25": "In c'u qui tzakom canok qui porom c'u c'oc' k'ol chquiwäch tak diosib, qui yacom c'u woyowal cumal tak ri quequichacuj; rumal ri' tzijtajinak ri woyowal puwi' we c'olbal ri', man c'u cachuptaj ta na.",
  "26": "Chibij ba che ri ajawinel, re Juda, ri ix takowinak ulok che tz'ononic che ri Ajawaxel, chi ri Ajawaxel, ri u Dios ri Israel, cubij xukuje': Rumal c'u rech chi xaya' a xiquin che u tatabexic ri a tom,",
  "27": "rumal c'u rech chi xatslabetajic xamach'irisaj c'u awib chnuwäch aretak xatatabej ri k'alajisanic chrij we c'olbal ri' xukuje' ri winak ri e c'o chupam, rumal c'u rech chi xamach'irisaj awib chnuwäch, xajis c'u ne ri awatz'iak xukuje' chi xatok' chnuwäch, xatintatabej c'ut in xukuje'. In, ri Ajawaxel, quinbin chawe.",
  "28": "In quinya' chawe chi catcäm pa jamaril carika' c'u awib cuc' ri e a mam, man c'u cawil taj ri u q'ueyowal ri quinc'am na ulok puwi' we c'olbal ri' xukuje' paquiwi' ri winak ri e c'o chupam.’ ” Ri e u tako'n tak ri ajawinel xetzelejic che u c'amic bic che ri xya' u bixic chque.",
  "29": "Xutak c'ut ri ajawinel qui siq'uixic conojel ri nimak tak tatayib aj Juda xukuje' aj Jerusalen, rech caquimulij quib.",
  "30": "Aninak c'ut ri ajawinel xukuje' conojel ri achijab aj Juda xukuje' ri aj Jerusalen, xukuje' ri e cojol tabal tok'ob, ri aj levitib xukuje' conojel ri winak re ri nim tinimit, xchapletaj kas ruc' ri sibalaj ch'utin na c'ä ruc' ri sibalaj ri'j chic xeboc chupam ri rachoch ri Ajawaxel. Chila' ri ajawinel xusiq'uij wi u wäch chquiwäch ruc' cowilaj rakoj chi'aj ri cubij ri wuj rech ri c'ulwächinic ri riktajinak chupam ri rachoch ri Ajawaxel.",
  "31": "Xutac'aba' c'u rib ri ajawinel chuxcut ri rakan ja, xuya' c'u u tzij chuwäch ri Ajawaxel che u nimaxic, xuchaplej c'u qui banic ri caquibij ri e u takomal, ri e takanic ri pixab tak, ruc' jicomal man ruc' ta quieb ranima', xukuje' u tz'akatisaxic u banic ri cubij ri c'ulwächinic ri tz'ibatal chupam ri wuj.",
  "32": "C'äte c'u ri' xuban chque conojel ri aj Jerusalen xukuje' ri aj Benjamin ri queriktaj chi' chi chquiya' qui tzij che u tz'akatisaxic. E are c'ut ri aj Jerusalen xquitz'akatisaj ri u c'ulwächinic ri Dios, ri qui Dios ri e qui mam.",
  "33": "Ri Josiy xuk'il qui banic ri xawebalalaj tak banoj ri queban pa ronojel ri culewal tak ri aj israelib, xuban c'ut chi conojel ri queriktaj pa Israel chiquiya' k'ijilaxic che ri Ajawaxel ri qui Dios. Joropa' c'u k'ij xc'asi' ri are', man xquitas ta quib chrij ri Ajawaxel, ri qui Dios ri e qui mam."
}