{
  "1": "Wuj ri cuya' u bixic ri cubij ri Nahum aj Elcos xuc'am rumal c'utwächinic. Are tzijol wa' ri xuya' u bixic che ri Ninibe.",
  "2": "Ri Ajawaxel are' Dios achixomanel xukuje' ya'l rajil c'axelal: cuya' rajil c'axelal chque ri quec'ulelan che, cäpe c'u royowal chque ri qui banom qui c'ulel che.",
  "3": "Ri Ajawaxel coch'onel c'o c'u ne ronojel u cuinem, man cuya' ta c'u can ri ajchak'mac chi ma ta cuc'äjisaj u wäch. Ri Ajawaxel cäbin puwi' ri cakulja, e are c'u ri sutz' e are u puc'uq'uil ulew che ri rakan.",
  "4": "Cucoj u xib ri plo, cutzajisaj c'ut. Cubano chi quetzaj conojel ri nima'. Ri che' ri e c'o pa Basan xukuje' ri e c'o pa ri juyub Carmel quebach'uyaric. Quebach'uyir c'ut ri cotz'i'j ri c'o pa ri Libano.",
  "5": "Chuwäch are' quebirbob ri c'ache'laj; ri tac'atak tak juyub queja'r chuwäch ri u wächbal. Ronojel ri ulew cabirbobic aretak carilo; ronojel ri uwächulew xukuje' conojel ri e jekel chuwäch.",
  "6": "¿Jachin ta lo ri cacuinic cätaq'ui' ta chuwäch ri royowal? ¿Jachin ta lo ri cach'ijow ri royowal? Ri u c'anal cätixtob na jacha' k'ak', quequiban c'u cacab ri nimak tak abaj.",
  "7": "Ri Ajawaxel utz; are' jun panibal pa ri k'ij rech ri rikoj c'ax: cuto' qui wi' ri caquijiquiba' qui c'u'x chrij.",
  "8": "Jacha' c'u jun jik'isanelalaj ja' ri ronojel cumuku, cusachisaj c'u qui wäch ri caquitac'aba' quib chuwäch che u c'ulelaxic; k'ekumalil querikow na tak ri qui banom qui c'ulel che.",
  "9": "¿Jas ri itzel chomanic ri cätajin quichomaj ix chquiban che ri Ajawaxel? ¡Ri are cusachisaj na i wäch chnimalaj iwonojel! ¡Man c'o ta jun cacuinic cutac'aba' ta rib camul che u c'ulelaxic!",
  "10": "Ix jacha' q'uix ri qui quemom tak quib, jacha' ri chaki'j u xak k'ayes, kas quixporox na.",
  "11": "Chawe Ninibe, xel wi ulok ri cächoman u banic ri lawaloyil che ri Ajawaxel: jun itzelalaj ya'l no'j.",
  "12": "Rumal ri' cubij ri Ajawaxel che ri u tinimit: “Pune' ri aj asiriyab sibalaj e co xukuje' man c'o ta cajilabal, quek'atitaj na casachisax c'u na qui wäch. In nu banom chawe chi a coch'om ri c'ax, man quinban ta chi c'u na chawe chi cacoch' ta chi na niq'uiaj c'ax.",
  "13": "Quinban na ch'akatak che ri eka'bal ri c'o chrij a wi' quebent'okopij c'u na tak ri tikom ch'ich' ri e jat'ibem awech.”",
  "14": "Ri Ajawaxel cuya' takanic chawij ajawinel re Ninibe: “Man e c'o ta awija'lil ri quetaken taj ri a bi'; ri e diosib xukuje' tak e wächbal ri e c'o chupam ri rachoch ri a dios quinsachisaj na qui wäch, chila' c'u catinmuk wi na rumal rech chi etzelam a wäch.”",
  "15": "¡Chiwila'! ¡Petinak chic paquiwi' tak ri juyub ri ya'l takquil ri ruc'am ulok tzijol re jamaril! Chebawoc'owisaj tak ri e a nimak'ij Juda; chebatz'akatisaj tak ri chi'nic ri e a banom. Mawi ta chi c'u jumul catkaj ta chi na pa qui k'ab ri e banal tak etzelal; sachinak qui wäch chnimalaj conojel."
}