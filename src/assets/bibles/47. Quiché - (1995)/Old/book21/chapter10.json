{
  "1": "Jun cäminak amalo cächuchutic caretzelaj ri utzalaj c'oc'al. Are q'ui na ri cutzijoj ri conil ri kas cawerer na chuwäch ri no'j ri nim na u banic.",
  "2": "Ri u chomabal ri ajno'j are cuya' u tzij che u banic utzilal, are c'ut ri rech ri man c'o ta u no'j are cuya' u tzij che u banic ri etzelal.",
  "3": "Ri man c'o ta u no'j, pa ronojel ri cubano, cuc'ut ri u mebayil ri e u chomanic pune' c'u cätajin cubij chi ri man c'o ta qui no'j e are' ri niq'uiaj chic.",
  "4": "We ri k'atal tzij coyowar awuc', masach ri a jolom; ri cunabal chque ri nimak tak sachinakil are ri quimajixic ri jastak chi nojimal.",
  "5": "Wilom jun sachinakil ri cäban cho we uwächulew ri', ri caq'uiy ulok cuc' tak ri e k'atal tak tzij:",
  "6": "Chi cäya' jun ekle'n nim u banic che ri man c'o ta u no'j, are c'u ri winak ri nim u k'ij c'o chupam jun ekle'n ri man nim ta u banic.",
  "7": "E wilom tak lok'om pataninelab ri quebin chquij tak quiej, xukuje' ri e qui c'ojol tak ajawinelab ri quebin chcakan ri e jacha' ta ne lok'om tak pataninelab.",
  "8": "Ri cäc'otow ri jul, chupam cätzak wi. Che ri cac'apow ri pimalaj tapia, ri cumätz cacatzowic.",
  "9": "Ri cutzoc' abaj, cusoc rib che u banic. Ri cupak' si', xak quieb cubij cuwech' rib.",
  "10": "We quel u pa u chi' ri icäj we c'u ne man cäban chic u pa u chi', rajawaxic ri' cacoj na chuk'ab che u cojic. Are utz na utz qui banic ri jastak quebanic xukuje' ruc' no'j.",
  "11": "Man c'o ta cubej ri ch'äcanel we nabe cacatzan ri cumätz.",
  "12": "Ri e u tzij tak ri ajno'j quebuc'am ulok utzil che, e are tak c'ut ri e rech ri man c'o ta u no'j e are quec'amow ulok ri kas e retzeletajic:",
  "13": "Cuchaplej quebubij xuwi tak conil, cutakej c'u na qui bixic sachinakil.",
  "14": "¡Ri man c'o ta u no'j man queq'uis ta ri u tzij! ¿Jachin ta ri cäcuin che u bixic ri quec'ulmatajok, man c'o ta c'u jun c'o reta'm che ri petinak?",
  "15": "Ri man c'o ta u no'j sibalaj cucämisaj rib che u banic ri chac, man reta'm ta c'u ne ri be ri cäbe pa ri tinimit.",
  "16": "¡Tok'ob u wäch ri ulew ri c'o jun rajawinel ri xa' je u banic jun ac'al ri quesakarisan c'u ne tak ri e u c'ojol chupam tak ri nimak'ij!",
  "17": "¡Utz rech ri ulew ri c'o jun rajawinel ri nim u banic, ri quewa' ri e u k'atal tak tzij pa ri u k'ijol, che u to'ic u wi' ri qui chuk'ab man che ta c'u k'abaric!",
  "18": "Ri sak'or cayojyob ri u wi' ri ja puwi'; ri man c'o ta jas cubano catz'uj c'u ronojel ri ja.",
  "19": "Ri wa che u tijic, ri u wa'l uva che u quicotisaxic ri c'aslemal; cajwataj c'u puak che wa'.",
  "20": "Matyok'on che ri ajawinel mawi ta ne ruc' ri a chomabal. Mabij itzel tzij chrij ri k'inom, pune' xa' a tuquiel at c'olic' querapap c'ut ri chicop ri c'o ri qui xic' cuya' c'ut quequitzijoj che."
}