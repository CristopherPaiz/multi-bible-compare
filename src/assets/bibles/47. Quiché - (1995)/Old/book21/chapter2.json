{
  "1": "Xukuje' xinbij chbil wib: “Camic quenbana' ri tijtobenic quenquicotisaj wib; quenya' jun je'licalaj c'aslemal chwe.” ¡Xukuje' c'u ne wa' man c'o ta u beya'l, xak lok'!",
  "2": "Xinch'ob c'ut chi ri tze' xukuje' ri cäkaj chwächaj man c'o ta cupatanij.",
  "3": "Ruc' ri nu chomanic ri c'o chuxe' ri no'j, xinwaj xintijtobej jas cuban ri u wa'l uva chwe, xinjach c'u wib che ruq'uiaxic rech quinwetamaj we are wa' ri sibalaj takal na che ri winak pa ri ajilatal tak k'ij ri cac'oji' cho we uwächulew ri',",
  "4": "xebentak qui banic nimak tak chac; xebentak qui yaquic nimak tak ja; xec'oji' nu ticbal tak uva pa wech wi.",
  "5": "Xintak qui tajixic ticbal tak wichaj pa wech wi xukuje' tak nu ticbal cotz'i'j, xebentic c'u ronojel qui wäch tak che' ri quequiya' qui wäch.",
  "6": "Xebenban c'olbal ja' che qui nojisaxic che ja' che qui ja'xic tak ri che ri e ticom;",
  "7": "xebenlok' lok'om pataninelab achijab xukuje' lok'om pataninelab ixokib, xec'oji' c'u ne nu pataninelab ri xebalax cho ja; xukuje' e q'ui na ri ati'tab tak nu wacax xukuje' tak nu chij chuwäch apachique jun chic ri xc'oji' can nabe chnuwäch pa Jerusalen.",
  "8": "Xeben mulij jutak mulaj k'an puak xukuje' sak puak k'inomal ri e quech can jule' tak ajawinelab chic xukuje' e quech can jule' tak u k'ab tinimit chic. Xec'oji' nu bixonelab ixokib xukuje' achijab, quicotemal wa' aj winak, xukuje' xquiterebela' tak quib e q'uialaj tak ixokib ri man e kas ta e wixokilal ri xec'oji' wuc'.",
  "9": "Xinux jun winak ri sibalaj nim u banic, nim na ri nu k'inomal ri xc'oji' chquiwäch ri xec'oji' can nabe chnuwäch pa Jerusalen. Pune' c'u ruc' ronojel wa', ri no'j man quinuwonoba' taj.",
  "10": "Mawi jumul xink'il ta wib che jun jasach ri xinrayij; mawi jumul xink'il ta wib che jun quicotisabal chwe. Xinquicotisaj ri wanima' cuc' conojel tak ri nu chac, are c'u we quicotemal ri' are tojbal wech.",
  "11": "Xinoc c'u che u chomaxic tak ri kas e nu chac, xukuje' ri c'ax ri xinrik che qui banic, xinch'ob c'ut chi ronojel man c'o ta cubej, xak lok', jun u k'atixic u chapic ri quiakik', ri man c'o ta quechbex che cho we uwächulew ri'.",
  "12": "Xinoc chi c'u che chomanic puwi' ri no'j, ri man no'jil taj xukuje' ri man cäch'obom taj: ¿Jas ta chi c'u lo ri cacuin ta chi che u banic ri cajawin na pa nu q'uexwäch, we ta mat are ri banom chic nabe?",
  "13": "Xinrik c'ut chi are c'o quechbex na che ri no'j chuwäch ri man no'jinic taj, jacha' chi are c'o quechbex na che ri sakilal chuwäch ri k'ekumalil.",
  "14": "Ri c'o u no'j utz qui cojic ri e u bak'wäch quebucojo, are c'u ri man aj no'j ta cäbin pa k'ekumalil. Xinch'ob c'ut chi xak junam quebeyem conojel,",
  "15": "xinbij c'u chbil wib: “Ri queyem ri man ajno'j ta xukuje' quineyem in, je c'u ri' man c'o ta cupatanij q'uialaj no'j chwe. ¡Xukuje' ne wa' xa cawächibal ri xak lok'!",
  "16": "Mawi ri c'o u no'j mawi man c'o ta u no'j c'o ta quinataxic amak'el; pa tak c'u ri k'ij ri quepetic ronojel sachinak chic, cäcäm c'u na ri c'o u no'j jacha' xukuje' ri man c'o ta u no'j.”",
  "17": "Xinban woyowal che ri c'aslemal, ronojel c'ut ri caban cho we uwächulew ri' cac'ulelan chwe. Kastzij, ronojel xa cawächibal xak lok', ¡Xa' cajwax u chapic ri quiakik'!",
  "18": "Xinban woyowal xukuje' che ronojel ri chac ri xinban cho we uwächulew ri', ronojel quinya' na cänok che ri quinjalowic.",
  "19": "Jun jasach c'ut kas jic: chi jun we are' ri ajno'j, we man ajno'j taj, cubana' na rech che ronojel ri ruc' sibalaj chac xukuje' no'j xinticar che u rikic cho we uwächulew ri'. ¡Xukuje' c'u wa' xa cawächibal xak lok'!",
  "20": "Aretak xinca'yej ri nu banom cho we uwächulew ri', xinbisoj chi sibalaj in chacuninak,",
  "21": "c'o c'u jachin cucoj no'j, etamanic xukuje' esbal no'j chupam ri u chac, xa c'u che u ya'ic can ronojel che ri man xchacun ta che u rikic. ¡Xukuje' wa' xa cawächibal xak lok' xukuje' jun nimalaj man suq'uil taj!",
  "22": "Chuq'uisbalil, ¿jas ri cuch'äc ri winak che ri sibalaj chac ri cubano xukuje' che ri sibalaj roquic il cho we uwächulew ri'?",
  "23": "Ronojel ri u c'aslemal re rikoj c'ax, jun eka'n wa' ri cuya' latz'; mawi c'u ne cuxlan ri u chomanic chak'ab. ¡Xukuje' c'u wa' xa' cawächibal xak lok'!",
  "24": "Ri utz na ri cuya' cuban ri winak chwok xukuje' chuq'uianok, chutija' chucojo' ri u wächinic ri u chac, nu rikom c'ut chi xukuje' wa' cäpe ruc' ri Dios.",
  "25": "¿Jachin ta c'ut ri cacuinic cäwa'ic, o cäquicotic, we ta mat rumal are'?",
  "26": "Je c'u wa' ri cac'ulmatajic, ri Dios cuya' no'j, etamanic xukuje' quicotemal jachin ri carilo chi takal che; are' c'ut ri cämacunic cuya' ri eka'n che chi chpok'colijok chebumulij c'u tak k'inomal rech cuya' che jachin ri caril ri Dios chi cakaj chuwäch. ¡Xukuje' wa' xa cawächibal xak lok' xa cajwax u chapic ri quiakik'!"
}