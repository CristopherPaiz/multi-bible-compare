{
  "1": "Pa tak ri k'ij aretak e are' quebajawin ri k'atal tak tzij puwi' ri Israel, xc'oji' jun k'ijol re wi'jal pa ronojel ri ulew. Jun achi c'ut aj Belen re Juda, Elimelec u bi', xejekel jun k'ijol pa ri ulew re Moab.",
  "2": "Xrachilaj ri Noemi ri rixokil xukuje' ri e quieb u c'ojol, ri Malon xukuje' ri Quelion. Conojel ri are' e aj eprateyib, quel cubij, e aj Belen xebopan pa Moab, xejeki' c'u can chila'.",
  "3": "Xc'ulmataj c'ut chi xcäm ri Elimelec, ri rachajil ri Noemi, xcanaj c'u can cuc' ri quieb ral.",
  "4": "Xec'uli' c'u na cuc' quieb ixokib aj moabib; jun chque Orp u bi' ri jun chic Rut. Oc'owinak chi c'u lajuj junab",
  "5": "xecäm we quieb achijab ri' ri Malon xukuje' ri Quelion, xmalamob c'u can ri Noemi, man e c'o ta chi ral mawi rachajil.",
  "6": "C'o jun k'ij xopan u bixic ruc' ri Noemi pa Moab chi ri Ajawaxel xel u c'u'x che ri u tinimit, xusachisaj c'ut u tza'm ri k'ijol re ri wi'jal.",
  "7": "Xuchomaj c'ut u tzelejic pa Juda, achilatal cumal ri ralib, xel bic pa ri c'olbal jawije' ri jekel wi;",
  "8": "xubij c'u chque pa ri be: “Jix chixtzelej cho iwachoch, ruc' ri i nan. Are c'u ri Ajawaxel amak'el cuban na utzil chiwe, jacha', ri xiban chwe xukuje' chque ri wal,",
  "9": "chuya' c'u chiwe chi chixc'uli' ta chi jumul quirik ta c'u utzil pa ri iwachoch.” Ri Noemi xebutz'umaj c'ut che qui jachic canok, xquichaplej c'u ok'ej",
  "10": "xquibij c'u che: “¡Jayi'! ¡Uj cujbe na uc' la cuc' ri winak la!”",
  "11": "Ri Noemi xutij u k'ij: “Chixtzelej canok, wal, ¿jasche quiwaj quixtaken wuc'? Ri in man quec'oji' ta chi wal ri quec'uli' ta chi na iwuc'.",
  "12": "Jix chixtzelej cho iwachoch. In in ri'j ixok chic rech quinec'ulan ta chi jumul. Pune' ta c'u ne c'o na we eyebal c'uxaj ri' wuc', kas ta c'u pa we ak'ab ri' quenec'ulanok, quec'oji' ta chi c'u ne na wal alabom,",
  "13": "¿la quebiweyej ta c'u na chi cätz'akat qui junab, man quixc'uli' ta c'u che queyexic? Jayi', wal, man cuya' taj je ta caban wa'. Ri Ajawaxel e u takom c'ayilaj tak rikoj c'ax chwe, xa c'u sibalaj cänimar na ri nu bis we quinwilo chi quebirik c'ax.”",
  "14": "Xeboc chi jumul che ok'ej. Chuq'uisbalil c'ut, ri Orp xutz'umaj ri ralib chuchu' che u jachic bic, are' c'u ri Rut xcanaj can ruc'.",
  "15": "Xubij c'ut ri Noemi che: “Chawilampe', ri a wachalca'n cätzelej cuc' ri u winak xukuje' cuc' tak ri u diosib. Jät ba' at ruc'.”",
  "16": "Ri Rut xutzelej c'u u bixic: “¡Mätz'onoj la chwe chi cäya' ta la canok wumal quintas ta c'u wib che la! Quinbe na jawije' ri cäbe wi na la, xukuje' quinejekel na jawije' ri quejekel wi na la. Ri tinimit la cux na nu tinimit, ri Dios la cux na nu Dios.",
  "17": "Quinecäm na jawije' ri quecäm wi na la, chila' c'ut quinwaj quinmuk wi na. ¡C'axalaj u c'äjisaxic nu wäch chubana' ri Ajawaxel we quintas can wib che la, xuwi we are ri cämical quintasowic!”",
  "18": "Aretak c'u xril ri Noemi chi ruc' ronojel ranima' craj cärachilaj bic, man xutij ta chic u k'ij ruc',",
  "19": "je c'u ri' qui cabichal xquitakej ri qui be c'ä xebopan na pa Belen. Aretak xeboc pa Belen, xeyactaj conojel ri winak chupam ri tinimit. Ri ixokib je xquibij wa': “¿La man are' ta wa' ri Noemi?”",
  "20": "Ri are' xutzelej u bixic chque: “Man quibij ta chic Noemi chwe; C'ayil chixchok chwe, rumal rech chi ri Dios ri c'o ronojel u cuinem in u nojisam che c'ayil.",
  "21": "Xinel bic waral e nojinak tak ri nu k'ab, are c'u ri camic e tolonic e nu c'amom ulok rumal rech chi are wa' ri u rayinic ri Ajawaxel. ¿Jasche quibij Noemi chwe, we ri Ajawaxel ri c'o ronojel u cuinem in u c'okom xukuje' in u c'axc'obisam?”",
  "22": "Jewa' ri u tzelejic ulok ri Noemi pa Moab, xachilax ulok rumal ri Rut, ri ralib ri aj Moab. Xebopan pa Belen aretak cachapletaj ri u k'atic ri sebad."
}