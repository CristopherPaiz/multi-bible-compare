{
  "1": "Oc'owinak chi c'u wa', ri Moises rachilam ri Aaron xebe che u bixic che ri ajawinel ri paraon xquibij c'u che: “Jewa' u bim ri Ajawaxel ri u Dios ri Israel: ‘Chatzokopij bic ri nu tinimit pa ri chaki'j uwo sak, rech cubana' jun nimak'ij chila' che u ya'ic nu k'ij.’ ”",
  "2": "Xubij c'u ri ajawinel che ri Moises: “¿Jachin ri' ri Ajawaxel rech quinnimaj ri cubij, quebentzokopij ta c'u bic ri aj israelib? Man weta'm ta u wäch ri Ajawaxel, mawi quebentzokopij ta bic ri aj israelib.”",
  "3": "Ri Moises ri Aaron, xquibij che ri ajawinel: “Ri qui Dios ri aj hebreyib petinak che ka rikic; rumal ri' cujbe na pa ri chaki'j uwo sak, oxib k'ij be cäkaban na, quekaya' c'u tabal tok'ob chuwäch ri Ajawaxel ri ka Dios, mebutak c'u ne ulok ch'o'j o yabil pakawi' che ka cämisaxic.”",
  "4": "Ri ajawinel re Ejipt je xubij wa' chque: “Moises xukuje' ri at Aaron, ¿jasche quiya' latz' chque ri winak che u banic ri qui chac? Chquitakej na u banic ri qui chac.”",
  "5": "Xubij c'u ri ajawinel che ri Moises xukuje' che ri Aaron: “Camic ri e q'uiyirinak chic ri aj israelib pa Ejipt, ¿la quebek'il ta c'u che u banic ri qui chac?”",
  "6": "Pa ri k'ij ri' ri ajawinel xuya' takanic chque ri takanelab xukuje' chque ri quesolin ri chac, xubij chque:",
  "7": "“Miya' chic pajo chque ri aj israelib che qui banic ri xan, jas ri takem ulok u banic; cheboj ri e are' che u molic ri pajo.",
  "8": "Chibij c'u chque chi c'o mäquesaj che ri rajilabal ri xan ri quequijach ronojel k'ij. Mawi jun xan cäquesaj che. Xa c'u e jujun tak sak'orib rumal ri' cäquirak qui chi', cäquibij: ‘¡Jo' che u ya'ic tabal tok'ob chuwäch ri ka Dios!’",
  "9": "Chibana' chque we winak ri' chi sibalaj chquicojo' qui chuk'ab che u banic ri qui chac; chebiya' sibalaj chac chquiwäch, rech man are ta cäbe qui c'u'x cuc' ri banoj tak tzij ri cäbix chque.”",
  "10": "Ri takanelab xukuje' ri quesolin ri chac, xebe che u bixic chque ri aj israelib, “ri ajawinel u yo'm takanic chi man cäya' ta chic pajo chiwe.",
  "11": "Ix quixbe na che u molic apawije' ta ne ri quirika' wi ulok. Man c'o ta c'u quiwesaj che ri rajilabal ri xan ri bim chiwe chi quijacho.”",
  "12": "Ri aj israelib xquijabuj quib pa ronojel ri Ejipt, che u molic k'ayes rech cäquicoj che u q'uexwäch pajo.",
  "13": "Ronojel k'ij ri e u takanelab ri ajawinel cäquicoj qui chuk'ab chque ri solil tak qui chac ri aj israelib rech xa junam cajilabal ri xan cäquijacho jacha' ri cäquijach nabe aretak cäya' pajo chque,",
  "14": "xukuje' ri takanelab quequich'ay ri quesolin ri qui chac ri aj israelib, quecha' c'u chque: “¿Jasche mawi ri iwir mawi ri camic xitz'akatisaj ri cajilabal ri xan jas ri quiban can nabe?”",
  "15": "Ri e solil tak qui chac ri aj israelib xequich'a' che ri ajawinel, xquibij che: “¿Jasche cäban la c'ax chque ri pataninelab la?",
  "16": "Man cäya' ta chi la pajo chke cacoj c'u chuk'ab chke chi quekaban ri xan, xak c'u u wi' chic cujch'ay cumal ri takanelab la. ¡Ri c'o qui mac e are ri winakil la!”",
  "17": "Xubij c'u ri ajawinel chque: “¡Ri ix man jas ta i banic xane' ix sak'orib! Rumal ri' quitzijola' chixo'l, quibij: ‘Jo' che u ya'ic tabal tok'ob chuwäch ri Ajawaxel.’",
  "18": "Jix ba' pa ri chac. Pune' ta ne man cäya' i pajo, rajawaxic c'ut junam cajilabal ri xan quijacho,” xcha' ri ajawinel chque.",
  "19": "Ri solil tak qui chac ri aj israelib man cäquirik ta chic jas cäquibano, aretak xbix chque chi man c'o ta cäquesaj che ri cajilabal ri xan ri quequijach ronojel k'ij.",
  "20": "Aretak xebel ulok ri solinelab chuwäch ri ajawinel, xquirik quib ruc' ri Moises rachil ri Aaron ri e eyeninak,",
  "21": "xquibij c'u chque: “Chrila' ri Ajawaxel ri i banom chke, xukuje' chuc'äjisaj i wäch. Ix ri ix ajchak'mac chi ri ajawinel e rachil ri e u takanelab itzel cujquilo. Kas ix ix yowinak ri ch'ich' re ch'o'j pa u k'ab che ka cämisaxic.”",
  "22": "Xubij c'ut ri Moises che ri Ajawaxel pa ch'awem: “Ajawaxel, ¿jasche cäban la c'ax che we tinimit ri'? ¿Jasche in takom la ulok?",
  "23": "Kas aretak xinpe che u tzijobexic ri ajawinel pa ri bi' la', u nimatajisam u banic c'ax che ri tinimit la, are c'u ri lal man c'o ta jas banom la che u to'ic.”"
}