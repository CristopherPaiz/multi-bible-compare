{
  "1": "Quem azul, quem morato', quiäk quem xcoj che qui banic ri atz'iak re ri patanijic pa ri k'ijilabal. Xukuje' je xcoj che u banic ri ratz'iak ri Aaron ri nim u banic, jacha' ri takanic ri xuya' ri Ajawaxel che ri Moises.",
  "2": "K'an puak, quem azul, quem morato', quiäk quem, tumim lino xcoj che u banic ri atz'iak nim u k'ij.",
  "3": "Xequiban liq'uilak tak k'an puak ruc' bajibal, xequikopij c'ut xquiban bätz' chque rech quetz'ot xo'l tak ri quem azul, ri quem morato', ri quiäk quem xukuje' ri pa ri lino.",
  "4": "Xecoj quieb ximibal puwi' ri u teleb ri atz'iak ri nim u k'ij ri cäquirik wi quib ri quieb qui tza'm.",
  "5": "Ri pas ri cächapow ri atz'iak ri nim u k'ij, xa junam qui banic banom: re k'an puak, re quem azul, quem morato', quiäk quem xukuje' tumim lino, jacha' ri takanic ri xuya' ri Ajawaxel che ri Moises.",
  "6": "Ri abaj re tak cornalin xecoj, chupam k'an puak, xetzoc' ri qui bi' ri e u c'ojol ri Israel chuwäch, jacha' jun t'ikbal.",
  "7": "Ri Bezaleel xebucoj paquiwi' ri ximibal ri c'o puwi' ri u teleb ri atz'iak ri nim u k'ij, che qui nataxic ri e u c'ojol ri Israel, jacha' ri takanic ri xuya' ri Ajawaxel che ri Moises.",
  "8": "Ri cäya' cho c'uxaj xukuje' coc'alaj u t'isic xbanic jacha' ri atz'iak i nim u k'ij: re k'an puak, re quem azul, quem morato', quiäk quem xukuje' tumim lino.",
  "9": "Pim, cajtzalaj, jun k'abaj quetan ri jujun tak u xcut.",
  "10": "Xenac' cajcholaj je'lalaj tak abaj chuwäch: pa ri nabe cholaj xbe jun rubi, jun crisolit, jun esmerald;",
  "11": "pa ri ucab xbe jun granat, jun zapir, jun jad;",
  "12": "pa ri urox cholaj xbe jun jasint, jun agat, jun amatist;",
  "13": "are c'u pa ri ucaj cholaj xbe jun topas, jun cornalin, jun jasp. Conojel tak ri abaj xecoj chupam k'an puak",
  "14": "e cablajuj c'ut ri abaj, che qui q'uexwäch ri cablajuj qui bi' ri e u c'ojol ri Israel; tzoc'om c'ut ri qui bi' ri cablajuj amak' paquiwi' ri abaj je jas ri cäban che ri t'ikbal.",
  "15": "Puwi' ri caya' cho c'uxaj xecoj jujun alaj tak pach'um k'an puak re utzalaj k'an puak.",
  "16": "Xeban quieb retz'balil re k'an puak xukuje' quieb xiquinaj re k'an puak ri xecoj chque ri quieb u chi' ajsic ri caya' cho c'uxaj,",
  "17": "e are c'u ri alaj tak pach'um k'an puak xecanaj paquiwi' ri quieb xiquinaj ri e c'o che ri caya' cho c'uxaj.",
  "18": "Xech'ap ri qui tza'm ri quieb alaj tak pach'um k'an puak chupam ri quieb ch'epebal, utz qui ch'epic xquiban chquiwäch ri ximibal ri c'o puwi' tak u teleb ri atz'iak ri nim u k'ij.",
  "19": "Xukuje' xeban chi quieb xiquinaj re k'an puak ri xecoj che ri quieb u tza'm ri caya' cho c'uxaj iquim, che ri quieb u chi' ri cäcanaj chupam chunakaj ri atz'iak ri nim u k'ij.",
  "20": "Xeban quieb xiquinaj chic re k'an puak ri xenac' chuwäch ri ximibal ri c'o puwi' ri u teleb ri atz'iak ri nim u k'ij, chuxe' c'u xecanaj wi, chunakaj ri u t'isel, ajsic jubik' che ri pas ri cächapow ri atz'iak ri nim u k'ij.",
  "21": "Xexim tak ri xiquinaj re ri caya' cho c'uxaj ruc' ri xiquinaj re ri atz'iak ri nim u k'ij ruc' jun ximibal azul, rech cäcanaj ri caya' cho c'uxaj puwi' ri pas ri cächapow ri atz'iak ri nim u k'ij, mätastaj c'u che, jacha' ri takanic ri xuya' ri Ajawaxel che ri Moises.",
  "22": "Ronojel ri atz'iak ri cacanaj chupam ri atz'iak ri nim u k'ij, quem azul xbanbex rech.",
  "23": "Xbus ri u chi' ri u kul ri c'o pa u niq'uiajil, jacha' ri cäban che jun atz'iak re tz'um, rech man cäjixjob taj.",
  "24": "Xecoj crabaj re quem azul, quem morato', quiäk quem xukuje' tumim lino che retz'balil ri u chi' ri atz'iak.",
  "25": "Xukuje' xeban tak tzlintzlin re utzalaj k'an puak, xexol cuc' tak ri crabaj, xecoj tak chquixo'l che ronojel ri u chi'.",
  "26": "Jun tzlintzlin rachilam jun crabaj, jun chi tzlintzlin rachilam jun chi crabaj jewa' xban che ronojel ri u chi' ri atz'iak rech ri patanijic, jacha' ri takanic ri xuya' ri Ajawaxel che ri Moises.",
  "27": "Ri u pam atz'iak ri re lino ri cucoj ri Aaron xukuje' ri caquicoj ri e u c'ojol, xeban rumal jun ajquem.",
  "28": "Xukuje' ri pisbal jolomaj, rachilam ri retz'balil xukuje' tak ri säcaw ri e re tumim lino;",
  "29": "ri pas re tumim lino, quem azul, quem morato', quiäk quem, utzalaj u tz'otic xbanic jacha' ri takanic ri xuya' ri Ajawaxel che ri Moises.",
  "30": "Xukuje' xeban liq'uilak re utzalaj k'an puak ri cätasowic jacha' che cojol tabal tok'ob, xetzoc' tak we tzij ri' chuwäch, jacha' ri cäban che ri t'ikbal: “Tastal che u patanixic ri Ajawaxel”.",
  "31": "Xcoj jun ximibal re azul che u ximic ri liq'uilic k'an puak chuwäch ri pisbal jolomaj, jacha' ri takanic ri xuya' ri Ajawaxel che ri Moises.",
  "32": "Xtz'akat c'u u banic ri k'ijilabal, ri Lic'om Rachoch Dios re rikoj ib ruc' ri Dios. Ri aj israelib je u banic ronojel xquibano jacha' ri takanic ri xuya' ri Ajawaxel che ri Moises,",
  "33": "xquijach c'u ri k'ijilabal pa u k'ab ri Moises, ri Lic'om Rachoch Dios re rikoj ib, conojel ri jastak ri quebajwataj pa ri k'ijilabal: conojel ri ch'epebal, ri tz'alam tak, ri balul tak, ri akan tak xukuje' tak ri tac'alibal,",
  "34": "ri ch'ukubal re quiäk tak qui tz'umal ama'ib tak chij, re utzalaj tak tz'um, xukuje' ri ch'ukubal ri cäch'ukuw ri caxa,",
  "35": "ri caxa re ri c'ulwächinic ri e u balul, ri tz'apibal.",
  "36": "Ri mexa e rachilam ri e u chaconisan, ri caxlanwa ri cäya' chuwäch ri Dios,",
  "37": "ri tzuc'ulibal re utzalaj k'an puak rachilam tak ri e u yabal k'ak', xukuje' tak ri e u chaconisan; ri aseit ri cuya' sakil,",
  "38": "ri porobal re k'an puak, ri aseit ri cäcoj che qui tasic ri jastak, ri c'oc'alaj k'ol, ri tasbal ri cäcoj chuchi' ri Lic'om Rachoch Dios re rikoj ib,",
  "39": "ri porobal re k'an ch'ich' rachilam ri quemom k'an ch'ich', ri e u balul xukuje' conojel ri e u chaconisan, ri tzima rachilam ri u tiq'uilibal,",
  "40": "ri tasbal ri cärababax chuwäch ri uwo ja, ri e rakanil xukuje' tak ri qui tac'alibal, ri tasbal ri cäcoj chuchi' ri oquibal pa ri uwo ja, ri e tanibal xukuje' tak ri ch'ic re ri uwo ja, conojel ri chaconisan che ri quepatanij chupam ri k'ijilabal ri Lic'om Rachoch Dios re rikoj ib,",
  "41": "ri quemom tak atz'iak ri quebajwataj che ri patanijic chupam ri k'ijilabal, ri atz'iak ri nim u banic ri quebucoj ri Aaron ri cojoj tabal tok'ob xukuje' tak ri atz'iak ri quequicoj ri e u c'ojol pa ri qui chac re cojoj tabal tok'ob.",
  "42": "Ri aj israelib je u banic ronojel ri chac xquibano, jacha' ri takanic ri xuya' ri Ajawaxel che ri Moises,",
  "43": "aretak xril ri Moises chi je u banic wa' qui banom, xebutewichi'j."
}