{
  "1": "Ri Bezaleel xoc chi che u banic ri caxa, che' re q'uisis xucoj che, jun bara' ruc' jun k'abaj quetan ri u rabic, oxib k'abaj u wäch, xukuje' oxib k'abaj rak'anibal.",
  "2": "Xucoj utzalaj k'an puak chrij xukuje' chupam, xucoj jun retz'balil re k'an puak chuchi'.",
  "3": "Xukuje' xebuban quiejeb u xiquin re k'an puak ri xebucoj che ri quiejeb rakan, quieb che ri juperaj quieb che ri juperaj chic.",
  "4": "Xukuje' xebuban quieb balul re q'uisis, ri xucoj k'an puak chquij,",
  "5": "xebujut chupam tak ri e u xiquinaj ri c'o pa tak u xcut ri caxa, che u telexic bic.",
  "6": "Xukuje' xuban jun tz'apibal re utzalaj k'an puak ri quetan job k'abaj u rabic, oxib k'abaj u wäch,",
  "7": "xebuban quieb wächbal re k'an puak ri aj cajalaj tak tobanelab ri e c'o qui xic' ruc' bajibal, puwi' ri quieb u tza'm ri tz'apibal.",
  "8": "Ri tz'apibal xukuje' ri quieb wächbal ri aj cajalaj tak tobanelab ri e c'o qui xic', xa jun xcuc'aj wi quib; ri jun c'o che ri jun u tza'm, ri jun chic c'o chi che ri jun chi u tza'm,",
  "9": "xuc'ulaj rib qui wäch, benak c'u ri qui palaj che u ca'yexic ri tz'apibal, qui lic'om ri qui xic' puwi' jacha' muj che to'bal ib.",
  "10": "Ri Bezaleel xukuje' xuban jun mexa re q'uisis ri quetan jun bara' u rabic, niq'uiaj bara' u wäch, oxib k'abaj rak'anibal.",
  "11": "Xucoj utzalaj k'an puak chrij xukuje' xucoj jun retz'balil re k'an puak chuchi';",
  "12": "xuban jun retz'balil ri u chi' ri oxib u wi' k'abaj u wäch, xukuje' xucoj jun retz'balil chic re k'an puak che ri u chi'.",
  "13": "Xebuban quiejeb u xiquin re k'an puak ri xebucoj che ri quiejeb u xquina jawije' c'o wi ri quiejeb rakan,",
  "14": "ri xiquinaj xecanaj chuchi', rech quejut ri balul chupam, jeri' cuya' cätelex bic ri mexa.",
  "15": "Re q'uisis ri balul rech ri mexa xebubano, xucoj k'an puak chquij.",
  "16": "Xukuje' e re utzalaj k'an puak ri e u chaconisan ri rajawaxic ri quec'oji' puwi' ri mexa xebuban ri queya' puwi' ri e u platoyil, ri e u paq'uebal, ri e u xaru', xukuje' ri e u lakil che ri u wa'l uva ri cäya' che sipanic.",
  "17": "Ri Bezaleel xoc chi che u banic ri tzuc'ulibal, re utzalaj k'an puak xubano, bajibal xuch'ayibej rech. Ri u tiq'uilibal, ri rakan, ri e u lakil, ri e u mansanil, ri e u cotz'ijal, xa jun cuc'axic quib;",
  "18": "e c'o wakib u k'ab ri xebel pa tak u xcut, oxib che ri jun u xcut oxib che ri jun u xcut chic.",
  "19": "Chquijujunal ri wakib u k'ab ri quebel pa tak u xcut, e c'o ox ox qui lakil jacha' ri almendr, e c'o u cotz'ijal xukuje' u mansanil,",
  "20": "ri rakan xukuje' e c'o quiejeb u lakil junam ruc' ri almendr, e c'o u cotz'ijal xukuje' u mansanil.",
  "21": "Chquijujunal ri ox ox u k'ab ri tzuc'ulibal ri quebel pa tak u xcut, e c'o jujun qui cotz'ijal chquixe'.",
  "22": "Ri e u cotz'ijal xukuje' tak ri e u k'ab ri tzuc'ulibal, xa jun ruc'axic quib, e re k'an puak ri ch'ayom ruc' bajibal.",
  "23": "Xukuje' ri wukub yabal k'ak' e re utzalaj k'an puak xebubano, ri e u chapbal xukuje' ri e alaj tak u platoyil.",
  "24": "Oxib arob utzalaj k'an puak xajwataj che u banic ri tzuc'ulibal xukuje' ri e u chaconisan.",
  "25": "Ri Bezaleel xuban ri porobal ri cäporox wi ri c'oc' k'ol, che' re q'uisis xucoj che. Cajtzalaj, ruc' niq'uiaj bara' u rabic, niq'uiaj bara' u wäch, jun bara' rak'anibal. Ri e ruc'a' xa jun cuc'axic quib ruc' ri porobal ri cäporox wi ri c'oc' k'ol.",
  "26": "Xucoj utzalaj k'an puak puwi' xukuje' pa tak u xcut xukuje' che tak ri ruc'a', xuban jun retz'balil chuchi' re k'an puak.",
  "27": "Xebucoj jujun xiquinaj re k'an puak chuxe' ri retz'balil, quieb che ri quieb u tza'm che ri jun u xcut, quieb chic che ri quieb u tza'm chic che ri jun u xcut chic, chupam c'ut quejut wi ri telebal re rech cuya' cätelex bic ri porobal.",
  "28": "Re q'uisis ri e u balul ri porobal xebubano, xucoj k'an puak chquij.",
  "29": "Ri Bezaleel xukuje' xusuc'umaj ri tastalicalaj aseit ri cäcoj che tasic, xukuje' ri c'oc'alaj k'ol, jacha' ri u banic ri cäquiban ri e banal tak c'oc'al."
}