{
  "1": "We tzijobelil ri xc'ulmataj pa ri k'ijol aretak ri ajawinel Asuer cajawin puwi' jun ajawibal re jun sient juwinak wukub (127) u tz'akatil ri rajawibal, ri u lic'om rib c'ä pa India ulok copan c'ä pa Etiopiy,",
  "2": "u jekebam c'ut ri u c'u'x ri rajawinic chupam ri tinimit Sus.",
  "3": "Chupam c'ut ri urox junab re ri rajawinic xuban jun nimak'ij che u ya'ic qui k'ij conojel ri e rach k'atal tak tzij, ri quetoban pa ri ajawinic, ri e c'amal tak qui be ri e rajch'ojab aj Pers xukuje' aj Med, xukuje' chque ri k'atal tak tzij xukuje' ri c'ämal tak qui be pa ri u tz'akatil ri ajawibal,",
  "4": "xa che u c'utic ri u k'inomal chquiwäch xukuje' ri u nimalil ri rajawinic xukuje' ri juluwemalaj u cuinem ri man c'o ta c'o wi. Ri nimak'ij xbeytaj wakib (8) ic',",
  "5": "aretak xq'uis u banic we nimak'ij ri' ri ajawinel xuban chic jun nimak'ij ri xbeytaj wukub (7) k'ij, chuwäch ri uwo ja re ri catic wi cotz'i'j re ri rachoch ri ajawinel. Conojel ri e c'o chupam ri tinimit Sus, chi nimak qui k'ij chi man nimak ta qui k'ij conojel xebulaxic.",
  "6": "Ri uwo ja wiktalic e cojom je'lic sak tak ch'ukubal che xukuje' räx, ri e ximatal cuc' tak c'am re sakloloj atz'iak lino ri morato u ca'yebal ri queboc'ow chquipam tak quetecak sak puak, ri e ximital tak chque ri rakan ja re marmol. Xukuje' e cojom tak t'uyulibal re k'an puak xukuje' re sak puak man ulew taj ri catac'alexic xane' e cojom pilim tak abaj, quij awaj aj plo, sak marmol xukuje' k'ek.",
  "7": "Ri uq'uia' xejach pa tak lak re k'an puak, chquijujunal jalan tak ri qui banic, ri u wa'l uva man pajtal taj jacha' ri u sipanic jun ajawinel.",
  "8": "U yo'm c'u ne takanic ri ajawinel chque ri takanelab ri e c'o chupam ri rachoch chi man cacoj ta chuk'ab che apachin jun cutijo, xane' chquijujunal ri ula' chquic'ama' jachique ri cacaj caquitijo.",
  "9": "Xukuje' ri ixok ajawinel Basti xuban jun nimak'ij chque conojel ri quixokil ri xebulax rumal ri ajawinel Asuer.",
  "10": "Chupam ri uwuk k'ij re ri nimak'ij, ri ajawinel Asuer sibalaj cäquicotic rumal ri u wa'l uva ri u tijom, xebutak bic ri Mehuman, ri Bizta, ri Harbon, ri Bigta, ri Abag, ri Zetar xukuje' ri Carcas, wukub achijab ri u cuban u c'u'x chquij,",
  "11": "chi chequic'ama' ulok ri ixok ajawinel Basti chuwäch, u cojom ri u corona re ixok ajawinel, rech ri tinimit xukuje' ri winak ri nimak qui banic caquimayij rilic ri u je'lical ri ixok ajawinel, kas c'u tzij chi sibalaj je'lic.",
  "12": "Are' c'u ri ixok ajawinel xuk'il rib man xraj taj xutz'akatisaj ri takanic ri u yo'm ri ajawinel cumal ri rachijab ri u cuban u c'u'x chquij. Xpe c'u nimalaj royowal ri ajawinel. Nojinak che oyowal,",
  "13": "xutz'onoj u no'j chque ri queta'm jas caquibij ri pixab, nak'atisabal c'ut chi ri jastak ri cuchomaj ri ajawinel cächomax cumal ri queta'm ri caquibij ri pixab, xukuje' ri colomibal.",
  "14": "Chque tak wa' ri nakaj e c'o wi che ri ajawinel e are' wa' ri Carsen, ri Setar, ri Admat, ri Tarsis, ri Mers, ri Marsen xukuje' ri Memucan, wukub (7) achijab ri sibalaj nimak qui k'ij re Porsiy xukuje' Med, ri e qui tz'akat ri rajnojab ri ajawinel ri nimak tak quekle'n pa ri ajawinic.",
  "15": "Ri ajawinel xuta' chque: “Je jas ri cubij ri pixab, ¿Jas ri rajawaxic u banic che ri ixok ajawinel Basti chi man xunimaj taj ri takanic ri xinya' che cumal ri e nu tako'n?”",
  "16": "Chquiwäch c'u conojel ri e ya'l tak u no'j ri ajawinel, ri Memucan xutzelej u bixic che ri ajawinel: “Ri ixok ajawinel Basti man xuwi ta u banom jun etzelal che ri ajawinel, xane' xukuje' chque conojel ri k'atal tak tzij xukuje' chque conojel ri winak ri e c'o pa ri rajawibal ri ajawinel Asuer.",
  "17": "Ri u banom ri ixok ajawinel caquetamaj na conojel ri ixokib, are c'u cabanow wa' chque chi man nim ta chi quequil wi na ri cachijilal, caquibij c'u na: ‘Ri ajawinel Asuer xutak u siq'uixic ri ixok ajawinel Basti, xuk'il c'u rib che ri ropanic.’",
  "18": "Ri quixokil ri k'atal tak tzij re Porsiy xukuje' re Med, aretak chetamataj ri u banom ri ixok ajawinel, kas pa ri k'ij ri' caquiq'uiak na chi qui palaj ri cachajilal chi man nim ta chi c'u quequilo wi cawalij c'u na ch'o'j chquixo'l.",
  "19": "Rumal c'u ri', we utz chwäch la, chi chyok retamaxic we pixab ri re ri ajawinel ri quetz'ibaxok, chi tz'ibax c'u chquixo'l tak ri qui pixab ri aj Porsiy xukuje' ri e aj Med, rech man cachupisax taj: ‘Ri ixok ajawinel Basti mawi ta chi jumul culutac'aba' ta chi rib chuwäch ri ajawinel,’ Are' c'u ri bi'aj ixok ajawinel chyok chi che jun ixok ri cataki na che.",
  "20": "We pixab ri' ri u cojom ri ajawinel rajawaxic cäya' retamaxic pa ronojel ri ajawibal, je c'u ri' conojel ri ixokib nim quequil wi na ri cachajilal, we nim u k'ij we man nim ta u k'ij.”",
  "21": "Ri u chomanic ri Memucan utz xuta' ri ajawinel xukuje' conojel ri e ya'l tak u no'j ri ajawinel, xuban c'ut ri ajawinel ri xbix che.",
  "22": "Xebutak wuj pa conojel ri u tz'akatil ri rajawibal, xetz'ibax bic pa tak ri qui ch'abal pa tak ri quitz'ib jas kas ri quinak'atisabal ri jujun tz'akatil xukuje' tinimit ri e c'o pa ri rajawibal, xuya' bic takanic pa tak ri wuj chi ri achajixenlab chejekel pa ri qui takanic pa ri cachoch co c'u chech'awok jas ri cacaj."
}