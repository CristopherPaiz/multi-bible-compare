{
  "1": "Ri u k'axexic ri tzij ri xuc'am ri Abdiy che ri Ajawaxel rumal c'utwächinic. Ka tom jun tzijol ri u bim ri Ajawaxel; jun ya'l tzijol benak che u bixic chque ri nimak tak tinimit: “¡Chujbinok! ¡Jo' che ch'ojinic ruc' ri Edom!” Ri Dios ri Ajawaxel cubij che ri Edom:",
  "2": "“Quenbana' ch'utin chawe chquixo'l ri nimak tak tinimit sibalaj c'u catinmach'irisaj na.",
  "3": "Ri nimal ri catc'amowic at subuwinak. At jekel chquipam ri paxinak tak abaj at c'o c'u c'ä chicaj, rumal c'u ri' oquinak pa a jolom chi man c'o ta jun cacuin ta che a kasexic.",
  "4": "Pune' c'u sibalaj naj catpaki' chicaj jacha' ri cot, cacoj ta c'u ri a soc chquipam tak ri ch'imil chila' catintzakisaj wi ulok.” Ri Ajawaxel cujiba' u bixic:",
  "5": "“We ta quepe ri eläk'omab chak'ab che u banic eläk' awuc', man caquic'am ta bic ri' ronojel; we ta quepe ri eläk'omab che queläk'axic ri e a uva, quequiya' can jutak tzayaj ri'. E are' tak c'ut ri catc'ulelanic qui banom nimalaj c'ax chawe.",
  "6": "¡Nim ri a k'ololexi bic Esau! ¡Q'uisom c'u reläk'axic bic ronojel ri a k'inomal!",
  "7": "Conojel ri junam qui wäch awuc' xatquisubu; xatquesaj bic chupam ri kas awulew. Xukuje' ne ri awachil awib cuc' e uxinak c'ulelanelab chawe, ri awachil awib cuc' ri a cuban a c'u'x chquij quiliq'uibam c'amibal chawäch rech catkaj chupam. ¡Ri Edom man c'o ta retamanic!”",
  "8": "Ri Ajawaxel cujiquiba' u bixic: “Aretak chenc'äjisaj u wäch ri Edom, quinsachisaj na qui wäch conojel ri rajno'jab quinwesaj c'u na ri etamanic ri c'o cuc' ri e c'o pa tak ri c'ache'laj tak rulew ri Esau.",
  "9": "Ri ajch'ojab re Teman quebirbit che xe'n ib, pa ri c'ache'lajalaj rulew ri Esau man c'o ta jun cac'asi' ta canok.”",
  "10": "“Catmukutaj na canok che q'uixbal xukuje' catyojyob na canok chbe k'ij sak, rumal rech chi xaban c'ax che xukuje' xacämisaj c'ut ri awachalal Jacob.",
  "11": "Aretak ri c'ulel xereläk'aj tak ri e u k'inomal ri tinimit, aretak ri ajch'ojab ri naj quepe wi xequipaxij tak ri e u chi' ri oquibal pa Jerusalen, ¡at xaya' apan awib jela'! Aretak xequijachala' ri jastak chquiwäch ri xequitokij xequic'am c'u tak bic ri u k'inomal, ¡at xajunaj awib cuc'!",
  "12": "Ma ta xatquicot che rilic ri awachalal pa ri k'ij re ri u c'axc'olil, ma ta xatquicot che rilic ri Juda pa ri k'ij rech ri u rikoj c'ax, mawi ma ta xatze'j qui wäch pa ri k'ij re ri qui c'axc'olil.",
  "13": "Ma ta xatoc chupam ri nu tinimit pa ri k'ij re ri u rikoj c'ax, mawi ma ta xatquicot che ri u quiäkasakil pa ri k'ij ri xutaklebej ri man utz taj, mawi ma ta xebaweläk'aj ri e u k'inomal pa ri k'ij re ri u rikoj c'ax.",
  "14": "Ma ta xatac'aba' awib xo'l tak ri be che qui cämisaxic ri queto'tajic, mawi ma ta xebajach ri quebanimajic pa ri k'ij rech ri c'axc'olil.",
  "15": "Jacha' c'ut ri xaban chque niq'uiaj chic, je cäban na chawe: ¡Cac'am na ri takal chawe!” “Nakaj chic c'o wi ri u k'ij ri Ajawaxel chque conojel ri nimak tak tinimit.",
  "16": "Je c'ut jacha' ri u c'ayil ri kumubal ri xiwuq'uiaj pa ri nu juyub ri tastalic, jewa' xukuje' ri u c'ayil ri kumubal ri caquikumuj na ri niq'uiaj nimak tak tinimit chic pa jutak kubaj caquikumuj na; casachisataj c'u na qui wäch conojel.",
  "17": "Are c'u ri juyub Sion cux na jun c'olbal ri tastalic jawije' ri quecuin wi na jujun caquito'tajisaj wi na quib. Ri e rija'lil ri Jacob quetzelej chi na pa tak ri culew;",
  "18": "ri e rija'lil ri Jacob xukuje' ri e rech ri Jose quebux na k'ak' xukuje' rak' k'ak', e are tak c'ut ri e rija'lil ri Esau e chaki'j tak u xak che' ri quebujarisaj na we k'ak' ri'. ¡Mawi jun chque ri aj e Esau queto'taj ta na! In, ri Ajawaxel, nu bim.”",
  "21": "Ruc' ch'äcanic quepaki' na pa ri juyub Sion che u k'atic tzij paquiwi' ri e c'o chupam ri e aj u c'ache'laj ri rulew ri Esau, are' c'u ri Ajawaxel are ri cajawin na."
}