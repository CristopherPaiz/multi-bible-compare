{
  "1": "Are wa' xuc'ut ri Dios ri Ajawaxel chnuwäch: C'o jun chicäch chak' tak qui wäch che',",
  "2": "ri are' xuc'ot nu chi': “¿Jas ri cawilo Amos?” “Jun chicäch”, xincha'. Xubij c'ut ri Ajawaxel chwe: “Ri Israel chak'ajinak chic; man quensacha' ta chi u mac mawi ta chi ne jumul.",
  "3": "Pa ri k'ij ri' ri bix tak ri queban chupam ri rachoch ri ajawinel quejalwächitaj na pa bik'bitem. E q'uia winak quecäm na, xa c'u pa matzatzil querokilax apan tak ri cäminakib jela'. Ri Ajawaxel u jiquibam u bixic.”",
  "4": "Chitatabej wa', ix ri qui ban c'ax chque ri e mach'amoj quebic'axc'obisaj c'ut ri mebayib ri e c'o pa ri ulew;",
  "5": "ix ri je quibij wa': “¿Jampa' lo coc'ow ri nimak'ij re ri nabe ic', rech cuya' cakac'ayij ri trico? ¿Jampa' lo coc'ow ri k'ij re uxlanem, rech pakal quebekac'ayij wi ri e qui wächinic tak ri kulew quebekacoj c'u tak pajbal ri k'ipom qui pam xukuje' tak pajbal ri e c'o tak qui jech'?",
  "6": "¡Quebekac'axc'obisaj tak c'ut ri meba' c'ä chquic'ayij ta na quib pa ka k'ab che pataninelab che qui tojic tak ri qui c'as, pune' c'u xa' juc'ulaj xajäb qui c'as! ¡Cakac'ayij c'u ne na ri u pam trico!”",
  "7": "Ri Ajawaxel xuban ri chi'nic ri kas cäban na rumal ri u juluwem ri Jacob: “Mawi c'u jubik' cäsach na pa nu jolom ri qui banom.”",
  "8": "¿La ma ta c'u lo cäbirbob ri ulew rumal ronojel wa'? ¿La ma ta c'u lo quebok' conojel ri winak ri e jekel chi'? ¡Ri ulew cäpaki' na, cäkaj c'u na, jacha' ri cäquiban ri u ja'lil ri Nil quepakic, quekaj c'ut!",
  "9": "Cujiquiba' u bixic ri Ajawaxel: “Pa ri k'ij ri', quinban na chi cuc'u' rib ri k'ij pa tiq'uil k'ij kas c'u pa k'ij quinch'uk na ri k'ij ruc' k'ekumalil.",
  "10": "Quebenq'uex na tak ri nimak'ij pa cok'exic cäminakib, ri e tak bix pa bit'oj tak ib cuc' cäminakib; quinban na chi quebicoj tak atz'iak re bis, quebitolorisaj c'ut ri i jolom che u c'utic ri c'axc'ol. Quejuyuw c'u na jacha' ri cuban ri xutzak jun u c'ojol ri xa' jun c'olic ronojel c'ut cäq'uis na pa c'ayil.”",
  "11": "Cujiquiba' u bixic ri Ajawaxel: “Quepe na k'ij aretak quintak ulok numic cho ri uwächulew; man numic taj che u tijic wa, mawi chaki'j chi' che ruq'uiaxic ja', xane' wi'jal che u tatabexic ri u tzij ri Ajawaxel.",
  "12": "Quewacatilob c'u na tak ri winak quequitzucula' ri u tzij ri Ajawaxel, quebe na chuchi' ri jun plo xukuje' chuchi' ri jun plo chic, c'ä pa ri riquiak'ab elebal k'ij c'ä pa ri elebal k'ij, man c'u quecuin ta na che u rikic.",
  "13": "Je'licalaj tak alitomab xukuje' alabom ri sibalaj c'o qui chuk'ab quechukchub rumal chaki'j chi' pa ri k'ij ri'.",
  "14": "Ri Cäquiban ri chi'nic ri kas cäban na pa qui bi' ri e diosib ri e c'o pa Samar; ri caquibij: ‘Rumal ri u c'aslemal ri a dios, oh Dan’, ‘Rumal ri qui c'aslemal ri diosib pa Beerseb’, quetzak na rech man quewalij ta chi na.”"
}