{
  "1": "¡Tok'ob qui wäch ri cuc'am jun ch'uch'ujalaj c'aslemal pa Sion! ¡Tok'ob qui wäch ri e jekejoj ri qui cuban qui c'u'x chrij ri Samar, ri e c'amal tak u be ri nim tinimit ri nim na qui banic, ri quecuq'uij ri aj israelib!",
  "2": "Jix pa Calne, chiwila' c'ut; chixel chila' chixk'ax pa Hamat ri nim, chixkaj c'u bic pa Gat ri quech ri aj pilisteyib. ¿La xa' puch sibalaj ta ix utz na ri ix chquiwäch tak we winak re we ulew ri'?",
  "3": "Ri ix man quiwajtaj quixchoman che ri lawalolaj k'ij cätajin c'u qui juruj ulok ri rajawinic ri tokinic.",
  "4": "Quik'ebam tak quib chquipam tak tem re ajawibal re marpil, man c'o ta cäyo'w latz' chque quequik'abela' tak quib chupam tak ri qui nimak'ij; chupam tak ri qui nimak'ij quequitij alaj tak chij xukuje' k'obisam alaj tak wacax;",
  "5": "quecok'isaj tak su' man c'o ta qui cholajil ri rok'isaxic caquibano; xquiban quech jas ri xuban ri David, xequiban tak k'ojomibal.",
  "6": "Quecuq'uiaj u wa'l uva pa nimak tak kumubal, are quequicoj ri c'oc'al ri pakapoj cajil, ¡man c'o ta c'u que che ri retzeletajic ri ulew!",
  "7": "Ix ri' ri cänabejisax i c'amic bic pa jun ulew chic, caq'uis c'u na u tza'm ri e u wojcorem tak ri e iwulanic.",
  "8": "Ri Ajawaxel xuban ri chi'nic ri kas cäban na, xcha' chbil rib; ri Ajawaxel, ri Dios ri c'o ronojel u cuinem, cujiquiba' u bixic: “Quinxutuj ri nimarisabal rib ri u tinimit ri Jacob; quinwetzelaj qui wäch tak ri e nimak tak rachoch; quinjach na ri tinimit pa u k'ab ri c'ulel, rachil ronojel ri c'o chupam.”",
  "9": "We c'u ne quecanaj lajuj achijab pa jun ja, ri lajuj quecäm na.",
  "10": "Sibalaj nim xibin ib chi, aretak c'o jachin cuwalijisaj ri cäminak rachalaxic che resaxic bic pa ri ja, cubij chi che jun rachalaxic ri cätajin cäbin chupam ri ja: “¿La c'o chi na jachin jun c'o awuc'?” “Jayi'”, cächa' ri jun chic. Cubij c'u na ri nabe: “¡Match'awic, mel ne ulok ri u bi' ri Ajawaxel pa a chi'!”",
  "11": "Rumal rech chi ri Ajawaxel cuya' takanic chi cäpe ri u c'äjisabal wächaj paquiwi' ri nimak tak ja, xukuje' paquiwi' ri ch'utik, conojel c'ut quebetzeletaj na.",
  "12": "¿La quecuin ri quiej quepaki' paquiwi' ri tzac'atzak tak abaj? ¿La xa' puch cuya' cäban ta c'upuj puwi' ri plo? ¡Are c'u ri ix i q'uexom ri suq'uilal pa cämisabal are c'u ri u wächinic ri suq'uilal pa c'ayil!",
  "13": "Ri ix xa' u cawäch ri quicotemal ri qui c'utu', quibij c'ut: “Rumal ri kas ka chuk'ab ka rikom cuinem.”",
  "14": "Kas ba' chixoc il che wa', israelib; ri Ajawaxel, ri Dios ri c'o ronojel u cuinem, cujiquiba' u bixic: “In quinwalijisaj na jun nim tinimit che i c'ulelaxic ri cuq'uis na i c'axc'obisaxic, cachaptaj ulok kas pa ri elebal k'ij copan na pa ri u kajebal k'ij.”"
}