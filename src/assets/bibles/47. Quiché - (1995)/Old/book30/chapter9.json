{
  "1": "Xinwil ri Ajawaxel, ri c'o chuxcut ri porobal xubij c'u chwe: “Chebatactobisaj tak ri e qui jolom tak ri rakan ja c'ä chetactob tak na ri apal; ¡chetzakok qui banom ch'akatak paquiwi' tak ri winak! E are' tak c'ut ri quec'asi' canok quebencämisaj na ruc' ch'ich' re ch'o'j: pune' quequitijtojibej quebanimajic mawi ta ne xa' ta jun cäto'tajic;",
  "2": "pune' ta ne quequic'u' tak quib chquipam tak ri e u najil ri u pam ri ulew, chila' quebenc'otij wi ulok; pune' quepaki' paquiwi' tak ri e u chicajil tak ri caj, chila' quinban wi na chque chi quekaj tak ulok.",
  "3": "We quebe qui c'u' tak quib puwi' ri juyub Carmel, quinbe c'u ne na che qui tzucuxic chila'; we quebe qui c'u' tak quib chnuwäch chupam ri u choil ri plo, quintak na ri jilijic awaj aj plo chi oj che u sachisaxic qui wäch;",
  "4": "we quebe pa jun ulew chic quec'am bic cumal tak ri quec'ulelanic, quintak c'u na bic ri ch'ich' re ch'o'j che qui cämisaxic. ¡Che etzelal, man che ta c'u utzil, amak'el quinya' nu wäch chque!”",
  "5": "Ri Ajawaxel, ri Dios ri c'o ronojel u cuinem, cuchap ri ulew, cäjar c'ut ri ulew quebok' c'u conojel ri e jekejoj chuwäch. Ri ulew capakic xukuje' cäkajic, jacha' ri qui pakalem xukuje' ri qui kajem tak ri e u ja'il ri Nil.",
  "6": "Ri Ajawaxel u cojom ri u jekelibal pa ri caj puwi' c'ut ri räxalaj caj ri c'o puwi' ri uwächulew; ri are' quebusiq'uij ri ja' re ri plo quebujamij c'u puwi' ri uwächulew. Ri Ajawaxel, are' wa' u bi'.",
  "7": "Are wa' ri cujiquiba' u bixic ri Ajawaxel: “Israelib, chwe in man jalan ta quixinwil chquiwäch ri aj etiopib, mawi jalan quebenwil ri etiopib chiwäch ix. Jeri' jacha' xixinc'am ulok ix pa Ejipt, jeri' xukuje' xebenc'am ulok pa Cret ri aj pilisteyib xukuje' xebenc'am ulok pa Kir ri aj aramib.”",
  "8": "Ri Ajawaxel cäril we ajawinem ajmac ri, cubij c'ut: “Quinsachisaj u wäch cho ri uwächulew, man quinq'uis ta c'u u sachisaxic u wäch ri rachoch ri Jacob. In, ri Ajawaxel quinjiquiba' u bixic.",
  "9": "Quenya' takanic chi ri rachoch ri Israel cäseyic jacha' ri caban che ri u seyic ri trico pa jun seyebal, man c'o ta c'u jun u bak'wäch trico cätzak ta pa ulew.",
  "10": "Conojel ri ajmaquib ri e rech ri nu tinimit quecäm na quek'ok'ex na che ch'ich' re ch'o'j; conojel ri je caquibij wa': ‘Man c'o ta jas ri cakac'ulmaj ta na che wa'; ri lawaloyil man cacuin ta na che ka k'iic.’ ”",
  "11": "“Cäpe ri k'ij aretak quinwalijisaj na ri tzakinakalaj u cäbal ri David. Quebenc'ojoj tak na ri e u c'ob, quebenyac na ri e etzeletajinak wi, quinban na u yaquic je jacha' ri u banom canok pa ri ojer tak k'ijol,",
  "12": "rech ri canajinak che ri Edom xukuje' che ronojel nim tinimit ri uxinak can wech catzelej chi jumul pa u k'ab ri Israel.” Ri Ajawaxel u yo'm ri u tzij, cutz'akatisaj c'u na.",
  "13": "“Quepe na k'ij aretak c'a cätajin cäk'at ri trico aretak k'ijol chic che u tajixic ri ulew, xukuje' aretak c'a maja' cäq'uis qui pitz'ic ri uva aretak opaninak chic ri k'ijol che u tiquic ri trico. Pa tak juyub xukuje' tza'm tak juyub cabelel wi na ri u wa'l uva jacha' ri joron.",
  "14": "Quebentzelej c'u na ulok ri nu tinimit Israel pa ri culew. Quequiban chi c'u na qui yaquic ri tinimit tak ri e etzeletajinak, quejeki' c'u na tak chquipam; quequitic tak c'u na uva, cacuq'uiaj c'u na u wa'l uva, quequitic tak c'u na ichaj, quequitij tak c'u na tak ri qui wächinic.",
  "15": "Quebentiquiba' c'u na chupam ri kas culew, mawi c'u jumul quebok ta chi na chupam ri ulew ri xinya' chque.” Ri Dios ri Ajawaxel cujiquiba' u bixic."
}