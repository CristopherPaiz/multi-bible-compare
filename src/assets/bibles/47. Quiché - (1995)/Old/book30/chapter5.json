{
  "1": "Chebiya' i xiquin chque tak ri e nu tzij, israelib; chitatabej ri juyuwem ri quenbixoj che i c'ulelaxic:",
  "2": "Ri je'lic xukuje' ch'ajch'ojalaj Israel tzäkinak; xtzakic rech man cawalij ta chic jumul. Xliq'ue can puwi' ri kas rulew, man c'o ta c'u jachin ta cäwalijisanic.",
  "3": "Jewa' cubij ri Dios ri Ajawaxel chque ri aj israelib: “We jun tinimit quebutak jun mil (1,000) achijab che u banic ch'o'j, xa' jun sient (100) e c'aslic quetzelej ulok; are c'u ne we jun tinimit quebutak bic jun sient (100), xa' lajuj quetzelaj ulok.”",
  "4": "Jewa' cubij ri Ajawaxel chque ri aj israelib: “Chiniwokaj, quixc'asi' c'u na.",
  "5": "Miwokaj ri Betel, mixbe pa Jilgal mawi mixoc'ow pa Beerseb, are' c'u ri Jilgal man c'o ta u to'tajic kas cabe wi na pa jun ulew chic are c'u ri Betel cux na canok jumulaj yojyobic.”",
  "6": "Chiwokaj ri ri Ajawaxel, quixc'asi' c'u na; we c'u man jewa' quibano ri are' cutak na ulok k'ak' puwi' ri ajawibal re Israel, man c'o ta c'u jachin jun pa Betel ri cächupuwtaj.",
  "7": "¡Tok'ob i wäch ix, ri quiq'uex ri suq'uilal pa c'ayil quirokij c'u can pa ulew ri takal u banic!",
  "10": "¡Tok'ob i wäch ix, ri quiwetzelaj u wäch ri cuto' u wi' ri suq'uilal xukuje' c'u ne quixutuj c'ut ri k'alajisanel ri tz'akat pa ronojel!",
  "11": "Quixak'alej c'ut ri meba', quitok'ej c'u tojbal che ri u trico, man quixcuin taj quixjeki' chquipam tak ri ja re abaj ri e i yacom, mawi qui wuq'uiaj tak na iwe ri u wa'l uva ri quebel chque ri ticbal tak uva ri e i ticom.",
  "12": "In e wetamam ri q'uialaj iwetzelal xukuje' tak ri e i mac ri man c'o ta qui q'uistajic: quic'axc'obisaj ri suc', quic'am u pa k'abaj pa tak ri k'atbal tzij qui bano chi ri meba' cutzak ri takal che.",
  "13": "Rumal ri' ri c'o u no'j man cäch'aw taj, rumal rech chi ri k'ijol lawalo.",
  "14": "Chitzucuj ri utzil man are ta c'ut ri lawaloyil, quixcasi' c'u na; je c'u ri' kastzij ri quibij na: are' ba' ri Ajawaxel, ri Dios ri c'o ronojel u cuinem, c'o iwuc'.",
  "15": "¡Chiwetzelaj u wäch ri lawaloyil! ¡Are chilok'ok'ej ri u banic ri utzil! Kas chiwila' chi chban ri suq'uilal pa ri k'atbal tzij; craj ne chi' ri Ajawaxel, ri Dios ri c'o ronojel u cuinem, quel na u c'u'x chque ri quec'asi' na canok pa Israel.",
  "16": "Je cubij wa' ri Ajawaxel, ri Dios ri c'o ronojel ri u cuinem: “Cho conojel tak ri c'ayibal queban wi ok'ej, pa conojel ri e u xo'l tak ja e c'o rakoj tak chi'aj re k'oxomal. Quebequisiq'uij tak na ri e aj juyub che u banic bisonic, xukuje' ri e nawinelab tak aj ok'ej ri are qui chac tak ri u banic juyuwem.",
  "17": "Pa conojel ri ticbal tak uva cäban wi na ok'ej aretak chinpe che u c'äjisaxic i wäch.” Cächa' ri Ajawaxel.",
  "18": "¡Tok'ob qui wäch ri caquirayij chi chpet ri u k'ij ri Ajawaxel! ¿La iweta'm jas ri cux wa' we k'ij ri' chiwe? Cux na jun k'ij rech k'ekumalil man rech ta c'u sakilal.",
  "19": "Xak junam ruc' ri aretak canimaj jun chuwäch jun coj cupuq'uij c'u rib ruc' jun os, o jacha' aretak jun coc chupam ri rachoch, cutok'ej c'u rib che ri tapia, cacatz c'u rumal jun cumätz.",
  "20": "Jeri', ri u k'ij ri Ajawaxel cux na rech k'ekumalil man rech ta c'u sakilal; re räxcanacojalaj k'eku'm ri man c'o ta wi jubik' sakilal.",
  "21": "“Itzel quebenwilo xukuje' quinwetzelaj qui wäch tak ri nimak'ij quech tak k'ijilanic ri quebiwoc'owisaj tak; quequiyac woyowal ri e u mulixic tak iwib ri nimak tak qui k'ij ri quebibano.",
  "22": "Man quenwaj taj ri je'lalaj tak c'oc'al ri quebichi'j che u ya'ic nu k'ij, mawi tak ri e i sipanic quech tak c'äj; man quebenc'amowaj ta ri k'obinak alaj tak ama'ib tak wacax ri quebiya' che tabal tak tok'ob re utzirisan tak ib.",
  "23": "¡Chebinajtajisaj tak ri e u wojojem tak ri e i bix chwe! ¡Man quinwajtaj quebentatabej ri e cok'ibal tak ri e i arp!",
  "24": "Are ta c'u chbelel ri suq'uilal jacha' ri ja', xukuje' ri tz'akatil pa ronojel jacha' jun bulbux ja' ri man c'o ta u q'uisic.",
  "25": "Israelib, ¿la xapuch pa ri cawinak junab pa ri chaki'j uwo sak ri ix xebichi'j ta tabal tak tok'ob chwe xukuje' tak sipanic?",
  "26": "Are c'u ri camic, are' quitelej na ri iwajawinel Sicut xukuje' ri u ch'imil Quiyun, e qui wächbal tak diosib ri ix xixbanow tak chiwe.",
  "27": "Quixinq'uiak na bic ri ix pa jun ulew chic, c'ajela' na che ri Damasc.” Cacha' ri Ajawaxel, ri Dios ri c'o ronojel u cuinem. Are u bi' wa'."
}