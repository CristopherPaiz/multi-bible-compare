{
  "1": "Jewa' cubij ri Ajawaxel: “Ri e aj Moab e q'ui tak ri etzelal ri e qui banom ri man quebenya' ta canok chi ma ta chinc'äjisaj qui wäch; xequiporoj c'ut ri e u bakil ri rajawinel ri Edom c'a xquichajirisaj na.",
  "2": "Rumal ri' quincoj na k'ak' pa ri ulew Moab, are c'u we k'ak' ri' quebusachisaj na qui wäch ri nimak tak ja ri e c'o pa Queriot; querachilaj rakoj tak chi'aj re ch'o'j xukuje' cok'ibal tak trompet, ri aj moabib quecäm na.",
  "3": "¡Quinwesaj na ri ajawinel pa u niq'uiajil ri u tinimit; quencämisaj na, xukuje' ri e juch'ob ri rachijab ri e nimak tak qui k'ij!” Cächa' ri Ajawaxel.",
  "4": "Jewa' cubij ri Ajawaxel: “Ri e aj Juda e q'ui tak etzelal e qui banom ri man quebenya' ta canok chi ma ta chinc'äjisaj qui wäch; xequixutuj c'ut tak ri e u tijonic ri Ajawaxel man xequimaj ta c'ut ri e qui banic tak ri e u pixab, xane' are' xequik'ijilaj tak ri e junam diosib ri xequik'ijilaj canok ri e qui tat.",
  "5": "Rumal ri' quincoj na k'ak' pa Juda, we k'ak' ri' cusachisaj na qui wäch ri nimak tak ja ri e c'o pa Jerusalen.”",
  "6": "Jewa' cubij ri Ajawaxel: “Ri e aj Israel e q'ui tak etzelal ri e qui banom ri man quebenya' ta canok chi ma ta chinc'äjisaj na qui wäch; quebe qui c'ayij c'ut ri man c'o ta qui mac che u q'uexwäch puak are' c'u ri meba' che qui q'uexwäch juc'ulaj xajäb.",
  "7": "Quequic'axcobisaj quequimach'irisaj ri meba', caquik'il c'u quib che u banic suq'uilal chque ri e mach'amoj. Ri jun tat xukuje' ri kas u c'ojol quek'oyi ruc' ri kas xa' juna ixok, je c'u caquiban wa' che rawasixic ri tastalicalaj nu bi'.",
  "8": "E qui lic'om tak quib paquiwi' tak ri atz'iak ri quic'amom che tak kajebal puak, quequic'am quech ri wa ja' ri quecoj che qui ya'ic qui k'ij tak ri diosib; ruc' tak ri puak ri xak quequesaj chque tojbal qui mac ri man c'o ta qui mac quequilok'bej u wa'l uva, ri caquikumuj chupam ri rachoch ri qui dios.",
  "9": "Are c'u ri in, che u jakic ri be chiwäch, xinsachisaj qui wäch ri aj amoreyib; xinsachisaj qui wäch chi nimalaj conojel, pune' sibalaj e jutak tac'aj e jacha' ri chacalte' e co e jacha' ri bakit.",
  "10": "Are c'u ri ix xixinwesaj ulok pa Ejipt, cawinak junab c'ut xinc'am i be pa ri chaki'j uwo sak che u ya'ic ri culew chiwe.",
  "11": "Man cuya' ta c'ut quiwesaj iwib chupam, aj israelib chi chixo'l ix jujun chiwe xebenban che e k'axal nu tzij jujun chi c'ut aj nazareyib.” Ri Ajawaxel cujiquiba' u bixic.",
  "12": "“Are c'u ri ix xicoj i chuk'ab chque ri aj nazareyib che ruq'uiaxic u wa'l uva xibij chque ri e k'axal nu tzij chi man ya'tal taj quech'aw pa ri nu bi'.",
  "13": "Utz ba' ri', in quinban na chi cakuch'uch' ri ulew chquixe' tak ri e iwakan, jach' ri u kuch'uch'em jun cäret ri balim trico chupam.",
  "14": "Pune' c'u sibalaj quiq'uis iwib che animajem man quixto'taj ta na; ri sibalaj co na quebeq'uis ri e u chuk'ab, man cäto'taj ta c'u na ri sibalaj c'o u chuk'ab.",
  "15": "Ri q'uiakanel man cäk'ion ta na, man c'u cäto'taj ta na mawi ri sibalaj aninak cariquin cuc' tak ri rakan mawi ri canimaj chrij quiej.",
  "16": "Pa ri k'ij ri' xukuje' ne ri sibalaj co u chuk'ab che u banic ch'o'j quebuq'uiak can tak ri e u ch'ojibal rech cacuinic canimajic.” Ri Ajawaxel cujiquiba' u bixic."
}