{
  "1": "Xuban c'u ch'awem ri Jonas ruc' ri Ajawaxel ri u Dios kas chupam ri cär, je c'u xubij wa:",
  "2": "“Pa ri nu rikoj c'ax xintz'onoj tok'ob che la, Ajawaxel, xban c'u la ri tok'ob ri xintz'onoj che la. In c'o chic pa ri cämical xinta' tok'ob che la xintatabej c'u la.",
  "3": "Xinq'uiak la pa ri u choil ri plo, xinquipis c'u tak ri ja', ri nimak tak rekbala' ri cätakan la paquiwi' xeboc'ow tak panuwi'.",
  "4": "Xinna' wib chi naj in q'uiakom wi la bic chwäch la; xinchomaj chi mawi jubik' quinwil chic ri tastalicalaj achoch la.",
  "5": "Ri ja' xquisutij wij; ri nimalaj plo xinumuku; ri k'ayes xquira'lij quib pa nu jolom.",
  "6": "Xinekaj c'ä chquixe' tak ri juyub; ¡xinna' wib chi in junalic rajpache'! Are c'u ri lal, Ajawaxel nu Dios, xinesaj la pa ri cämical.",
  "7": "Man c'o ta chi c'u cu'bisabal nu c'u'x, xnataj c'u la chwe Ajawaxel; ri nu ch'awem xopan chwäch la pa ri tastalicalaj achoch la.",
  "8": "Ri quequiterenej ri e diosib man e jic ta chic che la,",
  "9": "are c'u ri in, ruc' quicotemal quinjach na tabal tok'ob chwäch la; quintoj na ri chi'nic ri e nu banom chwäch la. ¡Xuwi ri lal Ajawaxel cäcuin la che to'tajisanic!”",
  "10": "Are' c'u ri Ajawaxel xubano chi ri cär xuxawaj can ri Jonas cho cowilaj ulew."
}