{
  "1": "E are' tak ulew wa' pa Canaan ri xequic'am ri aj israelib che quechbal, je jacha' ri xjach chque cumal ri Eleazar ri cojol tabal tok'ob, ri Josue xukuje' ri e qui nimal tak ri u k'ab cachalaxic tak ri camak' ri aj israelib.",
  "2": "Ri ulew xjach pa taklenic chquiwäch ri belejeb amak' ruc' pa niq'uiaj, jacha' ri takanic ri xuya' ri Ajawaxel che ri Moises chi cubano.",
  "3": "Ri Moises u jachom chi can ulew ch'käp che ri Jordan chque ri amak' Ruben ri Gad xukuje' che ri pa niq'uiaj che ri ramak' ri Manases; are' c'u ri chque ri aj levitib man xuya' ta culew.",
  "4": "Ri e rija'lil ri Jose xebux quieb amak', ri rech ri Manases xukuje' ri rech ri Eprain, are' c'u ri chque ri aj levitib man c'o ta jun ch'akap ulew xya' ta chque, xa ne xuwi tak ri tinimit ri cuya' quejeki' wi xukuje' culew che qui yuk'uxic wacax xukuje' chij.",
  "5": "Ri aj israelib je xquiban che u jachic ri ulew je jacha' ri takanic ri u yo'm ri Ajawaxel che ri Moises.",
  "6": "Ri e rija'lil ri Juda xebe pa Jilgal che u tzijobexic ri Josue, are' c'u ri Caleb ri aj senezey, u c'ojol ri Jepon, xubij che ri Josue: “Chnataj chawe ri xubij ri Ajawaxel che ri Moises ri pataninel rech, pa Cades-barney, ri xubij chawij xukuje' chwij in.",
  "7": "Cawinak (40) nu junab aretak ri Moises xinutak bic kas pa Cades-barney che rilic ri ulew, aretak c'u xintzelej ulok xintzijobej ruc' ronojel jiquil.",
  "8": "Ri xebe wuc' xquicoj qui xib ri winak, are' c'u ri in xincanaj jic ruc' ri nu Dios xukuje' Wajaw.",
  "9": "Are' c'u ri Moises ruc' ri chi'nic ri kas cäban na xubij chwe: ‘Ri ulew ri xaya' wi ri awakan cux na awech xukuje' quech tak ri awija'lil amak'el chbe k'ij sak. Rumal rech chi xatux jic chuwäch ri nu Dios xukuje' Wajawaxel.’",
  "10": "E oc'owinak chic cawinak job (45) junab ri u bim ulok ri Ajawaxel wa' che ri Moises, chi' aretak c'ä quewacatilob ri aj israelib pa ri chaki'j uwo sak, c'ä in u c'asbam c'ut jas ri xuchi'j. C'o chi c'u jumuch' ruc' job (85) ri nu junab camic,",
  "11": "sibalaj c'u c'ä c'o nu chuk'ab jacha' aretak xinutak bic ri Moises che rilic ri ulew, c'ä quincuin c'ut quinxiq'uinic xukuje' quinch'ojinic junam jas pa tak ri k'ij ri'.",
  "12": "Rumal ri' quintz'onoj chawe chi chaya' chwe camic ri c'ache'laj ulew ri xuchi'j ri Ajawaxel chwe. Ri at aweta'm ulok chi ri e rija'l ri tac'atic Anac e jekel chi', e c'o c'u ne qui tinimit tak ri co e c'olic ri jawije' ri e c'o wi q'uialaj winak. Are c'u ri in quinweyej chi ri Ajawaxel quinrachilaj quinuto' c'ut che quesaxic bic chila', jacha' ri u bim.”",
  "13": "Ri Josue xutewichi'j c'ut ri Caleb, xuya' ri Hebron che rechbal rech cak'ax pa u k'ab xukuje' tak ri e rija'lil.",
  "14": "Je c'u xban wa' che u canajic ri Hebron pa u k'ab ri Caleb xukuje' tak ri e rija'lil c'ä pa ri k'ij camic, rumal rech chi ri Caleb xcanaj jic ruc' ri Ajawaxel ri u Dios ri Israel.",
  "15": "Ri ojer u bi' ri Hebron nabe are' Quiriat-arba, ri Arba are' jun rija'lil ri Anac ri tac'atic ri nim u k'ij. Aretak c'u xbantaj wa' xc'oji' jamaril pa ri ulew."
}