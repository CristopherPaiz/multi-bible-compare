{
  "1": "Ri Mariy xukuje' ri Aaron xquichaplej u yok'ic ri Moises, rumal rech chi xc'uli' wa' ruc' jun ixok k'ek'.",
  "2": "Xquibij chi c'ut xukuje': “Ri Ajawaxel man xuwi ta ruc' ri Moises tzijoninak wi, xukuje' tzijoninak kuc'.” Xuta' c'ut ri Ajawaxel.",
  "3": "Kas c'u ne kastzij, ri Moises are' ri achi ri sibalaj mach'al na cho ri uwächulew.",
  "4": "Rumal ri' ri Ajawaxel xubij che ri Moises, ri Aaron xukuje' ri Mariy: “Jix ix iwoxichal chupam ri Lic'om Rachoch Dios re rikoj ib.” Coxichal xebe chla'.",
  "5": "Xkaj c'u ulok ri Ajawaxel chupam jun tzatzalaj sutz' xuya' c'u rib chuchi' ri oquibal chupam ri Lic'om Rachoch Dios; xusiq'uij c'ut ri Aaron xukuje' ri Mariy, aretak c'ut xequitac'aba' quib,",
  "6": "ri Ajawaxel xubij chque: “Chitatabej wa' ri quinbij chiwe: Aretak c'o jun k'axal tzij chixo'l wumal in, in quink'alajisaj wib chuwäch pa tak c'utwächinic xukuje' quinch'abej pa tak ichic';",
  "7": "ruc' c'ut ri pataninel wech ri Moises man je ta quiban wa'. Are' ri sibalaj jic na chquiwäch conojel ri e nu pataninelab,",
  "8": "ruc' c'ut ri are' quinch'aw chwinakil xukuje' pa jun ch'abal ri q'uiakalic. We c'u ri are' quinuca'yej chi winakil, ¿jasche qui chajij anima' quixyok'on che?”",
  "9": "Ri Ajawaxel sibalaj xoyowar cuc', xbe c'ut.",
  "10": "Xuwi c'u xnajtin ri sutz' che ri Lic'om Rachoch Dios, ri Mariy xnoj che chuwilaj ch'a'c, xsakniquinob ri u tz'umal. Aretak ri Aaron xutzalc'atij rib che rilic ri Mariy, xril c'ut chi nojinak che chuwilaj ch'a'c,",
  "11": "xubij che ri Moises: “Bana' la tok'ob, wajaw, mäc'äjisaj la ka wäch u mac we macaj ri' ri kas ka banom.",
  "12": "Mäya' la c'olbal chi ri are' cäcanaj jacha' jun cäminak ac'al ri maja' quil u wäch, ri quel ulok ruc' jun u tz'umal ri chukchubinak.”",
  "13": "Are c'u ri Moises xtz'onon che ri Ajawaxel: “Bana' la tok'ob, oh Dios quinbochi'n che la chi chcunaj la.”",
  "14": "Ri Ajawaxel xutzelej u bixic che: “We ta ri u tat xuchubej ta chupalaj, quesax na u q'uixbal wukub k'ij. Chiwesaj ba na bic wukub k'ij chrij ri kajebal, c'äte c'u ri' cuya' cätzelej ulok.”",
  "15": "Rumal c'u ri' ri Mariy xesax na bic wukub k'ij chrij ri kajebal. Man slab ta c'u na ri tinimit chila'.",
  "16": "Xuwi c'u xurik chi rib ri Mariy cuc', xquitakej qui be xebel bic kas pa Hazerot, xebekaj c'ut chupam ri chaki'j uwo sak pa Paran."
}