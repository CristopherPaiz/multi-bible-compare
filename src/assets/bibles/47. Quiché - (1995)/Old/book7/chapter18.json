{
  "1": "Pa tak ri junab ri' maja' c'o ajawinel pa Israel. Ri e aj ramak' ri Dan xukuje' maja' c'o culew ri kas ta quech, rumal ri' cätajin cäquitzucuj jawije' quec'oji' wi.",
  "2": "Rumal ri' ri aj Dan ri e c'o pa Zor xukuje' ri e c'o pa Estaol, xequitak bic job chque ri cowilaj tak cachijab, rech quebe che u nic'oxic xukuje' rilic ri ulew. We job achijab ri' xebopan pa tak ri juyub re Eprain, xebopan c'ut jawije' c'o wi ri rachoch ri Micaiy chila' c'ut xewar wi canok.",
  "3": "Aretak e c'o chic chuxcut ri rachoch ri Micaiy, xquich'ob ri u ch'abal ri ala ri aj levi, xebe c'u che u c'otic u chi': “¿Jachin xatc'amow ulok waral? ¿Jasche at c'o pa we c'olbal ri'? ¿Jas catzucuj waral?”",
  "4": "Ri aj levi xutzijoj chque ri chomanic ri u banom ri Micaiy ruc' u cojom c'u che u cojol tabal tok'ob.",
  "5": "Xquibij c'u ri achijab che: “Chatz'onoj che ri Dios chi chubij chawe we utz quel we ka binem ri'.”",
  "6": "Ri cojol tabal tok'ob aj levi xubij chque: “Jix pa jamaril, ri Ajawaxel quixuto' na apawije' ta ne ri quixbe wi.”",
  "7": "Xebel bic ri job achijab chila' xebe pa Lais. Ri winak pa ri tinimit ri' man c'o ta jas queboc ta wi il, jas ri qui nak'atisabal ri aj sidonib; man c'o ta c'u jachin ta cäyo'w latz' chque e c'o pa jamaril man c'o ta queslabsanic, man c'o ta jachin cayo'w ta latz' chque xukuje' man c'o ta jas ta chque. Naj e c'o wi chque ri aj sidonib, man cuc'am ta quib cuc' niq'uiaj tinimit chic.",
  "8": "Xetzelej c'u ri job achijab pa Zor, pa Estaol, jawije' e c'o wi can ri e qui winakil, ri xc'ot qui chi' cumal: “¿Jacha' xibana'?” Ri job achijab xquibij:",
  "9": "“Ka solim ronojel ri c'olbal, xkil c'ut chi sibalaj je'l ri ulew. Chujwalijok. Jo' ba' che u ch'äquic. Mixt'uyi can chi' ri ma ta c'o jas quibano. Jo' che u ch'äquic we ulew ri'.",
  "10": "Aretak quixopan chila'; quebirika' na winak ri man c'o ta queboc ta wi il, xukuje' c'o nimalaj culew, ri man c'o ta cajwataj chque. Ri Dios cujach na we ulew ri' pa i k'ab.”",
  "11": "E wakib sient achijab ri e aj ramak' ri Dan xebel bic pa Zor, pa Estaol qui wikom quib,",
  "12": "xebopan c'u pa Juda, chila' xebuxlan wi, pa ri u kajebal k'ij che ri Quiriat-Jearim, pa ri c'olbal ri c'ä cäbix che camic, u Kajebal ri Dan.",
  "13": "Xebel chi bic chila' xebopan pa tak ri juyub re Eprain, chunakaj ri rachoch ri Micaiy.",
  "14": "E are' c'u ri job achijab ri xepe can che rilic ri ulew re Lais, xquibij chque ri cachil: “Cäkabij jun jasach chiwe: Pa we ja ri' c'o jun atz'iak nim u k'ij, e c'o tak qui diosib we winak ri' e aj ja, xukuje' c'o jun qui dios ri je'l u banic ri ch'ukum rij ruc' sak puak. Chichomaj ba ri quibano.”",
  "15": "E are' c'u ri job achijab ri xepe can che rilic ri ulew xquitas quib chque ri niq'uiaj chic, xebe cho rachoch ri ala ri aj levi, ri u bixic cho rachoch ri Micaiy, xquiya' c'u rutzil u wäch.",
  "16": "Are c'u ri wakib sient ajch'ojab aj danib ri qui wikom quib, e eyeninak chuchi' ri be.",
  "17": "Ri job e ya'l qui wäch xenabejic xeboc pa ri ja, xquimajij ri dios ri ch'ukum rij ruc' sak puak, ri atz'iak nim u k'ij xukuje' tak ri e qui dios ri e aj ja are c'u ri cojol tabal tok'ob c'o chu chi' ri be cuc' ri wakib sient ajch'ojab.",
  "18": "Aretak xril ri cojol tabal tok'ob chi ri job achijab xeboc pa ri rachoch ri Micaiy, che u majixic bic ri dios, ri atz'iak nim u k'ij xukuje' ri e qui dios ri e aj ja, xubij chque: “¿Jas ri cätajin quibano?”",
  "19": "Ri e are' xquitzelej u bixic che: “¡Chatz'apij u pa a chi', tasaj kuc'. Cakaj chi catpatanij chke jacha' ka cojol tabal tok'ob xukuje' chi catux ta jun tataxel chke! ¿La ma ta cachomaj chi are utz na chi catux cojol tabal tok'ob re ronojel jun amak' re Israel, che u q'uexwäch ri xa chque ri e rachalal jun achi?”",
  "20": "Ri cojol tabal tok'ob, utz xuta' ri xbix che, xuc'am ri dios, ri atz'iak nim u k'ij xukuje' ri niq'uiaj diosib chic ri e aj ja, xbe cuc' ri aj danib,",
  "21": "xquitakej chi c'u ri qui be, e cachil calc'ual, ri cawaj xukuje' ri jastak quech e nabejinak chquiwäch.",
  "22": "Nim qui binibem chic aretak ri Micaiy, xukuje' tak ri e u c'ulja xquimulij quib, xebe che cokataxic.",
  "23": "Ri aj danib aretak xquita' ri qui rakoj chi'j ri e teren chquij, xeca'y chquij, xquita' c'u che ri Micaiy xquibij: “¿Jas xac'ulmaj? ¿Jas che sibalaj carak a chi' chaki'j?”",
  "24": "Ri Micaiy xubij chque: “Ri ix e i c'amom bic ri e nu diosib ri e nu banom, xukuje' xic'am bic ri nu cojol tabal tok'ob, man c'o ta jas xiya' can chwe, ¿la c'ä c'o c'u i palaj quita' chwe jas ri xinc'ulmaj?”",
  "25": "Are c'u ri aj danib xquibij che: “Matakej u rakic a chi' chaki'j, mäpe ne royowal jun chque ri kachil, cäquiban ta c'u c'ax chawe, cäquiq'uis ta c'u tzij pawi', cäsach ta c'u a wäch at xukuje' conojel ri e awachalaxic.”",
  "26": "Xril c'u ri Micaiy chi sibalaj e q'ui, rumal ri' xtzelej cho rachoch; are c'u ri aj danib xquitakej ri qui be",
  "27": "e cuc'am ri jastak ri e u banom ri Micaiy xukuje' ri u cojol tabal tok'ob, xebopan c'u pa Lais. Ri winak ri e c'o chila', man c'o ta jas queboc ta wi il qui cuban qui c'u'x, ri aj danib xequicämisala' ri winak ruc' ch'ich' re ch'o'j xukuje' xquiporoj ri tinimit.",
  "28": "Naj c'u c'o wi ri Sidon che ri tinimit, ri man ruc'am ta rib ruc' jachin jun, man c'o ta jachin ta xto'wic. We tinimit ri' c'o pa ri beya' re Bet-rehob. Ri aj danib xquiban u banic ri tinimit, xejeki' c'u chupam.",
  "29": "Pune' Lais u bi' ri tinimit nabe, ri e are' xquicoj Dan che u bi', che u ya'ic u k'ij ri qui mam ri Dan u bi', ri u tat ri Dan are' ri Israel.",
  "30": "Ri aj danib chila' xquiya' wi ri dios ri je'l u banic, che u k'ijilaxic, are c'u ri qui cojol tabal tok'ob are ri Jonatan, (ri u tat ri Jonatan are ri Jerson, ri u tat ri Jerson are' ri Moises). Chwi chi c'u wa' ri e rija'lil ri Jonatan e are' chic xebux qui cojol tabal tok'ob ri aj danib, c'ä xec'am na bic pa jun ulew chic.",
  "31": "Ri u dios ri Micaiy ri u banom xcanaj cuc' ri aj danib, joropa' junab ri xc'oji' ri cak'ijilax wi ri Ajawaxel pa Sil."
}