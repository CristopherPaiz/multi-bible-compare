{
  "1": "Ri achijab aj ri ramak' ri Eprain xquimulij quib, xek'ax ch'käp che ri Jordan chusuq'uil ri Zepon, xquibij c'u che ri Jepte: “¿Jasche xatbe che ch'o'j chquij ri aj amonib man xabij ta c'u na chke rech xujbe ta awuc'? ¡Cakaporoj na ri awachoch pawi'!”",
  "2": "Ri Jepte xubij chque: “Ri nu winak xukuje' ri in xc'oji' jun ch'o'j chkaxo'l cuc' ri aj amonib, ri in xintakan che i siq'uixic, are c'u ri ix man xixpe ta che ka to'ic.",
  "3": "Rumal c'u rech chi xinwilo chi man xixpe ta che ka to'ic, xinjach ri kas nu c'aslemal pa cämical, xinbe che ch'o'j chquij ri aj amonib, xuya' c'u ri Ajawaxel chwe chi xinch'äcanic. ¿Jasche quixpe ix camic che u banic ch'o'j wuc'?”",
  "4": "Ri Jepte xebumulij conojel ri achijab aj Galaad, xch'ojin cuc' ri aj Eprain, xch'äcan c'u paquiwi'. Ri aj Eprain cäquibij chi ri aj Galaad ri e jekel chuxo'l ri Eprain ruc' ri Manases, e winak ri xa xquitzak can ri Eprain.",
  "5": "Ri aj Galaad xquiya' quib chquichi' tak ri k'axebal ri e c'o pa ri Jordan, che qui k'atixic ri aj Eprain, aretak c'ut jun chque ri aj Eprain canimajic, cutz'onoj chi cäk'axic, ri e are' cäquita' che we aj Eprain. We ri are' cubij chi man aj ta Eprain,",
  "6": "cäquibij che chi chubij “Xibolet,” we c'u cubij “Sibolet,” rumal c'u rech chi man cäna'w ta che u bixic, cäquichapo, cäquicämisaj chila' chquichi' tak ri k'axebal pa ri Jordan. Pa tak ri k'ij ri', e cawinak quieb mil (42,000) achijab aj eprainib xecämic.",
  "7": "Ri Jepte, wakib junab xuc'am qui be ri aj israelib. Aretak xcämic, xmuk pa Galaad, ri tinimit ri xq'uiy wi.",
  "8": "Oc'owinak chic ri xuban ri Jepte, are chi xoc ri Ibzan ri aj Belen che c'amal qui be ri aj israelib,",
  "9": "xec'oji' c'u juwinak lajuj (30) u c'ojol, xukuje' juwinak lajuj (30) u mia'l, conojel xebuc'ulba' cuc' winak ri man e qui winakil taj. Ri Ibzan, wukub junab xuc'am qui be ri aj israelib,",
  "10": "aretak xcämic xmuk pa Belen.",
  "11": "Oc'owinak chic ri xuban ri Ibzan, are chi xoc ri Elon, ri aj ri ramak' ri Zabulon, are xcanaj che c'amal qui be ri aj israelib lajuj junab,",
  "12": "aretak xcämic xmuk pa Ajalon, pa ri rulew re ri ramak' ri Zabulon.",
  "13": "Oc'owinak chic ri xuban ri Elon, ri Abdon, ri u c'ojol ri Hilel, ri aj piraton, are chi xc'amow qui be ri aj israelib",
  "14": "wajxakib junab. Ri Abdon xec'oji' cawinak (40) u c'ojol, juwinak lajuj (30) ri' u mam, chquijujunal wa' xequiquiejej jujun qui bur.",
  "15": "Aretak xcämic, xmuk pa Piraton, ri c'o pa ri rulew ri Eprain, pa tak ri u juyub ri Amalec."
}