{
  "1": "Oc'owinak chic ri etzelal ri xuban ri Abimelec, jun achi aj ramak' ri Isacar, Tola u bi', xwalij che u to'ic ri Israel. (Ri u tat ri Tola are' ri Pu, ri u mam ri Tola are' ri Dod.) Ri Tola jekel pa Samir, pa tak ri juyub re Eprain,",
  "2": "juwinak oxib (23) junab xuk'at tzij puwi' ri Israel, c'ä xcäm na, xmuk pa Samir.",
  "3": "Xwalij chi c'u ri Jair ri aj Galaad, juwinak quieb (22) junab xuk'at tzij puwi' ri Israel.",
  "4": "Ri Jair xec'oji' juwinak lajuj (30) u c'ojol, chquijujunal xequejen chquij bur, c'o c'u jujun qui tinimit pa ri ulew Galaad. We juwinak lajuj (30) tinimit ri' c'ä e etamatalic chi “e are ri e u tinimit ri Jair.”",
  "5": "Aretak xcäm ri Jair, xmuk pa Camon.",
  "6": "Are c'u ri aj israelib xquiban chi jumul ri etzelal chuwäch ri Ajawaxel, xequik'ijilaj ri jalajoj tak u wächbal ri Baal, ri Astarte, xukuje' ri e qui dios ri aj Siriy, ri e aj Sidon, ri e aj Moab, ri e aj Amon xukuje' ri quech ri e aj pilisteyib. Xquixutuj can ri Ajawaxel, xquitanaba' u k'ijilaxic.",
  "7": "Rumal ri' ri Ajawaxel xoyowar chquij, xebujach c'u pa qui k'ab ri aj pilisteyib xukuje' pa qui k'ab ri aj amonib.",
  "8": "Wajxaklajuj (18) junab ri aj pilisteyib xukuje' ri aj amonib, xquiban nimalaj c'ax chque ri aj israelib ri e jekel pa Galaad ch'käp che ri Jordan pa ri culew ri aj amoreyib.",
  "9": "Ri aj amonib xek'ax pa ri nima' Jordan che u banic ch'o'j chrij ri Juda xukuje' ri Benjamin xukuje' ri Eprain; xpe c'u nimalaj c'ax paquiwi' ri aj israelib.",
  "10": "Xquitz'onoj c'u ri u to'banic ri Ajawaxel, xquibij c'u che: “Ka Dios, uj macuninak chwäch la, ka xutum c'u can la are cätajin quekak'ijilaj ri e subunelab tak diosib.”",
  "11": "Ri Ajawaxel xubij chque: “Ri ix xban c'ax chiwe cumal ri aj ejiptib, ri aj amoreyib, ri aj amonib, ri aj pilisteyib,",
  "12": "ri aj sidonib, ri aj amalesib xukuje' cumal ri aj madianib; aretak c'u xitz'onoj tok'ob chwe ri in xixinto'tajisaj ri c'ax.",
  "13": "Pune' c'u je nu banom wa' chiwe, ri ix in i xutum canok che qui k'ijilaxic tak diosib, rumal ri' man quixinwesaj ta chic chupam ri c'ax.",
  "14": "¡Jix jibij chque tak ri e diosib ri e i cha'om chi quixquito'! ¡Chixquito' ri e are', aretak ix c'o chupam ri c'ax!”",
  "15": "Xquibij c'u ri aj israelib che ri Ajawaxel: “Uj macuninak. Bana' ba' la chke jas ri caj la, ¡bana' c'u la tok'ob chujesaj la chupam ri c'ax ri uj c'o wi!”",
  "16": "Ri aj israelib xequesaj bic tak ri diosib ri quequik'ijilaj, xquichaplej chi u k'ijilaxic ri Ajawaxel, ri Ajawaxel man xucoch' ta chi rilic chi ri aj israelib cäquitakej u rikic c'ax.",
  "17": "Ri aj amonib xquimulij quib xebekaj pa Galaad che u banic ch'o'j. Xukuje' ri aj israelib xquimulij quib xekaj pa Mizpa che u banic ch'o'j.",
  "18": "Ri aj israelib ri e jekel pa Galaad xukuje' ri c'amal tak qui be, xquichomaj chquixo'l xquibij chi jachin ri cäc'amow be pa ri ch'o'j chquij ri aj amonib, are coc che qui nimal conojel ri winak pa Galaad."
}