{
  "1": "Conojel ri aj israelib, cächapletaj ulok pa Dan c'ä pa Beerseb xukuje' pa Galaad, xquimulij quib pa Mizpa e jacha' xa jun winak chuwäch ri Ajawaxel.",
  "2": "Conojel ri c'amal tak qui be ri ramak' ri Israel, e c'o chila', ri e aj u tinimit ri Dios ri xquimulij quib e quiejeb sient mil (400,000) ajch'ojab xak quebin chicakan.",
  "3": "Ri e aj ramak' ri Benjamin xquito chi ri niq'uiaj aj israelib chic qui mulin quib pa Mizpa. Ri aj israelib xquic'ot u chi' ri aj Levi rech cäquetamaj jas ri xbanic aretak xc'ulmataj we cämisanic ri'.",
  "4": "Ri aj Levi, ri rachajil ri cäminak, xubij chque: “Uj quieb ruc' ri man kas ta wixokil xujopan pa ri tinimit Gabaa re Benjamin, che roc'owisaxic ri chak'ab chila'.",
  "5": "Pa ri chak'ab ri' ri winak re ri tinimit xquisutij rij ri ja jawije' ri kokxanim wi kib, are ta xcaj xinquicämisaj, are c'u xquiban c'ax che ri man kas ta wixokil c'ä xcäm na.",
  "6": "Xinc'am c'u ri cäminak xinban ch'akatak che, xebentak ri ch'akatak pa ronojel ri amak' rech ronojel Israel cunabej we itzel cämisanic ri'.",
  "7": "Chiwäch c'u c'o wi camic ri ix ri u chomaxic xukuje' ri u bixic ri rajawaxic u banic.”",
  "8": "E jacha' ta ne xa jun winak conojel xetaq'ui'c xquibij: “Man c'o ta jun chke cätzelej ta cho rachoch.",
  "9": "Ri rajawaxic u banic kumal are ri benam che u banic ch'o'j ruc' ri Gabaa pa taklebenic.",
  "10": "Jun chque ri lajuj achijab que conojel tak ri tinimit, queboc che u mulixic ri qui wa ri ajch'ojab; ri niq'uiaj chic quebe na che u c'äjisaxic u wäch ri Gabaa rumal ri itzel cämisanic ri xbantaj pa Israel.”",
  "11": "Conojel ri aj israelib xquimulij quib, e jacha' xa jun winak, che u banic ch'o'j ruc' ri tinimit.",
  "12": "Xequitak bic tako'n pa conojel tak ri tinimit re Benjamin che u bixic chque: “¿Jas wa' chi etzelal ri qui banom jujun i winakil?",
  "13": "Chebijacha' ri banal tak etzelal pa ka k'ab ri e c'o pa Gabaa, rech quekacämisaj, cäkajosk'ij c'ut ri Israel che ri etzelal.” Are c'u ri e aj Benjamin man xquinimaj ta ri xbix chque cumal ri aj israelib ri e cachalalib,",
  "14": "xane' conojel ri aj Benjamin re conojel tak ri tinimit, xquimulij quib pa Gabaa rech quebe che ch'o'j chquij ri niq'uiaj aj israelib chic.",
  "15": "Ri ajch'ojab e aj tinimit aj Benjamin ri xebajilaxic, e juwinak wakib mil (26,000), man xebajilax ta c'u ri wukub sient (700) achijab ri e cha'om ri e aj Gabaa.",
  "16": "Chquixo'l we achijab ri' e c'o wukub sient (700) ri e ajmoxab, ri sibalaj queta'm cäquicoj ri iquiak', quecuinic cäquiq'uiak jun abaj che jun wi'aj ri mawi jubik' cäjech'op ri qui k'ab.",
  "17": "Ri niq'uiaj aj israelib chic xequimulij quiejeb sient mil (400,000) ajch'ojab ri elinak chic qui no'j che u banic ch'o'j.",
  "18": "Ri aj israelib xebe pa Betel, chila' xquita' wi che ri Dios che retamaxic jachique tinimit rajawaxic cäbe nabe che ch'o'j cuc' ri aj Benjamin. Ri Ajawaxel xubij chque chi ri Juda rajawaxic cäbe nabe.",
  "19": "Ri aj israelib ak'ab xewalijic xquimulij quib chuwäch ri Gabaa.",
  "20": "Xebe che u banic ch'o'j cuc' ri aj Benjamin, xquicholajij quib chuwäch ri Gabaa e suc'umatal chi che u banic ri ch'o'j.",
  "21": "Are c'u ri aj Benjamin xebel ulok pa ri tinimit, pa ri k'ij ri' xequicämisaj juwinak quieb mil (22,000) aj israelib.",
  "25": "Xebel chi c'u ulok ri aj Benjamin pa Gabaa chucamul che u banic ch'o'j chquij ri aj israelib, xequicämisaj chi wajxaklajuj mil (18,000) ajch'ojab aj israelib.",
  "26": "Conojel c'u ri e banal ch'o'j aj israelib xukuje' conojel ri winak xebe chi jumul pa Betel che u banic ok'ej chuwäch ri Ajawaxel, ronojel ri jun k'ij man xewa' taj, xebequichi'j tabal tak tok'ob ri quechajirisaxic xukuje' tabal tak tok'ob re utzirisan ib chuwäch ri Ajawaxel.",
  "29": "E c'o c'u jujun banal ch'o'j aj israelib, xquic'u' quib chrij ronojel ri Gabaa,",
  "30": "e are' chi c'u ri niq'uiaj pa ri urox k'ij xebe che u banic ch'o'j cuc' ri aj Benjamin, xquicholajij quib chuwäch ri Gabaa qui suc'umam quib che u banic ri ch'o'j jas ri qui banom can camul.",
  "31": "Jumul chic xebel ulok ri aj Benjamin pa ri tinimit, naj xquiya' can ri tinimit che u banic ch'o'j cuc' ri aj israelib, xecuin c'u che qui cämisaxic juwinak lajuj (30) aj israelib pa tak ri be re Betel, pa tak ri be re Gabaa xukuje' pa tak ri juyub,",
  "32": "are pa qui c'u'x chi xa xebanimaj ri aj israelib chquiwäch, jas ri qui banom canok camul. Ri aj israelib xa c'u cätajin cäquinajtajisaj quib che ri tinimit rech quebokatax cumal ri qui c'ulel c'ä pa tak ri be.",
  "33": "Xebel c'u ulok ri aj israelib pa ri c'olbal ri e c'o wi xquicholajij quib pa Baal-tamar che u banic ri ch'o'j, are c'u ri qui c'u'm quib pa tak ri k'ayes chrij ri Gabaa, xebel ulok jawije' ri e c'o wi.",
  "34": "Xech'ojin c'u ruc' ri tinimit. E lajuj mil (10,000) ri e utzalaj tak ajch'ojab aj israelib ri xebe che ch'o'j chrij ri Gabaa. Sibalaj c'u xnimataj ri ch'o'j, ri aj Benjamin man c'o ta caquinabej chi xa co'l man quech'äctajic.",
  "35": "Ri Ajawaxel xuya' ri ch'äcanic chque ri aj israelib paquiwi' ri aj Benjamin, pa ri k'ij ri' ri aj israelib xequicämisaj juwinak job mil ruc' jun sient (25,100) ajch'ojab aj Benjamin.",
  "36": "Xquich'ob c'ut ri aj Benjamin chi e tzakmajinak. Ri aj israelib xquichaplej qui bic chquij xebanimaj chquiwäch ri aj Benjamin, cu'l c'u qui c'u'x chquij ri achijab ri qui c'u'm quib che u banic ch'o'j ruc' ri Gabaa.",
  "37": "Man c'o ta cäquinabej ri aj Gabaa aretak xepe we achijab ri' che u banic ch'o'j cuc', xequicämisaj c'u conojel ri winak ri e c'o pa ri tinimit.",
  "38": "Ri qui c'u'm quib che u ch'äquic ri tinimit, qui junam qui tzij cuc' ri niq'uiaj aj israelib chic che u bixic chque ruc' jun sib ri cäwalij na pa ri tinimit chi ch'äctajinak chic ri tinimit.",
  "39": "Aretak ri aj israelib ri xquiban quib chi cätajin quebanimajic, xquil ri sib, xetzelej che u banic ch'o'j cuc' ri aj Benjamin. Ri aj Benjamin xecuinic xequicämisaj juwinak lajuj (30) aj israelib, ruc' wa' xquichomaj chi xech'äcanic jas pa ri nabe ch'o'j;",
  "40": "chi c'ut xuchaplej relic sib pa ri tinimit, aretak c'u ri e aj Benjamin xeca'y chquij, xquil ri k'ak' xukuje' ri sib pa ri tinimit ri cäpaki' chicaj.",
  "41": "Ri aj israelib xech'ojin cuc' ri aj Benjamin, ri e are' c'ut xquixe'j quib aretak xquil ri c'ax ri petinak paquiwi'.",
  "42": "Xebanimaj chquiwäch ri aj israelib xebe pa ri be re ri chaki'j uwo sak, man xecuin ta c'ut xquito' quib, xek'atix c'u cumal ri quebel ulok pa ri tinimit, quequicämisaj c'ut.",
  "43": "Xecanaj c'u can ri aj Benjamin pa qui niq'uiajil ri aj israelib, xecokataj, xebequicämisala' kas pa Menu c'ä pa elebal k'ij che ri Gabaa.",
  "44": "Jewa' ri qui cämical ri wajxaklajuj mil (18,000) ajch'ojab aj Benjamin.",
  "45": "Ri niq'uiaj chic xebanimajic xebe pa ri chaki'j uwo sak, chusuq'uil ri nimalaj xäk aj Rimon, job mil c'ut (5,000) xecämisax pa tak ri be. Xtakex c'u cokataxic cumal ri aj israelib xquiq'uis tzij paquiwi', xequicämisaj chi quieb mil (2,000) chque.",
  "46": "Xecäm c'u juwinak job mil (25,000) utzalaj tak banal ch'o'j aj Benjamin pa ri k'ij ri'.",
  "47": "Wakib sient c'ut ri aj benjaminib xquichap animajic xebe che u suq'uil ri chaki'j uwo sak xecuin c'ut xebopan ruc' ri nimalaj abaj ri c'o pa Rimon xebeytaj c'u quiejeb ic' chila'.",
  "48": "Xebe chi c'u ri aj israelib chquij ri niq'uiaj aj Benjamin chic, xequicämisaj ri achijab ri e c'o pa tak ri tinimit, xequicämisaj awaj, xukuje' ronojel ri xquirik pa ri qui be, xequiporoj c'u tak ri tinimit."
}