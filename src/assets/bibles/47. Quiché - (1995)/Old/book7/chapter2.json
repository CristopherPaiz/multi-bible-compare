{
  "1": "Ri aj cajalaj tako'n ri Ajawaxel xpaki' ulok pa Jilgal xopan pa Boquim, xubij c'u chque ri aj israelib: “In xixinwesaj ulok pa Ejipt xixinc'am ulok pa we ulew ri' ri xinbij chi quinya' chque ri e i mam aretak xinbij chque: ‘Mawi jumul quinyojij ri nu c'ulwächinic iwuc',",
  "2": "xuwi ta ne we man quiban jun c'ulwächinic cuc' ri e aj chila', xane' chebisacha' qui wäch tak ri e qui porobal ri quek'ijilan wi.’ Are c'u ri ix man xixniman ta chwe: ¿Jasche c'ut je xiban wa'?",
  "3": "Rumal ri' quinbij chiwe camic: man quebenwesaj ta bic tak we winak ri' chiwäch, we winak ri' xukuje' tak ri e qui diosib e tzakibal wa' chiwe.”",
  "4": "Aretak ri aj cajalaj u tako'n ri Ajawaxel xutanaba' qui tzijobexic ri aj israelib, conojel ri aj israelib xebok'ic co xquirak qui chi'.",
  "5": "Rumal ri' xquicoj Boquim che u bi' we c'olbal ri', chila' c'u xequichi'j wi tabal tak tok'ob chuwäch ri Ajawaxel.",
  "6": "Aretak ri Josue e u jachom chi bic ri aj israelib, chquijujunal xeboc chupam ri ulew ri xquechbej rumal taklebenic.",
  "7": "Xuwi aretak c'ä c'asal ri Josue, ri aj israelib xquitakej ri u k'ijilanic ri Ajawaxel; xukuje' aretak c'ä e c'asal ri nimak tak tatayib ri xec'asi' na canok aretak cäminak chic ri Josue ri xequil ri nimak tak mayibal ri xebuban ri Ajawaxel che qui to'ic ri aj israelib.",
  "8": "Ri Josue xcämic aretak c'o chic jun sient ruc' lajuj (110) u junab,",
  "9": "xquimuk c'u pa ri rulew ri c'o pa Timnat-ser, ri c'o pa ri iquiak'ab che ri juyub Gaas, pa tak ri juyub re Eprain.",
  "10": "Xecäm c'u conojel ri aj israelib ri junam qui q'uiyic ruc' ri Josue. Are c'u ri c'äte xeq'uiy chic man c'o ta jas queta'm chrij ri Ajawaxel mawi ri nimak tak mayibal ri xebuban che qui to'ic ri aj israelib.",
  "11": "E are tak c'ut ri e qui banoj ri aj israelib e itzel xeril ri Ajawaxel, xquichaplej c'ut qui k'ijilaxic ri e jalan tak u wächbal ri Baal.",
  "12": "Xquixutuj can ri Ajawaxel ri qui Dios ri e qui mam ri xebesan ulok pa Ejipt, xquijach quib che qui k'ijilaxic tak ri e qui diosib tak ri winak ri e c'o chquinakaj, xquiyac royowal ri Ajawaxel.",
  "13": "Xquiya' can ri Ajawaxel che u k'ijilaxic ri Baal xukuje' ri jalajoj tak u wächbal ri Astarte,",
  "14": "rumal ri' ri Ajawaxel xoyowar chquij ri aj israelib, xubano chi ri eläk'omab xequeläk'aj ri jastak quech, xukuje' xech'äc cumal ri e qui c'ulel ri e c'o chquinakaj man xecuin taj xquito' ta quib pa qui k'ab.",
  "15": "Aretak quebe che u banic ch'o'j, ri Ajawaxel cuk'atij qui wäch, man c'u quech'äcan taj, kas c'u are' ri Ajawaxel bininak wa' chque. Ri Ajawaxel pune' xebuya' ri aj israelib pa tak ri c'ax,",
  "16": "xebuwalijisaj c'u c'amal tak qui be ri xeto'w pa qui k'ab ri xetokin ri jastak quech.",
  "17": "Are c'u ri aj israelib man xeniman ta chque we c'amal tak be ri', man xquitakej ta u k'ijilaxic ri Ajawaxel, niq'uiaj diosib chic xequik'ijilaj. Ri e qui mam xequinimaj tak ri e u takanic ri Ajawaxel, ri e are' c'ut man je ta xquibano.",
  "18": "Ri Ajawaxel aretak cuwalijisaj jun c'amal be, cuto' we c'amal be ri'; joropa' junab cac'asi' ri c'amal be, are junab wa' quebuto' ri aj israelib pa qui k'ab ri qui c'ulel, quel u c'u'x chque aretak quebel ch'u'j, cäquirak qui chi' rumal ri c'ax ri caban chque.",
  "19": "Aretak c'ut cäcäm ri c'amal be, caquixk'olij chi quib jumul, nim na ri etzelal ri cäquibano chuwäch ri xequiban ri e qui tat, quequipatanij, xukuje' quequik'ijilaj jule' tak diosib chic. Man cäquiya' ta can ri itzel tak qui nak'atisabal mawi ri itzel tak qui c'aslemal.",
  "20": "Rumal ri' ri Ajawaxel xpe royowal chquij ri aj israelib, xubij c'ut: “We winak ri' xquipaxij ri c'ulwächinic ri xinban cuc' ri e qui mam, man cäcaj taj queniman chwe.",
  "21": "Rumal ri' man quebenwesaj ta chi bic mawi jun chque ri tinimit ri man xeresaj ta bic ri Josue aretak c'ä c'aslic.”",
  "22": "Ruc' wa' ri Ajawaxel craj cärilo we ri aj israelib cäquiterenej ri u be ri Ajawaxel jacha' ri xquiban ri e qui mam, o jayi'.",
  "23": "Rumal ri' ri Ajawaxel man xeresaj ta bic ri nimak tak tinimit chanim ri man xebujach ta pu k'ab ri Josue, xane' xebuya' canok."
}