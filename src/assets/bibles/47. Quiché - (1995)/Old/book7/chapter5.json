{
  "1": "Pa ri k'ij ri', ri Debora rachil ri Barac (u c'ojol ri Abinoam), je xebixon wa':",
  "2": "“Iwonojel chiya' u k'ij ri Ajawaxel, c'ä e c'o c'u achijab pa Israel ri cäcaj cäquiban ch'o'j; c'ä e c'o na achijab pa ri tinimit ri quenimanic aretak quesiq'uix che u banic ri ch'o'j.",
  "3": "¡Chinitatabej, ix ri ix ajawinelab! ¡Chinitatabej, ix ri ix k'atal tak tzij! ¡Quinbixoj ri u bi' ri Ajawaxel! ¡quinbixoj ri u bi' ri u Dios ri Israel!",
  "4": "Ajawaxel, aretak xel la ulok pa tak ri juyub re Seir; aretak xebeya' la can ri ulew re Edom, xyicop ri ulew, xbirbob ri caj, ri sutz' xquitzokopij ulok ri jäb.",
  "5": "Chwäch la Ajawaxel, chwäch la, u Dios ri Israel, xeyicop ri juyub, xyicop ri Sinai.",
  "6": "Pa tak ri u k'ijol ri Samgar, (u c'ojol ri Anat), pa tak ri u k'ijol ri Jael, ri binelab xequitzak can tak ri be xebin c'u pa alaj tak be ri e julujak;",
  "7": "ri alaj tak tinimit ri e c'o pa Israel xetz'ini canok. Chi' c'ut xinwalijic in, ¡in, Debora, qui nan ri aj israelib!",
  "8": "Cätajin c'u ne quequicha' c'ac' tak qui diosib aretak cätajin cätijchuk'ab chuchi' ri nimalaj tinimit, man quilitaj ta c'u jun quetequic ch'ich' mawi jun tz'imaj ch'ich' chquixo'l cawinak mil (40,000) aj israelib.",
  "9": "¡Ri in quinya' ri wanima' che qui q'uexwäch ri c'amal tak qui be ri aj israelib ri e nimak qui k'ij, che qui q'uexwäch ri winak aj nu tinimit ri xenimanic aretak xesiq'uix che ri ch'o'j! ¡Iwonojel chiya' u k'ij ri Ajawaxel!",
  "10": "Chibij ix, ri quebiquiejej ati'tab tak bur ri tz'iltz'oj tak quij; xukuje' ri ix, ri quixt'uyi' paquiwi' tak c'ul; xukuje' ri ix ri ix binelab:",
  "11": "¡Chila', jawije' quebuq'uian wi ri awaj, ri u ch'äcanic ri Ajawaxel, ruc' qui tzinilajem tak tzojtzoj, ri qui ch'äcanic ri alaj tak tinimit ri e c'o pa Israel!",
  "12": "¡Chatc'astajok, Debora, chatc'astajok, chatc'astajok, chabixoj jun bix! ¡Xukuje' ri at Barac, u c'ojol ri Abinoam, chatwalijok, chebac'ama' bic, e kajinak pa k'ab!",
  "13": "Xekaj c'u ulok ri aj israelib che u banic ch'o'j cuc' ri c'o qui chuk'ab, xekaj ulok wumal ri e rajch'ojab ri Ajawaxel che u tijic qui chuk'ab cuc' ri achijab ri e banal ch'o'j.",
  "14": "Jujun achijab aj Eprain xekaj ulok pa ri beya', xeteri chi c'u ulok ri rajch'ojab ri Benjamin. Xekaj ulok ri c'amal tak qui be ri aj Maquir, xukuje' ri e u k'atal tak tzij ri Zabulon.",
  "15": "Xukuje' xachilax bic ri Debora cumal ri c'amal tak u be ri Isacar; ri e aj Isacar are xeyo'w u chuk'ab ri Barac, xteri' c'u bic chrij pa ri beya'. We chquixo'l ri e rajch'ojab ri Ruben e c'o nimak tak achijab ri e chajil tak anima',",
  "16": "¿jasche xecanaj can cuc' tak ri chij, quebequitatabej ri ajyuk'ab quequisiq'uij ri qui chij? ¡Chquixo'l ri e rajch'ojab ri Ruben e c'o nimak tak achijab ri xibirib canima'!",
  "17": "Ri aj Galaad xecanaj can ch'käp che ri nima' Jordan; ri Dan xcanaj can cuc' ri jucub, are c'u ri Aser xcanaj can pa ri tak'aj man xebuya' ta can tak ri oquibal chupam ri plo;",
  "18": "are c'u ri aj Zabulon xukuje' ri aj Neptali ri e aj u wi' juyub, xquijach ri qui c'aslemal pa cämical.",
  "19": "Xebopan c'u tak ri ajawinelab pa Taanac, chuchi' ri ja' aj Meguid; ri ajawinelab aj cananeyib xepe che u banic ch'o'j, man xquirik ta c'u sak puak mawi k'inomal.",
  "20": "Kas pa ri caj, kas pa ri qui c'olbal ri ch'imil xquitij wi ulok qui chuk'ab che u ch'äquic ri Sisara;",
  "21": "ri nima', ri ojer nima', ri nima' re Sison xebumes bic conojel. ¡At caxak'alej na ri qui kul ri c'o qui chuk'ab!",
  "22": "¡Cäpoc'naj ri u pa cakan ri quiej! ¡Quejububic, quejububic ri chomak tak quiej!",
  "23": "Are' c'u ri aj cajalaj u tako'n ri Ajawaxel xuya' u bixic: ‘¡Chakaj jun cowilaj c'okobal puwi' ri Meroz xukuje' paquiwi' ri e u winak!’ Man xebopan ta c'ut jacha' ri c'o qui chuk'ab che ri to'banic aj Ajawaxel.",
  "24": "¡Tewichital ri Jael chquixo'l ri ixokib, ri rixokil ri Heber ri aj quenit! ¡Tewichital chquixo'l ri ixokib ri e c'o pa ri kajebal!",
  "25": "Joron xutz'onoj ri Sisara, leche xuya' ri Jael che. U k'anil ri leche xuya' che pa jun je'lalaj lak ri pakal rajil.",
  "26": "Xuc'am c'u jun ch'ic ruc' ri u mox, ri wi't xuc'am ruc' ri u wiquiak'ab, xuk'osij c'u pa u xaxol ri Sisara xk'ax che ri juperaj chic.",
  "27": "Ri Sisara cubak'tila' rib pa rakan ri Jael; cubak'tila' rib che ri k'oxom xcanaj cho ri ulew, jawije' c'u ri c'o wi, chila' xcäm wi.",
  "28": "Ri u nan ri Sisara, cäbisonic cäca'y apan pa ri wenta'n, cubij: ‘¿Jasche sibalaj cäbeytaj ri rulic ri u carwaj? ¿Jasche man cu'l ta ri u carwaj re ch'o'j chanim?’",
  "29": "Jujun ixokib ri cäquiban quib chi queta'm ronojel, caquitzelej u bixic che, xukuje' ri are' je cubij chbil rib:",
  "30": "‘Xa cätajin cäquijach ri' ri xquich'äc chupam ri ch'o'j. Jun aj ixok lok'om pataninel o craj ne e quieb chque jujun ajch'ojab; che ri Sisara, ri quem tak ri q'ui qui ca'yebal: jun quem, xukuje' ne quieb, ri e tz'otom ri e c'o q'ui qui ca'yebal, ¡che ri rij u wi' ri ch'äcanel!’",
  "31": "¡Ajawaxel je ta u sachic qui wäch wa', conojel ri e c'ulel la, quejulk'in ta c'u na ri quelok'ok'en che la, jacha' ri k'ij aretak sibalaj cätununic!” Aretak xbantaj wa', cawinak junab xc'oji' jamaril pa Israel."
}