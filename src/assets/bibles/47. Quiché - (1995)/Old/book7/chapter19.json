{
  "1": "Pa tak ri k'ij ri' aretak maja' ajawinel pa Israel, c'o jun aj Levi ri jekel pa tak ri juyub ri naj c'o wi che ri Eprain, xruc'aj rib ruc' jun ixok ri man kas ta rixokil aj Belen re Juda.",
  "2": "Xoyowar c'u ri ixok ruc' ri aj Levi, xtzelej c'u ri ixok xec'ol pa Belen ruc' ri u tat. Aretak c'o chi quiejeb ic' chila',",
  "3": "ri aj Levi xbe che u tzucuxic che u bochi'xic rech cätzelej ruc'. Xuc'am bic jun u pataninel xukuje' quieb bur, xc'ulax c'u rumal ri ixok pa rachoch ri u tat.",
  "4": "Xukuje' xc'ulax rumal ri u tat ri ixok ruc' quicotemal, xubij c'u che chi cäcanaj can cuc'. Ri aj Levi xukuje' ri u pataninel xecanaj can chila' oxib k'ij cho rachoch ri u tat ri ixok, xewa'ic, xebuq'uianic xukuje' xewaric,",
  "5": "chucaj k'ij, ak'ab xewalijic rech quebec. Aretak benam que, ri u tat ri ixok xubij che ri u ji': “Chatwok bic, pune' xa juba' catij bic c'ä majok catbec, rech c'o a chuk'ab.”",
  "6": "E quieb c'ut junam xet'uyic, xewa'ic, xebuq'uianic, are c'u ri u tat ri ixok xucoj u chuk'ab che chi cäcanaj na canok, rech cäroc'owisaj jun ak'ab chic ruc' quicotemal.",
  "7": "Pune' c'u xwalij ri aj Levi che u takexic ri u be, ri u ji' sibalaj xucoj u chuk'ab che, xcanaj c'u na.",
  "8": "Pa ri uro' k'ij, ri aj Levi ak'ab xwalijic che u takexic ri u be, ri u tat ri ixok xubij chi che chi cäwa' na bic c'äte ri' cäbec, rech cäc'oji' u chuk'ab; xewa' c'u junam c'ä xbe na ri k'ij.",
  "9": "Aretak ri aj Levi xwalijic rech cäbec cuc'am bic ri man kas ta rixokil, xukuje' ri u pataninel, ri u ji' xuban u bixic che chi sibalaj matam chic, chi benak chic ri k'ij, xubij che chi cäcanaj chi na can che ri jun ak'ab, rech cäroc'owisaj ri jun ak'ab ruc' quicotemal, c'äte c'u quebe ak'ab chucab k'ij.",
  "10": "Are c'u ri aj Levi man xraj ta chic xcanaj ta chi can jun ak'ab, xane' xbec xuc'am bic ri man kas ta rixokil, xukuje' ri u pataninel, xukuje' ri quieb u bur ri c'o queka'bal. Aretak c'u e c'o chi chuwäch ri Jebus ri cäbix Jerusalen che,",
  "11": "ri pataninel xubij che ri aj Levi: “¿Jas cäbij la, a utz cujwar can pa we tinimit Jebus?”",
  "12": "Ri aj Levi xubij che: “Man cujoc ta pa jun tinimit ri ma ta aj Israel. Jo' c'ä pa Gabaa,",
  "13": "ka chuk'ubej koc'owisaj ri ak'ab pa Gabaa o pa Ram.”",
  "14": "Xquitakej c'u qui be, cäkaj ri k'ij xebopan pa Gabaa, tinimit ri e aj ramak' ri Benjamin.",
  "15": "Xquiya' c'u can ri be, xeboc pa Gabaa rech quewar chila', xet'uyul c'u ri aj Levi cho ri c'ayibal rumal rech chi man c'o ta jun xuchi'j ta u warabal.",
  "16": "Chak'ab chic xoc'ow jun achi nim winak chic ri xtzelej ulok che chac pa ri juyub. We nim winak ri' pa ri juyub aj Eprain quel wi, xa c'u rokxanim rib chila', ri e c'o pa Gabaa e aj ramak' ri Benjamin.",
  "17": "Ri nim winak aretak xril ri aj binel ri t'uyul cho ri c'ayibal, xuc'ot u chi: “¿Jawije' a petic, jawije' c'u catbe wi?”",
  "18": "Ri aj Levi xubij: “Xak cujoc'owic. Pa Belen re Juda xujel wi ulok, naj cujbe wi na che ri juyub re Eprain, chila' c'u quinel wi. Xinc'oji' quieb oxib k'ij pa Belen, tzelejem c'u we quinbe cho wachoch, man c'o ta c'u jachin yowinak kokxanibal.",
  "19": "C'o pajo xukuje' k'ayes chque ri ka bur, xukuje' caxlanwa xukuje' u wa'l uva chke uj, che ri wixokil, che ri nu pataninel xukuje' chwe in. Man c'o ta jas cajwataj chke.”",
  "20": "Ri nim winak xubij che: “Jo' ba wuc' cho ja. Quinya' na ronojel ri cajwataj chawe. Man quinwaj taj cawoc'owisaj ri ak'ab cho ri c'ayibal.”",
  "21": "Ri nim winak xebuc'am bic cho rachoch, aretak ri binelab cätajin cäquich'aj cakan, rech quewa'ic, xukuje' quebuq'uianic, ri nim winak xuya' quecha' ri bur.",
  "22": "Aretak sibalaj cätajin quequicotic, xebopan jujun itzel tak achijab aj chila', xquisutij rij ri ja, xquichaplej u paxixic ri uchi'ja, xquibij che ri nim winak ri ajchak'e ja: “¡Chawesaj ulok ri achi ri a yo'm rokxanibal, cäkaj cujk'oyi ruc'!”",
  "23": "Ri ajchak'e ri ja xubij chque: “¡Jayi', nu winak, chibana' tok'ob! ¡Miban we etzelal ri', xa wulam we achi ri'!",
  "24": "C'o ri nu mia'l ri c'ä k'apoj. Xukuje' c'o ri man kas ta rixokil we achi ri'. Quebenwesaj ulok rech quiban chque jas ri quiwaj. Miban c'u c'ax che we achi ri'.”",
  "25": "E are c'ut we achijab ri' man xquinimaj taj jas ri xubij ri nim winak chque, rumal ri' ri aj Levi xresaj ulok ri man kas ta rixokil pa ri be, ri achijab ri' xquiban c'ax che ronojel ri jun ak'ab c'ä xsakar na. C'äte ri' xquiya' canok.",
  "26": "Cätajin cäsakaric aretak ri ixok xtzelej cho rachoch ri nim winak, jawije' c'o wi ri rachajil, xtzak chuchi' ri ja xcämic.",
  "27": "Aretak ri rachajil xwalijic che u takexic ri u be, xujak ri uchi'ja, c'äte cäril ri man kas ta rixokil kajinak chuchi' ri ja ri u k'ab c'o puwi' ri apal.",
  "28": "Xubij c'u che: “Chatwalijok, jo'.” Ri ixok man cäch'aw ta chic. Ri aj Levi xuc'am ri cäminak xuya' chrij jun bur, xutakej ri u be xbe cho rachoch.",
  "29": "Aretak xopan cho rachoch xuc'am jun cuchilo xuban cablajuj ch'akatak che ri man kas ta rixokil, xebutak c'u bic ri ch'akatak pa conojel ri tinimit re Israel.",
  "30": "Conojel ri xeilowic caquibij: “Kas aretak e elinak ulok ri aj israelib pa Ejipt, mawi jumul kilom jun jasach junam ta ruc' wa'. Rajawaxic cächomaxic cäkil c'u na jas ri cäkaban che.”"
}