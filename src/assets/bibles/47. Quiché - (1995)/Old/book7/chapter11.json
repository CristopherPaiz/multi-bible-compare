{
  "1": "Ri Jepte are jun cowilaj ajch'o'j pa ri ulew re Galaad. Ral c'u jun ixok re nim ch'utin, u c'ojol jun achi ri Galaad u bi',",
  "2": "xec'oji' c'u u c'ojol ri Galaad ruc' ri kas rixokil, aretak c'u xerijob we alabom ri' xquesaj bic ri Jepte cho ri ja, xquibij che: “Man cuya' taj c'o cawechbej chque ri jastak rech ri ka tat, jun chi c'u wi ri a nan.”",
  "3": "Ri Jepte xanimaj chquiwäch ri rachalal, xejekel pa ri ulew Tob, jawije' xebumulij wi jumulaj achijab ri quebin cuc' sak'orib.",
  "4": "Oc'owinak chi quieb oxib junab, ri aj amonib xewalij chquij ri aj israelib,",
  "5": "ri c'amal tak qui be ri aj galaadib xequitak bic tako'n che u c'amic ulok ri Jepte ri c'o pa ri ulew Tob,",
  "6": "xquibij c'u che: “Tasaj, cäkaj chi catoc che c'amal ka be che u banic ri ch'o'j cuc' ri aj amonib.”",
  "7": "Ri Jepte xubij chque ri tako'n: “¿La ma ta pu i wetzelam nu wäch ix, xiniwesaj c'u ne ulok cho rachoch ri nu tat? ¿Jas c'u che ix petinak che nu tzucuxic camic ri ix c'o pa we latz'?",
  "8": "Kas c'u u mac rech chi uj c'o pa jun latz' ri' uj petinak che a tzucuxic,” xecha' ri e are'. “Are cäkaj chi catpe kuc', catch'ojin c'u cuc' ri aj amonib, catcanaj c'u che c'amal ka be konojel ri uj c'o pa Galaad.”",
  "9": "“We kastzij quiwaj quintzelejic rech quinech'ojin cuc' ri aj amonib, we c'u ri Ajawaxel cuya' ri ch'äcanic chwe, in quincanaj che c'amal i be,” xcha' ri Jepte chque.",
  "10": "Ri tako'n xquijiquiba' u bixic che: “Ri Ajawaxel are' ka k'alajisanel chi cäkaban na ronojel ri a bim.”",
  "11": "Xpe c'u ri Jepte cuc', ri tinimit xquicoj che c'amal qui be xukuje' che qui nimal. Pa Mizpa, ri Jepte xubij chi jumul chuwäch ri Ajawaxel jas ri u bim can nabe.",
  "12": "Xebutak c'u bic jujun tako'n ri Jepte ruc' ri cajawinel ri aj amonib che u c'otic u chi': “¿Jas ri cana' chwij chi at petinak che u banic ch'o'j ruc' ri nu tinimit?”",
  "13": "Ri cajawinel ri aj amonib xubij chque ri e u tako'n ri Jepte: “Aretak ri ix ri ix aj israelib xixel ulok pa Ejipt, ximaj ri kulew, cächapletaj ulok ruc' ri nima' Arnon c'ä pa ri nima' Jaboc xukuje' c'ä chuchi' ri Jordan. Chitzelej ba chke camic pa utzil.”",
  "14": "Ri Jepte xebutak chi bic niq'uiaj tako'n chic ruc' ri cajawinel ri aj amonib,",
  "15": "je xequibij wa' che: “Are wa' cubij ri Jepte: Uj ri uj aj israelib man c'o ta ulew ka majom, mawi chque ri aj moabib, mawi chque ri aj amonib.",
  "16": "Aretak xujel ulok pa Ejipt xujoc'ow pa ri chaki'j uwo sak ri c'o chuchi' ri Quiäk Plo xujopan c'u pa Cades.",
  "17": "Xekatak c'u bic jujun tako'n ruc' ri cajawinel ri aj edomib che u bixic che chi chuya' be chke cujoc'ow pa ri rulew, ri are' c'ut man xuya' ta be chke xujoc'owic. Xkatz'onoj xukuje' che ri rajawinel ri Moab, ri are xukuje' man xuya' ta be chke xujoc'owic. Rumal ri' xujcanaj can pa Cades.",
  "18": "Xkatakej c'u binem pa ri chaki'j uwo sak, xkacotij rij ri culew ri aj edomib, c'ä xujopan na pa elebal k'ij che ri Moab, xujkaj c'u chila' chuchi' ri nima' Arnon. Man xujk'ax ta c'u chupam rumal rech chi chila' c'ut cächapletaj wi ri culew ri aj moabib.",
  "19": "Xekatak chi c'u bic tako'n ruc' ri Sehon, ri cajawinel ri aj amoreyib aj Hesbon, che u bixic che chi chuya' be chke cujoc'ow ta pa ri rulew rech cujbe pa ri kulew.",
  "20": "Are c'u ri Sehon xquieblaj u c'u'x, man xuya' ta c'u be chke chi cujoc'ow pa ri rulew; xane' xebumulij conojel ri e rajch'ojab chkij, xekaj c'u pa Jahaz, che u banic ch'o'j kuc'.",
  "21": "Are c'u ri Ajawaxel, ri u Dios ri Israel ri u tinimit, xuya' ri ch'äcanic chke xujch'äcan c'u puwi' ri Sehon xukuje' paquiwi' ri rajch'ojab, xkechbej c'u ri culew ri aj amoreyib ri c'o pa we c'olbal ri':",
  "22": "Xkatokij ronojel ri culew ri aj amoreyib cächapletaj bic chuchi' ri nima' Arnon quetakal c'ä chuchi' ri Jaboc, cächapletaj bic pa ri chaki'j uwo sak c'ä ruc' ri Jordan.",
  "23": "¿La are c'u cawaj camaj chke ri resam ri Ajawaxel chque ri aj amoreyib che u ya'ic chke?",
  "24": "We ri Quemos ri a dios, cuya' jun jasach chawe rech cawechbej, caban awech ri' che, ¿la ma ta kastzij? Xukuje' ri uj cäkaban kech che ri u yo'm ri Ajawaxel chke.",
  "25": "¿La cächomaj chi c'o na jubik' a banic chuwäch ri Balac? Ri u tat ri Balac are' ri Zipor ri ajawinel re Moab. Ri are' man petinak ta c'u che u banic ch'o'j kuc'.",
  "26": "Oxib sient (300) junab chic uj jekel pa Hesbon, pa Aroer, xukuje' pa ri e alaj tak tinimit ri e c'o chquinakaj, xukuje' pa conojel tak ri tinimit ri e c'o chuchi' ri nima' Arnon, ¿jasche man e i tok'im ta ix tak we ulew ri' pa conojel tak we k'ijol ri'?",
  "27": "Ri in man c'o ta jun etzelal nu banom chawe. At ri' ri cätajin caban etzelal, at petinak c'u che u banic ch'o'j kuc'. Ri Ajawaxel are k'atal tzij, cuk'at na tzij paquiwi' ri aj israelib xukuje' paquiwi' ri aj amonib.”",
  "28": "Pune' ruc' ronojel wa', ri cajawinel ri aj amonib man xoc ta il che ri xtak bic u bixic che rumal ri Jepte.",
  "29": "Ri ruxlabal ri Ajawaxel xpe puwi' ri Jepte, xubinibej c'u ri Galaad xukuje' ri Manases, xoc'ow pa Mizpa aj Galaad, xbe che u ch'äquic ri culew ri aj amonib.",
  "30": "Ri Jepte xuban we chi'nic ri' che ri Ajawaxel: “We cäya' la chwe chi quinch'äcan paquiwi' ri aj amonib,",
  "31": "in quinchi'j che la che tabal tok'ob ri cächajirisaxic, jachin ri nabe quel ulok cho ri wachoch che nu c'ulaxic aretak quintzelej bic pa ri ch'o'j.”",
  "32": "Ri Jepte xoc pa ri culew ri aj amonib, xch'ojin cuc', ri Ajawaxel xuya' ri ch'äcanic che.",
  "33": "E q'ui ri c'ulel ri xebucämisaj ri Jepte, xebuch'äc juwinak tinimit chquixo'l ri Aroer, ri Minit xukuje' ri Abel-keramim. Xecanaj c'u ri aj amonib chuxe' ri qui takanic ri aj israelib.",
  "34": "Aretak ri Jepte xtzelej cho rachoch pa Mizpa, xa c'u jun ri u mia'l c'olic, are c'u wa' ri xel ulok che u c'ulaxic, cäxojowic cätajin cuk'osij chinchin. Xuwi c'u ri are' c'olic, man e c'o ta chi niq'uiaj ralc'ual,",
  "35": "aretak c'ut xrilo, xujis ri ratz'iak che u c'utic ri u bis xubij c'u che: “¡Ay, nu mia'l, sibalaj nim ri k'oxow anima' caya' chwe! ¡At, at banowinak chi quinrik nimalaj bis, nu banom c'u jun chi'nic che ri Ajawaxel, quintz'akatisaj c'u na!”",
  "36": "Ri ali xubij: “Tat, bana' la chwe jas ri xchi'j la che ri Ajawaxel, xutz'akatisaj c'u u ya'ic ri ch'äcanic che la paquiwi' ri e c'ulel la ri aj amonib.",
  "37": "Quinta' c'u jun tok'ob che la chi cäya' la na quieb ic' chwe rech quinebin pa tak ri juyub quebenwachilaj ri alitomab, che rok'exic chi quinecämok man c'u xinc'uli' taj.”",
  "38": "Ri Jepte, xuya' ri quieb ic' che, pa tak c'u ri k'ij ri' xwacat cuc' ri alitomab ri' pa tak ri juyub, xrok'ej chi man xc'uli' taj quecäm c'ut.",
  "39": "Aretak xtz'akat ri quieb ic', ri ali xtzelej cho rachoch ri u tat, ri are' xuban che ri u mia'l jas ri xuch'ij che ri Ajawaxel. Ri u mia'l ri Jepte, k'apoj xcämic.",
  "40": "Xcanaj c'u che jun nak'atisabal chquixo'l ri aj israelib, ronojel junab ri alitomab quebe quiejeb k'ij pa ri juyub che rok'exic u wäch ri u mia'l ri Jepte."
}