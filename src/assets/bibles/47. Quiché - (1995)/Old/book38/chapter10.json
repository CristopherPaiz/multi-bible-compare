{
  "1": "Chitz'onoj che ri Ajawaxel ri q'uisbal tak jäb, are' c'u ri Ajawaxel ri queyo'w tak ri caypa', quebutak na ulok chiwe ruc' tz'ebenic, chque c'u conojel cuya' na k'ayes pa tak ri juyub.",
  "2": "Ri qui tzij ri e diosib xa' e banoj tzij, ri quequil ri ch'obonelab xa e subunic. Ri caquiya' tak qui bixic chi quec'ulmatajic xa' e ichic' ri man c'o ta qui bel, xukuje' tak ri qui tzij ri quequiya' cu'bisabal c'uxaj xak e tetoj qui pam. Rumal ri' ri tinimit xak cätancaric jacha' ta ne jumulaj chij, curik c'ax u mac rech chi man c'o ta rajyuk'.",
  "3": "Rumal ri' cubij ri Ajawaxel: “Ri nu c'anal nicowinak chquij tak ri ajyuk'ab, quinc'äjisaj c'u na qui wäch ri e c'amal tak u be ri nu tinimit.” Ri Ajawaxel ri c'o ronojel u cuinem, quebuchajij ri e u jumulaj, chque ri e rija'lil ri Juda, cubana' na cowilaj u quiej chque, pa ri ch'o'j.",
  "4": "Chque ri e are' quel wi na ri Abaj ri Tz'apibal u wi' ri chac, ri Ch'ic re Lic'om xukuje' ri Q'uiakbal Ch'ab re Ch'o'j. Chque ri are' quebel wi na conojel ri c'amal tak be.",
  "5": "Quebux na e jacha' ta ne ajch'ojab ri caquixak'alej ri t'ac xo'l tak ri ja; caquicoj na qui chuk'ab rumal rech chi c'o ri Ajawaxel cuc', caquesaj c'u na qui q'uixbal tak ri ajquiejab.",
  "6": "Cacha' ri Ajawaxel: “In quinya' na qui chuk'ab ri e rija'lil ri Juda quebento'tajisaj c'u na ri e rija'lil ri Jose. Quinc'am na qui be quebentzelej na chupam ri culew, rumal rech chi quel nu c'u'x chque. Quebux c'u na jacha' ta ne ri ma ta c'o jubik' ri xinwetzelaj ta wi qui wäch, in c'ut ri Ajawaxel ri qui Dios, ri quebench'ob tak ri e qui bochi'nic chwe.",
  "7": "Ri Eprain cux na jacha' ta ne jun ajch'o'j. Ri ranima' cäquicot na jacha' ta ne ruc' u wa'l uva. Aretak c'u cäilic quequicot na ri e ralc'ual. ¡Ri ranima' cäquicot na rumal rech ri Ajawaxel!",
  "8": "In quebensiq'uij na xukuje' quebenmulij na, rumal rech chi e nu to'tajisam. Sibalaj c'u queq'uiyir chi na e jacha' ri cajilabal pa jun k'ij canok.",
  "9": "In xebenjabuj chquixo'l ri nimak tak tinimit pune' c'u ne naj e c'o wi, xinnataj chque, c'o c'u na jun k'ij quetzelej ulok e cachilam tak ri calc'ual.",
  "10": "Quinban na chque chi quetzelej ulok quebel na ulok pa Ejipt, quebenwesaj na ulok pa Asir, quebenc'am na bic pa Galaad xukuje' pa ri Libano, sibalaj c'u queq'uiyir na chi man cubana' ta chic ri c'olbal chque.",
  "11": "Quek'ax na pa ri plo ri c'o pa Ejipt, quebensoc na ri e u wäch ri ja. Quintzajisaj na ri Nil c'ä chuxe', quinsachisaj na u wäch ri nimal ri cac'amow ri Asir quinq'uis c'u na tzij puwi' ri u cuinem ri Ejipt.",
  "12": "In quinyo'w na qui chuk'ab, quech'äcan c'u na pa ri nu bi'. In, ri Ajawaxel, quinya' ri nu tzij.”"
}