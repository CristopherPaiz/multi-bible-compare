{
  "1": "Are tzijobenic wa' ri xuya' u bixic ri Ajawaxel che u banic c'ax che ri ulew re Hadrac xukuje' ri tinimit Damasc: “Ri tinimit tak re Siriy e rech ri Ajawaxel, xak junam xukuje' cuc' conojel tak ri amak' re Israel.",
  "2": "Xukuje' e rech ri Hamat, qui c'ulja tak we tinimit ri', ri Tir xukuje' ri Sidon ruc' ronojel ri retamanic.",
  "3": "Ri Tir xebuyac to'bal tak rib, xumuluba' ri k'an puak xukuje' ri sak puak jacha' ta ne ri cuban ri winak ri cumuluba' ri rulewal bo'j.",
  "4": "Are c'u ri Ajawaxel caresaj na ronojel che, cuq'uiak c'u na ri u k'inomal chupam ri plo, kas c'u cujarisaj na ri tinimit.",
  "5": "Aretak ri tinimit re Ascalon caril wa', canoj na che xe'n ib. Ri Gaz sibalaj cacoch'och'en na, e are tak c'ut ri e reyebal tak c'u'x ri Ecron quecanaj cho tak ri ulew. ¡Ri Ga man c'o ta rajawinel cäcanajic, ri Ascalon man c'o ta e u winakil quecanajic!",
  "6": "Pa Asdod e yujtal tak ri winak ri quejeki' na chila', jewa' quenbana' na che u mach'irisaxic ri nimal ri quec'amow ri aj pilisteyib.",
  "7": "Quinwesaj na pa qui chi' ri ti'j ruc' quic' ri cäquitijo, xukuje' pa qui ware ri k'obisabal ri man ya'tal ta qui tijic. Chque c'ut we winak ri' e c'o jujun ri quecanaj can chwe; quebux c'u na u tz'akatil ri Juda, are c'u ri Ecron cux na jacha' ri e aj jebuseyib.",
  "8": "Are c'u ri in quinoc na il che u to'ic tak qui wi' ri e wech rech man quekaj ta pa qui k'ab apachique winak ri coc'ow waral. Ri c'axc'obisanel man quebuc'axc'obisaj ta chi na, are c'u ri in quinoc na il che chajinic cuc' ri kas e nu bak'wäch.”",
  "9": "¡Sibalaj chatquicotok tinimit Sion! ¡Chatbixon rumal quicotemal, tinimit re Jerusalen! Ri awajawinel cäpe na awuc', suc' xukuje' ch'äcanel, mach'al c'ut, quiejeninak chrij jun bur, chrij jun alaj bur, ral jun ati't bur.",
  "10": "Ri are' cusachisaj na qui wäch tak ri e u carwaj ri Eprain, ri e u quiej tak ri Jerusalen xukuje' tak ri q'uiakbal ch'ab re ch'o'j. Cuya' na u bixic jamaril chque ri nimak tak tinimit cajawin c'u na chuchi' ri jun plo c'a chuchi' ri jun plo chic, cachaptaj ruc' ri Euprats queq'uis na c'ä che ri u q'uisbal jutz' rech ri uwächulew.",
  "11": "Are wa' cubij ri Ajawaxel: “Jerusalen, rumal ri u quiq'uel ri a c'ulwächinic in quebenwesaj na chupam ri chaki'j c'ua' ri e awajpache' ri e c'o chupam.",
  "12": "¡Ix, ri ix c'o che pataninelab ri amak'el c'o iweyebal c'uxaj, chixtzelej chupam ri cowilaj i tinimit! Quinbij chiwe chi ri tewichibal ri quenya' chiwe quincamulij na che u q'uexwäch ri c'ax ri xiriko.",
  "13": "Nu tanim ri nu q'uiakbal ch'ab re ch'o'j, ri are' ri Juda, nu cojom c'ut ri nu ch'ab che, ri are' ri Eprain. Chawe Sion quinban na chi catux jun ch'ich' re ch'o'j, queben walijisaj na ri e a c'ojol che u banic c'ax chque ri e qui c'ojol ri aj Gres.”",
  "14": "Ri Ajawaxel cuc'ut na rib puwi' ri u tinimit; quebutzokopij tak na ri e u ch'ab e jacha' ta ne cakulja. Ri Dios, ri Ajawaxel, cok'isan na ri trompet cunim c'u na rib chupam ri quiakik' jäb re ri mox ri elebal k'ij.",
  "15": "Ri Ajawaxel ri c'o ronojel u cuinem cuto' na qui wi' ri e rech, ri e are' quequitac'alej na canok tak ri cabaj quech ri aj iquiak' quequibik' c'u na tak ri quequiban qui c'ulel chque; quecuq'uiaj na ri qui quiq'uel jacha' ta ne ruq'uiaxic u wa'l uva, quequinojisaj na quib chque e jacha' ta ne jun nimalaj lak, e jacha' ta ne ri e ruc'a' ri porobal.",
  "16": "Pa ri k'ij ri' ri Ajawaxel ri u Dios cuto'tajisaj na ri u tinimit jacha' ta ne jumulaj chij, quejuluw c'u na ri kas e rech chupam ri kas culew e jacha' ta ne tak ri abaj ri pakal cajil ri e c'o che jun corona.",
  "17": "¡Sibalaj utz, sibalaj je'lic cux na ri ulew! Ruc' ri u tz'ebenic ri u trico xukuje' ri u wa'l u uva, ri e kalabom tak xukuje' ri e kalitomab tak catiltit cakan qui k'ab queq'uiy na."
}