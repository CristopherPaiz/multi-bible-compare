{
  "1": "Xc'utun chic jun c'utwächinic chnuwäch. Xinwil jobotaj wuj ri tz'ibatal u wäch, ri carapapic.",
  "2": "Ri tako'n aj caj xuc'ot nu chi': “¿Jas ri cawilo?” Xintzelej u bixic che: “Quinwil jobotaj wuj tz'ibatal u wäch ri carapapic; julajuj bara' u rabic job bara' c'ut ruc' niq'uiaj u wäch.”",
  "3": "Xubij c'u chwe: “Chupam tz'ibatal wi ri c'okobal ri curik ronojel ri ulew. Je jas ri tz'ibatal chupam ri caperajil, man c'o ta jun ri chuban ta eläk' o xak ta lok' chuban ri chi'nic ri kas cäban na ri ma ta chi c'äjisax u wäch.",
  "4": "Ri Ajawaxel ri c'o ronojel u cuinem cujiquiba' u bixic: ‘In quintak bic we c'okonic ri' rech coc chupam ri rachoch ri queläk'ic xukuje' chupam ri rachoch ri xak lok' cuban ri chi'nic ri kas cäban na pa ri nu bi'. Are c'u ri c'okobal cacanaj can chila' man quecanaj ta c'u na tem mawi abaj.’ ”",
  "5": "Xpe chi c'ut ri tako'n aj caj ri catzijon wuc', xubij c'u chwe: “¡Kas chawila' ri cuc'ut rib camic!”",
  "6": "Xinc'ot u chi': “¿Jas wa'?” Ri are' xutzelej u bixic chwe: “Jun caxa pajbal. Are' wa ri cäpaj wi ri qui mac ri e jekel chupam ri ulew.”",
  "7": "Ri caxa pajbal ch'ukutal u wi' rumal jun ch'ukubal re räxmamaj ch'ich'. Xwalijisax c'ut ri ch'ukubal, t'uyul c'u jun ixok chupam ri caxa pajbal.",
  "8": "Xubij c'ut ri tako'n aj caj chwe: “We ixok ri' are' ri etzelal.” Xuch'iquimij c'ut chupam ri caxa pajbal, xutz'apij c'ut are xucoj ri tz'apibal re räxmamaj ch'ich' che u tz'apixic u wi'.",
  "9": "Xinca'y chi jumul, xebenwil quieb ixokib ri xquic'ut quib. E c'o qui xic', are c'u ri quiakik' e c'amowinak bic. Ri e qui xic e jacha' ta ne ri e qui xic' ri siguenya, cuc'am c'u bic ri caxa pajbal pa tak ri quiakik'.",
  "10": "Xicot c'u u chi' ri tako'n ri catzijon wuc': “¿Jawije' caquic'am wi bic we caxa pajbal ri'?”",
  "11": "Ri are' xutzelej u bixic chwe: “Quequiyaca' jun achoch pa Babilon. Aretak catz'akat u banic ri achoch, caquijekeba' c'u chupam chila', puwi' jun tiq'uilibal.”"
}