{
  "1": "Ri Ajawaxel, ri c'o ronojel cuinem, xuya' we tzijol ri' chwe:",
  "2": "“Are wa' ri quinbij in: ri Ajawaxel ri c'o ronojel u cuinem. Quinna' nimak tak achixomanic chrij ri Sion, achixomanic tak ruc' oyowarem.",
  "3": "Quintzelej c'u na pa Jerusalen, rech quinjekel chila'. Jicalaj Tinimit cuchi'x c'u na ri Jerusalen, are c'u ri u juyub ri Ajawaxel, ri c'o ronojel u cuinem, Juyub Tastalic cuchi'x na.",
  "4": "Ri'jab tak tatayib xukuje' ri'jab tak chuchuyib quet'uyi chi na pa ri c'ayibal re Jerusalen, cäquitok'ela' tak quib chque tak ri qui ch'amiy rumal rech chi sibalaj e ri'jab chic.",
  "5": "Chi alaj tak alabom chi alaj tak alitomab quequinojisaj na ri c'ayibal ri e c'o chupam ri tinimit quebetz'en c'u na chquipam.",
  "6": "Pa ri k'ijol ri' ronojel wa' je ta ne ri ma ta bantajel chquiwäch ri e to'tajinak can che ri nu tinimit; are c'u ri chwe in man je ta quel wa' chnuwäch. In, ri Ajawaxel ri c'o ronojel u cuinem, quinjiquiba' u bixic:",
  "7": "In quinto'tajisaj na ri nu tinimit rech man cäkaj ta pa u k'ab ri ulew aj elebal k'ij xukuje' pa u k'ab ri ulew aj u kajebal k'ij,",
  "8": "quinc'am c'u na ulok pa Jerusalen rech cajeki' chi'. Are c'u ri e are' quebux na nu tinimit, are c'u ri in quinux na qui Dios, ruc' jicomal xukuje' suq'uilal.”",
  "9": "Are wa' ri cubij ri Ajawaxel ri c'o ronojel u cuinem: “Chebicojo' tak i chuk'ab, ix ri e i tom tak ri tzij ri e qui bim tak ri e k'axal tak tzij, kas pa ri k'ij aretak xecoj tak ri tac'alibal che ri u tz'akatisaxic u yaquic ri rachoch ri Ajawaxel ri c'o ronojel u cuinem.",
  "10": "Rumal rech chi c'ä pa tak we k'ij ri' man c'o ta tojbal can quech tak ri winak mawi e quech tak ri awaj. Xukuje' u mac c'u rech ri c'ulel man c'o ta jamaril chque ri e jekel chila'; are c'u ri in xeben coj ri jule' che qui c'ulelaxic ri niq'uiaj chic.",
  "11": "Are c'u ri camic, chque ri e to'tajinak can che we tinimit ri' man je ta chi quenbana' jacha' ri xinban can pa ri nabe tak k'ij. In, ri Ajawaxel ri c'o ronojel u cuinem, quinjiquiba' u bixic.",
  "12": "Are' c'u ri jamaril catictaj na chquixo'l. Ri u che'al uva tak ri caquiya' tak na ri qui wächinic; ri ulew ri e u wächinic tak ri quebuya'; ri caj ri u räxk'ab. Are c'u ri in quenya' na ronojel wa' chque ri e to'tajinak can che ri nu tinimit rech caquechbej.",
  "13": "Je c'u ri' jacha' ri ix, ri ix aj judeyib xukuje' ri ix ri ix aj israelib, xixux can c'okobal chquixo'l ri niq'uiaj nimak tak tinimit chic, jeri' ri in camic quixinto'tajisaj na quinban c'u na chi quixux tewichibal. ¡Mixe'j iwib! ¡Chebicojo tak i chuk'ab!”",
  "14": "Are wa' cubij ri Ajawaxel ri c'o ronojel u cuinem: “In xinchomaj can u c'äjisaxic qui wäch ri e i mam aretak xquiban chwe chi xyactaj ri woyowal, xinjekeba' c'ut ri quenbana' na.",
  "15": "Are c'u ri camic, nu chomam u banic utzil che ri Jerusalen xukuje' che ri Juda. Rumal c'u ri' mixe'j iwib.",
  "16": "Are wa' ri rajawaxic u banic iwumal amak'el: Amak'el are chibij ri kastzij chixo'l ri jun ruc' ri jun chic, chixk'atantzij ruc' suq'uilal chitzucuj ri jamarisanic pa tak ri k'atbal tzij;",
  "17": "mebibanala' c'ax chbil tak iwib mawi xak lok' miban ri chi'nic ri kas cäban na ruc' subunic. Rumal rech chi ri in quinwetzelaj u wäch ronojel wa'. In, ri Ajawaxel quinjiquiba' u bixic.”",
  "18": "Ri Ajawaxel ri c'o ronojel u cuinem xinutzijobej, xubij c'u chwe:",
  "19": "“Ri u ya'ic i tzij chi man quixwa' taj que tak ri ucaj ic', uro', uwuk xukuje' ulajuj quejalwächitaj na quebux na quicotemal, pa nimak'ij ruc' quicotemal chque ri e rija'lil ri Juda. ¡Chilok'ok'ej ba, ix, ri kastzij xukuje' ri jamaril!”",
  "20": "Are wa' ri cubij ri Ajawaxel ri c'o ronojel u cuinem: “C'ä quepe chi c'u na winak, winak ri e jekel chquipam tak tinimit ri nimak qui k'ij.",
  "21": "E are' c'u ri e re jun tinimit quebe na cuc' ri e re jule' chic, caquibij c'u na chque: ‘¡Jo' che u tzucuxic ri Ajawaxel ri c'o ronojel u cuinem jekatz'onoj c'u che chi chujutewichi'j!’ E are' chi c'u ri jule' caquitzelej na u bix chque: ‘¡Xukuje' ri uj cujbe na!’",
  "22": "E q'ui c'u na ri tinimit xukuje' nimak tak tinimit ri quepe na pa Jerusalen che u tzucuxic ri Ajawaxel ri c'o ronojel u cuinem che c'u u tz'onoxic che chi chetewichi'x rumal.",
  "23": "Chupam ri k'ijol ri' lajuj winak ri e quech jule' nimak tak tinimit chic caquichap na jun aj judey che ri ratz'iak, caquibij c'u na che: ‘¡Cakaj cujbe iwuc', ka tom c'ut chi c'o ri Dios iwuc'!’ ”"
}