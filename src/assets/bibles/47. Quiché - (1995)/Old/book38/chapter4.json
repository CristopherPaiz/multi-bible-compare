{
  "1": "Xtzelej chi c'u ulok ri tako'n aj caj ri cätzijon can wuc', xinuc'asuj c'ut jacha' ta ne ri u c'asuxic jun ri warinak. Xuc'ot nu chi':",
  "2": "Xubij c'u chwe: “¿Jas ri cawilo?” xintzelej c'ut u bixic: “Jun nicowisabal aseit ronojel re k'an puak, c'o jun c'olbal aseit puwi'. Xukuje' e c'o wukub chäj puwi', ri copan wi ri aseit cumal wukub tutu.",
  "3": "Chuxcut ri nicowisabal aseit e c'o quieb u che'al aseitun, ri jun pa ri iquiak'ab, jun chic pa ri mox k'ab.”",
  "4": "Xinc'ot u chi' ri tako'n aj caj ri cätzijon wuc': “Tat, ¿Jas quel cubij wa'?”",
  "5": "Ri tako'n aj caj xutzelej u bixic chwe: “¿La man aweta'm taj ri quel cubij?” In xinbij che: “Man weta'm taj, tat.”",
  "6": "Ri are' xutakej u bixic: “Are wa' ri xuya' u bixic ri Ajawaxel che ri Zorobabel: ‘Man e are ta quek'ijim ri ajch'ojab mawi ri chuk'ab xane' are' ri Wuxlabal, cacha' ri Ajawaxel ri c'o ronojel u cuinem.",
  "7": "¿At c'u jachinok at, nimalaj juyub? ¡Catlilob na canok chuwäch ri Zorobabel! Are' c'ut cäcojow na ri abaj ri nim u k'ij, kas caquirakala' na qui chi' ri winak: ¡Sibalaj je'l wa'! ¡Sibalaj je'lic!’ ”",
  "8": "Xubij chi c'ut, ri Ajawaxel xuya' chic jun tzijol chwe:",
  "9": "“Ri Zorobabel e u cojom ri e u tiq'uilibal. We rachoch Dios ri', kas are' c'ut ri caq'uisow na u yaquic.” Xa' jeri' ri ix quich'ob na chi are' ri Ajawaxel ri c'o ronojel u cuinem xintakow ulok.",
  "10": "“Ri winak ri man xequiya' ta qui k'ij ri ch'utinalaj tak yacanic pa ri chaplebal, camic quejajat na aretak cäquil ri Zorobabel cätajin quebuq'uis qui banic tak ri chac.” Oc'owinak chi c'u wa', ri tako'n aj caj xutik u bixic: “We wukub chäj ri' e are' ri e u bak'wäch ri Ajawaxel, ri quequibinibej ronojel ri uwächulew.”",
  "11": "In xinc'ot u chi': “¿E jas wa' we quieb u che'al aseitun ri', jujun pa jujun u xcut ri nicowisabal aseit?”",
  "12": "Xukuje' xinc'ot u chi': “¿Jas quel caquibij we quieb u k'ab ri u che'al aseitun ri' ri e c'o chquinakaj ri tutu re k'an puak ri cumal copan ri aseit chquipam ri cätzij wi aseit?”",
  "13": "Ri tako'n aj caj xutzelej u bixic chwe: “¿La Man aweta'm taj ri quel cubij?” Xinbij che: “Man weta'm taj, tat.”",
  "14": "Ri are' xutzelej u bixic chwe: “E are' quieb wa' ri e tasom che u patanixic ri Ajawaxel rech ronojel ri uwächulew.”"
}