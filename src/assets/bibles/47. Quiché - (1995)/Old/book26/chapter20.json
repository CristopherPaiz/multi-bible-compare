{
  "1": "Pa ri lajuj rajilabal ri ro' ic' rech ri uwuk junab, jujun nimak tak tatayib re Israel xebopan che u banic tz'ononic che ri Ajawaxel, xet'uyi c'u chnuwäch.",
  "2": "Ri Ajawaxel xinuch'abej, xubij c'u chwe:",
  "3": "“At, winak, chebatzijobej ri nimak tak tatayib re Israel chabij c'u chque: ‘Are wa' ri cubij ri Ajawaxel: ¿La ix petinak che u tz'onoxic i no'j chwe? Are c'u ri in, ri Ajawaxel, quinban ri chi'nic ri kas cäban na, quincha' rumal ri nu c'aslemal, chi man quinya' ta na wib chi quitz'onoj ta na i no'j chwe.’",
  "4": "Chak'ata' tzij paquiwi' at, winak; chak'ata' tzij paquiwi' chabana' c'u chque chi chenataj chque ri xojibalalaj tak jastak ri xequiban ri e qui mam.",
  "5": "Chabij chque: ‘Are wa' ri cubij ri Ajawaxel: Aretak xincha' ri Israel, xinban jun chi'nic ri kas cäban na, xincha' chque ri quija'lil, xinc'ut c'u wib chquiwäch pa Ejipt. Nimalaj u banic we chi'nic ri' ri kas cäban na ri', xincha' chque: In ri' ri Ajawaxel.",
  "6": "Pa ri k'ij ri' xinya' nu tzij che quesaxic ulok pa Ejipt quebenc'am c'u bic pa jun ulew jawije' ri cabelel wi ri leche xukuje' ri u juyubal räx cab jacha' ri ja', ¡ri ulew sibalaj je'l na chquiwäch conojel!",
  "7": "Xinya' c'u takanic chque chnimalaj conojel chi chquisachisaj qui wäch tak ri e xojibalalaj tak qui diosib maquixk'olij c'u quib cuc' tak ri diosib aj Ejipt, rumal rech chi ri in, ri Ajawaxel, in qui Dios.",
  "8": "Xa' c'u ne xquiwalijisaj quib chwij, man xcaj ta c'ut xinquitatabej; man xequisachisaj ta c'u qui wäch tak ri xojibalalaj tak qui diosib mawi xequitzak ta apanok ri e diosib re Ejipt. In xinchomaj u kasaxic ri woyowal paquiwi', xinc'äjisaj ta c'u qui wäch pa Ejipt c'ä xjorojob ta na ri woyowal.",
  "9": "Man c'u xinban taj, xa' c'u ne are xebenwesaj ulok chupam ri ulew Ejipt, rech man cäyok' taj ri nu bi' chquixo'l ri nimak tak tinimit ri e jekel wi pa qui niq'uiajil, chquiwäch c'u ne we nimak tak tinimit ri'. Xinc'utunisaj wib chquiwäch nu chi'm c'u chque chi quebenwesaj ulok pa Ejipt.",
  "10": "In xebenwesaj ulok pa Ejipt xebenc'am c'u bic chupam ri chaki'j uwo sak;",
  "11": "chila' c'u xinya' wi chque ri quetamaxic tak ri nu pixab xukuje' tak ri e nu takomal, ri cuya' c'aslemal chque tak ri quebanowic.",
  "12": "Xukuje' xinya' quetamaxic tak ri e nu k'ij re uxlanem chque, ri rajawaxic are' jun etal rech ri c'ulwächinic ri nu banom cuc' xukuje' jun natabal chi ri in, ri Ajawaxel, e nu tasom chwe.",
  "13": "Xa' c'u ne xquiwalijisaj quib chwij chupam ri chaki'j uwo sak, man xequinimaj taj ri e nu pixab; xequixutuj tak ri e nu takomal ri e nu yo'm chque rech we quequitz'akatisaj, cac'oji' ta qui c'aslemal, xequixok'olij tak c'ut ri nu k'ij rech tak uxlanem. Xinchomaj c'ut u kasaxic ri woyowal paquiwi' che u sachisaxic qui wäch chila', chupam ri chaki'j uwo sak,",
  "14": "rumal c'ut u ya'ic u k'ij ri nu bi' man xinban taj, rech man cäyok' ta chquiwäch ri nimak tak tinimit ri xquilo jas ri xinban che quesaxic ulok pa Ejipt.",
  "15": "Xukuje' pa ri chaki'j uwo sak xinban ri chi'nic ri kas cäban na, xincha' chque chi man quebenwoquisaj taj pa ri ulew ri nu yo'm chque, ri sibalaj je'l na chquiwäch conojel, jawije' ri cabelel wi ri leche xukuje' ri u juyubal räx cab jacha' ri ja',",
  "16": "xa' rumal rech chi xequixutuj tak ri e nu takomal, man xequinimaj ta ri e nu pixab xecawasij tak c'ut ri e nu k'ij re uxlanem, u mac rech chi are' benak ri canima' chquij tak ri e diosib ri e qui banom.",
  "17": "Xel c'u nu c'u'x che u sachisaxic qui wäch, man xinsachisaj ta c'u qui wäch pa ri chaki'j uwo sak.",
  "18": "Xinbij c'u chque ri e qui c'ojol chi maquiban ri quetak che u banic cumal ri qui tat, chi mequinimaj qui banic ri takanic ri queya' chque, mequitz'iloj c'u quib cuc' tak ri e diosib.",
  "19": "Xinbij chque: In ri' ri Ajawaxel ri i Dios. Chebitz'akatisaj qui banic tak ri nu pixab jas ri tz'ibatalic xukuje' tak ri takanic ri e nu yo'm qui bixic,",
  "20": "nim c'u chequila' wi chi e tasom tak ri nu k'ij rech uxlanem, rech quebux jun etal re ri c'ulwächinic ri nu banom iwuc'; jeri' kas qui ch'obo chi in ri' ri Ajawaxel ri i Dios.",
  "21": "Xukuje' c'ut ri calc'ual wa' xquiwalijisaj quib chwij. Man xequinimaj ta ri nu pixab, mawi xequitz'akatisaj qui banic tak ri nu pixab, xcawasij tak ri nu k'ij rech uxlanem. Xinchomaj u kasaxic ri woyowal paquiwi' xinsachisaj ta c'u qui wäch chila' pa ri chaki'j uwo sak, che u jamarisaxic ri woyowal,",
  "22": "xink'il c'u wib rech man quel ta u q'uixbal ri nu bi', man xinban taj, rech man caquichomaj taj ri nimak tak tinimit ri xquilo jas ri xinban che quesaxic ulok pa Ejipt chi itzel ri quinban chquiwäch.",
  "23": "Chupam ri chaki'j uwo sak xinban ri chi'nic ri kas cäban na, xincha' chquebenjabuj pa conojel ri nimak tak tinimit ri e c'o cho ri uwächulew,",
  "24": "rumal rech chi man xequitz'akatisaj taj qui banic tak ri e nu takomal, xequixutuj tak ri nu pixab, xcawasij tak ri nu k'ij rech uxlanem xuwi c'u xquiya' qui wäch chque tak ri e diosib ri xec'oji' cuc' tak ri e qui tat.",
  "25": "Xebencoj c'u ne na pixab paquiwi' ri man e utz taj xukuje' tak takomal ri man quequirik ta wi c'aslemal.",
  "26": "Xinya' be chque chi chquixk'olij tak quib rumal ri qui c'amic tak bic sipanic chque tak ri e diosib xequiporoj tak c'ut ri e nabeal tak qui c'ojol chque pa ri k'ak' che tabal tak tok'ob. Xinban c'u wa' rech quenoj che xe'n ib xukuje' caquich'ob c'ut chi in ri' ri Ajawaxel.’",
  "27": "Are' c'u ri at, winak, chabij chque ri aj israelib: ‘Are wa' ri cubij ri Ajawaxel: Xukuje' tak ri e i tat xquiyac ri woyowal; man xebux ta jic chnuwäch.",
  "28": "Aretak xebencoj chupam ri ulew ri xinban ri chi'nic ri kas cäban na, in chokinak chi quinya' chque, xuwi xtaki' qui wäch che jun juyub ri naj elinak chicaj o juwi' che' ri jewejak u xak, chila' quequichi'j wi tak ri e qui tabal tak tok'ob xukuje' chila' quequiya' wi tak ri qui sipanic ri sibalaj xquiyacbej woyowal, chila' xequiporoj wi tak ri c'oc'alaj tak qui k'ol xukuje' chila' xequijamij wi tak ri qui sipanic re u wa'l uva.",
  "29": "Ri in xinc'ot qui chi', xinbij chque: ¿Jachique wa' chi k'ijibal diosib ri quixbe wi ix? Xcanaj c'u can ri bi'aj pa qui jolom c'ä camic, K'ijilabal Diosib.’",
  "30": "Chabij che ri tinimit Israel: ‘Are wa' cubij ri Ajawaxel: ¿Jasche quiwaj ix qui tz'iloj iwib je jas ri xquiban ri ojer tak i man? ¿Jasche man jic taj quixbin chnuwäch quebik'ijilaj c'ut ri e diosib ri e xojibal?",
  "31": "Aretak quebiya' tak we sipanic ri' xukuje' quebiporoj c'ut ri e i c'ojol pa ri k'ak', ri ix c'ä e i takem qui tz'iloxic iwib cuc' tak ri e diosib. ¿La je c'u ri' quiwaj ix, aj israelib, quixpe che u tz'onoxic i no'j chwe? In, ri Ajawaxel, quinban ri chi'nic ri kas cäban na, quincha' rumal ri nu c'aslemal chi man quinya' ta wib che u ya'ic i no'j.",
  "32": "Oquinak pa i jolom chi quixux junam cuc' ri jule' nimak tak tinimit chic ri e c'o cho ri uwächulew, ri caquik'ijilaj ri che' xukuje' ri abaj, man je ta c'u cätakex u banic wa'.",
  "33": "In, ri Ajawaxel, quinban ri chi'nic ri kas cäban na, quincha' rumal ri nu c'aslemal chi quinajawin na puwi' ruc' ri nimalaj u cuinem ri nu chuk'ab xukuje' c'äjisan wächaj ruc' oyowal.",
  "34": "Ri in quixinwesaj na chquixo'l tak ri tinimit xukuje' chquixo'l ri nimak tak tinimit jawije' ri ix jabutal wi, quintak ri nimalaj nu cuinem xukuje' quinc'äjisan wächaj ruc' oyowal.",
  "37": "Ri in quixinsolij na jacha' cuban jun ajyuk' ri querajilaj tak ri e u chij, quinban c'u na chiwe chi quixoc chuxe' ri c'ulwächinic.",
  "38": "Quebenwesaj na chixo'l ri man ch'abexic ta cäcaj ri ulew cätajin quebin wi; man queboc ta c'u na wa' pa ri rulew ri Israel. C'äte c'u ri' quich'ob na chi in ri' ri Ajawaxel.",
  "39": "Tinimit aj Israel, are wa' cubij ri Ajawaxel: ¡Jix jebik'ijilaj tak ri e diosib…! C'ächumatam c'u na quixniman na chwe, man qui xk'olij ta chi c'u na ri tastalicalaj nu bi' man quebiban ta chic we sipanic ri' man quebik'ijilaj ta chi c'ut ri e diosib.",
  "40": "Ronojel Israel qui nu k'ijilaj na chupam ri nu juyub, chupam ri juyub ri naj elinak chicaj pa Israel, ri c'o pa ri ulew. In, ri Ajawaxel, quinjiquiba' u bixic. Chila' quebenc'am wi na ruc' ronojel wanima'; chila' quinbij wi na chque chi quequiban wi na ri qui sipanic, chebequic'ama' c'u ulok ri nabe tak qui wächinic tak ri culew xukuje' ronojel ri' chqui jacha' chwe.",
  "41": "Aretak chebenmulij ulok pa tak ri ulew chquixo'l ri nimak tak tinimit ri e jabutal wi camic, quinc'ut c'ut ri nu tastajic chixo'l chquiwäch conojel tak ri tinimit, c'äte ri' quebenc'amowaj na tak ri e qui sipanic ri cäc'oc'at cuxlab.",
  "42": "Aretak c'u chinya' chiwe chi quixoc pa Israel, pa ri ulew ri xinban ri chi'nic ri kas cäban na, xincha' chi quinya' chque ri e i mam, c'äte ri' quich'ob na chi in ri' ri Ajawaxel.",
  "43": "Chila' c'u canataj wi na chiwe conojel ri itzel tak banoj ri e i tz'ilobem wi iwib, camuluw c'u na i c'u'x chiwe chbil tak iwib rumal rech chi sibalaj q'ui ri etzelal ri e i banom.",
  "44": "Tinimit aj Israel, aretak ri in quinban na chiwe, ri man junam taj ruc' ri lawalolaj i c'aslemal xukuje' c'axalaj tak i banoj, xane' are quinya' u k'ij ri nu bi', c'äte c'u ri' cänataj na chiwe chi in ri' ri Ajawaxel. In, ri Ajawaxel quinjiquiba' u bixic.’ ”",
  "45": "Ri Ajawaxel xinuch'abej, xubij c'u chwe:",
  "46": "“At, winak, chatca'y pa ri u mox elebal k'ij, chebaq'uiaka' ri a tzij chila' puwi' ri u c'ache'laj ri ulew ri c'o pa ri u mox elebal k'ij,",
  "47": "chabij c'u che: ‘Are wa' cubij ri Ajawaxel: Ri in quent'ika k'ak' chawe ri cuchaki'jarisaj na ri a c'ache'laj chi räx chi chaki'j; we k'ak' ri' cutakej nicowem, man cächup taj, cuc'atisaj na ri u palaj ronojel winak ri e c'o awuc', pa ri u wiquiak'ab c'ä pa ri u mox elebal k'ij.",
  "48": "Ronojel c'ut ri uwächulew caril na chi in ri Ajawaxel, ri xt'ikowic. Are c'u ri k'ak' man cächup taj.’ ”",
  "49": "Ri in xintzelej u wäch u tzij: “¡Ay, Ajawaxel, ri winak cäquitzijola' caquibij chi ri in xuwi quebenbij jastak ri man c'o ta jun cäch'obowic!”"
}