{
  "1": "Pa ri nabe k'ij rech ri urox ic' rech ri ujulajuj junab, ri Ajawaxel xinuch'abej, xubij c'u chwe:",
  "2": "“Chabij che ri paraon, ri ajawinel re Ejipt, xukuje' chque conojel ri u winak: ‘¿Jas ta ruc' cäjunamax wi ri a nimalil?",
  "3": "Je ta ne ri catpe jun q'uisis o jun chacalte' aj Libano, ri e c'o je'lalaj tak u k'ab ri cuya' mujal che ri c'ache'laj, sibalaj naj elinak chicaj copan c'u ne ri u wi' c'ä pa tak ri sutz'.",
  "4": "Ri jäb xukuje' ri ja' ri c'o cho ri ulew xetob che u q'uiyisaxic; xeq'uiy nima' chrij jawije' ri tictal wi; ri e u nima' xequija'j conojel tak ri che' re ri ulew.",
  "5": "Rumal c'u rech chi q'ui ri u ja' c'olic, sibalaj xq'uiy na chquiwäch conojel tak ri che' ri e c'o pa ri c'ache'laj ri e u k'ab sibalaj xeq'uiyiric sibalaj c'u xquilic' quib.",
  "6": "Ronojel qui wäch chicop ri c'o qui xic' caquiban qui soc xo'l tak ri u k'ab; ronojel qui wäch juyubal tak awaj quebalan chuxe'; pa ri u mujal cuya' quejeki' e q'ui nimak tak tinimit.",
  "7": "Are juwi' che' ri man c'o ta c'o wi, sibalaj nim, ri e c'o u k'ab ri sibalaj e liq'uilak, ri e u rab e c'o chunakaj telechi'm.",
  "8": "Man c'o ta jun chacalte' ri c'o ta pa ri u ticonijibal ri Dios cäjunamataj ta ruc'; man c'o ta juwi' chäj ri e c'o ta u k'ab e jacha' ri u k'ab, man c'o ta jun tz'unuj ri e c'o ta sibalaj u xak, man c'o ta juwi' che' pa ri u ticonijibal ri Dios cajunamataj ta ruc' ri u je'lical.",
  "9": "In xinbanow je'lic che cumal ri q'uialaj u k'ab; ri niq'uiaj juwi' tak che' chic ri e c'o pa ri Eden ticbal u cotz'i'j ri Dios, cätitat caquina' che.’",
  "10": "‘Je ba' ri', are wa' ri cubij ri Ajawaxel: ri juwi' che' sibalaj naj xel chicaj chi ri u parunum xopan pa tak ri sutz'; sibalaj xq'uiyic chi xnoj che nimarisan ib.",
  "11": "Rumal ri' nu xutum; quinya' c'olbal che chi cäkaj pa u k'ab jun takanel ri nim rekle'n ri man u winakil taj, ri cuban na che jas ri takal che ri retzelal.",
  "12": "Ri achijab ri man e a winakil taj ri man c'o ta jubik' tok'obisam wächaj cuc' caquit'akij na caquiq'uiak c'u can chila'; ri e u k'ab e k'ajinak quekaj na paquiwi' tak ri c'ache'laj, beya' xukuje' aj tak ri e c'o pa ri ulew, conojel c'ut ri tinimit ri e jekel tak chuxe' ri u mujal quebanimaj na caquitzak c'u ne canok.",
  "13": "Ronojel qui wäch chicop ri e c'o qui xic' quepe na che jekelem puwi' ri che' ri tzakinak, xukuje' ronojel qui wäch juyubal tak awaj quebelc'ol na paquiwi' tak ri e u k'ab.",
  "14": "Mawi c'u jun ta juwi' ta chi che', pune' ta c'o chunakaj ri ja', sibalaj ta caq'uiy ta chi na, pune' ta sibalaj ta utz u ja'xic cabanic curik ta chi na ri sut' ruc' ri u parunum mawi ta sibalaj naj quel na chicaj. Conojel e c'okotajinak che cämical, quekaj bic chupam we c'olbal ri' chuxe' ulew che u rikic c'u rib cuc' ri e mukutal chic.",
  "15": "In, ri Ajawaxel, quinbij: Aretak ri juwi' che' cäkaj pa ri cajawibal ri cäminakib, quinban na chi rumal ri bis cätzaj na ri choalaj plo; quebenk'ila' tak ri nima' xukuje' ri e u q'uiyibal tak ja'; rumal are' quinban na chi ri juyub Libano cänoj che bis conojel c'ut ri juwi' tak che' ri e c'o pa tak ri juyub quechaki'jar na.",
  "16": "Aretak chenbana' che chi cäkaj pa ri cajawibal ri cäminakib che u rikic rib cuc' ri e cäminak chic, ri u wajajem ri u tzakic quebubirbobisaj tak na ri nimak tak tinimit. Chupam c'ut we c'olbal ri' chuxe' ri ulew caquina' tak na u cu'lbal c'u'x tak ri che' e aj Eden, ri sibalaj e je'l na ri sibalaj utz qui ja'xic banom pa ri juyub Libano.",
  "17": "Xukuje' ri e are' quekaj na jacha' ri are', pa ri ajawibal rech ri cämical, che u rikic quib cuc' ri xecäm pa ri ch'o'j. Ri xejeki' chuxe' ri u mujal, caquijabuj na quib chquixo'l nimak tak tinimit.",
  "18": "Mawi jun chque tak ri e juwi' tak che' ri e rech ri Eden ri xuya' xjunamataj ta ruc' pa ri je'lical xukuje' nimal; pune' c'u ruc' ronojel wa', cäkaj na cuc' ri niq'uiaj juwi' tak che' chic ri e c'o pa ri Eden pa ri c'olbal chuxe' ri ulew, rech quejeki' chquixo'l ri e k'ijilal tak diosib, chquixo'l ri winak ri xecäm pa ri ch'o'j. Ri juwi' che' are' ri ajawinel paraon xukuje' conojel ri u winak. In, ri Ajawaxel, quinjiquiba' u bixic.’ ”"
}