{
  "1": "Pa ri ucablajuj rajilabal ri ulajuj ic' rech ri ulajuj junab, ri Ajawaxel xinuch'abej, xubij c'u chwe:",
  "2": "“At, winak, choj a wäch ruc' ri paraon, ri ajawinel ri c'o pa Ejipt, chatch'aw pa ri nu bi' chaya' u bixic ri u c'äjisaxic u wäch ri are xukuje' ri Ejipt.",
  "3": "Chabij che: ‘Are wa' cubij ri Ajawaxel: In quink'alajisaj wib chi in c'ulel chawe paraon, ajawinel pa Ejipt, jilijicalaj juyubal awaj ri a k'oyobam awib chupam ri a nima' cabij c'ut: Ri Nil wech in, in xinbanowic.",
  "4": "Quebencojo' xocoxak tak ch'ich' che ri a tza'm, quinban c'u na chi ri car ri e c'o chupam ri anima' quenaq'ui chque tak ri a puak. ¡Catin wesaj na chupam ri a nima' junam cuc' conojel ri car ri e nac'al chque tak ri e a puak!",
  "5": "Catinq'uiak na chupam ri chaki'j uwo sak, junam cuc' conojel ri car ri e c'o chupam ri a nima'; catekaj na chupam jun chaki'j uwo sak, man c'o ta c'u jachin cattelenic che a mukic. Quinban na chi catquit'ubij ri juyubal tak awaj xukuje' tak ri c'uch ri querapap chicaj.",
  "6": "Conojel ri winak ri e c'o pa Ejipt caquich'ob na chi in ri' ri Ajawaxel. Ri tinimit ri Israel xutzucuj ri u to'k'exic rib chawij, xatux c'u jacha' jun aj:",
  "7": "Aretak ta xcaj xquitok'ej ta quib chawij, ri at xat k'ajic xebasoc c'ut pa ri qui c'alc'a'x; aretak ta xcaj xquitok'ej ta quib chawij, ri at xat jak'jobic xaban c'u chque chi xetzakic.’",
  "8": "‘Rumal ri' in, ri Ajawaxel, quinbij: Ejipt, quenbana' na chi catcämisax ruc' ch'ich' re ch'o'j, xukuje' chi quecämisax ri e awachijab xukuje' tak ri e awawaj.",
  "9": "Catjalwächitaj na pa jun chaki'j uwo sak, are c'u ri winak caquich'ob na chi in ri' ri Ajawaxel. At xabij: Ri Nil wech in, in xinbanowic.",
  "10": "Rumal ri', quink'alajisaj wib chi at nu c'ulel xukuje' che ri a nima'. Catinjalwächij pa jun xibibalalaj chaki'j uwo sak ri tolonic, kas pa Migdol c'ä pa Asuan, copan c'ä pa ri u c'ulbatil ri Etiopiy.",
  "11": "Mawi winak mawi awaj queboc'ow ta chila'. Pa cawinak junab man c'o ta jun winak cäjeki' ta chila',",
  "12": "in catinjalwächij na Ejipt, pa ri ulew ri sibalaj tolotoj na; cawinak junab quebeytaj na ri a tinimit quecanaj pa etzeletajic, quebenq'uiak bic ri a winak quebenjabuj c'u chquixo'l tak ri niq'uiaj ulew chic xukuje' niq'uiaj nimak tinimit chic.",
  "13": "In, ri Ajawaxel, quinbij: Aretak oc'owinak chic ri cawinak junab, quebenmulij na ri aj ejiptib ri e c'o chquixo'l tak ri ulew ri e nu jabum wi.",
  "14": "Quinban na chi ri aj ejiptib ri e c'o pa tak che' quetzelejic quebejekel pa ri u mox ri Ejipt, pa ri culew ri e q'uiyinak wi, ri caquiwalijisaj wi na jun ajawibal ri man nim ta u k'ij.",
  "15": "Cux c'u na jun ajawibal ri man nim ta u k'ij chquiwäch conojel, man cäwalij ta chi c'u na paquiwi' ri jule' nimak tak tinimit chic. Quinban na sibalaj ch'utin che chi man cacuin ta na che ajawinic paquiwi' jule' tak ulew chic.",
  "16": "Are c'u ri tinimit aj Israel man cucu'ba' ta chi u c'u'x chrij ri Ejipt, are c'u wa' cäc'utuw na chquiwäch chi e subutajinak aretak xebe chila' che u tzucuxic to'bal quib. C'äte c'u ri' cäquich'ob na chi in ri' ri Ajawaxel.’ ”",
  "17": "Pa ri nabe rajilabal ri nabe ic' re ri junab juwinak wukub, ri Ajawaxel xinuch'abej, xubij c'u chwe:",
  "18": "“Ri Nabucodonosor, ri rajawinel ri Babilon, u takom ri rajch'ojab che u banic jun ch'o'j ruc' ri Tir; sibalaj nim ri ch'o'j ri cätajin caquibano chi toltobinak ri qui jolom xukuje' ch'acarinak ri u wi tak ri qui teleb; mawi c'u ri are' mawi ri rajch'ojab c'o ta jas qui ch'äcom che ri ch'o'j ri caquiban ruc' ri Tir.",
  "19": "Rumal ri' in, ri Ajawaxel, quinbij: Quenbana' chi ri Nabucodonosor coc ri Ejipt pa u k'ab, chebutokij c'ut ri u k'inomal xukuje' ronojel ri c'o ruc'; ruc' c'ut ri cäreläk'aj che, are cucoj che tojbal quech ri rajch'ojab.",
  "20": "Quenbana' na chi ri Nabucodonosor carechbej ri Ejipt pa u k'ab che tojbal rech ri ch'o'j ri xuban ruc' ri Tir, rumal rech chi chacuninak chwe. In, ri Ajawaxel quinjiquiba' u bixic.",
  "21": "Pa ri k'ijol ri' quinban na chi canimar ri u chuk'ab ri tinimit Israel, are c'u ri at Ezequiel, cuya' cabij chque chisakil. C'äte ri' caquich'ob na chi in ri' ri Ajawaxel.”"
}