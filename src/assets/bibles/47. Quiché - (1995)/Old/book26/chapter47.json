{
  "1": "Ri achi xuban chwe chi xintzelej chi na chuchi' ri cäban wi oquem chupam ri Rachoch Dios. Xinwil c'ut chi quel ulok ja' chuxe' ri oquibal, ri cäbelelic benak che ri u suq'uilal ri elebal k'ij, benak c'ut ri u wäch ri Rachoch Dios pa ri elebal k'ij. Ri ja' cäkaj ulok pa ri riquiak'ab ri Rachoch Dios, pa ri u mox ri porobal.",
  "2": "Xuban c'u chwe chi xinresaj chupam ri rulewal ri Rachoch Dios chupam ri oquibal ri c'o pa ri riquiak'ab ri elebal k'ij, xuban chwe chi xinsutij ri rij c'ä xinopan na chuchi' ri oquibal rech ri nabe uwo ja ri cäca'y pa ri elebal k'ij. C'o jubik' ja' ri caq'uiyic ri cäturin ulok pa ri u mox elebal k'ij.",
  "3": "Xel c'u bic ri achi chusuq'uilal ri elebal k'ij xuc'am c'ut jun etabal c'am pa u k'ab, xretaj juwinak quiejeb (24) c'am xuban c'u chwe chi xinoc chupam ri ja'; ri ja' xopan chwe c'ä pa tak nu ch'ec.",
  "4": "Xretaj chi c'ut juwinak quiejeb (24) c'am xuban c'u chwe chi xintakej oquem chupam ri ja'; xopan c'u ri ja' chwe c'ä puwi' tak nu ch'ec. Xretaj chi c'u juwinak quiejeb (24) c'am xuban c'u chwe chintakej oquem chupam ri ja'; ri ja' xopan chwe c'ä xe' nu pam.",
  "5": "Xretaj chi juwinak quiejeb (24) c'am ri ja' uxinak chic jun nima' ri man xincuintaj xintakej ta oquem chupam; uxinak chi c'u jun nima' ri sibalaj cho u pam ri xuwi cuya' cäban oc'owem chupam we cäban muxinic.",
  "6": "Xubij c'u chwe: “Kas co chaca'yej ri awilom.” Xuban c'u chwe chi xintzelej chuchi' ri nima'.",
  "7": "Xinwil c'ut chi sibalaj e q'ui ri che' ri e tiquitoj che ri quieb u chi'.",
  "8": "Xubij c'u chwe: “We ja' ri' cäbe pa ri ulew ri c'o pa ri elebal k'ij ri quekaj c'ä xo'l tak ri abaj c'ä chuchi' ri Jordan, ri quetakal c'u ne pa ri Cäminak Cho. Aretak chopan chila', ri u ja'il ri cho caquiyar na.",
  "9": "Pa apachique c'olbal ri copan wi we ja' ri', quecuin ri awaj re ronojel qui wäch quec'asi'c xukuje' q'uialaj cär. Ri u ja'il c'ut we nima' ri cujalwächij na ri c'äyilaj ja' pa qui'alaj ja', cäwinikir c'u na ronojel u wäch c'aslemal.",
  "10": "Kas pa En-gad c'ä pa En-eglaim cawinikir na chapal tak cär, chi' c'ut cuya' quequisa' tak wi ri qui c'at. Quec'oji' c'u na sibalaj q'uialaj cär chila' re ronojel qui wäch jacha' ri c'o chupam ri Plo ri Mediteran.",
  "11": "Pa tak c'ut ri suk xukuje' pa tak ri chemelic tak ja' man e c'o ta ja' qui'; chila' cäcanaj wi can ri ja' ri c'a che atz'am, ri na ri quesax wi na ri atz'am.",
  "12": "Che ri quieb u chi' ri nima' queq'uiy na ronojel qui wäch tak che' ri quequiya' qui wächinic. Ri e qui xak mawi jumul quepulpubic, mawi c'u quequitanaba' ta u ya'ic wächinic. Chujujun tak ic' quequiya' wächinic, rumal rech chi quejabux rumal ri ja' ri elinak ulok chupam ri Rachoch Dios. Ri e qui wächinic tak quebajwataj che k'obisabal e are tak c'ut ri qui xak quebajwataj che cunabal.”",
  "13": "“In, ri Ajawaxel, quinbij: E are' tak wa' ri u c'ulbatil ri ulew ri caquic'am na ri cablajuj ramak' ri Israel che quechbal (ri Jose cäcamulix u ya'ic ri rechbal).",
  "14": "Quinban ri chi'nic ri kas cäban na xincha' in chi quinya' we ulew ri' chque ri e i mam. Chijacha' chiwäch junam chibana' che. We ulew ri' are iwechbal wa'.",
  "15": "Ri c'ulbat tak pa ri riquiak'ab ri elebal k'ij, cächaptaj bic chuchi' ri Plo ri Mediteran, coc'ow chupam ri tinimit Hetlon xukuje' chquipam tak ri tinimit re Zedad,",
  "16": "ri Berot xukuje' ri Sibraim (ri e c'o pa ri rulew ri Damasc xukuje' pa ri rulew ri Hamat), xukuje' ri Hazar-haticon (ri u c'ulbat rib ruc' ri Hauran).",
  "17": "Je ba' ri', ri c'ulbat pa ri riquiak'ab elebal k'ij cächaptaj bic chuchi' ri Plo ri Mediteran quetakal c'ä pa Hazar-enan, quecanaj c'u can pa ri riquiak'ab ri elebal k'ij ri e rulew ri Damasc xukuje' ri e rech ri Hamat.",
  "18": "Ri e c'ulbatil aj elebal k'ij quechaptaj bic chquixo'l ri Orion xukuje' ri Damasc quetakal c'ä pa ri tinimit Tamar, chunakaj ri Cäminak Cho, are' cutakej ri u rabic ri u chi' ri nima' Jordan cäkaj bic, are c'u cäcanaj wa' che c'ulbat chuxo'l ri Galaad ruc' ri Israel.",
  "19": "Ri e c'ulbatil aj u mox elebal k'ij quechaptaj bic ruc' ri Tamar, coc'ow chupam ri u c'ache'laj ri Merib-cades xukuje' coc'ow chupam ri alaj u nima' ri Ejipt, c'ä copan na chuchi' ri Plo ri Mediteran.",
  "20": "Ri c'ulbatil aj kajebal k'ij are' ri Plo ri Mediteran, cächaptaj ulok pa ri u c'ulbatil ri Ejipt quetakal c'ä pa ri c'olbal re ri tak'aj ri c'o chuwäch ri oquibal pa Hamat.",
  "21": "Are' ulew wa' ri rajawaxic u jachic chquiwäch ri cablajuj ramak' ri Israel.",
  "22": "Are' echbal wa' ri ya'tal chiwe, xukuje' chque ri man e i winakil taj ri quejeki' iwuc' ri e c'o chi calc'ual chixo'l. Rajawaxic quiban chque chi xak e junam iwuc' ri ix alam pa Israel. Aretak chijacha ri ulew chquiwäch ri ramak' ri Israel, xukuje' ri e are' caya' ri ch'akatak quech.",
  "23": "Ri man e i winakil taj caquic'am na ri ch'akatak culew pa ri rulew ri amak' ri e jekel wi. In, ri Ajawaxel, quinya' takanic chi cäbanic.”"
}