{
  "1": "Pa ri uro' k'ij re ri uwak ic' re ri uwak junab, in t'uyul pa ri wachoch e wachil ri e nimak tak tatayib ri e c'o pa Juda. Ri Ajawaxel xak c'ätetal xuya' ri u k'ab panuwi',",
  "2": "xinwil jun jasach ri je ta ne u banic jun winak. Ri je ta ne ri u xe' u pam caxulic. Xinwil jun jasach ri cajunamataj ruc' ri k'ak', ri cajuluwic carepc'unic jacha' jun ch'ich' ri quiäkarinak pa ri k'ak'.",
  "3": "Ri winak xulic' ri je ta ne u banic jun k'abaj xinumich'ej c'u che ri nu wi'. Are' c'ut ri u cuinem ri Dios xinuwalijisaj pa ri quiakik', pa tak c'ut ri c'utwächinic ri xuc'ut ri Dios chnuwäch, xinuc'am bic pa Jerusalen xinuya' chuchi' ri roquibal ri tinimit, ri cäca'y pa ri u mox elebal k'ij, jawije' ri e c'o wi ri diosib ri yacbal royowal ri Ajawaxel.",
  "4": "Chi c'o wi ri u juluwem ri u Dios ri Israel jacha' ri xinwil pa ri c'utwächinic ri xinwil pa ri lianic.",
  "5": "Xubij c'u chwe: “Chatca'y pa ri riquiak'ab ri elebal k'ij.” Xinca'y c'u pa ri riquiak'ab ri elebal k'ij, chuchi' c'ut ri oquibal, chunakaj c'ut ri caban wi oquem ri c'o wi ri porobal xinwil ri dios ri yacbal royowal ri Ajawaxel.",
  "6": "Xubij c'u chwe: “¿La quebawil ri xojibalalaj tak jastak ri quequiban ri aj israelib, rumal mac c'u quech wa' quinquinajtajisaj che ri tastalicalaj wachoch? Quebawil chi c'u na niq'uiaj ri sibalaj e c'ax na.”",
  "7": "Xinuc'am c'u bic chuchi' ri oquibal re ri uwo ja. Quilitaj c'u jun c'ob che ri nimalaj tapia.",
  "8": "Xubij c'u chwe: “Chanimatajisaj ri c'ob ri c'o che ri nimalaj tapia.” Ri in xinnimarisaj ri u chi' ri c'ob xinrik c'u jun oquibal.",
  "9": "Xubij c'u chwe: “Chatoc bic quebawil c'u na ri xibibalalaj tak jastak ri queban chi'.”",
  "10": "Xinoc bic, che ronojel ri u rabic ri nimalaj tapia, xebenwil ronojel qui wäch tz'ilalaj tak awaj ri e k'obisam chuwäch, cumätz, xpek, xukuje' niq'uiaj tak awaj chic ri e je tak wa', xukuje' ronojel qui wäch tak ri qui diosib che ri tinimit Israel.",
  "11": "E oxc'al lajuj (70) nimak tak tatayib aj israelib, are c'u ne jun ri Jaazaniy, ri u c'ojol ri Sapan, quequiya' k'ijilanic chque tak ri e diosib. Chquijujunal c'o jun bukibal pa u k'ab, ri capaki' wi jun tzatzalaj u sibal c'oc'alaj k'ol.",
  "12": "Xubij c'u chwe: “¿La cawil ri caquiban ri nimak tak tatayib aj israelib chic'uyal, chquijujunal e c'o chquiwäch ri e dios? Are c'u pa qui c'u'x chi man quebenwiltaj, chi nu xutum can ri ulew ri'.”",
  "13": "Xutik chi c'u u bixic: “C'ä quebawil c'u na quequiban jastak ri sibalaj e itzel na.”",
  "14": "Xinuc'am c'u bic chuchi' ri oquibal ri cäban wi oquem chupam ri rachoch ri Ajawaxel, ri cäca'y pa ri riquiak'ab ri elebal k'ij. Chila' c'u e t'uyut'uj wi jujun ixokib, cäcok'ej u wäch ri dios Tamuz.",
  "15": "Xubij c'u chwe: “¿La cawil wa'? C'ä quebawil chi c'u na niq'uiaj jastak ri sibalaj e c'ax na.”",
  "16": "Xinuc'am c'u bic chuwäch ri rachoch ri Ajawaxel chuchi' ri roquibal ri k'ijilabal, chquixo'l ri rakan ja ruc' ri porobal, juwinak job (25) achijab are qui yo'm can ri quij chuwäch ri k'ijilabal; qui mejom quib chuwäch ri quelwi ulok ri k'ij, qui yo'm ri qui palaj cho ri ulew, caquik'ijilaj ri k'ij.",
  "17": "Xubij c'ut ri Ajawaxel chwe: “¿La cawilo? ¡Man cubinak ta u c'u'x ri tinimit Juda ruc' ri qui banic we xojibalalaj tak jastak ri', ri e u nojisam c'ut ri ulew che qui banic tak tokinic! Jumul camul caquiyac woyowal, caquibano chi copan ri qui takakil pa nu tza'm.",
  "18": "Ri in quencojo' ri woyowal. Man quel ta na jubik' nu c'u'x chque. Pune' caquirak quichi' che nu siq'uixic, man quebentatabej taj.”"
}