{
  "1": "Ri Ajawaxel xinuch'abej, xubij c'u chwe:",
  "2": "“At, winak, caya' u bixic ri cuc'ulmaj na c'axc'ol ri cäpe na puwi' ri tinimit ri banal il. Cabij na che chi quebukajbej na ri xojibalalaj tak jastak ri e u banom,",
  "3": "cabij c'u na che: ‘Are' wa' ri cubij ri Ajawaxel: Tinimit ri quebacämisaj ri e a winak, quebaban c'ut ri e diosib che u tz'iloxic awib, ¡opanem cuban ri a k'ijol!",
  "4": "Cumal tak ri cämisanic ri e a banom at uxinak ajchak'mac, cumal ri qui banic ri e diosib a tz'ilom awib; a banom chi cänakajin ri a k'ijol opaninak c'ut ri qui q'uisbalil tak ri a k'ij. Je c'u ri', quenbana' na chi catquiyok' ri tinimit, chi conojel ri nimak tak tinimit caquitze'j a wäch.",
  "5": "Ri e c'o nakaj xukuje' ri e c'o naj caquit na a wäch, tinimit ri nim u k'ij u mac rech ri qui k'ijilaxic tak ri e diosib awumal xukuje' ri nimalaj yojyobic ri at c'o wi.",
  "6": "Chi' e c'o wi ri e a k'atal tak tzij ri caquik'attzij pa Israel, ri e jekel chixo'l quequiban c'u conojel ri il ri quecuin che qui banic.",
  "7": "Ri e a winak man nim ta quequil wi ri qui tat mawi ri qui nan, caquiban c'ax chque ri man e qui winakil taj, quequit'orij ri man c'o ta chic qui tat qui nan xukuje' ri malca'nib.",
  "8": "Man nim ta quequil wi' ri tastalicalaj tak nu c'olbal ri cäban wi k'ijilanic mawi tak ri e nu k'ij quech uxlanem.",
  "9": "Rumal rech ri qui banoj tak tzij jujun chque ri e a winakil e are' ri e ajchak'maquib chi e c'o ri quecämic; e are' juch'ob quebe pa tak ri nimak'ij ri queboc'owisax paquiwi' tak ri juyub che u ya'ic qui k'ij tak ri diosib, quequiban c'u xojibalalaj tak jastak.",
  "10": "E c'o jujun caquinim quib ruc' ri rixokil ri qui tat, o ruc' ri quixokil aretak cätajin cäyabin chi ic'.",
  "11": "E c'o jachin tak queboc' cuc' ri quixokil ri cajil qui tz'akat, o caquinim quib ruc' ri calib ri sibalaj q'uixbal, o caquicoj chuk'ab che ri u mia'l ri qui tat ruc' jun ixok chic.",
  "12": "E c'o jujun a winakil caquic'ayij quib che qui cämisaxic ri cach tak winak. Caquiya' puak pa kajic rech caquic'am jalbal rech o cuch'äc ral, quequit'oro xukuje' caquiban tokinic chque tak ri cajil qui tz'akat, quinsach c'u pa qui jolom. In, ri Ajawaxel, quinjiquiba' u bixic.",
  "13": "In sibalaj in oyowarinak cumal tak ri a t'orinic xukuje' tak ri a cämisanic.",
  "14": "Machomaj chi catcuin ta che nu k'atixic aretak quinpe che u c'äjisaxic a wäch. In, ri Ajawaxel, nu bim quintz'akatisaj c'u u banic:",
  "15": "Catintuquij na chquixo'l ri nimak tak tinimit, catinjabuj na chquixo'l tak ri ulew kas c'u catinjosk'ij na quinwesaj na ri awetzelal;",
  "16": "caquiban c'u na coyowal ri niq'uiaj winak chic chwe u mac iwech, quich'ob c'u na chi in ri' ri Ajawaxel.’ ”",
  "17": "Ri Ajawaxel xinuch'abej, xubij c'u chwe:",
  "18": "“Ri tinimit Israel chwe jacha' ri ch'akatak ri man c'o ta caquipatanij ri cac'otc'obic aretak cäya' ri quiäk ch'ich', ri sak ch'ich', ri räxmamaj ch'ich' o ri sak puak chupam ri jorno.",
  "19": "Rumal ri' in, ri Ajawaxel, quinbij: Rumal rech chi ri ix ix uxinak ch'akatak c'otc'obinak ri man c'o ta chi i patan, quixinmulij na pa u niq'uiajil ri Jerusalen.",
  "20": "Jacha' ri caban che ri sak puak, ri quiäk ch'ich', ri räx ch'ich', ri räxmamaj ch'ich' xukuje' ri sak ch'ich' conojel quebalix pa jun jorno, cäya' c'u u chuk'ab ri k'ak' rech cäja'ric, jeri' ri in, pa ri xibibalalaj woyowal, quixinmulij na quixencojo' pa jarisaxic.",
  "21": "Je, quenya' u chuk'ab ri k'ak' re ri woyowal, quixinmulij c'u na che i jarisaxic pa u niq'uiajil ri tinimit.",
  "22": "Je jacha' ri cäban che u jarisaxic ri sak puak chupam ri jorno, je cäban na wa' che i jarisaxic ix pa u niq'uiajil ri tinimit, xuwi c'u jewa' quich'ob na chi in, ri Ajawaxel, nu kasan ri woyowal piwi'.”",
  "23": "Ri Ajawaxel xinuch'abej, xubij c'u chwe:",
  "24": "“At, winak, chabij che ri Israel: ‘At jun ulew ri c'äjisam a wäch man e c'o ta a jäb mawi a ja',",
  "25": "jun ulew ri e c'o u k'atal tak tzij ri xak e junam cuc' tak ri coj, ri quewu'nic ri quequiban ch'akatak chque ri quekaj pa qui k'ab; ri quequibik' ri winak ri e c'o pa ri culew, ri quequeläk'aj tak ri qui puak xukuje' ri qui k'inomal, ri que qui malcanirisaj can q'ui ixokib.",
  "26": "Ri e qui cojol tabal tok'ob we ulew ri' quequijech'obisaj tak ri quelcaquibij tak ri nu tijonic, quequixk'olij c'ut ri jastak ri weta'm chi e tastalic; man jalan ta caquil wi ri tastalic mawi ri tz'il, mawi quequitijoj jule' chic chi jalan chquila' wi ri ch'ajch'oj xukuje' ri k'olok'oj. Man queboc ta il chque tak ri nu k'ij quech uxlanem, mawi nim ta quinquil wi.",
  "27": "Ri e c'amal tak u be we ulew ri' xak e junam cuc' ri utiw ri quequiban ch'akatak chque ri quekaj pa qui k'ab, ri xak e suc'umatal che u turuwisaxic quic' xukuje' qui cämisaxic winak rech quek'inomaric.",
  "28": "Ri e k'axal tak tzij caquic'u' ri kastzij, jacha' ri cuban jun winak cuchunaj jun tapia; caquibij chi quequil c'utwächinic, quequiya' qui bixic jastak ri man je ta quebelic. Caquijiquiba' u bixic chi quech'aw pa ri nu bi', kas c'u ne tzij ri in man in ch'awinak taj.",
  "29": "Ri e u winakil ri tinimit xuwi caquipatanij ri tokinic xukuje' ri eläk'; caquit'orij ri meba' xukuje' ri c'o u rajawaxic, quequiban tak tokinic xukuje' tak man suq'uilal taj cuc' ri man e qui winakil taj.",
  "30": "Ri in nu tzucum chquixo'l tak we winak ri' jachin jun ri c'o ta jas cuban che u to'ic ri ulew, cach'aw ta c'u puwi' chnuwäch rech ma ta quinsachisaj u wäch, man c'u nu rikom taj.",
  "31": "Rumal ri' nu kasan ri nu c'äjisabal wächaj paquiwi', nu sachisam c'u qui wäch ruc' ri u k'ak'al ri woyowal, rech caquicoj quib chuxe' ri qui banoj. In, ri Ajawaxel, quinjiquiba' u bixic.’ ”"
}