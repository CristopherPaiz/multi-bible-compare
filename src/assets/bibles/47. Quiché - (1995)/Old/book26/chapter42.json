{
  "1": "Ri achi xinuc'am bic chuwäch ri nabe uwo ja ri cäca'y pa ri riquiak'ab elebal k'ij, xuban chwe chi xinoc pa ri c'olbal jawije' tak e c'o wi tak ri ja ri e c'o pa ri riquiak'ab elebal k'ij, xuban c'u chwe chi xinoc chquixo'l tak ri ja ri queca'y pa ri riquiak'ab elebal k'ij, ri e c'o chuwäch ri uwo ja ri e tz'apitalic xukuje' chupam ri ja ri c'o chrij ri Rachoch Dios.",
  "2": "We e ja tak ri' quebetan oxc'al jun (61) bara' qui rabic pa ri riquiak'ab elebal k'ij, juwinak lajuj (30) bara' ruc' niq'uiaj qui wäch.",
  "3": "Che ri juperaj cäca'y chuwäch ri ucab uwo ja, ri cablajuj bara' ruc' jun k'abaj u wäch, are chi c'ut ri joperaj cäca'y chuwäch ri lajom abaj ri c'o chuwäch ri nabe uwo ja. E ox tak wik, chquijujunal e oquinak tak bic jubik' chuwäch ri c'o iquim.",
  "4": "Chquiwäch ri alaj tak ja c'o jun oc'owibal ri c'o wakib bara' u wäch oxc'al jun bara' c'ut u rabic, ri cac'aman bic chquipam. Ri coquibal ri alaj tak ja queca'y pa ri riquiak'ab elebal k'ij.",
  "5": "Ri alaj tak ja ri e oxwik e ch'utik na chquiwäch ri e c'o pa ri cawik xukuje' chque ri e c'o chquixe'.",
  "6": "We alaj tak ja ri oxwik banom chque, man c'o ta c'u tz'ak pa tak qui xcut jacha' ri alaj tak ja ri e c'o cho ri uwo ja xane' ri alaj tak ja ri xecanaj ajsic nim ri xoc bic chque chquiwäch ri e c'o pa niq'uiajil xukuje' ri e c'o chquixe'.",
  "9": "Chquixe' ri alaj tak ja c'o wi ri oquibal ri u bixic pa ri elebal k'ij, che ri oquem chquipam kas cho ri uwo ja ri c'o chquij.",
  "10": "Pa ri c'olbal ri copan wi ri nimalaj tapia re ri nabe uwo ja. Pa ri u mox k'ab ri elebal k'ij, chuwäch ri uwo ja ri tz'apitalic xukuje' cho ri ja ri c'o pa ri u kajebal k'ij che ri Rachoch Dios, e c'o alaj tak ja xukuje'",
  "11": "ri xak junam qui bantajic xukuje' junam que etanic, junam xban chque, cuc' tak ri oquibal xukuje' tak ri elebal jacha' quech ri alaj tak ja ri e c'o pa ri riquiak'ab ri elebal k'ij, c'o c'ut jun oc'owibal chquiwäch.",
  "12": "Che ri opanem c'ä pa ri alaj tak ja ri e c'o pa ri u mox k'ab elebal k'ij c'o jun oquibal ri cächaptaj wi bic ri oc'owibal ri c'o chuwäch ri nimalaj tapia re k'atibal, cäban c'u ulok oquem pa ri elebal k'ij.",
  "13": "Ri achi xubij chwe: “Ri alaj tak ja ri e c'o pa ri riquiak'ab ri elebal k'ij jacha' ri e c'o pa ri u mox k'ab elebal k'ij, ri e c'o chuwäch ri uwo ja ri tz'apitalic, e tastalicalaj alaj tak ja wa'. Ri e cojol tabal tok'ob ri quenakajin chuwäch ri Ajawaxel chila' quequitij wi tak ri sipanic ri sibalaj e tastal na. Chi' xukuje' quequiya' wi tak ri sipanic ri sibalaj e tastalic jacha' ri sipanic re tak ri u wächinic ri ulew, ri sipanic rumal rech ri macaj xukuje' ri sipanic u mac rech ri chak'maquil, jun tastalic c'olbal c'u wa'.",
  "14": "We c'u xeboc ri e cojol tabal tok'ob pa ri Rachoch Dios man ya'tal ta chi chque quebel ulok chuwäch ri nabe uwo ja we man nabe quequiya' can ri atz'iak chi' ri e qui cojom aretak xequiban ri patanijic, rumal rech chi tastalic we atz'iak ri'. Che ri quelic ulok jawije' ri e c'o wi ri winak, rajawaxic caquicoj chic jun atz'iak.”",
  "15": "Aretak ri achi xuq'uis retaxic ri u pam ri Rachoch Dios, xinresaj bic chrij ri oquibal ri c'o pa ri elebal k'ij xuchaplej c'u retaxic ri ulew ri c'o chrij ri Rachoch Dios.",
  "16": "Xuc'am ri che' re etanic, xretaj c'ut ri juperaj ri c'o pa ri elebal k'ij: oxib sient job (305) bara'.",
  "17": "Xretaj chi c'ut ri juperaj ri c'o pa ri riquiak'ab ri elebal k'ij, xukuje' c'u wa' xetan oxib sient job (305) bara';",
  "18": "xretaj chi c'ut ri juperaj ri c'o pa ri u mox elebal k'ij: oxib sient job bara' (305);",
  "19": "chuq'uisbalil ri juperaj ri c'o pa ri u kajebal k'ij, oxib sient job (305) bara' xukuje'.",
  "20": "Xuretaj pa ri u cajtzalajil. Ri rulew ri Rachoch Dios c'o jun nim tapia chrij: oxib sient job (305) bara' pa tak u xcut, ri cutas u xo'l ri tastalic ruc' ri man tastalic taj."
}