{
  "1": "Ri Ajawaxel xinuch'abej, xubij c'u chwe:",
  "2": "“At, winak, chabixoj we bix ri' ri rech cämical",
  "3": "che ri Tir, ri tinimit ri c'o chuchi' ri oquibal pa ri plo ri quebuban u ch'äcoj cuc' q'ui nimak tak tinimit, cuc' winak ri e c'o chuxcut ri plo. Chabij che chi jewa' cubij ri Ajawaxel: ‘At Tir, caban nimal chi at jun je'lic jucub ri tz'akat u banic;",
  "4": "ri a takanic copan c'a pa ri u c'u'x ri plo, ri xatwocowic sibalaj je'l awoquic xu bano.",
  "5": "Conojel tak ri e a tz'alamixic xeban cuc' tak chäj ri xec'am ulok pa ri c'ache'laj Senir; ri a che' ri tok'eninak ri awatz'iak pawi' xesax che jun chacalte' aj Libano;",
  "6": "ri e a ch'iquimibal bakit ri e petinak pa Basan xebanbex quech; ri u pa tak u xcut ri a jucub q'uisis xbanbex quech ri xec'am ulok pa tak ri tak'aj aj Chipr ri e ch'epel pa tak marpil.",
  "7": "Ri c'amal a be lino cojom che u banic tz'otom pa Ejipt cajwataj che etal chawe; ri atz'iak ri cätanix chupam ri a jucub e re morato xukuje' quiäk ri e c'amom ulok pa ri tak'aj aj Elis.",
  "8": "Ri achijab ri quepakchi'n ri a jucub e aj Sidon xukuje' aj Arbad, ri e c'amal tak u be ri a jucub e nawinelalaj tak awachijab.",
  "9": "E niq'uiaj tak achijab aj Jebal aninak caquiban qui banic tak ri winak chi ri quebataklebej. Ajchaquib que conojel tak ri jucub aj plo ri que c'ayim tak ri e a c'ay.",
  "10": "Achijab aj Pers, aj Lidiy xukuje' aj Libiy quepatanij che banal tak ch'o'j quecachilaj ri e awajch'ojab; catquiwik c'u cuc' tak quetecak ch'ich' xukuje' to'bal tak jolomaj, catjuluw c'u cumal.’",
  "11": "‘Winak aj Arbad, e cachilam ri awajch'ojab, caquisutij ri u wi' ri a nim tapia, xukuje' chquipam tak ri e tac'atak tak awachoch e c'o achijab aj Gamad. Ri e tak qui quetecak ch'ich' e tzayatzoj cho ri u rabic ri nimalaj a tapia, caquiban c'u chawe chi sibalaj je'l catelic.",
  "12": "Sibalaj c'u nim ri a k'inomal, chi ri Tarsis cac'ayinic xukuje' calok'oman awuc', che u q'uexwäch ri cac'ayij che cuya' sak puak, sak ch'ich', xukuje' räxmamaj ch'ich' chawe.",
  "13": "Xukuje' ri Gres ri Tubal xukuje' ri Mesec quelok'omanic xukuje' quec'ayin awuc', caquichi'j lok'om pataninelab chawe che tojbal xukuje' jastak re k'an ch'ich'.",
  "14": "Ri e aj Bet-togarm quiej re chac caquitojbej awech, xukuje' e quech quiejebal, xukuje' mulayib.",
  "15": "Winak ri e aj Rods quec'ayinic xukuje' quelok'oman awuc'. Quebaban a ch'äcoj cuc' winak ri e c'o chuchi' ri plo, ri marpil caquitojbej awech xukuje' e bano.",
  "16": "Ri Edom cuban c'ayinic awuc', rumal chi sibalaj c'o u wächinic ri awulew: che u q'uexwäch ri cac'ayij chque quequic'am ulok abaj re granat, quem ri e tz'ajom pa morato, e tz'otom, quem re atz'iak lino, je'lic tak abaj aj plo (coral qui bi') xukuje' je'licalaj quiäk tak abaj ri rubi.",
  "17": "Ri Juda, ri Israel xukuje' quec'ayinic xukuje' quelok'oman awuc', trico ri cäpe pa Minit, caquitojbej awech xukuje' watz'otz', juyubal räx cab, aseit xukuje' c'oc'al.",
  "18": "Ri Damasc e q'ui ri a k'inomal ri quebulok'o'; catutoj ruc' u wa'l uva ri cape pa Helbon xukuje' rismal chij ri cape pa Sahar.",
  "19": "Kas pa Uzal cac'am wi ulok ri u wa'l uva chawe, räx ch'ich' ri colomarisam chic, cane'l xukuje' aj ri cac'oc'atic, che qui q'uexwäch ri a c'ay.",
  "20": "Ri aj Dedan caquic'ayij c'ul re quiejebal quiej chawe.",
  "21": "Ri Arab xukuje' conojel ri c'o quekle'n pa Sedar e a lok'omanelab: ati'tab tak chij, ama'ib tak chij xukuje' q'uisic' quequitojbej awech.",
  "22": "Ri ajc'ayib aj Saba xukuje' aj Raam e a lok'omanelab, utzalaj tak c'oc'al, caquitojbej awech, je'lalaj tak abaj xukuje' k'an puak,",
  "23": "awuc' caquiban wi c'ayinic ri aj Haran, ri aj Cane, ri aj Eden xukuje' ri ajc'ayib aj Saba, ri aj Asiriy xukuje' conojel ri aj Med;",
  "24": "quequic'ayij coc'alaj tak quem chawe, morato tak i k'u' ri quebicoj pa tak be, ri e tz'otom, wikbal u pa tak ja, ri q'ui qui ca'yebal xukuje' cowilaj tak colob ri e pach'um.",
  "25": "Ri jucub ri quepe pa Tarsis, caquiterebela' quib quebopanic quequic'am ulok tak ri qui c'ay.’ ‘At jacha' jun jucub ri at c'o pa ri u niq'uiajil ri plo, ronojel nojinak che k'inomal.",
  "26": "Ri e a ch'iquiminelab xatquic'am bic pa tak ri choalaj tak ja', are c'u ri quiakik' ri cäpe pa elebal k'ij xuban ch'akatak chawe pa u niq'uiajil ri plo.",
  "27": "Ri a k'inomal, e je tak ri a c'ay xukuje' tak ri u wächinic tak ri awulew, ri e awajchaquib pa ri plo xukuje' ri e c'amal tak qui be ri a jucub, ri e c'ojol tak rech ri a jucub, ri e tak ajc'ayib, ri e a wäch tak ajch'ojab xukuje' conojel tak ri e awajchaquib ri quechacun pa tak ri jucub, quebe na chuxe' ri plo pa ri k'ij aretak catbik'tajic.",
  "28": "Ri qui rakoj tak chi'aj tak ri e awajchaquib xequiyicopisaj tak ri rekbala'.",
  "29": "Ri e ch'iquimil tak jucub xebel chquipam tak ri qui jucub; ri ajchaquib pa ri plo xukuje' conojel ri e c'amal tak qui be ri jucub xech'opin cho ri ulew.",
  "30": "Caquirak na qui chi' cacok'ej c'u na a wäch ruc' c'ayil. Caquiq'uiak na ulew pa qui jolom caquiwolkotij c'u na quib pa ri chaj.",
  "31": "U mac awech caquiban na tol che ri qui jolom, caquicoj na k'ek tak atz'iak re bis chquij, quebok' c'u na ruc' c'ayil.",
  "32": "Caquibixoj c'u na jun bix re cämical chawe, ri caquibij na ruc' bis chupam: ¿Jachin ta ri xcuinic xujunamaj ta rib ruc' ri Tir, ri tinimit ri xc'oji' chuchi' ri plo?",
  "33": "Aretak quebopan ri e a c'ay ri quepe puwi' plo, catz'akatisaj ri cajwataj chque ri nimak tak tinimit. Cuc' ri qui q'uiyal tak ri e a k'inomal xukuje' cuc' tak ri e a c'ay xebak'inomarisaj tak ri ajawinelab ri e c'o cho ri uwächulew.",
  "34": "Camic ri sachinak a wäch rumal ri plo, atbik'tajinak c'a chuxe' ri ja'. Ri e a chac ri quebac'ayij xukuje' conojel ri e awajchaquib ri e c'o pa ri plo xebe awuc' chuxe' ri plo.",
  "35": "Conojel ri winak ri e jekel chuchi' ri plo quixibim quib rumal awech; ri e cajawinelab e nojinak che xe'n ib, quilitaj ri xe'n ib chquipalaj.",
  "36": "Ri ajc'ayib ri quepe pa jule' tak ulew chic quenoj che xe'n ib aretak catquic'ayej. Atuxinak jun xibibalalaj jasach; kas xa' c'u jumul sachinak a wäch.’ ”"
}