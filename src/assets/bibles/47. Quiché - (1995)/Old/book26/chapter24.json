{
  "1": "Lajuj c'o rajilabal ri ulajuj ic' re ri ubelej junab, ri Ajawaxel xinuch'abej, xubij c'u chwe:",
  "2": "“Chatz'ibaj ri ajilabal ri uj c'o camic, rumal rech chi ri ajawinel ri c'o pa Babilon camic xuban c'ax che ri Jerusalen.",
  "3": "Chatzijoj chuxquin we tinimit ri' ri man ch'abexic taj cäraj jun tzijobelil ri chajwataj che, che resaxic u no'j. Chabij che chi in quinbinic: ‘Chacojo' jun t'uy puwi' ri k'ak' chaya' ja' chupam;",
  "4": "chebaya' ch'akatak tak ti'j chupam, utzalaj tak ch'akatak tak a'aj, ch'akatak tak u ti'jal uwo rachak xukuje' tak ri bak ri sibalaj e je'l na.",
  "5": "Chac'ama' jun chque ri chij ri sibalaj utz na, chebamulij c'u si' chuxe' rech sibalaj cächok'caric, c'ä quechak'aj na tak ri bak.",
  "6": "Cubij c'ut ri Ajawaxel: ¡Tok'ob u wäch ri tinimit ri cämisanel! Xak junam ruc' jun t'uy ri pusirinak, ri man quel ta ri pus che. Chebawesaj at, ri ch'akatak tak ti'j, c'ä cätoli' na can ri t'uy.",
  "7": "Ri tinimit nojinak che ri quic' ri tixtajinak; tixtajinak, man puwi' taj ri ulew rech cämuktaj rumal ri ulew, xane' puwi' ri toloticalaj abaj.",
  "8": "Ri in quinya' can ri quic' chila', puwi' ri nimalaj abaj, ri man cuya' taj cäch'ukic, rech cät'ikitaj ri woyowal chban c'u ri suq'uilal.’",
  "9": "Cubij c'ut ri Ajawaxel: ¡Tok'ob u wäch ri tinimit cämisanel! Kas in quenbana' na jun k'ak'.",
  "10": "Are' c'u ri at chac'ama' ulok jumulaj si', chat'ika' ri k'ak' utz u chak'ajisaxic ri ti'j cabano, c'ä cätzaj na ri u wa'l quec'at c'u tak ri bak;",
  "11": "Chacojo' c'ut ri t'uy puwi' ri k'ak' man c'o ta u pam caya', c'ä caquiekar na ri q'uiak ch'ich' puwi' ri k'ak' chjosk'itaj c'ut ri e u tz'ilol; ¡C'ä cäsach na ri pus!",
  "12": "Sibalaj c'u ne pusirinak, mawi c'u ne cäjosk'itaj ruc' k'ak'.",
  "13": "Jerusalen, in wajwam a josk'ixic che ri a tz'ilol che ri a tzokopitajic, man c'u ch'ajch'oj ta at c'olic. Xuwi c'u catcanaj ch'ajch'oj aretak chinkasaj ri woyowal pawi'.",
  "14": "In, ri Ajawaxel, nu bim, je c'u cabantaj na. Kas in quinebanowok, man c'u quinya' ta canok ri ma ta quintz'akatisaj u banic; man quintok'obisan ta wächaj mawi quinq'uex nu c'u'x. Quinc'äjisaj na a wäch rumal ri a c'aslemal xukuje' ri e a banoj. In, ri Ajawaxel, quinjiquiba' u bixic.’ ”",
  "15": "Ri Ajawaxel xinuch'abej. Xubij chwe:",
  "16": "“Xa' jun quinya' che resaxic ri winak chawäch ri sibalaj cawaj. Mat juyuw c'ut, mawi matok'ic; maturuwisaj u wa'l a wäch.",
  "17": "Chat coch'onok mac'utu chi catbisonic, macoj k'ek atz'iak che u c'utic chi c'o a cäminak. Mach'anaba' ri a jolom jawije' ri catbe wi mawi mebat'anaba' ri awakan jawije' ri catbe wi; mach'uk ri a palaj che u c'utic ri c'axc'obic mawi mebatij ri wa ri quetijic aretak c'o cämical.”",
  "18": "Ak'abil xintzijon cuc' ri winak, pa ri xk'ekal xcäm ri wixokil; chucab k'ij xinban ri xinutak ri Ajawaxel che u banic.",
  "19": "Xquibij c'ut ri aj tinimit chwe: “Ri cätajin cabano chak'alajisaj chkawäch ri quelcubij chke.”",
  "20": "Ri in xinbij chque: “Ri Ajawaxel xinuch'abej; xubij c'u chwe:",
  "21": "‘Chabij che ri tinimit Israel: Are wa' ri cubij ri Ajawaxel: Quenwawasij ri wachoch, ri sibalaj cäkaj chiwäch sibalaj c'u quinwaj xukuje' ri qui banbej nimal, ri xukuje' cayo'w i chuk'ab; ri e i c'ojol ri e i mia'l ri e i yo'm can pa Jerusalen xa' quecämisax na.",
  "22": "Chabij c'u chque: Ri ix je quiban na jas ri nu banom in: man cuya' taj qui ch'uk ri i plaj che u c'utic ri c'axc'obic, mawi quebitij tak ri wa ri quetijic aretak c'o cämical.",
  "23": "Man cuya' taj quich'anaba' bic ri i jolom mawi quebit'anaba' ri iwakan. Man quixjuyuw taj mawi quixok'ic. Quixtuktub na qui mac tak ri e iwetzelal, quixjuyuwilab tak chiwäch.",
  "24": "Ri Ezequiel are jun c'ambal no'j chiwe, ronojel ri xuban ri are' quiban na ix. Aretak cac'ulmataj wa', quich'ob na chi in ri' ri Ajawaxel.",
  "25": "Camic quinwesaj na ri cäyo'w qui chuk'ab ri aj israelib, ri are' ri wachoch ri ruc' ri u je'lical sibalaj quixquicotic, ri sibalaj cäkaj chiwäch quiwilo xukuje' sibalaj quiwaj. Xukuje' quebenwesaj na ri iwalc'ual chiwe chi alabom chi alitomab.",
  "26": "Pa ri k'ij c'ut ri', ri cacuinic cäto'tajic cäpe na che u ya'ic u bixic chawe ri xc'ulmatajic.",
  "27": "Pa ri k'ij ri' catanaba' ri memal, catcuinic cattzijon ruc' ri xto'tajic catux c'u na jun c'utbal che ri tinimit, we winak ri' caquich'ob na chi in ri' ri Ajawaxel.’ ”"
}