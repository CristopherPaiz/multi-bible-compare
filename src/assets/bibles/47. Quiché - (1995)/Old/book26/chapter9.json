{
  "1": "Xinta' c'ut jun cowilaj ch'abal ri xubij chwe: “¡Opanem caquiban ri quec'äjisan u wäch ri tinimit, chquijujunal cuc'am ulok ri qui ch'ojibal re cämisabal pa qui k'ab!”",
  "2": "Xinwil c'ut chi wakib achijab xeboc pa ri oquibal ri naj elinak chicaj ri cäca'y pa ri u mox ri elebal k'ij, chquijujunal cuc'am ulok jun wi't pa qui k'ab. Petinak jun achi pa qui niq'uiajil ri u cojom ratz'iak re lino, ri e ruc'am chaconisan re tz'ibanic xe' u pam. Xeboquic, xetaq'ui' c'u ruc' ri porobal re k'an ch'ich'.",
  "3": "Xwalij c'ut ri u juluwem ri u Dios ri Israel paquiwi' ri aj cajalaj tak to'banelab ri e c'o qui xic', jawije' ri e c'olinak wi, xbe chusuq'uil ri roquibal ri rachoch Dios. Ri Ajawaxel xusiq'uij ri achi ri u cojom ratz'iak re lino ri e ruc'am chaconisan re tz'ibanic xe' u pam,",
  "4": "xubij c'u che: “Chabinibej ri tinimit Jerusalen, chacojo' jun etal che ri qui palaj ri winak ri caquina' bis xukuje' c'axc'obic qui mac quech ri e xojibalalaj tak jastak ri queban pa Jerusalen.”",
  "7": "Xubij chi c'u chque: “Jix pa ri rachoch Dios, chi wawasij; chinojisaj ri uwo ja chque cäminakib.” Xebel c'u bic xquichaplej qui cämisaxic ri winak ri e c'o pa ri tinimit.",
  "8": "Aretak c'ut cätajin quecämisanic, ri in xincanaj nu tuquiel. Xinmej c'u wib c'ä xinya' na ri nu palaj cho ri ulew, in nojinak c'u che c'axc'obic xinrak nu chi', xinbij: “Ajawaxel, ¿La cäkasaj ri oyowal la puwi' ri Jerusalen c'a cäsachisaj na la u wäch ri jubik' ri canajinak chque ri aj israelib?”",
  "9": "Ri Ajawaxel xutzelej u bixic chwe: “Ri u mac ri tinimit Israel xukuje' ri rech ri Juda sibalaj nim. Ri ulew nojinak che q'ui u wäch il; ri tinimit nojinak che ri man suq'uil taj. Are pa qui c'u'x chi ri in nu xutum can ri tinimit chi ma ta quinwil ri caquibano.",
  "10": "Man quel ta c'u na jubik' nu c'u'x chque, xane' quinta' na chque jas qui banom pa ri qui c'aslemal.”",
  "11": "Are c'u ri achi ri u cojom ratz'iak re lino ri e ruc'am chaconisan xe' u pam re tz'ibanic, xtzelej ulok xubij: “Xtz'akatisataj u banic ri takanic ri xya' la chwe.”"
}