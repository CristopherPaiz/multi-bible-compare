{
  "1": "Xubij c'u chwe: “At, winak, chatija' we tz'ibatalic ri', jät c'ut che u ch'abexic ri nim tinimit Israel.”",
  "2": "Xinjak ri nu chi' xuban c'u chwe chi xintij ri wuj tz'ibatalic.",
  "3": "Xubij c'u chwe: “Chabik'a' bic we tz'ibatalic ri' ri quinya' chawe, chanojisaj ri a pam che.” Ri in xintijo xinna' c'ut chi sibalaj qui' jacha' ri juyubal räx cab.",
  "4": "Xubij c'u chwe: “Jät chak'axej che ri tinimit Israel ri quinbij na chawe.",
  "5": "Ri in man catintak ta bic ruc' jun tinimit ri c'o jun u ch'abal ri putzcuyitalic o ri c'ax ta u ch'obic, xane' ruc' ri tinimit Israel.",
  "6": "Man catintak ta bic cuc' nimak tak tinimit ri ma ta k'alaj ri quech'awic o e c'ax, ri ma ta catcuin che qui ch'obic. Pune' ta c'u catintak bic chque tak we tinimit ri' we winak ri' caquinimaj na ri cabij chque.",
  "7": "Are' c'u ri tinimit Israel, man cunimaj ta na ri cabij che, rumal rech chi man caraj taj caniman chwe. Ronojel ri tinimit Israel co ri u jolom, co ri ranima'.",
  "8": "Are' c'u ri in queban na ach'iy xukuje' tac chawe jacha' ri e are.",
  "9": "Quenbana' co chawe jacha' ri diamant, co na chuwäch ri abaj. Maxe'j awib chquiwäch, mawi mape awanima' chuwäch ri qui palaj ri caquibano, pune' man sibalaj e nimanelab taj.”",
  "10": "Xubij c'u chwe: “Kas chatoc il che u tatabexic ri quenbij na chawe, chacojo' c'u pa a jolom.",
  "11": "Jät che quilic ri e a winakil ri e c'o pa jun ulew chic, we caquinimaj ri cabij chque, o man caquinimaj taj, chabij chque: ‘Are' wa' ri cubij ri Ajawaxel.’ ”",
  "12": "Are' c'ut ri u cuinem ri Dios xinuwalijisaj, chwij c'ut xinta' jun cowilaj jininem jacha' ri re jun nimalaj cabrakan, aretak xwalij ri u juluwem ri Ajawaxel jawije' ri c'o wi'.",
  "13": "Ri jininem are' xbanow ri qui xic' ri cuerp aretak caquijukula' quib, xukuje' tak ri quetet ri e c'o pa tak qui xcut; ri tininem xak junam ruc' ri re jun nimalaj cabrakan.",
  "14": "Ri u cuinem ri Dios xinuwalijisaj, xinresaj c'u chila', ri in xinbe ruc' bis xukuje' in c'äyirinak, co c'u in u chapom bic ri u k'ab ri Ajawaxel.",
  "15": "Xinopan c'u pa Tel Abib, chuchi' ri nima' Quebar, jawije' ri e jekel wi ri aj israelib ri e c'o pa jun ulew chic, wukub k'ij c'ut xinbeytaj chila' cuc' ri aj israelib, man weta'm ta c'ut jas ri quinbano mawi jas ri quinbij.",
  "16": "Aretak xetz'akat ri wukub k'ij, ri Ajawaxel xpe wuc', xinuch'abej xubij chwe:",
  "17": "“At, winak, ri in at nu cojom che yuxlenel che ri tinimit Israel. Aretak quinya' jun takquil chawe rajawaxic caya' u bixic chque chi jewa' ri quinbij, rech caquetamaj apanok.",
  "18": "We ne quinya' apan u bixic chi cape ri cämical puwi' jun banal etzelal; we c'u man caya' u bixic che ri banal etzelal chi chutanaba' u banic ri etzelal rech cutakej c'aslem, ri are' cäcäm na rumal ri u mac, quinta' c'u na chawe jasche xcämic.",
  "19": "We c'u ri at, caya' u bixic che ri banal etzelal, man cuk'il ta c'u rib che u banic ri retzelal mawi ri lawalolaj u c'aslemal, ri are' cäcäm na rumal ri u mac, are c'u ri at cacol ri a c'aslemal.",
  "20": "Xukuje' we ne je cac'ulmataj wa' chi jun suc'alaj winak cutanaba' u takexic ri suc'alaj u c'aslemal cutakej ta c'u u banic ri etzelal, quinban c'u che chi xak quieb cubij puwi' chi catzakic; we c'u man caya' u bixic che, cäcäm na. In man quinwajilaj ta ri utzil chrij ri u banom can nabe, cäcäm c'u na u mac rech ri u mac, quinta' c'u na chawe jasche xcämic.",
  "21": "We c'u ri at, caya' u bixic che we winak ri' chi mutakej macunic, cuk'il c'u rib che u banic ri macaj, cutakej c'aslemal, rumal rech chi xunimaj ri xabij che, are c'u ri at cacol na ri a c'aslemal.”",
  "22": "Ri Ajawaxel kas chila' xuya' wi ri u k'ab panuwi', xubij c'u chwe: “Chatwalijok jät pa ri lianic, chila' c'u quinetzijon wi na awuc'.”",
  "23": "Ri in xinwalijic xinbe pa ri lianic, chila' c'u xinwil wi ri u juluwem ri Ajawaxel, jacha' ri xinwil can chuchi' ri nima' Quebar. Xinmej wib c'ä xinya' na ri nu palaj cho ri ulew,",
  "24": "xoc c'ut ri u cuinem ri Ajawaxel pa ri wanima' xuban c'u chwe chi xintaq'ui'c. Je c'u nu ch'abexic wa' xuban ri Ajawaxel: “Jät jatz'apij awib pa ri a wachoch.",
  "25": "Chiwilampe', catyut na cuc' yutbal, je c'u ri' man catcuin taj catel bic catec'ol ta c'u ruc' ri tinimit.",
  "26": "Quenbana' c'u na chawe chi canaq'ui ri awak' pa a chi' xukuje' chi catcanaj mem. Man cuya' ta c'ut quebayajo rumal rech chi e jun tinimit ri man ch'abexic ta cäcaj.",
  "27": "Aretak c'u c'o jas quinwaj quinbij chawe, quintzelej ri a ch'abal, cabij c'u na chque: ‘Are wa' cubij ri Ajawaxel.’ Jachin c'ut ri caraj cutatabej, cutatabej na', jachin c'ut ri man caraj taj, man cutatabej taj. Rumal rech chi e jun tinimit ri man ch'abexic ta cäcaj.”"
}