{
  "1": "Pa ri nabe rajilabal ri ucablajuj ic' rech ri junab cablajuj, ri Ajawaxel xinuch'abej, xubij c'u chwe:",
  "2": "“Chabixoj we bix ri' re cämical che ri paraon, ri rajawinel ri Ejipt: ‘Catjunamataj ruc' jun coj quech ri nimak tak tinimit; at jacha' jun jilijic awaj re ri plo: catchacop pa ri nima', cuc' ri e awakan casakpujij ri ja', caruj ri u ja'il ri cabinic.’",
  "3": "‘Are wa' cubij ri Ajawaxel: Pune' at c'o chquixo'l tinimit ri man quebajilataj taj quinq'uiak na ri nu c'at pawi' ruc' c'u wa' catkaj na pa nu k'ab.",
  "4": "Catinjururej na cho ri ulew catinliq'uiba' c'u can puwi' ri ulew. Quinban c'u na chi conojel ri chicop ri c'o qui xic' ri querapap cho ri caj quetaq'ui' na pawi', conojel c'ut ri juyubal tak awaj caquinojisaj na qui pam caquitij na ri a ti'jal.",
  "5": "Quebennojisaj na tak ri juyub xukuje' tak ri beya' ruc' ri k'ayinakalaj a ti'jal.",
  "6": "Quinnebenobisaj ri ulew ruc' ri a quiq'uel, ri copan na c'ä pa tak ri c'ache'laj, ruc' c'u wa' quenoj na ri qui be tak ri nima'.",
  "7": "Aretak quinsachisaj a wäch, quinban na chi cak'ekumar na ri u wäch ri caj quechup c'u na ri ch'imil; quinch'uk na ri k'ij cuc' sutz', xukuje' ri ic' man cajuluw ta chic.",
  "8": "U mac awech quebenchup na conojel tak ri ch'imil ri quejuluw chicaj, quinnojisaj c'u na ri awulew che k'ekumalil. In, ri Ajawaxel, quinjiquiba' u bixic.",
  "9": "Aretak copan qui tzijol ri u sachisaxic a wäch pa tak ri ulew ri man aweta'm ta qui wäch, quinban na chi quebel na ch'u'j q'ui tinimit.",
  "10": "U mac awech quebennojisaj na q'ui tinimit che xibriquil; ri e cajawinelab quebennojisaj na che mayinic aretak chinsutila' ri nu ch'ich' re ch'o'j chquiwäch. Aretak cattzakic, quebirbit na u mac xe'n ib che ri kas qui c'aslemal.",
  "11": "Ri Ajawaxel cubij: Ri u ch'ich' re ch'o'j ri ajawinel re Babilon cäkaj na pawi'.",
  "12": "Quenbana' na chi ri e a tinimit ri man e ajilatal taj quesocotaj na rumal ri qui ch'ich' ri ajch'ojab ri man c'o ta jubik' tok'obisam wächaj cuc'. Caquiq'uis na tzij puwi' ri u nimalil ri Ejipt caquisachisaj c'u na qui wäch ri e u tinimit ri man e ajilatal taj.",
  "13": "Quinsachisaj na u wäch ronojel wacax ri caruq'uiaj rech chque tak ri e a ja', mawi chi c'u jumul ri achijab mawi ri awaj quequisakpujij ta chic rumal ri qui binem.",
  "14": "C'äte ri' quinban na chi casakar ri ja' xukuje' chi ri nima' quelememic jacha' ri aseit. In, ri Ajawaxel, quinjiquiba' u bixic.",
  "15": "Aretak chinjalwächij ri Ejipt pa jun chaki'j uwo sak cätoli' c'u can ri ulew, man e c'o ta chi u winakil, c'äte ri' caquich'ob na chi in ri' ri Ajawaxel.’ ”",
  "16": "“Jun bix wa' re cämical, je c'u u bixoxic wa' chquibana' ri ixokib ri e c'o chquixo'l jalan tak winak aretak chcok'ej u wäch ri Ejipt xukuje' ri tinimit u winak. In, ri Ajawaxel, quinjiquiba' u bixic.”",
  "17": "Pa ri olajuj rajilabal ri ucablajuj ic' rech ri ucablajuj junab, ri Ajawaxel xinuch'abej, xubij c'u chwe:",
  "18": "“At, winak, chatbixon junam cuc' ri ixokib ri e re jalan nimak tak tinimit jun bix re cämical paquiwi' ri q'uialaj winak aj Ejipt xukuje' paquiwi' ri e c'amal tak qui be. ‘Ri e c'o qui cuinem quekaj na pa ri c'olbal chuxe' ri ulew cuc' ri e kajinak chic chuxe' ri ulew pa ri mukbal.",
  "19": "¿La xa' ta pu lo sibalaj ta at je'l na, chquiwäch ri niq'uiaj chic? Chatkaj bic chatutz'uba' awib cuc' ri e k'ijilal tak diosib.’ ”",
  "20": "“Ri e are' quetzak na cuc' ri quecämisax pa ri ch'o'j. Ri ch'ich' re ch'o'j xak eyeninak. Cuc' tak e are' quebe wi na ri e qui nimak tak mulaj.",
  "21": "Ri e c'amal tak be ri e c'o na tak qui cuinem quebequic'am na chupam ri rajawinic ri cämical, ri aj ejiptib xukuje' ri junam qui wäch cuc', je caquibij wa': ‘¡Xekaj tak ulok! ¡Xetutz'e' can we e k'ijilal tak diosib ri', ri xecäm chupam ri ch'o'j!’",
  "22": "C'o ri Asiriy chi', e rachil conojel ri e rajch'ojab qui sutim rij ri mukutal wi. Conojel e are' xecäm pa ri ch'o'j.",
  "23": "E muktal chupam ri jul ri sibalaj naj kajinak na. Ri e rajch'ojab xquicoj ri nimalaj xe'n ib chquixo'l ri e c'asc'oj, xecäm c'ut pa ri ch'o'j quisutim c'u rij ri mukutal wi ri Asiriy.",
  "24": "Chi' c'o wi ri Elam, e rachil conojel ri rajch'ojab qui quisutim rij ri mukutal wi. Conojel e are' xecäm chupam ri ch'o'j, e k'ijilal tak diosib xekaj cuc' ri cäminakib chuxe' ri ulew. Xquicoj ri xe'n ib chquixo'l ri e c'asc'oj, are c'u ri camic man c'o ta chi qui k'ij chquixo'l ri xek'aj chupam mukubal.",
  "25": "Ri Elam tutz'ul chquixo'l conojel ri rajch'ojab e cäminak, e conojel wa' e k'ijilal tak diosib xecäm chupam ri ch'o'j, ri qui sutim rij ri mukutal wi. Xequinojisaj ri c'asc'oj che xibin ib, are c'u ri camic man nim ta qui k'ij chquixo'l ri e kajinak pa ri mukubal. Xecanaj chquixo'l winak ri xa' xecämisaxic.",
  "26": "Chi' e c'o ri Mesec xukuje' ri Tubal e rachil conojel ri e rajch'ojab quisutim rij ri mukutal wi, conojel e are' e k'ijilal tak diosib xecämisax pa ri ch'o'j, ri xequinojisaj ri e c'asc'oj che xibin ib.",
  "27": "Man e mukutaltaj cuc' ri nimak qui k'ij re ojer, ri xemuk junam cuc' ri qui ch'ojibal chupam ri cajawibal ri cäminakib ri xeya' ri qui ch'ich' re ch'o'j che qui ch'acat e are' tak c'ut ri e qui quetecak ch'ich' puwi' ri qui cuerp, xequinojisaj c'u ne can ri e c'asc'oj che xibin ib.",
  "28": "Chila' c'u catc'oji' wi na, Ejipt, chquixo'l ri e k'ijilal tak diosib, banom ch'akatak chawe at mukutal c'u cuc' ri xecämisax pa ri ch'o'j.",
  "29": "Chi' c'u c'o wi ri Edom e rachilam tak ri e rajawinelab xukuje' tak ri e qui k'atal tak tzij. Pune' ta c'u ne sibalaj nim ri qui cuinem, e c'o chquixo'l ri xecämisax pa ri ch'o'j ri e k'ijilal tak diosib, chquixo'l ri xekaj chupam ri mukubal.",
  "30": "Chi' e c'o wi ri e c'amal tak be aj riquiak'ab elebal k'ij, junam cuc' conojel ri aj Sidon. Xc'oji' can nimalaj qui cuinem nabe xenojisan c'u che xe'n ib, are c'u ri camic e kajinak cuc' ri xecäm chupam ri ch'o'j, yok'obal e ch'ukuwinak. E k'ijilal tak diosib, man nimak ta qui k'ij, e mukutal chquixo'l ri xecämisax pa ri ch'o'j, chquixo'l ri xekaj chupam ri mukubal.",
  "31": "Aretak cheril ri paraon, cäcu'bi na u c'u'x che ri qui cämical conojel ri u winak, ri are' xukuje' conojel ri rajch'ojab xecäm pa ri ch'o'j. In, ri Ajawaxel, quinjiquiba' u bixic.",
  "32": "Ri ajawinel xebunojisaj ri e c'asc'oj che xibin ib; rumal ri' mukutal chquixo'l ri e k'ijilal tak diosib, chquixo'l ri xecämisax pa ri ch'o'j, junam xukuje' ri e rajch'ojab, ri man e ajilatal taj. In, ri Ajawaxel, quinjiquiba' u bixic.”"
}