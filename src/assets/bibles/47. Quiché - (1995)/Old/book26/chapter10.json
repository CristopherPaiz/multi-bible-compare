{
  "1": "Xinwil c'ut chi, puwi' ri wocowic ri c'o paquiwi' ri qui jolom ri aj cajalaj tak tobanelab ri e c'o qui xic', xc'utun jun jasach ri jacha' u banic jun tem re ajawibal ri je ta ne cäpe ri je'licalaj räx abaj zapir.",
  "2": "Ri Ajawaxel xubij che ri achi ri u cojom ratz'iak re lino: “Chanima' awib chquixo'l tak ri quetet re ri carwaj chquixe' ri aj cajalaj tak to'banelab ri e c'o qui xic', chac'ama' jumuk' rachak k'ak' ri cäkuchuwic, ri c'o chquixo'l ri cajalaj tak tobanelab ri e c'o qui xic', chajabuj c'u paquiwi' ri e c'amal tak u be ri tinimit.” Xinwil c'ut ri xuban ri achi che u nimic rib.",
  "3": "Pa ri jok'otaj ri' ri cajalaj tak to'banelab ri e c'o qui xic' e c'o pa ri u mox ri rachoch Dios, jun sutz' c'ut nojisaninak ri nabe uwo ja.",
  "4": "Xwalij c'ut ri u juluwem ri Ajawaxel paquiwi' ri aj cajalaj tak to'banelab ri e c'o qui xic' xbe c'ut chuchi' ri rachoch Dios; xnoj c'u ri rachoch Dios rumal ri sutz', xtunun c'ut ri uwo ja rumal ri u tununem ri u juluwem ri Ajawaxel.",
  "5": "Ri jininem ri caquiban ri qui xic' ri aj cajalaj tak to'banelab cätataj c'ä cho ri ucab uwo ja. Je ta ne chi are' ta ri Dios ri c'o ronojel u cuinem cätajin ta cach'awic.",
  "6": "Xuya' c'u takanic ri Ajawaxel che ri achi ri u cojom ratz'iak re lino chi chuc'ama' k'ak' chquixo'l tak ri u quetet ri carwaj, chquixo'l ri aj cajalaj tak to'banelab ri e c'o qui xic'. Ri achi xbec xuya' rib chuxcut jun chque ri quetet.",
  "9": "Pa qui xcut ri aj cajalaj tak to'banelab ri e c'o qui xic' xebenwil quiejeb quetet, jun pa qui xcut chquijujunal. Ri quetet quejuluwic ri e jacha' ta ne e junam ta ruc' ri je'licalaj k'an abaj ri topas.",
  "10": "Ri quiejeb quetet xak e junam ri je ta ne ri c'o ta jun chupam ri jun chic.",
  "11": "Aretak ri cuerp ri e c'o qui xic' quebe pa jun chque ri quiejeb xcutaj, man caquitzalc'atij ta quib, xane' caquitakej qui bic ruc' ri cac'amow qui be.",
  "12": "Ri qui cuerp, ri uwo tak cachak, ri qui k'ab xukuje' tak ri qui xic' e nojinak che jolk'inic pa conojel ri qui xcut, xukuje' ri quiejeb quetet.",
  "13": "Kas in xinto'wic chi ri quetet “carwaj” quebuchixic.",
  "14": "Chquijujunal ri aj cajalaj tak to'banelab ri e c'o qui xic' e c'o quiejeb qui palaj: ri nabe palajaj re jun ama' wacax; ri ucab, re jun winak; ri urox, re jun coj; are c'u ri ucaj, re jun cot.",
  "15": "We aj cajalaj tak to'banelab ri' kas e are tak wa' ri e wilom can chuchi' ri nima' Quebar. Ri aj cajalaj tak to'banelab ri e c'o qui xic' xewalijic,",
  "16": "aretak c'u quebec, xukuje' quebe ri quetet; aretak c'u caquiwalijisaj ri qui xic' rech quewalij cho ri ulew, ri quetet amak'el e c'o pa qui xcut;",
  "17": "aretak caquik'atij quib, xukuje' caquik'atij tak quib ri quetet; aretak c'u quewalijic, xukuje' quewalij tak ri quetet, rumal rech chi ri quetet qui tz'akatil tak quib cuc' ri c'aslic tak cuerp.",
  "18": "Xwalij c'ut ri u juluwem ri Ajawaxel puwi' ri rachoch xuya' c'u rib paquiwi' ri aj cajalaj tak to'banelab ri e c'o qui xic'.",
  "19": "We aj cajalaj tak to'banelab ri' xquiwalijisaj ri qui xic' xewalij c'u cho ri ulew. Ri in xinwilo jas ri xquibano xewalijic, junam cuc' tak ri quetet ri e c'o pa tak qui xcut, xetaq'ui' c'u chuchi' ri rachoch ri Ajawaxel ri cäca'y pa riquiak'ab ri elebal k'ij. Ri u juluwem ri u Dios ri Israel c'o paquiwi'.",
  "20": "Kas e are' aj cajalaj tak to'banelab wa' ri e c'o qui xic' ri xebenwil chuxe' ri u Dios ri Israel, chuchi' ri nima' Quebar. C'äte ri' kas xinch'ob ri kas qui banic.",
  "21": "Chquijujunal e c'o cajcaj qui palaj cajcaj qui xic', chquixe' c'ut ri qui xic' quilitaj jun jasach ri e je ta ne qui k'ab winak.",
  "22": "Ri palajaj xak e junam cuc' ri aj cajalaj tak to'banelab ri e c'o qui xic' ri xebenwil chuchi' ri nima' Quebar. Chquijujunal quebe chquiwäch."
}