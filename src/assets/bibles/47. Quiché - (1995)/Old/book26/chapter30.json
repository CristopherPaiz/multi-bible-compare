{
  "1": "Ri Ajawaxel xinuch'abej, xubij c'u chwe:",
  "2": "“At, winak, chatch'aw pa ri nu bi' chabij c'ut: ‘Are' wa cubij ri Ajawaxel: Chiraka' i chi' che ri k'ijol",
  "3": "ri nakajin cubano; ¡Canakajin ri u k'ijol ri Ajawaxel! ¡Jun k'ijol wa' ri k'ekmuj, jun xibibalalaj k'ijol chque ri nimak tak tinimit!",
  "4": "Cäpe na ri ch'o'j puwi' ri Ejipt. Aretak c'u e q'ui ri checämisax chila', queläk'ax c'ut ri qui k'inomal, casachisax c'u u wäch ri Ejipt xukuje' ne ri e u tac'alibal. Ri Etiopiy cuchap birbitem.",
  "5": "Quech'äctaj c'u na pa ri ch'o'j ri e rajch'ojab ri Etiopiy xukuje' ri e rech ri Libiy, ri e rech ri Lidiy, ri e rech ronojel ri Arab, ri e rech ri Cub xukuje' ri e jule' tak tinimit chic, xukuje' ri e quech ri niq'uiaj ulew chic ri junam qui wäch cuc'.",
  "6": "Are wa' cubij ri Ajawaxel: ri caquinim quib che u to'ic ri Ejipt quecäm na pa ri ch'o'j, kas pa Migdol c'ä pa Asuan. Ri u cuinem ri Ejipt ri cubanbej nimal cämach'irisax na canok. In, ri Ajawaxel, quinya' nu tzij che u banic.’",
  "7": "Ri Ejipt are' ri ulew ri sibalaj cätolobax na cumal conojel, xukuje' tak ri u tinimit e are' ri sibalaj quetolobax na canok.",
  "8": "Aretak chenbana' chi ri ulew chenicnobok xukuje' cäsachtaj na qui wäch conojel ri quetoban ruc', c'äte ri caquich'ob na chi in ri' ri Ajawaxel.",
  "9": "Aretak chopan ri k'ij re ri u c'äjisaxic u wäch ri Ejipt, quebentak bic tako'n ri quebe puwi' ri plo che qui ch'ujarisaxic ri winak ri e c'o pa Etiopiy, ri cänoj na che xe'n ib. We k'ij ri' xacol man copanic.",
  "10": "In, ri Ajawaxel, quinbij: Are' quentakchi'j ri Nabucodonosor, ri ajawinel re Babilon, che u chupic u wäch ri u k'inomal ri Ejipt.",
  "11": "Ri are' cäbe na quebuc'am bic ri rajch'ojab, ri e winak ri man c'o ta jubik' tok'obisam wächaj cuc', che u q'uisic tzij puwi' ri ulew. Caquicoj na ri qui ch'ich' re ch'o'j che ri Ejipt, caquinojisaj can ri ulew chque cäminakib.",
  "12": "Quinban na chi cätzaj na ri Nil, quinjach c'u na ri ulew pa qui k'ab itzel tak winak; cumal c'ut we winak ri man e qui winakil taj quinq'uis na tzij puwi' ri ulew xukuje' ronojel ri c'o chupam. In, ri Ajawaxel in ch'awinak.",
  "13": "In, ri Ajawaxel, quinbij: Quinsachisaj qui wäch ri e diosib, quenq'uisa' c'u tzij paquiwi' tak ri e subunelab tak diosib ri e c'o pa Memps. Ri Ejipt man cac'oji' ta chic u k'atal tzij, quinnojisaj c'u na ri ulew che xe'n ib.",
  "14": "Quinjalwächij na ri u mox ri Ejipt pa etzeletajic, quint'ik na k'ak' che ri Zoan quinc'äjisaj c'u na u wäch ri Tebs.",
  "15": "Quinkasaj na ri woyowal puwi' ri Sin ri ya'l u chuk'ab ri Ejipt, quinsachisaj na u wäch ri u k'inomal ri Tebs.",
  "16": "Quint'ik na k'ak' che ri Ejipt, ri Sin cubak'atila' na rib rumal ri k'oxomal; quebejaktaj na c'ob chque tak ri nimak u tapia ri Tebs, xukuje' ri Memps cakaj na pa qui k'ab ri ajch'ojab pa k'ij.",
  "17": "Ri alabom ri e c'o pa On xukuje' ri e c'o pa Bubastis quecäm na pa ri ch'o'j, e are c'u ri niq'uiaj winak chic e yutuyuj quec'am bic.",
  "18": "Aretak chinyojij ri u cuinem ri Ejipt xukuje' chinq'uistzij puwi' ri u chuk'ab ri sibalaj cunimarisaj wi rib, ri k'ij cak'ekumar pa Tapnes, jun sutz' cäch'ukuw na ri Ejipt, ri e u winak ri e c'o pa ri tak ri u tinimit e yutuyuj quec'am bic.",
  "19": "Ri in quinban na ri u c'äjisaxic u wäch ri Ejipt, c'äte c'u ri' caquich'ob na chi in ri' ri Ajawaxel.”",
  "20": "Pa ri uwuk ri rajilabal ri nabe ic' rech ri ujulajuj junab, ri Ajawaxel xinuch'abej, xubij c'u chwe:",
  "21": "“Ri in nu k'ajisam ri u k'ab ri paraon, ri rajawinel ri Ejipt, man c'o ta c'u jun cunaninak mawi botz'owinak rech cucoj ta ri u chuk'ab cacuin ta chi c'u jumul che u muk'exic ri ch'ich' re ch'o'j.",
  "22": "Rumal ri' in, ri Ajawaxel, quinbij: In quink'alajisaj wib chi at nu nu c'ulel ri paraon, rajawinel ri Ejipt. Quebenk'aja' ri quieb u k'ab, ri utz xukuje' ri k'ajinak nabe, quinban chi c'u na chi cäjoljob ri ch'ich' re ch'o'j ri c'o pa u k'ab.",
  "23": "Quebenjabuj na ri aj Ejipt chquixo'l ri nimak tak tinimit, quebentuquij na chquixo'l ri jalan tak ulew.",
  "24": "Quenya' qui chuk'ab ri e u k'ab ri ajawinel aj Babilon, quenya' ri nu ch'ich' re ch'o'j pa u k'ab ri ajawinel aj Babilon, quenya' ri nu ch'ich' re ch'o'j pa u k'ab. Quebenk'aja' ri u k'ab ri paraon, cäch'ach'at c'u na aretak cuna' rib chi socotajinak chuwäch ri c'ulel.",
  "25": "Quebenya' na qui chuk'ab ri e u k'ab ri ajawinel aj Babilon quebentuktubisaj c'u na ri e u k'ab ri paraon. Aretak chinya' ri ch'ich' re ch'o'j pa u k'ab ri ajawinel re Babilon, aretak c'u cuwalijisaj ri are' che u banic c'ax che ri Ejipt, caquich'ob na chi in ri' ri Ajawaxel.",
  "26": "Quebenjabuj na ri aj Ejipt, chquixo'l tak ri niq'uiaj tinimit chic xukuje' chquixo'l niq'uiaj nimak tak tinimit chic, c'äte c'u ri' caquich'obo chi in ri' ri Ajawaxel.”"
}