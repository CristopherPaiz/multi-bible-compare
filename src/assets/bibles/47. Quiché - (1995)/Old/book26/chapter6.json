{
  "1": "Ri Ajawaxel xinuch'abej. Xubij c'u chwe:",
  "2": "“Chatca'y chque tak ri e u juyub ri Israel, chebach'abej c'u pa ri nu bi'",
  "3": "je chabij wa' chque: ‘Chitatabej, e u juyub tak ri Israel, ri cubij ri Ajawaxel chque tak ri juyub, ri ch'ucuch'ak tak juyub, ri nima' xukuje' tak ri beya': Quenbana' na quebensachisaj c'u na qui wäch ri c'olbal ri quek'ijilax wi tak diosib.",
  "4": "Quinban na ch'akatak chque tak ri porobal ri quebichi'j wi tabal tak tok'ob xukuje' ri quebiporoj wi c'oc' k'ol, quinban c'u na chque tak ri cachijab chi e cäminak quetzak chquiwäch tak ri qui diosib.",
  "5": "Quebenrokij na ri cäminak tak aj israelib chquiwäch tak ri qui diosib, quebenjabuj c'u na tak ri qui bakil chquij tak ri qui porobal.",
  "6": "Pa conojel tak ri c'olbal jawije' ri chixejekel wi na, ri tak tinimit casachisax na qui wäch xukuje' tak ri e qui porobal ri quequik'ijilaj wi tak ri diosib quecanaj na pa yojoyobic. Ri e tak qui porobal kas quetz'akat can qui yojyobisaxic, ri e diosib quemuchitajic; ri e qui porobal che u poroxic c'oc' k'ol, quet'akixic; ronojel ri i banom ix cächup na u wäch.",
  "7": "Aretak c'u caquilo chi xak c'ätetal quetzak ri tinimit winak chixo'l e cäminak, caquetamaj c'u na chi in ri' ri Ajawaxel.",
  "8": "Quinban c'u na chi e c'o jujun chiwe queto'taj chuwäch ri cämical quec'asi' c'u canok, e jabutal chquixo'l ri nimak tak tinimit.",
  "9": "Ri quec'asi' canok quinnataj na chque pa ri nimak tak tinimit ri'; quenataj na chque joropa' ri c'ax ri xquirik wumal rumal rech chi man xeniman ta chwe xukuje' chi xquitas quib chwij che qui k'ijilaxic tak diosib. Quemuluw c'u na qui c'u'x kas chque chquibil tak quib, cumal tak conojel ri etzelal ri e qui banom, cumal conojel tak ri xojibal tak banoj ri e qui banom.",
  "10": "C'äte c'u ri' caquetamaj na chi in ri' ri Ajawaxel, aretak c'u xinchi'j qui takic ulok tak we etzelal ri', man xak ta lok' xebencoj tak xibibal tak ib.’ ”",
  "11": "Ri Ajawaxel xubij chwe: “Chatjuyuwok chatt'ocon cuc' tak ri a k'ab, chatyok'on cuc' tak ri awakan; chebaraka' tak a chi' re k'oxomal cumal ri xojibalalaj tak retzelal ri e u banom ri tinimit Israel, quecäm c'u na rumal ri ch'o'j, ri wi'jal xukuje' ri yabil.",
  "12": "Ri naj e c'o wi quecäm na cumal tak ri yabil, ri e c'o nakaj quecäm na rumal ri ch'o'j, are c'u ri quec'asi' canok quecäm na rumal wi'jal. Je quinban na wa' che u tojojexic ri woyowal paquiwi'.",
  "13": "Aretak chequil we winak ri e qui cäminakib chquixo'l tak ri qui diosib ri e qui banom chquij tak ri e porobal, paquiwi' tak ri juyub ri naj e elinak chicaj, paquiwi' tak ri juyub, chuxe' ronojel che' ri cätojtotic, chuxe' ronojel räx che' ri k'eku'm u xak, xukuje' pa tak ri c'olbal ri xequichi'j wi je'lalaj tak c'oc'al chquiwäch tak ri qui diosib, c'äte c'u ri' caquich'ob na chi in ri' ri Ajawaxel.",
  "14": "Quinyac na ri nu k'ab che u c'äjisaxic qui wäch ri kas c'u pa ri chaki'j uwo sak pa ri u mox elebal k'ij c'a pa Ribla pa ri riquiak'ab elebal k'ij, quinjalwächij na ri culew xukuje' conojel ri c'olbal, ri e jekejoj wi winak, pa jun xibibalalaj chaki'j uwo sak. C'äte ri' cäquetamaj na chi in ri' ri Ajawaxel.”"
}