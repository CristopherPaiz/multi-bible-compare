{
  "1": "Ri Ajawaxel xinuch'abej, xubij c'u chwe:",
  "2": "“At, winak, chatch'aw pa ri nu bi' che u c'äjisaxic qui wäch ri rajyuk'ab ri Israel, chabij c'u chque: ‘Are' wa' cubij ri Ajawaxel: ¡Tok'ob qui wäch ri rajyuk'ab ri Israel, ri are caquilij quib pa quech wi! Ri are ta ne caquilij ri jumulaj chij.",
  "3": "Ri ix quikumuj ri leche, quicoj ri rismal ri chij che iwatz'iak quebipil tak c'ut ri chij ri e chomak na, man quiwilij ta c'ut ri jumulaj chij.",
  "4": "Ri ix man quebito' taj ri tukar tak chij, mawi quebicunaj tak ri yawabib, mawi quebibotz' ri k'ajinak jun cakan, mawi quebitzelej ulok ri caquijal qui be, mawi quebitzucuj ri quesachic, xane' quicoj c'anal chque xukuje' man quitok'obisaj ta qui wäch.",
  "5": "Ri e nu chij man c'o ta cajyuk' xcanajic xquituquij c'u quib, xetij cumal tak ri juyubal tak awaj.",
  "6": "Xquituquij quib pa conojel tak juyub xepaki' paquiwi' tak ri ch'ucuch'ak tak juyub, xquijabula' tak quib pa ronojel ri uwächulew, man c'o ta c'u jachin xoc ta il chque, ri xbe ta che qui tzucuxic.",
  "7": "Je c'u ri', ajyuk'ab, kas utz qui tatabexic tak ri e nu tzij chebibana'.",
  "8": "In ri Ajawaxel, quinban ri chi'nic ri kas cäban na rumal ri nu bi': Juyubal tak awaj re conojel qui wäch e eläk'aninak xukuje' e qui bik'om tak ri e nu chij, rumal rech chi man c'o ta cajyuk'. Ri wajyuk'ab man quebe ta che quitzucuxic tak ri chij. Ri ajyuk'ab are caquilij quib pa quech wi, man are ta c'u ri jumulaj nu chij.",
  "9": "Rumal ri', ajyuk'ab, chebitatabej tak ri tzij",
  "10": "chi in, ri Ajawaxel, ri quinya' u bixic chiwe: Ajyuk'ab, in quink'alajisaj wib chi at nu c'ulel chiwe, quebentokij c'ut ri e nu chij pa i k'ab; quinwesaj ri qui chajixic pa i k'ab, rech man quitakej ta qui chajixic iwib pa iwech wi; quinto' na qui wi' tak ri e nu chij, rech man quebitakej ta qui tijic.’ ”",
  "11": "“In, ri Ajawaxel, quinbij: Kas in quinoc na il che qui chajixic ri nu chij.",
  "12": "Jacha' ri ajyuk' ri coc il chque tak ri u chij aretak qui tuquin quib, jewa' ri oquem il ri quenbana' na chque tak ri nu chij; quebento'tajisaj pa tak ri c'olbal ri xquituquij wi quib pa jun k'ekumalaj k'ij ri sibalaj rech rikoj c'ax.",
  "13": "Quebenwesaj na ulok pa tak ri ulew ri man e culew taj, quebenmulij na, quebenc'am na bic chupam ri kas culew. Quebenc'am na bic, quebewok na pa tak ri u juyub ri Israel, chquichi' tak ri nima', xukuje' pa conojel tak ri c'olbal pa ri ulew ri utz c'olem chquipam.",
  "14": "Quebenc'am na bic rech quebequitija' ri echa', ri sibalaj e utz na, pa tak ri echabal ri e c'o paquiwi' ri e tac'atak tak u juyub ri Israel. Cuya' quebuxlan chila' quequitij c'ut ri echa' ri sibalaj e je'l na.",
  "15": "Kas in quinux na cajyuk' tak ri e nu chij, kas in quebenc'amow na bic che uxlanem. In, ri Ajawaxel, quinjiquiba' u bixic.",
  "16": "Quebentzucuj tak na ri nu chij ri e sachinak, quebenc'am na ulok ri qui jalom tak qui be, quebenbotz' tak na ri jujun cakan ri e k'ajinak, quebento' na ri tukarib, quebenchajij na ri e chomak ri xukuje' ri e co. Ri in utzalaj qui chajixic quinban na.",
  "17": "In, ri Ajawaxel quinbij: Chixtatabenok nu chij: Quenbana' na suq'uilal chquixo'l ri alaj tak chij cuc' ri alaj tak quisic'.",
  "18": "¿Man cacu'bi' ta qui c'u'x che u tijic ri utzalaj echa', xane' caquixak'alej canok ri cäcanajic? Cacuq'uiaj ri sakalaj ja', caquixok'olij c'u can ruc' ri cakan,",
  "19": "are c'u ri e nu chij quequitij na ri echa' ri i xak'elem canok xukuje' cacuq'uiaj na ri ja' ri i xok'olim canok.",
  "20": "Rumal ri' in, ri Ajawaxel, quinbij chiwe: Quenbana' na suq'uilal chquixo'l ri chij ri e chomak na xukuje' ri e c'alax.",
  "21": "Ri ix naj e i ch'icmayim wi bic ri e tukarib, e i tok'om cuc' tak ri i wuc'a' i banom c'u chque chi e animajinak bic.",
  "22": "Are c'u ri in quebento'tajisaj na ri nu chij. Man quinya' ta c'olbal chi quetakex queläk'axic. Quenbana' na suq'uilal chquixo'l tak ri chij.",
  "23": "Quenbana' na chi catzelej ulok ri pataninel wech ri David, xuwi c'ut ri are' quincoj na che ajyuk', ri are' quebuchajij na. Are' cux na yuk'ul quech.",
  "24": "In, ri Ajawaxel, quinux na u Dios, are' c'u ri pataninel wech ri David are cux na c'amal u be. In, ri Ajawaxel, in ch'awinak.",
  "25": "Quenbana' jun c'ulwächinic cuc', quinjiquiba' ri roc'owisaxic jun c'aslemal cumal pa utzil. Quinban na chi casach qui wäch ri juyubal tak awaj pa ri ulew rech quejeki' ri nu chij pa utzil pa apachique juyub xukuje' quewar pa tak ri c'ache'laj.",
  "26": "In quebenya' na ri nu chij chrij ronojel ri tastalicalaj nu juyub, quebentewichi'j c'u na; quebenjabij na ulok tewichibal paquiwi', pa ri k'ijol ri takalic.",
  "27": "Ri wächinel tak che' ri e c'o pa ri juyub caquiya' na qui wäch, ri ulew cuya' na ri u wächinic, quejeki' c'u na pa utzil pa ri kas culew. Aretak chinwesaj ri nu tinimit pa qui k'ab ri e qui banom jacha' lok'om pataninelab chque, c'äte ri' caquich'ob na chi in ri' ri Ajawaxel.",
  "28": "Ri e tinimit tak ri man e qui winakil taj man quebajawin ta chi na paquiwi', mawi quet'ubix chic cumal ri juyubal tak awaj. Quejeki' na pa utzil, man c'o ta chi jachin cacojow qui xib.",
  "29": "Quebenya' na qui tico'n ri sibalaj quewächinic, ri e are' man caquicoch' ta chi na wi'jal mawi cätzex chi na qui wäch cumal ri niq'uiaj winak chic.",
  "30": "C'äte ri' caquich'ob na chi in, ri Ajawaxel ri qui Dios, in c'o cuc', xukuje' chi ri Israel are' nu tinimit. In, ri Ajawaxel, quinjiquiba' u bixic.",
  "31": "Ri ix ix nu chij, ri e chij rech ri nu yuk'bal. In ri' ri qui Dios. In, ri Ajawaxel, quinjiquiba' u bixic.”"
}