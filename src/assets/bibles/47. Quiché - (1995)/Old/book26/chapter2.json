{
  "1": "Xinta' c'u jun ch'abal ri xubij chwe: “At, winak, chattac'alok, quintzijon c'ut awuc'.”",
  "2": "Aretak we ch'abal ri' cätajin qui nu ch'abej xoc ri u cuinem ri Dios pa ri wanima' xuban c'u chwe chi xintaq'ui'c. Xinta' c'ut ri ch'abal ri qui nu ch'abej",
  "3": "xutakej u bixic chwe: “At, winak, catintak bic cuc' ri aj israelib, jun tinimit ri man nimanel taj ri e c'ulelaninak chwe. Ri e are', xukuje' ri e qui mam quiwalijisam quib chwij c'ä je c'u ne c'ä pa ri k'ij camic.",
  "4": "Xukuje' ri e calc'ual co ri qui jolom, co ri canima'. Catintak c'u bic cuc', rech cabij chque: ‘Are wa' ri cubij ri Ajawaxel.’",
  "5": "We caquiya' qui xiquin chawe o man caquiya' taj, e winak ri man e nimanelab taj, caquetamaj c'u na chi c'o jun k'axal tzij chquixo'l.",
  "6": "At, winak, maxe'j awib chquiwäch mawi che ri caquibij chawe, pune' ta ne cana' chi at c'o pa qui niq'uiajil tak ri q'uix o at jekel ta chquixo'l tak ri sina'j. Maxe'j awib che ri caquibij chawe mawi mape awanima' chuwäch ri qui palaj ri caquibano, pune' c'u man sibalaj e nimanelab taj.",
  "7": "Ri at, chebaya' qui bixic tak ri nu tzij chque, we caquiya' qui xiquin chawe o man caquiya' taj sibalaj c'u man e nimanelab taj.",
  "8": "Kas chatoc il che ri quinbij chawe, matux c'u man at nimanel taj jacha' ri e are'. Chajaka' ri achi' chatija' c'ut ri quinya' na chawe.”",
  "9": "Xinwil c'u jun k'abaj ri u yukum rib chwe, ri ruc'am jun wuj tz'ibatalic ri botolic.",
  "10": "Ri k'abaj xusol ri wuj chnuwäch. Caperaj c'ut tz'ibatal u wäch: ri e tz'ibatal c'u chupam e ok'ebal, e juyuwibal re k'oxomal xukuje' e cojbal tak xib."
}