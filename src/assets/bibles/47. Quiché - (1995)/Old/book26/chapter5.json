{
  "1": "Ri Ajawaxel xubij chwe: “Camic, winak, chac'ama' jun cuchilo ri cäjajat u pa u chi' jacha' jun josbal ismachi', chatolij ri a jolom xukuje' ri u xe' a cacate'. Chac'ama' c'u jun pajbal, chabana' oxib che ri a wi'.",
  "2": "Aretak cätani' ri ch'o'j ri cäban ruc' ri tinimit, chaporoj ri jun u roxil ri wi'aj pa u niq'uiajil ri tinimit; chac'ama' c'ut jun cuchilo, charamij chi c'ut ri jun chic u roxil ri wi'aj chrij ri tinimit, are chi c'u ri c'ä c'o na chajabuj pa ri quiakik'. Ri in quinbe na chquij ri winak ri e c'o pa ri tinimit, quinwuc'aj bic jun ch'ich' re ch'o'j pa nu k'ab.",
  "3": "Chebac'ama' c'u quieb oxib chque ri wi'aj ri', chebaxima' chuchi' ri awatz'iak.",
  "4": "Chebac'ama' chi c'u jubik' chque, chebaq'uiaka' pa ri k'ak' rech quec'atic. Chila' c'u quel wi na bic k'ak' chquij conojel ri aj israelib.",
  "5": "In, ri Ajawaxel quinbij: C'o we Jerusalen chi'. In xincojow chquixo'l tak ri tinimit xukuje' ri nimak tak tinimit.",
  "6": "Are c'u ri are' xebuc'ulelaj tak ri nu pixab xukuje' tak ri e nu takanic, nim c'u na ri etzelal ri u banom chquiwäch tak ri tinimit xukuje' ri nimak tak tinimit ri e c'o tak che u c'ulja, man quequinimaj ta c'ut ri e nu pixab mawi quitakem qui banic tak ri e nu takomal.",
  "7": "Rumal ri' in, ri Ajawaxel, quinbij: Ri ix ix uxinak man ch'abexic ta quiwaj chquiwäch ri winak ri e c'o che i c'ulja, man c'u e i takem ta qui banic tak ri nu takanic; mawi ne i banom iwe ri qui pixab ri winak ri e i c'ulja.",
  "8": "Rumal ri' in, ri Ajawaxel, quinbij: In xukuje' quenk'atij na a wäch, Jerusalen; quenya' na ri c'äjisabal a wäch chquiwäch conojel ri nimak tak tinimit.",
  "9": "Ri mawi jumul nu banom mawi quenbana' chi na. Sibalaj man e ch'ijtajel taj conojel tak ri e a banoj.",
  "10": "Rumal ri' chixo'l ix quewalij na tataxelab ri quequitij na ri e calc'ual xukuje' alc'ualaxelab ri quequitij tak na ri e qui tat. Quenbana' na ri u c'äjisaxic a wäch, are c'u ri quec'asi' canok quebenjabuj na pa ri quiejeb quiakik'.",
  "11": "In, ri Ajawaxel, quinban ri chi'nic ri kas cäban na rumal ri nu c'aslemal: jacha' ri ix i wawasim ri tastalic wachoch cumal ri itzel tak i banoj ri man e ch'ijtajel taj, xukuje' ri in quenq'uisa' na tzij piwi' man ruc' ta elebal c'uxaj; man quintok'obisaj ta na i wäch.",
  "12": "Jun qui roxil ri e a winakil quecäm na rumal yabil ri man cunatajeltaj xukuje' rumal wi'jal chixo'l ix, ri jun qui roxil chic quecämisax na cumal c'ulel ri e c'o chinakaj, are chi c'ut ri jun qui roxil ri canajinak quebenjabuj na pa ri quiejeb quiakik'. Ri in quebenterenej na ruc' jun ch'ich' re ch'o'j pa nu k'ab.",
  "13": "Quinkasaj c'u na ri woyowal, quinwesaj na ri woyowal paquiwi', quinjamar c'u na. Aretak c'u kastajinak chic ri woyowal paquiwi', cäquetamaj c'u na chi in ri Ajawaxel are' ri xyo'w u bixic chquipam ri e rachixomanic.",
  "14": "Ri in quinban chawe chi catjalwächitaj pa jun jumulaj yojyobic, ri Jerusalen; catinmach'irisaj na chquixo'l tak ri tinimit ri e a c'ulja, rech quequil conojel ri queboc'owic.",
  "15": "Aretak ri in chinc'am ulok ruc' nimalaj oyowal ri ya'tal chawe, quinya' c'u na ri c'axalaj c'äjisabal a wäch, conojel ri winak catquiyok' na, caquitze'j na a wäch, cätux c'u na jun xibibalalaj c'ambal no'j chque tak ri tinimit ri e a c'ulja. In, ri Ajawaxel, nu bim.",
  "16": "In quinban na chi quepe ri wi'jal piwi', jacha' xibibalalaj tak ch'ab ri quesachan wächaj. Je, quinban na chi cäpe piwi' ri sachbal wächaj xukuje' ri wi'jal man quirik ta chi c'ut ri quitijo.",
  "17": "Je, quinban na chi cäpe piwi', wi'jal, yabil xukuje' cämical; xukuje' juyubal tak awaj ri quequiq'uis na qui tijic tak ri e i walc'ual; quinban c'u na chiwe chi quixecäm pa ri ch'o'j. In, ri Ajawaxel, nu bim.”"
}