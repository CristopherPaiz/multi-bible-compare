{
  "1": "Ri Ajawaxel xinuch'abej, xubij c'u chwe:",
  "2": "“At, winak, choj a wäch cämic che ri ulew Magog, chatch'aw pa ri nu bi' che u c'äjisaxic u wäch ri Gog, c'amal be nim u k'ij puwi' ri Mesec xukuje' ri tubal.",
  "3": "Chabij che: ‘Are wa' cubij ri Ajawaxel: Gog takanel nim u k'ij puwi' ri Mesec xukuje' ri Tubal, in quink'alajisaj wib chi nu banom nu c'ulel chawe.",
  "4": "Quinbano chi cattzelej chawij, quebencojo' xocoxak tak ch'ich' pa a chi', catinwesaj at xukuje' conojel tak ri e a quiej, xukuje' tak ri awajquiejab ri je'lalaj u wikic tak quib qui banom, we tinimit tak ajch'ojab ri' ri cuc'am tak qui ch'ich' re ch'o'j xukuje' qui quetecak ch'ich' ri jalan tak qui banic.",
  "5": "E cachilam tak winak ri e petinak pa Pers, pa Etiopiy, xukuje' pa Libiy, conojel wa' e c'o tak qui quetecak ch'ich' xukuje' to'bal tak qui jolom,",
  "6": "e cachilam c'u xukuje' conojel ri ajch'ojab ri quepe pa Gomer xukuje' ri quepe pa Bet-togarm, ri sibalaj naj quepe wi che ri elebal k'ij, ri tinimit ri sibalaj man e ajilatal taj ri junam qui wäch awuc'.",
  "7": "Chasuc'umaj awib, chawika' awib, at xukuje' ri e a wäch banal tak ch'o'j ri e awachilam; chattakan paquiwi'.",
  "8": "Queboc'ow c'u ne na q'ui junab cac'am jun takanic chi cach'äc jun ulew ri banom can ch'o'j ruc', craj c'u ne c'astajinak chic u wäch, jun tinimit ri xjabun na chquixo'l q'ui nimak tak tinimit ri kas xa' jumul xjoc bic, u mulin chi c'u rib jumul pa tak ri u juyub ri Israel. Pa tak ri k'ijol ri', ri e tzelejinak chi ulok pa q'ui tak ulew, e jekel chi c'ut pa jamaril.",
  "9": "Ri at catopan na, jacha' jun nimalaj sutz' ri sibalaj k'ek che u ch'ukic ri ulew, catkaj c'u na puwi' jacha' jun rikoj c'ax junam cuc' conojel ri e a wäch banal tak ch'o'j xukuje' q'uialaj winak.",
  "10": "In, ri Ajawaxel, quinbij: Pa ri k'ijol ri' quepe na itzel tak chomanic pa a jolom.",
  "11": "Cabij na: Quinch'äc na jun ulew ri man cacuin taj cuto' rib, winak ri utz e c'olic qui cuban qui c'u'x, conojel e c'o pa tak tinimit ri man e c'o ta nimak tak tapia chquij, man e c'o ta coquibal mawi tak qui c'opibal.",
  "12": "Quine joconok xukuje' quine eläk'anok; quinoc che qui ch'äquic tak tinimit ri e banom chi qui banic ri e re jun tinimit ri e qui mulin ulok quib pa jalan nimak tak tinimit, ri e c'o cawaj xukuje' niq'uiaj jastak quech chic, ri e jekel pa u niq'uiajil ri uwächulew.",
  "13": "Ri winak ri e aj Saba xukuje' ri e aj Dan, xukuje' ri ajc'ayib re Tarsis xukuje' ri niq'uiaj tak tinimit chic, caquiban na c'otoj chi'aj chawe, caquibij na: ¿La at petinak che eläk'anic? ¿La xebamulij ri e a wäch banal tak ch'o'j che joconic, che rechbexic ri sak puak xukuje' ri k'an puak, che quechbexic ri awaj xukuje' niq'uiaj jastak chic, cac'am ta c'u bic jun nimalaj k'inomal?’",
  "14": "Rumal ri', chach'abej ri Gog pa ri nu bi', chabij c'u che: ‘Are wa' cubij ri Ajawaxel: Aretak ri nu tinimit Israel c'o chic pa utzil, ri at catwalij na ulok",
  "15": "kas pa ri awulew, chupam riquiak'ab ri elebal k'ij ri sibalaj naj na che ri e awachilam ri cowilaj tak ajch'ojab ri man quebajilataj taj, xukuje' ajch'ojab ri e quiejeninak chquij tak quiej,",
  "16": "catch'ojin c'u na ruc' ri nu tinimit Israel. At, Gog, cach'uk na ri ulew jacha' jun nimalaj sutz' ri sibalaj k'ek. Pa we q'uisbal tak k'ij ri' quinban na chawe chi catpe na che u banic c'ax che ri wulew, rech rumal awech ri niq'uiaj nimak tak tinimit chic caquich'ob na nu wäch aretak chinc'ut ri nu tastajic chquiwäch.",
  "17": "In, ri Ajawaxel, quinbij: At ri' ri at nu bim ulok pa ri ojer tak k'ijol ri e oc'owinak, aretak xinch'aw cumal tak ri pataninel tak wech ri e k'axal tak nu tzij pa Israel; ri e are' xquiya' can u bixic pa ri k'ijol ri' chi ri in quinban na chawe chi catpe che u banic ch'o'j ruc' ri Israel.’ ”",
  "18": "“In, ri Ajawaxel, quinjiquiba' u bixic: Aretak chpe ri Gog che u ch'äquic ri Israel, xibibalalaj catzijtzob na ri woyowal.",
  "19": "Pa ri u k'ak'aric ri woyowal quinban ri chi'nic ri kas cäban na chi, pa ri k'ijol ri', cäbantaj na jun nimalaj cabrakan pa Israel.",
  "20": "Ri cär ri quebin pa ri plo, ri chicop ri c'o qui xic' ri quebin cho ri caj, ri juyubal tak awaj xukuje' tak ri chicop ri caquijuruj tak quib cho ri ulew quebirbob na chnuwäch, xukuje' conojel ri achijab ri e c'o cho ri uwächulew. Ri juyub quewilij na, ri tac'atak tak abaj quetzak na xukuje' conojel tak ri nimak tak tapia quejupjub na cho ri ulew.",
  "23": "Je c'u quinban wa' che u c'utic ri nu nimalil xukuje' ri nu tastajic chquiwäch ri tinimit winak. In quinc'utunisaj na wib chquiwäch we winak ri', caquich'ob c'u na chi in ri' ri Ajawaxel.”"
}