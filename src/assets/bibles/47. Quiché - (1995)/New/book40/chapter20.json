{
  "1": "“Ri rajawibal ri Dios junam ruc' jun achi ajchak'e ulew, ri nimalaj ak'ab xel bic che qui tzucuxic ajchaquib che ri u chac pa ri tico'n re uva.",
  "2": "Xchoman cuc' ri ajchaquib chi cutoj chque ri cuch'äc jun ajchac che ri jun k'ij chac. Xebutak c'u bic pa ri u tico'n.",
  "3": "Ubelej jok'otaj chic re ak'abil, xel chi bic jumul, xeril chi niq'uiaj achijab e tac'atoj pa ri c'ayibal, ri man c'o ta qui chac.",
  "4": "Xubij chque: ‘Xukuje' ri ix, jix pa ri nu tico'n re uva. Quinya' c'u na jas ri takal chiwe.’ Xebe c'u wa'.",
  "5": "Ri ajchak'e ulew xel chi bic jumul aretak xurik ri tiq'uil k'ij, jumul chi c'ut xel bic pa ri urox jok'otaj benak k'ij, junam chi c'ut xubano.",
  "6": "Uro' jok'otaj chi c'ut benak k'ij, xel chi bic jumul. Xeburika' chi niq'uiaj achijab e tac'atoj ri man c'o ta qui chac; xubij chque: ‘¿Jasche ix tac'atoj waral ronojel ri jun k'ij man quixchacuntaj?’",
  "7": "Xquibij che: ‘Rumal rech chi man c'o ta jachin jun cäbin chac chke.’ Xubij chque: ‘Xukuje' ri ix, jix pa ri nu tico'n re uva.’",
  "8": "Xk'ekal chic, ri rajaw ri tico'n re uva xubij che ri chajil que ri ajchaquib: ‘Chebasiq'uij ri ajchaquib, chajacha' ri tojbal que. Chebatojo' chachaplej cuc' ri xeboc chuq'uisbal.’",
  "9": "Xepe ri ajchaquib ri xeboc pa chac pa ri uro' jok'otaj, xquic'am c'u ri tojbal que re jun k'ij chquijujunal.",
  "10": "Xepe c'u ri ajchaquib ri nabe xeboc pa chac. Are c'u pa qui c'u'x chi c'o na cäquic'am na ri e are chquiwäch ri niq'uiaj chic. Xukuje' c'ut ri e are xquic'am ri tojbal re jun k'ij chquijujunal.",
  "11": "Aretak xquic'amo, xewixwitic, xquiyok' ri rajaw ri ulew,",
  "12": "xquibij: ‘We ajchaquib ri' ri c'äte xeboc q'uisbal, xa' jun jok'otaj xechacunic. Xa' c'u junam qui tojic xban la jas ri uj ri xkak'i ri eka'n ronojel jun k'ij, xkak'i ri u k'ak'al ri k'ij.’",
  "13": "Ri are xubij che jun chque ri ajchaquib: ‘Wachil, man c'o ta jun jasach ri ma ta suc' quinban iwuc'. ¿La ma ta xkachomaj awuc' chi cach'äc jun k'ij tojbal awe?",
  "14": "Chac'ama' ba ri awe, jät. Quinwaj quinya' che we q'uisbal ri' jas ri xinya' chawe.",
  "15": "¿La ma ta cuya' quinbano jas ri quinwaj che ri jastak we? o ¿la itzel cawil wi at chi ri in in utz?’",
  "16": "Je c'u ri' ri e nabe quebux na q'uisbal. Are c'u ri e q'uisbal quebux na nabe.”",
  "17": "Pakalem re ri Jesus pa Jerusalen, xebuc'am ri cablajuj u tijoxelab pa qui tuquiel wi, xebuch'abej pa ri be, xubij chque:",
  "18": "“Chiwilampe', cujpaki pa Jerusalen. Ri Rija'l winak cäjach na pa qui k'ab ri qui nimakil ri e cojol tak tabal tok'ob xukuje' pa qui k'ab ri ajtijab re ri pixab. Ri e are cäquik'at na tzij puwi' che u cämisaxic.",
  "19": "Cäquijach c'u na pa qui k'ab ri man e aj judeyib taj rech cäquetz'bej na u wäch, cäquich'ay na, cäquirip na. Pa oxib k'ij c'ut cäc'astaj na.”",
  "20": "Xopan c'u ri qui nan ri e u c'ojol ri Zebedey ruc' ri Jesus, e rachil ri ral. Xxuqui' chuwäch ri Jesus, che u tz'onoxic jun tok'ob che.",
  "21": "Ri Jesus xubij che: “¿Jas ri cawaj?” Ri chuchu' xutzelej u bixic: “Chya' la chque we quieb wal ri' chi quet'uyi' uc' la pa ri ajawibal la. Chya' la chque chi ri jun cät'uyi' ta pa ri iquiak'ab la, ri jun chic cät'uyi' ta pa ri mox k'ab la.”",
  "22": "Ri Jesus xutzelej u bixic: “Man iweta'm taj jas ri qui tz'onoj. ¿La quixcuin che u kumuxic iwe ri kumubal re c'ayil ri quinwuq'uiaj in?” Ri e are xquibij: “Cujcuinic.”",
  "23": "Ri Jesus xubij chque: “Kastzij quitij na iwe ri u pam ri nu kumubal ri quinkumuj na in. Are c'u ri i t'uyibaxic pa ri nu wiquiak'ab, xukuje' pa ri nu mox k'ab, man wech ta wa' ri u ya'ic. Xane' cäya' na chque ri suc'umam wi ulok rumal ri nu Tat.”",
  "24": "Ri lajuj, aretak xquito, xpe coyowal chquij ri quieb cachalal quib.",
  "25": "Ri Jesus xebusiq'uij, xubij chque: “Iweta'm chi ri qui nimakil ri tinimit ri e c'o cho ri uwächulew quetakan paquiwi' tak ri tinimit. Ri nimak qui k'ij c'o qui takanic paquiwi'.",
  "26": "Man je ta c'u wa' chixo'l ix. Xane' apachin ta ne ri cäraj cux nim u k'ij chixo'l, rajawaxic quebupatanij ri niq'uiaj chic.",
  "27": "Apachin ta ne ri cäraj cux nabe chixo'l, rajawaxic c'u'x i pataninel.",
  "28": "Je jas ri Rija'l winak man xpe taj rech cäpatanixic, xane' rech quebupatanij niq'uiaj chic. Xpetic rech cuya' ri u c'aslemal che qui toric q'uialaj winak.”",
  "29": "Aretak xebel bic pa ri tinimit Jerico, sibalaj e q'ui winak xeteri bic chrij ri Jesus.",
  "30": "E t'uyut'oj quieb moyab chuchi' ri be. Aretak xquito chi cätajin coc'ow ri Jesus, xquirak qui chi', xquibij: “Chel c'u'x la chke, Kajaw, Rija'l ri David.”",
  "31": "Ri winak xequiyajo rech man cäquirak ta chi qui chi'. Ri e are c'ut sibalaj xquirak na qui chi', xquibij: “Ajawaxel, chel c'u'x la chke, Rija'l ri David.”",
  "32": "Xtaq'ui' c'u ri Jesus, xebusiq'uij, xubij chque: “¿Jas ri quiwaj chi quinban chiwe?”",
  "33": "Xquibij c'u che: “Kajaw, cäkaj chi chejaktaj ri ka bak'wäch.”",
  "34": "Ri Jesus xel u c'u'x chque, xuchap ri qui bak'wäch. Chanim c'ut xeca'yic, xeteri c'u bic chrij ri Jesus."
}