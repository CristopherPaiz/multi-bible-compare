{
  "1": "Oc'owinak chic ri k'ij re uxlanem, aretak xsakaric pa ri nabe k'ij re ri uwuk k'ij, xebe ri Mariy Magdalen ruc' ri jun Mariy chic che rilic ri xmuk wi ri Jesus.",
  "2": "Xak c'ätetal xuban jun nimalaj cabrakan, rumal rech chi jun tako'n re ri Ajawaxel xkaj ulok chicaj, xopanic, xresaj ri abaj chuchi' ri mukum wi ri Jesus, xt'uyi' c'u puwi'.",
  "3": "Ri rilic je u banic jun caypa'. Sakloloj ri ratz'iak je jas ri sak tew.",
  "4": "Ri ajch'ojab chajinelab xquixe'j quib chuwäch, xebirbitic, je ta ne ri xebux ta cäminakib.",
  "5": "Xch'aw ri tako'n aj chicaj, xubij chque ri ixokib: “Mixe'j iwib. Weta'm chi are quitzucuj ri Jesus, ri xripic.",
  "6": "Man c'o ta waral. C'astajinak chic je jas ri xubij. Tisaj. Chiliwila' ri c'olbal ri xya' wi ri Ajawaxel.",
  "7": "Jix chanim. Chibij chque ri u tijoxelab chi xc'astaj chquixo'l ri cäminakib, canabej c'u na chiwäch pa Galiley. Chila' c'u quiwil wi na. Are wa ri rajawaxic u bixic chiwe.”",
  "8": "C'äte ri' ri ixokib xebel bic chuchi' ri mukubal, quixe'n quib xukuje' c'o nimalaj quicotemal pa canima'. Aninak xebe che u ya'ic u tzijol chque ri tijoxelab.",
  "9": "Xuc'utuxtaj c'u rib ri Jesus chquiwäch, xuya' rutzil qui wäch. Ri ixokib xekeb ruc', xquichap ri rakan, xquik'ijilaj.",
  "10": "Xubij c'u ri Jesus chque: “Mixe'j iwib. Jix. Chiya' u tzijol chque ri wachalal, rech quebe pa Galiley. Chila' c'ut quinquil wi na.”",
  "11": "E benak chi c'u ri ixokib, jujun c'ut chque ri ajch'ojab chajinelab xebe pa ri tinimit. Xequiya' u tzijol chque ri e qui nimakil ri e cojol tabal tok'ob ronojel ri jastak ri xc'ulmatajic.",
  "12": "Ri e qui nimakil ri e cojol tabal tok'ob xquimulij quib cuc' ri nimak tak tatayib, xebequitzijobej. Xequiya' c'u q'ui sak puak chque ri ajch'ojab.",
  "13": "Xquibij chque: “Chibij: ‘Ri u tijoxelab xepe chak'ab, xqueläk'aj bic ri cäminak, aretak cätajin cujwaric.’",
  "14": "We cätataj c'u wa' rumal ri k'atal tzij, ri uj cakach'äc na. Jeri' mixe'j iwib, cäkabij na chi man c'o ta jas cäban chiwe.”",
  "15": "Ri ajch'ojab c'ut xquic'am ri sak puak, xquibano jas ri xbix chque. Are c'u we tzij ri' xesax u tzijol chquixo'l ri aj judeyib c'ä pa ri k'ij camic.",
  "16": "Ri julajuj tijoxelab c'ut xebe pa Galiley, xebopan pa ri juyub ri xebutak wi ri Jesus.",
  "17": "Aretak xquil ri Jesus, xquik'ijilaj. E c'o c'u jujun ri xuban quieb qui c'u'x.",
  "18": "Xkeb ri Jesus cuc', xebuch'abej, xubij chque: “Ronojel takanic pa ri caj, ronojel takanic cho ri uwächulew yo'm pa nu k'ab.",
  "19": "Rumal c'u ri', jix, chibana' tijoxelab chque ri winak pa conojel ri tinimit cho ri uwächulew. Chibana' qui bautism pa ri u bi' ri Tataxel, pa ri u bi' ri C'ojolaxel xukuje' pa ri u bi' ri Ruxlabal ri Dios.",
  "20": "Chebitijoj che u nimaxic ronojel jas ri xixintak wi. Chiwilampe', in c'o iwuc' ronojel k'ij c'ä pa ri u q'uistajic ri uwächulew.”"
}