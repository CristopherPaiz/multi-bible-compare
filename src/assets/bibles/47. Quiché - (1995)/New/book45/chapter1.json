{
  "1": "In Pawl, in pataninel rech ri Jesucrist. In siq'uim xukuje' in tasom rumal ri Dios che takom, rech quintzijoj ri utzalaj tak tzij re colobal ib.",
  "2": "Ri Dios xuya' ulok u bixic ri utzalaj tzij ojer cumal ri e k'axal tak tzij, ri e tz'ibatal can pa ri Tastalicalaj tak Tz'ibatalic.",
  "3": "Ri utzalaj tak tzij are caquitzijoj ri u C'ojol ri Dios, ri xpe pa ri rija'l ri David.",
  "4": "Xya' u bixic chi are u C'ojol ri Dios rumal ri Ruxlabal ri Dios. Xk'alajisaxic chi c'o u cuinem aretak xc'astaj chquixo'l ri cäminakib. Are wa' ri Jesucrist ri Ajawaxel.",
  "5": "Ri rumal kac'amom ri tok'ob xukuje' ri takomal rech cänimax ri cojonic chquixo'l conojel ri man e aj judeyib taj, che u lok'ok'exic ri u bi'.",
  "6": "Ri ix c'ut ix jujun chque ri winak ri'. Ri Dios xixusiq'uij, jeri' ix rech chic ri Jesucrist.",
  "7": "Quintz'ibaj c'u we wuj ri' chiwe iwonojel ri ix c'o pa Rom. Ri Dios quixulok'ok'ej, xixusiq'uij rech quixux tastalic tak winak. Ri Dios ka Tat xukuje' ri Ajawaxel Jesucrist chubana' tok'ob chiwe xukuje' chuya' jamaril chixo'l.",
  "8": "Nabe quinmaltioxin che ri nu Dios rumal ri Jesucrist chiwij iwonojel, chi ri i cojonic tzijom pa ronojel ri uwächulew.",
  "9": "Are ri Dios quinpatanij ruc' ronojel wanima', quintzijoj ri utzalaj tzij re ri u C'ojol. Ri Dios quinrilo chi ronojel k'ij quinban ch'awem ruc' are' piwi'.",
  "10": "Quinbochi'j amak'el ri Dios rech, cuya' na jun k'ij chwe, quinbe iwuc' aretak chraj ri are'.",
  "11": "Sibalaj c'u quinrayij rilic i wäch che u ya'ic jun to'banic aj uxlabal chiwe, rech quixcowiric.",
  "12": "Rech jeri' chi cäkaya' ka chuk'ab chbil tak kib pa ri ka cojonic, xa junam c'u ri i cojonic ruc' ri wech in.",
  "13": "Quinwaj quiwetamaj, wachalal, chi q'ui mul nu chomam ulok chi quinbe iwuc'. C'ä camic c'ut man yo'm ta chwe. Quinwaj quinbe iwuc' rech cäc'oji' u wächinic ri nu chac chixo'l, je jas ri u wächinic chquixo'l ri niq'uiaj nimak tak tinimit chic.",
  "14": "Quinna' chi c'o nu c'as cuc' ri aj Gres, cuc' ri e c'o pa tak niq'uiaj tinimit chic, cuc' ri c'o qui no'j, cuc' ri man c'o ta qui no'j.",
  "15": "Rumal c'u wa' xukuje' sibalaj quinwaj quintzijoj ri utzalaj tak tzij chiwe ri ix c'o pa Rom.",
  "16": "In man quinq'uix ta che ri utzalaj tzij re colobal ib, u cuinem c'ut ri Dios che qui colic conojel ri quecojowic, nabe chque ri aj judeyib xukuje' c'u chque ri man aj judeyib taj.",
  "17": "Ri utzalaj tak tzij cuc'ut chkawäch chi ri Dios cuban suc' chke rumal ri cojonic, xak xuwi rumal ri cojonic. Jas ri cubij ri tz'ibatalic: “Ri suc'alaj winak cäc'asi na rumal ri cojonic.”",
  "18": "Quilitaj c'ut chi cäpe ri royowal ri Dios chicaj paquiwi' conojel ri winak ri man cäquiya' ta u k'ij ri Dios, ri cäquiban tak etzelal. Rumal ri etzelal ri cäquibano, man quetamax ta ri kastzij.",
  "19": "K'alajisam chi c'u chquiwäch jas ri ya'tal chque chi cäquetamaj chrij ri Dios. Are ri Dios xk'alajisan chquiwäch.",
  "20": "Are c'u ri man ilitajel ta wi ri Dios cuya' quetamatajic, we cachomax ri u banom ri are'. Kas c'u are ri Dios xukuje' chi ri u cuinem mawi jubik' c'o ta u q'uistajic. Rumal ri' ri e itzel tak winak man c'o ta esbal quib.",
  "21": "Pune' ta ne xquich'ob u wäch ri Dios, man xquinimarisaj ta u k'ij jas ri takal che ri Dios, mawi xemaltioxin che. Xane' xquiban ri u chomanic ri canima', ri man c'o ta qui patan. Xk'ekumar c'u ri canima' ri man cäraj taj cäch'obonic.",
  "22": "Pune' xquibij chi c'o qui no'j, man xcaj taj xech'obonic.",
  "23": "Rumal chi qui q'uexom ri u juluwem ri Dios ri man cäsach ta u wäch, xane' xquesaj qui wäch ri winak ri cäsach qui wäch, xquesaj qui wäch ri chicop aj uwo caj, ri awaj cajcaj cakan, ri chicop ri cäquijuruj quib.",
  "24": "Rumal ri' ri Dios xebuya' canok rech cäquiban ri u rayinic ri canima', rech cäquiban jastak ri man e sak taj, rech cäquiban q'uixbalalaj tak jastak ruc' ri qui cuerp chbil tak quib.",
  "25": "Xquiq'uex ri sakalaj tzij re ri Dios che u q'uexwäch ri banoj tzij. Xquinimarisaj qui k'ij ri jastak ri xeban rumal ri Dios, xequik'ijilaj c'ut. Man xquik'ijilaj ta c'u ri kas Dios ri winakirisanel, mawi xquipatanij. Ri Dios c'ut are takal che chi cänimarisax u k'ij amak'el chbe k'ij sak. Je chbanok.",
  "26": "Rumal ri' ri Dios xebuya' canok rech cäbe qui c'u'x cuc' q'uixbalalaj tak jastak. Xukuje' ne ri ixokib man xquiban ta chic jas ri ya'tal chque, xane' are xquiban ri man takal ta che jun ixok.",
  "27": "Xukuje' ri achijab je xquibano. Man xquiban ta chic cuc' ri ixokib jas ri kas ya'tal chque. Xane' xquiban q'uixbalalaj tak jastak ri achijab cuc' cach tak achijab. Xenicow pa tak ri qui rayinic chbil tak quib. Cätajin cäquic'am ulok ri c'axc'olil jas ri takal chque, rumal rech chi xquisach qui be.",
  "28": "Aretak man xcaj ta chic xechoman chrij ri Dios, ri Dios xebuya' canok rech cäc'oji' qui no'j ri man c'o ta u patan, rech cäquiban jastak ri man e utz taj.",
  "29": "E nojinak che ronojel qui wäch mac. Cäquiban ri man suc' taj. Quequirayij q'ui jastak. Cäquiban etzelal. Cäpe coyowal aretak jun chic curik utzil. Quecämisanic. E yacal tak ch'o'j. Quequisub tak winak. Man e suc' taj. E banal tak tzijtal.",
  "30": "Caquibij c'axalaj tak tzij chquij ri niq'uiaj chic, cäquetzelaj u wäch ri Dios. Queyok'onic. Nimak cäquina' quib. Cäquitzijoj quib chi utzalaj tak jastak qui banom. Cäquichomaj itzel tak jastak rech cäquibano. Man cäquinimaj ta ri qui tat qui nan.",
  "31": "Man cäcaj taj quech'obonic, man e jic ta pa ri qui tzij, man quelok'ok'en taj, man quecuyun taj, man quel ta qui c'u'x.",
  "32": "Queta'm chi c'ut ri u takanic ri Dios, chi conojel ri quebanow we jastak ri', takal chque chi quecämic. Pune' queta'm, cäquiban ri jastak ri'. Man xuwi ta cäquibano, xane' xukuje' utz cäquilo aretak niq'uiaj winak chic cäquibano."
}