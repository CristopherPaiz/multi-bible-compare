{
  "1": "C'o jun achi chque ri pariseyib, Nicodem u bi', are' jun qui nimal ri aj judeyib.",
  "2": "Ri are' xopan ruc' ri Jesus chak'ab, xubij che: “Ajtij, keta'm chi lal jun ajtij ri elinak ulok ruc' ri Dios. Man c'o ta c'u jun ri cäcuin che u banic tak we etal ri' ri caban la, we ta ma ta c'o ri Dios ruc'.”",
  "3": "Ri Jesus xubij che: “Kastzij, kastzij quinbij chawe, apachin ri man calax ta chi na jumul, man cäcuin ta che rilic ri rajawibal ri Dios.”",
  "4": "Ri Nicodem xubij che: “¿Jas ta ri cuban ri winak ri ri'j chic cäcuinic calax chi na jumul? ¿La cäcuin lo coc chucamul pa ri u c'u'x ri u nan, rech calax ta chi na?”",
  "5": "Ri Jesus xubij che: “Kastzij, kastzij quinbij chawe, apachin ri man calax ta rumal ri ja' xukuje' rumal ri Uxlabaxel, man cäcuin taj coc pa ri rajawibal ri Dios.",
  "6": "Ri alc'ualam cumal ri winak, winak ri'. Ri alc'ualam rumal ri Uxlabaxel, uxlabal ri'.",
  "7": "Mamay ba' ri xinbij chawe: Rajawaxic chi catalax chi na jumul.",
  "8": "Ri quiakik' cäbe xa apawije' cäraj cäbe wi, cätataj ri u jininem. Man aweta'm ta c'ut jawije' cäpe wi, mawi jawije' cäbe wi. Jewa' xukuje' conojel ri e alc'ualam rumal ri Uxlabaxel.”",
  "9": "Ri Nicodem xubij che: “¿Jas ta c'u lo u banic wa'?”",
  "10": "Ri Jesus xubij che: “At ajtij re Israel, ¿la ma ta c'u aweta'm wa'?",
  "11": "Kastzij, kastzij quinbij chawe, chi ri uj cäkatzijoj jas ri keta'm, cäkak'alajisaj jas ri kilom. Ri ix c'ut man quic'am ta ri ka k'alajisanic.",
  "12": "We e nu bim jastak aj uwächulew chiwe, man quicoj ta c'u ne, ¿jas ta quiban ri' quixcojonic we ta quintzijoj jastak aj chicaj chiwe?",
  "13": "Man c'o ta jun benak chicaj, xuwi ri jun ri xkaj ulok pa ri caj, ri Rija'l Winak.",
  "14": "Je jas xuban ri Moises pa ri chaki'j uwo sak, xuwalijisaj ri cumätz, xukuje' jeri' rajawaxic chi ri Rija'l Winak cäwalijisax na.",
  "15": "Rech conojel ri quecojon che ri are', quec'oji' junalic qui c'aslemal.”",
  "16": "“Chi' cäkil wi chi ri Dios sibalaj quebulok'ok'ej ri winak cho ri uwächulew, xuya' c'ut ri u C'ojol, ri xa' jun c'olic, rech conojel ri quecojon che, man cäsach ta qui wäch, xane' cäc'oji' na junalic qui c'aslemal.",
  "17": "Are c'u ri Dios man xutak ta ulok ri u C'ojol cho ri uwächulew che u k'atic tzij paquiwi' ri winak, xane' rech quecolotaj ri winak rumal.",
  "18": "Ri cäcojon che are', man cäk'at ta tzij puwi. Are c'u ri man cäcojon taj, k'atom chi tzij puwi', rumal rech chi man xcojon ta che ri u bi' ri u C'ojol ri Dios, ri xa jun c'olic.",
  "19": "Are c'u wa' ri k'atoj tzij: chi xul ri chäj cho ri uwächulew, ri winak c'ut are xquilok'ok'ej na ri k'eku'm chuwäch ri chäj, rumal rech chi e itzel tak jastak ri quequibano.",
  "20": "Conojel c'ut ri cäquiban etzelal, cäquetzelaj u wäch ri chäj. Xukuje' man quepe ta cho ri chäj, rech man cäk'alajisax ta ri cäquibano.",
  "21": "Apachin c'u ri cuban ri kastzij, cäpe cho ri chäj, rech quek'alajisaxic ri cubano cäjunamataj ruc' ri u rayibal ri Dios.”",
  "22": "Oc'owinak chi c'u wa', xbe ri Jesus pa ri ulew ri e c'o pa Judey, e rachilam ri u tijoxelab. Xcanaj can chila' cuc', xuban c'ut ri qui bautism ri winak.",
  "23": "Xukuje' ri Xuan xuban ri qui bautism ri winak pa Enon chunakaj ri Salim, e c'o c'u q'ui ja' chila'. Xebopan c'u ri winak rech xeban ri qui bautism.",
  "24": "C'ä maja' c'u cäya' ri Xuan pa che'.",
  "25": "Xyactaj c'u jun chomanic chquixo'l ri u tijoxelab ri Xuan ruc' ri jun aj judey, chrij josk'inic.",
  "26": "Xebopan ruc' ri Xuan, xquibij che: “Ajtij, ri jun ri xc'oji' can awuc' ch'käp che ri Jordan, ri xaya' k'alajisanic chrij jas ri u banic, chawilampe', ri are' cuban ri qui bautism ri winak, conojel c'ut quebopan ruc'.”",
  "27": "Ri Xuan xubij chque: “Man cäcuin ta jun winak c'o cuc'amo, we ta ma ta cäyataj che chicaj.",
  "28": "Ix ri' quixk'alajisan chwij xinbij: ‘Man in taj ri Crist, xane' xintak ulok chuwäch ri are'.’",
  "29": "Pa jun c'ulanem, ri uc'aninak ri alibatz are' ri achajilaxel. Are c'u ri rachil ri achajilaxel ri tac'al ruc', sibalaj cäquicotic aretak cuta' ri u ch'abal ri achajilaxel. Je c'u wa' tz'akat ri nu quicotemal ri'.",
  "30": "Ri are' rajawaxic cänimarisax u k'ij; ri in c'ut rajawaxic cäkasax nu k'ij.”",
  "31": "Ri elinak ulok chicaj c'o paquiwi' conojel. Ri aj uwächulew, aj uwächulew, cach'aw c'ut jacha' ri aj uwächulew. Are c'u ri elinak ulok chicaj, are c'o paquiwi' conojel.",
  "32": "Cuk'alajisaj jas ri rilom, jas ri u tom. Man c'o ta c'u jun cäc'amow ri u k'alajisanic.",
  "33": "Ri cäc'amow ri u k'alajisanic, cujiquiba' ruc' wa' chi ri Dios man c'o ta jubik' banoj tzij ruc'.",
  "34": "Are' c'ut ri takom ulok rumal ri Dios, ri e u tzij ri Dios quebutzijoj; man cupaj ta c'ut ri Uxlabaxel ri cuyao.",
  "35": "Ri Tataxel culok'ok'ej ri C'ojolaxel, conojel ri jastak e u yo'm pa u k'ab.",
  "36": "Ri cäcojon che ri C'ojolaxel, c'o junalic u c'aslemal. Ri man cäcojon ta che ri C'ojolaxel, man c'o ta u c'aslemal, xane' ri royowal ri Dios cakaj na puwi'."
}