{
  "1": "Ri Ajawaxel, aretak xretamaj chi ri pariseyib qui tom chi ri Jesus e q'ui na ri xeboc che u tijoxelab chuwäch ri Xuan, cuban c'u ri qui bautism,",
  "2": "(pune' man are' ta ri Jesus cäbanow ri qui bautism, xane' e are' ri e u tijoxelab),",
  "3": "ri Jesus xuya' can ri Judey, xbe chi jumul pa Galiley.",
  "4": "Rajawaxic c'ut chi coc'ow pa Samar.",
  "5": "Xopan c'u pa jun tinimit ri c'o pa Samar, Sicar u bi'. C'o chunakaj ri ch'akap ulew ri xuya' ri Jacob che ri Jose ri u c'ojol.",
  "6": "Chila' c'o wi ri u c'ua' ri Jacob. Cosinak ri Jesus che ri be, rumal wa' xt'uyi' chuchi' ri c'ua'. Chunakaj ri tiquil k'ij.",
  "7": "Xpe jun ixok aj Samar che resaxic u joron. Ri Jesus xubij che: “Chaya' we ri joron.”",
  "8": "E benak c'u ri u tijoxelab pa ri tinimit che u lok'ic ri cäquitijo.",
  "9": "Ri ixok aj Samar xubij che: “Ri lal lal aj judey. ¿Jasche cata' joron la chwe, ri in c'ut in ixok aj Samar?” Are c'u ri aj judeyib man cäquich'abej ta quib cuc' ri aj Samar.",
  "10": "Ri Jesus xubij che: “We ta aweta'm ri cusipaj ri Dios, we ta aweta'm jachin ri' ri cubij chawe: ‘Chaya' nu joron’, at ta ri' cata' awe che, ri in c'ut quinya' ta awe ri' ri c'aslic joron.”",
  "11": "Xubij ri ixok che: “Tat, ri lal man c'o ta quesabej la rech, ri c'ua' naj u pam. ¿Jawije' quec'ama' wi la ri c'aslic joron?",
  "12": "¿La are lo nim na k'ij la chuwäch ri ka mam Jacob, ri xuya' can ri c'ua' chke, ri xuq'uian che, xukuje' ri e u c'ojol xukuje' ri e rawaj?”",
  "13": "Ri Jesus xubij che: “Conojel ri cäcuq'uiaj que we joron ri', cächaki'j chi na qui chi'.",
  "14": "Apachin c'u ri cäruq'uiaj re ri joron ri quinya' che, mawi jumul chbe k'ij sak cächaki'j ta chi na u chi'. Xane' ri joron ri quinya' che, cux na jun u q'uiyibal ja' che, ri cäpixc'on che junalic c'aslemal.”",
  "15": "Ri ixok xubij che: “Tat, ya' la we ri joron ri', rech man cächaki'j ta chi nu chi', mawi quinpe chi waral che resaxic joron.”",
  "16": "Ri Jesus xubij che: “Jät, chasiq'uij ulok ri awachajil, tasaj c'u waral.”",
  "17": "Ri ixok xubij che: “Man c'o ta wachajil.” Xubij ri Jesus che: “Utz ri a bim: ‘Man c'o ta wachajil’.",
  "18": "Job c'u achijab e c'olinak awuc'; ri c'o awuc' camic man awachajil taj. Kas c'u tzij wa' ri xabij.”",
  "19": "Xubij ri ixok che: “Tat, in quinwilo chi lal jun k'axal tzij.",
  "20": "Ri e ka mam xek'ijilan pa we juyub ri'. Ri alak c'ut cabij alak chi pa Jerusalen c'o wi ri c'olbal ri rajawaxic cäban wi ri k'ijilanic.”",
  "21": "Ri Jesus xubij che: “Ixok, chacojo' ri quinbij, cäpe na ri jok'otaj, aretak mawi pa we juyub ri', mawi pa Jerusalen quik'ijilaj wi na ri Tataxel.",
  "22": "Ri ix man iweta'm taj ri quik'ijilaj. Ri uj keta'm ri cäkak'ijilaj. Rumal rech chi cuc' ri aj judeyib quel wi na ulok ri colobal ib.",
  "23": "Cäpe na ri k'ij, camic c'ut, aretak ri kas e k'ijilanelab, cäquik'ijilaj na ri Tataxel pa uxlabal xukuje' pa ri kastzij. Ri Tataxel quebutzucuj ri winak ri je quek'ijilan wa' rech cäquik'ijilaj ri are'.",
  "24": "Ri Dios uxlabal, ri quek'ijilan che rajawaxic quek'ijilan pa uxlabal xukuje' pa kastzij.”",
  "25": "Xubij ri ixok che: “Weta'm chi cäpe na ri Mesiy, ri cäbix Crist che. Aretak cäpe ri are', quebulutzijoj na conojel ri jastak chke.”",
  "26": "Xubij ri Jesus che: “In ri', ri quintzijon awuc'.”",
  "27": "Chi' c'ut xepe ri u tijoxelab, xquimayo chi cätzijon ruc' jun ixok. Man c'o ta c'u jun xubij ta che: “¿Jas catzacuj la? o ¿Jas catzijoj la ruc'?”",
  "28": "C'äte ri' ri ixok xuya' can ri u k'ebal, xbe pa ri tinimit, xubij chque ri winak:",
  "29": "“Tisaj, chiliwilampe' jun achi ri xubij chwe ronojel ri nu banom. ¿La man are lo wa' ri Crist?”",
  "30": "Xebel c'u ulok pa ri tinimit, xepe c'u ruc' ri Jesus.",
  "31": "C'ä maja' quebopan ri winak, ri u tijoxelab xquibochi'j apanok, xquibij che: “Ajtij, tija' ri wa la.”",
  "32": "Ri are' xubij chque: “C'o jun nu wa ri quintijo, ri man iweta'm ta ix.”",
  "33": "Ri tijoxelab xquibila' chbil tak quib: “¿La c'o ta c'u lo jachin xc'amow ulok ri xutijo?”",
  "34": "Ri Jesus xubij chque: “Ri nu wa are wa' chi quinban ri u rayibal ri xintakow ulok, xukuje' chi quintz'akatisaj ri u chac.",
  "35": "Quibij ix: ‘C'ä c'o na quiejeb ic', c'äte ri' cäpe ri k'atoj.’ Chiwilampe' quinbij chiwe: Chijaka' ri i bak'wäch, chebica'yej ri tico'n, e sak chi c'u che ri k'atoj.",
  "36": "Ri cuban k'atoj cuc'am ri tojbal rech, cumulij ri wächinic che junalic c'aslemal. Jeri' ri jun ri cäticonijic ruc' ri jun ri cäk'atowic junam quequicotic.",
  "37": "Ruc' c'u wa' kastzij ri cäbixic: Jun wi ri cäticonijic, jun chi wi ri cäk'atinic.",
  "38": "In xixintak che u k'atic jun tico'n ri man xichacuj ta ix. Niq'uiaj winak chic xechacunic, ri ix c'ut c'o xiwechbej che ri qui chac.”",
  "39": "E q'ui chque ri aj samarib re ri tinimit ri' xecojon che ri Jesus rumal ri u tzij ri ixok, aretak xubij chque: “Xubij chwe conojel ri jastak ri e nu banom.”",
  "40": "Xebopan c'u ri aj samarib ruc' ri Jesus, xquibochi'j chi chcanaj can cuc'. Xcanaj c'u can quieb k'ij cuc'.",
  "41": "Sibalaj e q'ui c'ut xecojon rumal ri u tzij.",
  "42": "Xquibij che ri ixok: “Camic man xuwi ta cakacoj chic ri xabij chke. Uj c'ut pa kech wi ka tom, xketamaj chi kas are wa' ri Colol quech ri winak aj uwächulew.”",
  "43": "Aretak e oc'owinak chi ri quieb k'ij, xel bic chila', xbe pa Galiley.",
  "44": "Ri Jesus c'ut xuk'alajisaj chi jun k'axal tzij man nim ta quil wi pa ri kas rulew.",
  "45": "Aretak c'u xopan pa Galiley, ri aj chila' utz u c'ulaxic xquibano, rumal rech chi xquil ronojel ri xuban pa Jerusalen pa ri nimak'ij. Xukuje' c'u ri e are' xepe pa ri nimak'ij.",
  "46": "Xopan chi jumul ri Jesus pa Cana re Galiley, jawije' ri xuban wi u wa'l uva che ri joron. C'o c'u pa Capernaum jun achi ri yo'm takanic pa u k'ab rumal ri ajawinel. Yawab jun u c'ojol ri achi ri'.",
  "47": "Ri are' xuto chi ri Jesus elinak bic pa Judey, opanem cuban pa Galiley. Xel ulok che u c'ulaxic, xubochi'j chi chkaj bic che u cunaxic ri u c'ojol, xa jubik' man cäcämic.",
  "48": "Ri Jesus xubij che: “We man quebiwil tak etal xukuje' tak mayibal, man quixcojon taj.”",
  "49": "Ri achi ri yo'm takanic pa u k'ab xubij che: “Jo' chanim tat c'ä majok chcäm ri nu c'ojol.”",
  "50": "Ri Jesus xubij che: “Jät, cäc'asi' ri a c'ojol.” Ri achi xucoj ri tzij ri xbix che rumal ri Jesus, xbec.",
  "51": "Pa ri u tzelejic c'ut cho rachoch, ri e pataninel tak rech ri achi xebel ulok che u c'ulaxic, xquibij chi cäc'asi' ri u c'ojol.",
  "52": "Xuta' c'u chque jas jok'otaj xutziric. Xquibij che: “Iwir pa ri nabe jok'otaj benak k'ij xel ri k'ak' chrij.”",
  "53": "Chi' c'ut xnataj che ri u tat chi are jok'otaj ri' aretak xubij ri Jesus che: “Cäc'asi' ri a c'ojol.” Xcojon c'u che ri Jesus cuc' conojel ri e aj uwo rachoch.",
  "54": "Are ucab etal wa' xuban ri Jesus, aretak xtzelej ulok pa Judey, xopan pa Galiley."
}