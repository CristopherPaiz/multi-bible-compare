{
  "1": "Pa jun k'ij re uxlanem, ri Jesus xopan cho rachoch jun chque ri qui nimakil ri pariseyib. Cätajin cutij wa chila', c'ac'alem c'u cumal ri pariseyib.",
  "2": "C'o c'u chuwäch ri Jesus jun achi ri c'o sipoj che.",
  "3": "Ri Jesus xch'awic, xebuch'abej ri ajtijab re ri pixab xukuje' ri pariseyib, xubij: “¿La cuya' quecunax ri winak pa ri k'ij re uxlanem?”",
  "4": "Ri e are' man xech'aw taj. C'äte ri' ri Jesus xuc'am ri achi, xucunaj, xujach bic.",
  "5": "Xubij c'u chque: “¿La c'o lo jun chiwe, we cätzak bic ri u c'ojol o ri u wacax pa jun c'ua' pa ri k'ij re uxlanem, ri ma ta cäresaj chanim?”",
  "6": "Man xquirik ta c'ut jas xquibij che.",
  "7": "Aretak ri Jesus xrilo jas cäquiban ri e siq'uim che jun wa'im, quequitzucuj ri c'olbal sibalaj nim qui banic pa ri mexa, xuya' jun c'ambal no'j chquiwäch, xubij chque:",
  "8": "“Aretak catsiq'uix che jun c'ulanem, matt'uyi' pa ri c'olbal ri sibalaj nim u k'ij. We ne c'o chi jun nim na u k'ij chawäch at, ri siq'uim pa ri c'ulanem.",
  "9": "Cäpe c'u ne ri xixsiq'uinic, cubij chawe: ‘Chaya' ri a c'olbal che we jun ri'.’ C'äte ri' catq'uixic, catbec, cac'am ri c'olbal ri man nim ta u banic.",
  "10": "Xane', aretak catsiq'uixic, jät, chatt'uyul pa ri c'olbal ri man nim ta u k'ij. Rech jeri' aretak cäpe ri rajaw ri c'ulanem, cubij na chawe: ‘Wachil, chatk'ax chila' pa jun c'olbal ri sibalaj nim u k'ij.’ C'äte ri' cäc'oji' na a k'ij chquiwäch ri e c'o awuc' pa ri mexa.",
  "11": "Conojel c'u ri cäquinimarisaj quib, cäkasax na qui k'ij. Apachin c'u ri man cunimarisaj ta rib, cänimarisax na u k'ij.”",
  "12": "Xukuje' xubij ri Jesus che ri xsiq'uinic: “Aretak caban wa'im re pa k'ij o wa'im re xk'ekal, mebasiq'uij ri awachil, mawi ri e awachalal, mawi ri e awalaxic, mawi ri e k'inomalaj tak a c'ul tak ja. We ne ri e are' catquisiq'uij at che jun wa'im, cäquitoj ne u q'uexel chawe.",
  "13": "Xane', aretak caban ula'nic, chebasiq'uij ri mebayib, ri cutucak, ri ch'ocojib, ri moyab.",
  "14": "Catquicot na, rumal rech chi ri e are' man quecuin ta che u tojic u q'uexel chawe. Cätoj c'u na u q'uexel chawe aretak quec'astaj na ri suc'alaj tak winak chquixo'l ri cäminakib.”",
  "15": "Aretak xuta wa', jun chque ri e c'o ruc' ri Jesus pa ri mexa xubij che: “Utz re ri cutij re ri wa pa ri rajawibal ri Dios.”",
  "16": "Ri Jesus xubij che: “C'o jun achi xuban jun nimalaj wa'im re xk'ekal, e q'ui ri xebusiq'uij.",
  "17": "Pa ri jok'otaj re ri wa'im ri achi xutak bic jun pataninel rech che u bixic chque ri e u siq'uim: ‘Tisaj, ronojel e butzirinak chic.’",
  "18": "Junam xquichaplej resaxic quib conojel. Ri nabe xubij che ri pataninel: ‘Nu lok'om jun wulew, rajawaxic na quinbe che rilic. Chasacha' nu mac, man quinbe taj.’",
  "19": "Ri jun chic xubij: ‘Nu lok'om job c'ulaj wacax, quebenwil na we kas e utz. Chasacha' nu mac, man quinbe taj.’",
  "20": "Ri jun chic xubij: ‘Xa' xinc'uli'c, rumal ri' man cuya' taj quinbec.’",
  "21": "Xtzelej bic ri pataninel, xuya' qui tzijoxic ri jastak ri' che ri rajaw. C'äte ri' xpe royowal ri rajaw ja, xubij che ri pataninel rech: ‘Jät chanim pa ri nimak tak be, pa ri u xo'l tak ja re ri tinimit. Chebac'ama' ulok ri mebayib, ri cutucak, ri moyab, xukuje' ri ch'ocojib.’",
  "22": "Oc'owinak chi jubik' ri pataninel xubij: ‘Wajaw, xbantaj ri xätakan wi la, c'ä c'o na c'olbal.’",
  "23": "Xubij ri ajaw che ri pataninel: ‘Jät pa tak ri be, xukuje' pa ri alaj tak be re ri juyub, chacojo a chuk'ab rech quepe ri winak, rech cänoj na ri wachoch.’",
  "24": "Quinbij c'u chiwe chi man c'o ta jun chque we achijab ri' ri xesiq'uix nabe, cutij na re ri nu wa'im.”",
  "25": "Sibalaj e q'ui winak e benak ruc' ri Jesus. Ri are' xca'y chque, xubij:",
  "26": "“We c'o jun cäpe wuc', ma ta c'u in lok' chuwäch, chuwäch ri u tat, u nan, rixokil, ralc'ual, rachalal xukuje' rana'b, xukuje' ne ri u c'aslemal, man cäcuin taj cux nu tijoxel.",
  "27": "Jachin c'u ri man cutelej ta ulok ri u ripibal, c'äte ri c'u chwij, ri are' man cäcuin taj cux nu tijoxel.",
  "28": "¿La c'o lo jun chiwe, we cäraj cuyac jun tac'aticalaj ja, ri ma ta nabe cät'uyi' na che rajilaxic joropa' ri cusach na, we cubana' ri puak ri c'o ruc' che u q'uisic ri tac'aticalaj ja?",
  "29": "We man jeri', aretak u chapom chic u yaquic ri tac'aticalaj ja, we man cäcuin che u q'uisic, conojel ri queilowic xak cäquetz'bej u wäch,",
  "30": "cäquibij: ‘We achi ri' xuchaplej u yaquic jun ja, man xcuin ta c'u che u q'uisic.’",
  "31": "O ¿la c'o lo jun ajawinel ri cuban ch'o'j chrij jun ajawinel chic, ri ma ta nabe cät'uyi' na che u ta'ic u no'j we cäcuin che u ch'äquic ri jun chic we ne xa' lajuj mil ri rajch'ojab, are c'u ri jun chic c'o juwinak mil rajch'ojab?",
  "32": "We c'u man cäcuinic utz c'ä naj c'o wi ulok ri jun ajawinel chic, quebutak bic u tako'n ri' che u ta'ic jamaril che ri jun chic.",
  "33": "Je c'u ri', apachin chiwe ri man quebuya' ta can conojel ri jastak rech, man cäcuin taj cux nu tijoxel.”",
  "34": "“Utz ri atz'am. We c'u man c'o chic ri u tzayil ri atz'am, ¿jas ta lo ruc' cätzayix wi rech?",
  "35": "Man utz ta che ri ulew, mawi che ri jumulaj mes, cäq'uiak c'u apan jela'. Ri e c'o qui xiquin, chetatabenok.”"
}