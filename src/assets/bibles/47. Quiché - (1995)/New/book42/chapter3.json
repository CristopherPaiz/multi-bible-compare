{
  "1": "Pa ri ro'lajuj u junab ri u takanic ri nimalaj k'atal tzij Tiber Sesar ri nim u takanic, are c'u ri Pons Pilat are' k'atal tzij pa Judey, ri Herod are k'atal tzij pa Galiley, ri Pelip ri rachalal are k'atal tzij pa Iturey xukuje' que tak ri ulew ri e c'o pa Traconit, ri Lisaniy are k'atal tzij pa Abilin.",
  "2": "Chi', aretak xec'oji' ri Anas xukuje' ri Caipas che qui nimakil ri e cojol tabal tok'ob, xuya' c'u ri u tzij ri Dios che ri Xuan, u c'ojol ri Zacariy, pa ri chaki'j uwo sak.",
  "3": "Ri Xuan xopan pa conojel c'olbal ri e c'o chunakaj ri nima' Jordan. Xubij chque ri winak chi cheban ri qui bautism, jun c'utbal wa' chi quiq'uexom qui c'u'x, e sachtajinak c'u ri qui mac rumal ri Dios.",
  "4": "Jacha' ri tz'ibatal rumal ri Isaiy ri k'axal tzij, ri xubij: “Jun chabebal curak u chi' pa ri chaki'j uwo sak, cubij: ‘Chisuc'umaj ri u be ri Ajawaxel, chibana' colom che ri alaj tak u be.",
  "5": "Quenojisax na conojel ri siwan, quelilobisax na conojel ri juyub, ri nimak xukuje' ri ch'utik. Ri be ri e cotocak quejicomisax na, ri be ri sibalaj e julujak quecolomisax na.",
  "6": "Ronojel winak caril na ri colobal ib ri cuya' ri Dios.’ ”",
  "7": "Ri Xuan xubij chque ri q'uialaj winak ri quebel ulok rech cäban ri qui bautism rumal: “¡Ix calc'ual tak cumätz! ¿Jachin xc'utuw chiwäch chi quixanimaj chuwäch ri royowal ri Dios ri cäpe na piwi'?",
  "8": "Chibana' wächinic ri takal che q'uexoj c'uxaj. Michaplej c'u u bixic pa iwanima': ‘C'o ri Abraham che ka tat.’ Quinbij c'u chiwe, chi ri Dios cäcuinic quebuban rija'l ri Abraham chque tak we abaj ri'.",
  "9": "Camic yo'm chic ri icäj chquixe' tak ri che'. Ronojel c'u che' ri man cuya' ta utzalaj u wächinic, cächoy bic, cäq'uiak pa k'ak'.”",
  "10": "Ri winak xquita' che ri Xuan, xquibij: “¿Jas c'u ri cäkabano?”",
  "11": "Ri Xuan xubij chque: “Jachin ri c'o cac'ulaj ratz'iak, chuya' jun rech ri man c'o ta rech. Jachin ri c'o cutijo, chuya' rech ri man c'o ta cutijo.”",
  "12": "Xukuje' xepe ri tok'il tak alcabal rech cäban ri qui bautism, xquibij che ri Xuan: “Aj tij, ¿jas ri rajawaxic cakaban uj?”",
  "13": "Ri Xuan xubij chque: “Mitok'ij u wi' ri alcabal, xane' xuwi ri ix takom wi.”",
  "14": "Xukuje' ri ajch'ojab xquita' che, xquibij: “E c'u ri uj, ¿jas cäkaban na?” Ri Xuan xutzelej u bix chque: “Miban c'ax che jachin jun. Micoj xe'n ib che reläk'axic qui rajil ri winak. Mibij jalum k'abam chquij. Chixquicot ruc' ri tojbal iwe.”",
  "15": "Queyem ri winak, cäcaj cäquetamaj jachin ri Xuan, cäquichomaj pa canima', we ne' are wa' ri Crist.",
  "16": "Xch'aw ri Xuan, xubij chque conojel: “In kastzij quinban ri i bautism pa ri ja'. Petinak c'u jun chwij ri c'o na u cuinem chnuwäch. Man takal ta chwe chi quinquir ri u c'amal ri u xajäb. Ri are' quixucoj na pa ri Ruxlabal ri Dios; o quixucoj na pa ri k'ak'.",
  "17": "C'o ri u jopibal pa u k'ab, cujosk'ij na ri rera, cumulij na ri u trico pa ri u c'uja, cuporoj na ri pajo pa k'ak' ri man chupel taj.”",
  "18": "Jeri' ri Xuan xebuch'abej ri winak cuc' q'uialaj niq'uiaj pixbenic chic, cutzijoj ri utzalaj tak tzijol chque.",
  "19": "Are c'u ri k'atal tzij Herod xyaj rumal ri Xuan rumal rech chi u c'amom ri Herody che rixokil, are' c'u ri rixokil ri Pelip ri rachalal. Xukuje' xyaj rumal ri Xuan rumal quech conojel ri itzel tak jastak ri u banom ri Herod.",
  "20": "Xutik c'u ne wa' puwi' ronojel chi xutz'apij ri Xuan pa che'.",
  "21": "Xc'ulmatajic chi aretak ri Xuan xuban ri qui bautism conojel ri winak ri xebopanic, ri Jesus xukuje' xban ri u bautism rumal ri Xuan. Aretak c'u cätajin cäch'aw ruc' Dios, ri caj xjaktajic.",
  "22": "Xkaj ulok ri Ruxlabal ri Dios puwi' ri Jesus, ri cajunamataj ruc' jun palomax. Xtataj jun ch'abal chicaj ri xubij: “¡At ri' ri lok'alaj nu C'ojol, ri quinquicot awumal!”",
  "23": "Ri Jesus juwinak lajuj u junab chic aretak xuchaplej u tzijoxic ri utzalaj tak tzij. Are c'u pa qui c'u'x ri winak chi u c'ojol ri Jose. Ri u tat ri Jose are' ri Eli.",
  "24": "Ri u tat ri Eli are' ri Matat, ri u tat ri Matat are' ri Levi, ri u tat ri Levi are' ri Melqui, ri u tat ri Melqui are' ri Jana, ri u tat ri Jana are' ri Jose,",
  "25": "ri u tat ri Jose are' ri Matatiy, ri u tat ri Matatiy are' ri Amos, ri u tat ri Amos are' ri Nahum, ri u tat ri Nahum are' ri Esli, ri u tat ri Esli are' ri Nagay,",
  "26": "ri u tat ri Nagay are' ri Maat, ri u tat ri Maat are' ri Matatiy, ri u tat ri Matatiy are' ri Semey, ri u tat ri Semey are' ri Jose, ri u tat ri Jose are' ri Juda,",
  "27": "ri ri tat ri Juda are' ri Joanan, ri u tat ri Joanan are' ri Res, ri u tat ri Res are' ri Zorobabel, ri u tat ri Zorobabel are' ri Salatiel, ri u tat ri Salatiel are' ri Ner,",
  "28": "ri u tat ri Ner are' ri Melqui, ri u tat ri Melqui are' ri Adi, ri u tat ri Adi are' ri Cosam, ri u tat ri Cosam are' ri Elmadam, ri u tat ri Elmadam are' ri Er,",
  "29": "ri u tat ri Er are' ri Josue, ri u tat ri Josue are' ri Eliezer, ri u tat ri Eliezer are' ri Jorim, ri u tat ri Jorim are' ri Matat,",
  "30": "ri u tat ri Matat are' ri Levi, ri u tat ri Levi are' ri Simeon, ri u tat ri Simeon are' ri Juda, ri u tat ri Juda are' ri Jose, ri u tat ri Jose are' ri Jonam, ri u tat ri Jonam are' ri Eliaquim,",
  "31": "ri u tat ri Eliaquim are' ri Meley, ri u tat ri Meley are' ri Men, ri u tat ri Men are' ri Matata, ri u tat ri Matata are' ri Natan,",
  "32": "ri u tat ri Natan are' ri David, ri u tat ri David are' ri Isayi, ri u tat ri Isayi are' ri Obed, ri u tat ri Obed are' ri Booz, ri u tat ri Booz are' ri Salmon, ri u tat ri Salmon are' ri Naason,",
  "33": "ri u tat ri Naason are' ri Aminadab, ri u tat ri Aminadab are' ri Aram, ri u tat ri Aram are' ri Esrom, ri u tat ri Esrom are' ri Pares, ri u tat ri Pares are' ri Juda,",
  "34": "ri u tat ri Juda are' Jacob, ri u tat ri Jacob are' ri Isaac, ri u tat ri Isaac are' ri Abraham, ri u tat ri Abraham are' ri Tare, ri u tat ri Tare are' ri Nacor,",
  "35": "ri u tat ri Nacor are' ri Serug, ri u tat ri Serug are' ri Ragaw, ri u tat ri Ragaw are' ri Peleg, ri u tat ri Peleg are' ri Heber, ri u tat ri Heber are' ri Sala,",
  "36": "ri u tat ri Sala are' ri Cainan, ri u tat ri Cainan are' ri Arpaxad, ri u tat ri Arpaxad are' ri Sem, ri u tat ri Sem are' ri Noe, ri u tat ri Noe are' ri Lamec,",
  "37": "ri u tat ri Lamec are' ri Matusalen, ri u tat ri Matusalen are ri Enoc, ri u tat ri Enoc are' ri Jared, ri u tat ri Jared are' ri Mahalaleel, ri u tat ri Mahalaleel are' ri Cainan,",
  "38": "ri u tat ri Cainan are' ri Enos, ri u tat ri Enos are' ri Set, ri u tat ri Set are' ri Adan, ri u tat ri Adan are' ri Dios."
}