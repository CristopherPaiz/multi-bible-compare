{
  "1": "Ri Jesus xebusiq'uij ri cablajuj u tijoxelab, xuya' qui cuinem, xuya' takanic pa qui k'ab paquiwi' conojel ri itzel tak uxlabal, xukuje' che qui cunaxic tak ri yawabib.",
  "2": "Xebutak bic che u tzijoxic ri rajawibal ri Dios, che cunanic.",
  "3": "Xubij chque: “C'o mic'am bic che re i be, mawi ch'imiy, mawi chi'm, mawi wa, mawi puak. Mawi iwatz'iak ri qui jalbej.",
  "4": "Apachique ja ri quixoc wi, chixcanaj can chila', c'ä quixel na bic.",
  "5": "Conojel ri winak ri man quixquic'ulaj taj, aretak quixel bic pa ri qui tinimit, chitota' can ri ulew ri c'o chque ri iwakan. Jeri' quik'alajisaj chquij chi man utz ta ri qui banom.”",
  "6": "Xebel c'u bic ri u tijoxelab, xequisolij ri alaj tak tinimit. Xquitzijoj ri tzij re colobal ib, xequicunaj yawabib pa ronojel c'olbal.",
  "7": "Ri Herod ri k'atal tzij xuta ronojel jas ri xc'ulmaxic. Xsach u c'u'x rumal rech chi e c'o jujun cäquibij: “Ri Xuan xc'astaj chquixo'l ri cäminakib.”",
  "8": "Niq'uiaj chic cäquibij: “Xuc'ut rib ri Eliy.” Jule' chic cäquibij: “Jun chque ri k'axal tak tzij xc'astajic.”",
  "9": "Ri Herod xubij: “Xinwesaj ya' u jolom ri' ri Xuan. ¿Jachin c'u ri', ri je tak nu tom wa' chrij?” Cutzucuj c'u rilic ri Jesus.",
  "10": "Aretak xetzelej ulok ri takomxenlab, xquitzijoj che ri Jesus ronojel jas ri xquibano. Ri Jesus xebuc'am bic pa qui tuquiel wi, pa jun c'olbal chunakaj ri tinimit Betsaid.",
  "11": "Aretak xquetamaj ri winak, xquiterenej. Ri Jesus xebuc'ulaj, xutzijoj ri rajawibal ri Dios chque, xebucunaj ri rajawaxic cutzirisaxic.",
  "12": "Kajem c'u cuban ri k'ij, xekeb ri cablajuj u tijoxelab ri Jesus ruc', xquibij che: “Chebejacha la bic ri winak, rech quebe pa ri c'olbal ri c'o wi tico'n xukuje' rech quebe pa ri alaj tak tinimit, che u tzucuxic qui warabal, che u rikic ri cäquitijo. Rumal rech chi ri waral jun c'olbal chaki'j uwo sak.”",
  "13": "Ri Jesus xubij chque: “Chiya' ix ri cäquitijo.” Ri e are' xquibij: “Man c'o ta c'o kuc' xane' xa' job caxlanwa xukuje' quieb cär, xuwi we ta cuje' chulok'ic caxlanwa chque conojel we winak ri'.”",
  "14": "Cäraj e c'o job mil (5000) achijab. Ri Jesus xubij chque ri u tijoxelab: “Chibij chque ri winak chi quet'uyi' pa tak mulaj, pa niq'uiaj tak sient.”",
  "15": "Je xquibano, xet'uyi' conojel.",
  "16": "Ri Jesus c'ut xebuc'am ri job caxlanwa cuc' ri quieb cär. Xca'y chicaj, xuya' maltioxinic che ri Dios, xebupiro, xebuya' chque ri u tijoxelab rech quequiya' chquiwäch ri winak.",
  "17": "Conojel c'u ri winak xewa'ic, xenojic. Xquimulij c'u ri ch'akatak caxlanwa ri man xquiq'uis taj, are' xequinojisaj chi na cablajuj chicäch.",
  "18": "Pa jun k'ij ri Jesus cätajin cäch'aw ruc' ri Dios. E c'o ri u tijoxelab ruc' pa qui tuquiel wi. Ri Jesus c'ut xuc'ot qui chi', xubij: “¿Jachin ri in cäquibij ri q'uialaj winak?”",
  "19": "Ri e are' xquibij che: “E c'o jujun ri cäquibij chi lal ri Xuan Bautist. Niq'uiaj chic cäquibij chi lal ri Eliy. E c'o niq'uiaj chic cäquibij chi lal jun chque ri ojer tak k'axal tzij c'astajinak.”",
  "20": "Ri Jesus xubij chque: “E c'u ri ix, ¿jachin ri in quibij?” Ri Lu' xubij che: “Lal ri lal u Crist ri Dios.”",
  "21": "Ri Jesus c'ut xebupixbej, xebutako chi c'o mäquibij wi wa'.",
  "22": "Xubij chque: “Rajawaxic chi ri Rija'l Winak curik na sibalaj c'ax, chi cäxutux na cumal ri nimak tak tatayib, cumal ri qui nimal ri cojol tak tabal tok'ob xukuje' cumal ri ajtijab re ri pixab, chi cäcämisax na, chi cäc'astaj na churox k'ij.”",
  "23": "Xubij chque conojel: “We c'o jun cäraj cäpe wuc', muban chi ri u rayibal. Rajawaxic chi cutelej ulok ri u ripibal ronojel k'ij, chinuterenej.",
  "24": "Apachin ta ne ri cäraj cuto'tajisaj ri u c'aslemal, cutzak na. Apachin ta ne ri cutzak ri u c'aslemal rumal wech in, cuto'tajisaj na.",
  "25": "¿Jas ta c'u lo cärechbej na ri winak we cuch'äc ronojel ri uwächulew, cusach ta c'u u wäch chbil rib o cutzak rib?",
  "26": "Apachin c'u ri cäq'uix chwe in xukuje' che ri nu tijonic, ri Rija'l Winak cäq'uix na che ri are' aretak cäpe pa ri u juluwem, pa ri u juluwem ri Tataxel xukuje' ri quech ri tastalic tak tako'nib aj caj.",
  "27": "Kastzij quinbij chiwe, chi e c'o jujun chque ri e c'o waral, man quecäm ta na c'ä majok chquila' ri rajawibal ri Dios.”",
  "28": "Bitajinak chi c'u we tzij ri', cäraj chuwajxak k'ij, ri Jesus xebuc'am bic ri Lu', ri Xuan xukuje' ri Santiag, xpaki' puwi' jun juyub che u banic ch'awem ruc' Dios.",
  "29": "Xc'ulmax c'ut, chi c'ä cätajin cäch'aw ruc' Dios, xq'uextaj ri u palaj ri Jesus chquiwäch. Ri ratz'iak xux sakloloj xukuje' cäjuluwic.",
  "30": "Te c'u ri' e c'o quieb achijab quetzijon ruc', e are c'u wa' ri Moises xukuje' ri Eliy.",
  "31": "Ri e are' xquic'ut quib pa juluwem, cäquitzijoj ri cämical ri cucoch' na ri Jesus pa Jerusalen.",
  "32": "Ri Lu' xukuje' ri e rachil, pune' c'o qui waram, xec'astajic. Xquil ri u juluwem ri Jesus, xequil ri quieb achijab ri e tac'atoj ruc'.",
  "33": "Aretak c'u e benak chic ri quieb achijab, ri Lu' xubij che ri Jesus: “Kajtij, utz ri' chi cujcanaj ta can waral. Chekabana' oxib cäbal, jun che la, jun che ri Moises, jun chic che ri Eliy.” Man reta'm ta c'ut jas ri cubij.",
  "34": "C'ä cätajin cubij wa', xpe jun sutz', xebuch'uku. Xquixe'j quib aretak xech'uk rumal ri sutz'.",
  "35": "Xtataj jun ch'abal pa ri sutz', ri xubij: “Are lok'alaj nu C'ojol wa'. Chitatabej.”",
  "36": "Aretak xtäni' ri ch'abebal, xcanaj can ri Jesus xak u tuquiel. Ri e are' man c'o ta xquitzijoj. Pa tak we k'ij ri', man c'o ta jun winak xquitzijoj ta wi ri xquilo.",
  "37": "Chucab k'ij chic, aretak xekaj ulok puwi' ri juyub, xepe q'uialaj winak che u c'ulaxic ri Jesus.",
  "38": "Jun achi chque ri q'uialaj winak xurak u chi', xubij: “Ajtij, quinbochi'n che la chi chila' la ri nu c'ojol. Xuwi c'u nu c'ojol wa' c'olic.",
  "39": "Chilampe' la, amak'el cächap rumal jun uxlabal, xak c'ätetal curak u chi'. Ri uxlabal cuq'uiak jela', cupuluwisaj u pu chi', cuban c'ax che, xukuje' man cäraj taj cutzokopij.",
  "40": "Xebenbochi'j ri tijoxelab la che resaxic ri uxlabal, man xecuin ta c'ut.”",
  "41": "Ri Jesus xubij chque: “¡Ay ix winak jech'alaj tak i chomabal, man quixcojon taj! ¿C'ä jampa' lo ri ma ta quinc'oji' chi na iwuc' xukuje' quinch'ijo ri quibano? Chac'ama' ulok ri a c'ojol.”",
  "42": "Aretak cätajin cäkebic, ri itzel uxlabal co xuq'uiak ri ala pa ulew, xubak'atila'. Ri Jesus xuyaj ri itzel uxlabal, xucunaj ri ala, xujach bic che ri u tat.",
  "43": "Conojel c'ut xquimayij ri u cuinem ri Dios. Conojel ri winak c'ä cätajin cäquimay conojel ri jastak ri cuban ri Jesus, aretak ri are' xubij chque ri u tijoxelab:",
  "44": "“Kas chitatabej wa' we tzij ri' ri quinbij chiwe: Are c'u ri Rija'l Winak cäjach na pa qui k'ab tak ri winak.”",
  "45": "Ri e are' man xquich'ob ta we tzij ri'. Ch'ukutal c'u chquiwäch, rech man cäquich'ob taj. Xquixe'j quib che u c'otic u chi' chrij we tzij ri'.",
  "46": "Ri tijoxelab xquichaplej u chomaxic chquixo'l jachin lo ri' ri nim na u k'ij chquixo'l.",
  "47": "Ri Jesus reta'm ri u chomanic ri canima'. Xuc'am c'u apan jun ac'al, xutac'aba' chuxcut,",
  "48": "xubij chque: “Apachin ri cac'amowan we ac'al ri' pa ri nu bi', in ri' quinuc'amowaj. Apachin c'u ri quinc'amowanic, are' cuc'amowaj ri xinutak ulok. Are' c'u ri ch'utin na chixo'l iwonojel, are wa' cux na nim u k'ij.”",
  "49": "Ri Xuan xubij che ri Jesus: “Kajtij, xkil jun ri queresaj itzel tak uxlabal pa ri bi' la. Xkak'il c'ut che u banic rumal rech chi man are' ta jun kuc'.”",
  "50": "Ri Jesus xubij che: “Mik'il che ri cubano. Apachin ri man cujuc'ulelaj taj, kuc' c'o wi.”",
  "51": "Xketet ri k'ij aretak cäc'am bic ri Jesus chicaj. Xujiquiba' c'u u c'u'x che ri u bic pa Jerusalen.",
  "52": "Xebutak bic tako'n chuwäch. Xebe c'ut, xebopan pa jun alaj tinimit aj Samar che u suc'umaxic ri cäwar wi.",
  "53": "Ri aj samarib c'ut man xquic'ulaj taj ri Jesus, rumal rech chi benam re pa Jerusalen.",
  "54": "Ri Santiag xukuje' ri Xuan, ri u tijoxelab, aretak xquil wa', xquibij: “Kajaw, ¿la caj la chi cujtakan che u kasaxic k'ak' chicaj che u sachic qui wäch, jas ri xuban ri Eliy?”",
  "55": "Ri Jesus xutzolk'omij rib, xebuyajo.",
  "56": "Xebe c'u pa jun alaj tinimit chic.",
  "57": "Aretak e benak pa ri be, c'o jun xubij che ri Jesus: “Quinterenem che la apawije' ta ne ri cäbe wi la, Wajaw.”",
  "58": "Ri Jesus xubij che: “Ri yac c'o qui jul, ri chicop aj uwo caj c'o qui soc. Are c'u ri Rija'l Winak man c'o ta c'olbal ri cäwar ta wi.”",
  "59": "Ri Jesus xubij che jun chic: “Chinaterenej.” Ri are' xubij: “Ya' ba la chwe chi nabe quinmukuxtaj na can ri nu tat.”",
  "60": "Ri Jesus xubij che: “Chebaya' can ri cäminakib chi chequimuku' ri e qui cäminak. Ri at c'ut, jät, chatzijoj ri rajawibal ri Dios.”",
  "61": "C'o chi c'u na jun xubij che: “Quinterenem che la, Wajaw. Ya' ba la chwe chi nabe quebench'abextaj na can ri aj uwo wachoch.”",
  "62": "Ri Jesus xubij che: “Jun winak, aretak u cojom chic ri u k'ab che ri u tajibal, we cäca'y chrij, ri are' man takal ta che ri rajawibal ri Dios.”"
}