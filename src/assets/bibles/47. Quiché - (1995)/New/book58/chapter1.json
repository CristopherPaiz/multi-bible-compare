{
  "1": "Ri Dios q'ui mul xebuch'abej can ri e ka mam ojer, q'ui qui ch'abexic xubano cumal ri k'axal tak tzij.",
  "2": "Pa we q'uisbal tak k'ij ri' xujuch'abej rumal ri C'ojolaxel. Ri xucojo chi are' quechben conojel ri jastak, rumal c'u ri are' xebantaj ronojel ri uwächulew xukuje' ronojel ri c'olic.",
  "3": "Rumal ri are' cäjuluw ri u juluwem ri Dios. Are u wächbal ri kas u ca'yebal ri Dios. Ri are' ruc'am ronojel ri jastak rumal ri tzij re ri u cuinem. Aretak xujujosk'ij pa ri ka mac, xt'uyi' pa ri u wiquiak'ab ri Dios ri nim u k'ij chicaj.",
  "4": "Sibalaj xnimarisax na u k'ij chquiwäch ri tako'nib aj caj. Jeri' chi xrechbej jun bi'aj sibalaj utz na chquiwäch ri e are'.",
  "5": "Mawi jumul xubij ta ri Dios che jun tako'nib aj caj: “At ri' ri nu C'ojol, in xatinwalc'ualaj camic;” mawi xubij ta che jun tako'n aj caj: “In quinux na jun Tataxel che, ri are' c'ut cux na jun C'ojolaxel chwe.”",
  "6": "Xukuje', aretak xucoj ri u nabeal cho ri uwächulew, xubij: “Chi conojel ri e u tako'nib ri Dios ri e aj caj, chk'ijilax cumal.”",
  "7": "Cubij c'u ri Dios chquij ri e tako'nib aj caj: “Cubano chi ri e u tako'n aj caj quebux je ta ne quiakik', xukuje' chi ri e pataninel rech quebux je ta ne rak' k'ak'.”",
  "8": "Che c'u ri C'ojolaxel cubij wi: “Ri a tem re ajawibal, oh Dios, amak'el chbe k'ij sak man q'uisel taj. Bara' re suq'uil ri u bara' ri awajawinic.",
  "9": "Alok'ok'em ri suq'uil, awetzelam c'u u wäch ri etzelal. Rumal wa' ri Dios, ri a Dios, sibalaj xuya' na quicotemal chawe at chquiwäch ri awachil, je ta ne xuya' aseit pawi'.”",
  "10": "Xukuje' cubij ri Dios: “Ri at, Wajaw pa ri u tiquiritajic xaban ri uwächulew, xukuje' ri caj are u chac ri a k'ab.",
  "11": "E are wa' cäsach na qui wäch, ri at c'ut cätc'oji' na. Conojel quek'elob na je jas jun atz'iak.",
  "12": "Quebabot na je ta ne jun c'ul, quejal na je jas jun atz'iak. Ri at c'ut xak at je wi, ri a junab man e q'uisel taj.”",
  "13": "Mawi c'u jumul xubij ta ri Dios che jun tako'n aj caj: “Chatt'uyul pa ri nu wiquiak'ab, c'ä quebenya' na ri a c'ulel che qui tac'alibal ri e awakan.”",
  "14": "Conojel c'ut ri tako'nib aj caj, e uxlabal ri e c'o pa ri patanijic cho ri Dios e takom ulok che qui patanixic ri winak ri caquechbej ri colotajic."
}