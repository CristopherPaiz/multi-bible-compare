{
  "1": "Chila' pa Icon, xeboc bic ri Pawl xukuje' ri Bernabe pa ri ja ri cäquitijoj wi quib ri aj judeyib che ri pixab, xetzijon chila'. Jeri' chi e q'ui chque ri aj judeyib xukuje' ri man aj judeyib taj xecojonic.",
  "2": "Are c'u ri aj judeyib ri man xecojon taj, xquicoj qui c'u'x ri man aj judeyib taj, xquiban tzij chquij ri kachalal rech cäquiban qui c'ulel chque.",
  "3": "Pune' c'u ruc' ronojel wa', q'uialaj k'ij xesachi' chila'. Xquicoj qui chuk'ab che u tzijoxic ri utzalaj tak tzij, man xquixe'j ta quib. Xquijiquiba' qui c'u'x chrij ri Ajawaxel. Ri Ajawaxel c'ut xuk'alajisaj chi kastzij ri cäquibij chrij ri u tok'ob, xuya' chque chi queban tak etal xukuje' mayibal cumal.",
  "4": "Are c'u ri winak re ri tinimit quieb xquibano. Ri niq'uiaj xquicoj quib cuc' ri aj judeyib, ri niq'uiaj chic cuc' ri takomxenlab.",
  "5": "Xepe c'u ri man aj judeyib taj xukuje' ri aj judeyib xukuje' ri e qui nimakil, xewalij chquij che qui yok'ic, che qui buq'uic che abaj.",
  "6": "Are c'u ri Pawl xukuje' ri Bernabe aretak xquetamaj wa', xebanimajic. Xebe pa Listr xukuje' pa Derb, e tinimit wa' re Licaon, xukuje' pa tak ri c'olbal ri e c'o chquinakaj.",
  "7": "Xquitzijoj ri utzalaj tak tzij chque ri winak chila'.",
  "8": "C'o jun achi aj Listr, man c'o ta qui chuk'ab ri rakan. Are t'uyulic, ch'oco'j ulok aretak xalaxic, mawi jumul bininak. T'uyul c'ut we achi ri',",
  "9": "cätajin cutatabej ri cubij ri Pawl. Are c'u ri Pawl, co xca'y che ri ch'oco'j, xrilo chi c'o u cojonic rech cutziric.",
  "10": "Co xch'awic, xubij: “¡Chatwalijok, chattac'al colom paquiwi' ri e wakan!” Ri achi xch'oplinic, xbinic.",
  "11": "Ri winak, aretak xquilo jas ri xban rumal ri Pawl, xquirak qui chi', xech'aw pa qui ch'abal ri aj Licaon, xquibij: “E diosib wa' xa' e junam cuc' ri winak, e kajinak ulok kuc'.”",
  "12": "Xquibij c'ut chi ri Bernabe are' ri dios Zeus. Are c'u ri Pawl chi are' ri dios Hermes, rumal rech chi are' cäyo'w ri tzij chque ri winak.",
  "13": "Ri u cojol tabal tok'ob ri dios Zeus, ri c'o apan ri rachoch pa ri oquibal chupam ri tinimit, xebuc'am ulok ama' tak wacax ruc' bak'atim tak cotz'i'j, xopan chuchi' ri tinimit. Are ta xraj xebuk'ijilaj e rachil ri winak xukuje' xebupil ri wacax, che tabal tok'ob chquiwäch.",
  "14": "Aretak xquita' wa', ri Bernabe xukuje' ri Pawl xquit'ubij ri catz'iak, aninak xeboc chquixo'l ri winak, xquirak qui chi',",
  "15": "xquibij: “Achijab, ¿jasche je quiban wa'? Uj xukuje' uj winak junam ka banic iwuc'. Cäkatzijoj chiwe chi chebiya' can we jastak ri' ri man e c'o ta qui patan, chixcojon che ri c'aslic Dios, ri xbanow ri caj ulew, ri plo xukuje' ronojel ri c'o chquipam.",
  "16": "Pa jujun tak k'ijol ulok ri Dios xuya' chque ri winak chquijujunal che quitakexic ri e qui be.",
  "17": "Rumal c'u ri' amak'el cuk'alajisaj rib chquiwäch jachin ri are', rumal ri utzil ri xuban chque. Cuya' ri jäb chke, cuya' ri u wächinic ri tico'n chke, cuya' ronojel ri cäkatijo, cuya' c'u quicotemal pa kanima'.”",
  "18": "Aretak xbitaj wa' cumal, ruc' c'ax xequibochi'j ri winak rech man quequiya' ta ri tabal tok'ob chquiwäch.",
  "19": "Xepe c'u jujun aj judeyib pa Antioquiy xukuje' pa Icon. Xequich'äc ri winak, xquibuc' ri Pawl che abaj, xquijururej bic tza'm ja, pa qui c'u'x chi cäminak chic.",
  "20": "Aretak ri cojonelab xquisutij rij, ri Pawl xwalijic, xoc bic pa ri tinimit. Chucab k'ij chic rachil ri Bernabe xebel bic, xebe pa Derb.",
  "21": "Xquitzijoj ri utzalaj tak tzij chque ri winak pa ri tinimit Derb. E q'ui c'ut xecojonic. Te c'u ri' ri Pawl xetzelej pa Listr, pa Icon xukuje' pa Antioquiy.",
  "22": "Xya' c'u chajin anima' chque ri cojonelab rech co quec'oji' chupam ri qui cojonic. Xquibij chque chi che ri oquem chupam ri rajawibal ri Dios rajawaxic qui rikic q'ui c'axc'olil.",
  "23": "Xequicoj c'u can tak ri tatayib ri quetakan pa jujun comon cojonelab, xquiban ch'awem ruc' Dios, xukuje' man xewa' taj. Te c'u ri' xequijach pa u k'ab ri Ajawaxel ri e cojoninak che.",
  "24": "Xeboc'ow c'u pa Pisid, xebopan pa ri ulew re Panpil.",
  "25": "Qui tzijom chic ri tzij pa ri tinimit Perje, xekaj bic pa Atal.",
  "26": "Xeboc c'u chupam jun nim jucub chila', xebe pa Antioquiy, jawije' xejach wi ulok pa ri u tok'ob ri Dios, che ri chac ri bantajinak cumal.",
  "27": "Aretak xebopan pa Antioquiy, xequimulij ri comon cojonelab. Xquibij chque ronojel ri u banom ri Dios cumal ri xuban ri Ajawaxel che u jakic ri oquibal chquiwäch ri man aj judeyib taj rech quecojonic.",
  "28": "Ri Pawl rachil ri Bernabe xebeytaj chila' q'uialaj k'ij cuc' ri cojonelab."
}