{
  "1": "Aretak xopan ri nimak'ij re Cawinak Lajuj K'ij, conojel ri cojonelab junam qui wäch, qui mulin quib kas xa' pa jun c'olbal.",
  "2": "Xak c'ätetal, xtataj jun nimalaj jininem chicaj jas ri re jun nimalaj quiakik' ri cäjumumic. Xunojisaj ronojel ri ja ri e c'o wi.",
  "3": "Xquic'utuxtaj quib ak'aj ri e je ta ne e rech k'ak' chquiwäch, ri quijachalan tak quib paquiwi'.",
  "4": "Conojel c'ut xenojisax che ri Ruxlabal ri Dios, xquichaplej tzijonic pa jule' tak ch'abal chic, jas ri xuya' ri Uxlabaxel chque chi quech'aw wi.",
  "5": "E c'o c'u aj judeyib pa Jerusalen pa tak ri k'ij ri' ri queniman che u k'ijilaxic ri Dios, ri e petinak pa tak conojel tinimit re ri uwächulew.",
  "6": "Aretak xtataj wa', xquimulij quib ri q'uialaj winak. Xquimayo rumal rech chi chquijujunal cäquito chi quetzijon pa tak ri kas qui ch'abal.",
  "7": "Conojel xsach qui c'u'x, xquimayo, xquibij: “Chiwilampe'. ¿La ma ta aj galileyib conojel we winak ri' ri quetzijonic?",
  "8": "¿Jas c'u che quekata' chi quech'aw pa tak ri ka ch'abal ri xujtijox wi ulok kas pa ri ch'utinal?",
  "9": "E c'o aj Partiy chkaxo'l, e c'o aj Med, e c'o aj Elam, aj Mesopotam, aj Judey, aj Capados, aj Pont, xukuje' aj Asiy,",
  "10": "e c'o aj Prij, aj Panpil, xukuje' aj Ejipt. E c'o ri quepe pa tak c'olbal pa Aprica ch'käp che ri Siren. E c'o jujun aj Rom ri e petinak waral,",
  "11": "jujun chque e are' aj judeyib, jujun chque qui c'amom ri qui cojonic ri aj judeyib. E c'o aj Cret xukuje' aj Arab. Konojel c'ut quekato chi cäquitzijoj pa tak ka ch'abal ri nimak tak mayibal ri e u banom ri Dios.”",
  "12": "Conojel xquimayo, xsach qui c'u'x, xquibila' chquibil quib: “¿Jas quel wa'?”",
  "13": "Niq'uiaj winak chic cäquitze'j qui wäch, xquibij: “¡Xa' e k'abarelab!”",
  "14": "Are c'u ri Lu' xtaq'ui' cuc' ri e julajuj takomxenlab, co xch'awic, xebuch'abej ri winak, xubij chque: “Aj judeyib, xukuje' conojel ri e jekel pa Jerusalen, chetamaj alak wa', chtatabej alak ri nu tzij.",
  "15": "We achijab ri' man e k'abarelab taj, jas ri cachomaj alak. C'äte u chaplem ri ubelej jok'otaj.",
  "16": "Xane' are wa' ri bim can rumal ri Joel ri k'axal tzij, aretak xubij:",
  "17": "‘Cac'ulmataj na chi pa ri q'uisbal tak k'ij, cächa ri Dios, quinjamij na ri Wuxlabal paquiwi' conojel ri winak. Ri e i c'ojol xukuje' ri e i mia'l quequik'axej na ri nu tzij chque ri winak, ri c'a e ac'alab quequil na c'utwächinic, ri e ri'jab quebichic' tak na.",
  "18": "Xukuje' quinjamij na ri Wuxlabal paquiwi' ri e pataninel tak wech chi achijab chi ixokib, pa tak ri k'ij ri', quequik'axej na ri nu tzij.",
  "19": "Quebenc'ut na mayibal ajsic pa ri caj, xukuje' quebenc'ut na etal iquim cho ri uwächulew, quic' ruc' k'ak' xukuje' sutz' re sib.",
  "20": "Ri k'ij cäk'ekumar na, ri ic' cux na quic'. C'ä maja' c'ut cäpe ri u k'ij ri Ajawaxel, nimalaj k'ij ri cajuluwic.",
  "21": "Conojel c'ut ri cäquinataj ri u bi' ri Ajawaxel, quecolotaj na.’",
  "22": "Alak aj israelib, chtatabej alak we tzij ri': Ri Jesus aj Nazaret, are jun achi c'utum chwäch alak rumal ri Dios. Ri Dios xebuban mayibal, cajmajibal xukuje' etal chxo'l alak rumal ri Jesus, jas ri eta'm alak.",
  "23": "Ri are' xjach pa k'ab alak je jas ri u chomam ulok ri Dios, rumal ri u bim ulok ojer chi rajawaxic cäbantaj na. Ri alak xk'at alak tzij puwi', xcämisaj alak, xrip cho jun ripibal cumal itzel tak winak.",
  "24": "Are c'u ri Dios xuc'astajisaj, xutzokopij chupam ri k'oxowem re ri cämical. Rumal rech chi ri cämical man xcuin taj xuchap canok.",
  "25": "Je jas ri xubij ulok ri David chrij ri Jesus: ‘In quinwil amak'el ri Ajawaxel c'o chnuwäch. C'o pa ri nu wiquiak'ab, rech man c'o ta jas quinslabenic.",
  "26": "Rumal wa' ri wanima' xquicotic, sibalaj xquicot ri wak', xukuje' ri nu cuerp c'o na cu'lbal u c'u'x.",
  "27": "Man quinya' ta c'u can chupam ri mukbal, man cäya' ta la c'olbal chi cäk'ay ri u cuerp ri suc'alaj pataninel ech la.",
  "28": "Xintijoj la che ri be re c'aslemal, quinnojisaj na la che quicotemal, rumal ri c'olem la wuc'.’",
  "29": "Wachalal, cuya' quinbij chech alak chi sakil chi ri David ri ka mam ojer, xcämic xukuje' xmukic ri xmuk wi c'ä c'o camic chkaxo'l.",
  "30": "Are c'u ri David k'axal tzij, xukuje' reta'm chi ri Dios u banom ri chi'nic ri kas cäban na pa ri u bi' chi jun chque ri e rija'lil cucoj na che ajawinel.",
  "31": "Ri David nabe canok xrilo jas ri cäc'ulmataj na. Xubij chi ri Crist cäc'astaj na. Xubij chi man cäcanaj ta wa' chupam ri mukbal mawi cäk'ay na ri u cuerp.",
  "32": "We Jesus ri' xc'astajisax rumal ri Dios. Konojel c'u uj xkilo chi xc'astajic.",
  "33": "Ri Jesus xwalijisaxic rech quet'uyul pa ri u wiquiak'ab ri Dios, xuc'am c'u che ri Tataxel ri Ruxlabal ri Dios ri chi'm ulok, ri xujachala' ri are'. Are' wa' ri ilom alak xukuje' e tatabem alak.",
  "34": "Man are' ta c'ut ri David ri xpaki' chicaj are' c'ut xbinic: ‘Xubij ri Ajawaxel che ri Wajaw: Chatt'uyul pa nu wiquiak'ab,",
  "35": "c'ä quinban na chi ri qui banom qui c'ulel chawe quebux e u tac'alibal ri e awakan.’",
  "36": "Chretamaj ba' ronojel ri tinimit Israel, ruc' jicomal chi kas are we Jesus ri', ri xrip alak, ri Dios u banom Ajawaxel che xukuje' Crist.”",
  "37": "Aretak xquita' wa', xk'oxow canima', xquibij c'u che ri Lu' xukuje' chque ri e niq'uiaj takom chic: “Kachalal tak, ¿jas c'u ri rajawaxic cäkaban na?”",
  "38": "Ri Lu' xutzelej u bixic chque: “Chq'uexa' c'u'x alak, chban c'ut ri bautism alak pa ri u bi' ri Jesucrist chjujunal alak, chuc'utic chi e cuyutajinak chic ri mac alak, cäc'am c'u alak ri cochinic ri are' ri Ruxlabal ri Dios.",
  "39": "We chi'nic ri' chech alak xchi'x wi xukuje' chque ri e alc'ual alak, xukuje' chque conojel ri e c'o naj ri u bixic, chque conojel jachin tak ri quebusiq'uij ri Ajawaxel ri ka Dios.”",
  "40": "Ri Lu' xubij niq'uiaj tzij chic chque ri winak. Naj xtzijon cuc'. Xebupixbej, xubij: “¡Tasa' ib alak chquij we itzel tak winak ri'!”",
  "41": "Je c'u ri' ri xquic'amowaj ri u tijonic, xban c'ut ri bautism; craj c'u ne e c'o oxib mil winak xetikitaj chque ri cojonelab pa ri k'ij ri'.",
  "42": "Co c'u xec'oji' conojel chupam ri qui tijonic ri takomxenlab, xukuje' xec'oji' pa ri comonic chquixo'l, cäquipir c'u ri caxlanwa junam, xukuje' cäquimulij quib cäquiban ch'awem.",
  "43": "Conojel ri winak xquixe'j quib. Xeban q'ui mayibal xukuje' etal cumal ri takomxenlab.",
  "44": "Ri xecojonic kas qui junam quib quequijachala' c'ut ri jastak quech chquixo'l.",
  "45": "Quequic'ayila' tak ri culew xukuje' ri c'o cuc' caquijach c'u ri rajil chquiwäch jas ri u cholajil ri rajawaxic chque chquijujunal.",
  "46": "Ronojel k'ij quequimulij quib pa ri rachoch Dios, xa' junam qui chomanic, cäquipirila' ri caxlanwa cho tak cachoch, junam cäquic'amala' quech ri wa ruc' quicotemal, ruc' ch'ajch'ojalaj canima'.",
  "47": "Cäquinimarisaj u k'ij ri Dios. Utz quebil wi cumal conojel ri winak; k'ij c'ut chi k'ij ri Ajawaxel quebutik che ri comon cojonelab ri quecolotajic."
}