{
  "1": "Kastzij wa' ri quinbij: We c'o jun ri cäraj cäcoj che solinel que ri comon cojonelab, utzalaj chac ri' cäraj.",
  "2": "Rajawaxic ba' chi ri solinel man c'o ta cätzujux wi, xa' jun ri rixokil, cuchomaj jas ri cubano, utz ri u chomanic, suc'umam, cuya' okxanibal chque ri winak, cäna'w che qui tijoxic ri winak,",
  "3": "man u nak'atisam ta rib che k'abaric mawi yacal ch'o'j, xane' banal utzil, aj jamaril xukuje' man benak ta ranima' che u lok'oxic puak.",
  "4": "Utz cubano cätakan paquiwi' ri e aj uwo rachoch, cänimax cumal ri e ralc'ual, nim quil wi cumal.",
  "5": "We c'u c'o jun man reta'm ta ruc'axic ri rachoch, ¿jas ta c'u lo cuban che rilixic ri u comon cojonelab ri Dios?",
  "6": "Rajawaxic chi man c'ac' cojonel taj, rech munimarisaj rib, makaj ne ri c'okonic puwi' jas ri xkaj puwi' ri itzel.",
  "7": "Xukuje' rajawaxic chi utz quil wi cumal ri winak rech man c'o ta yok'bal re, rech man cächap ta rumal ri itzel.",
  "8": "Jeri' xukuje' ri pataninelab, rajawaxic chi nim quebil wi, xa' quieb metzijonic, man quek'abar taj, man cäquitzucuj ta q'uixbalalaj ch'äcoj.",
  "9": "Rajawaxic kas jicom ri canima' chrij ri kastzij ri uj cojoninak wi, ri k'alajisam chkawäch. Xukuje' rajawaxic cäquina' pa canima' chi man c'o ta etzelal qui banom.",
  "10": "Xukuje' ri quecoj che pataninelab nabe chiwetamaj we utz cäquibano o man utz taj. C'äte ri' chebicojo che pataninelab we man c'o tzij tom chquij.",
  "11": "Jeri' xukuje' ri ixokib, rajawaxic caquirik ri'jobalil, man cäquiban ta tzijtal, cäquichomaj jas cäquibano, e jic pa ronojel.",
  "12": "Rajawaxic chi ri pataninelab chquijujunal xa' jun ri quixokil, utzalaj cuc'axic ri calc'ual xukuje' chi utz cuban che quilixic conojel ri e c'o pa rachoch.",
  "13": "Ri pataninelab ri utz cäquiban che ri qui chac, nim quebil wi na pa ri comon cojonelab xukuje' cäquetamaj u tzijoxic ri qui cojonic che ri Crist Jesus, man cäquixe'j ta quib.",
  "14": "Cu'l nu c'u'x chi chanim quinbe awuc'. Quintz'ibaj c'u bic we jastak ri' chawe,",
  "15": "we ne quinbeytajic, rech cawetamaj jas caban pa ri rachoch ri Dios, are wa' ri e u comon cojonelab ri c'aslic Dios, ri rakan ja xukuje' ri to'bal re ri kastzij.",
  "16": "K'alaj chquiwäch conojel chi nim qui banic ri jastak re ri ka k'ijilanic che ri Dios: Ri Dios xc'utun chupam jun cuerp aj winak, xk'alajisaxic chi suc' rumal ri Uxlabaxel, xilitaj cumal ri tako'n aj caj, xtzijox chque tak ri tinimit, xecojon ri winak che ri e c'o cho ri uwächulew, c'ulam pa ri juluwem."
}