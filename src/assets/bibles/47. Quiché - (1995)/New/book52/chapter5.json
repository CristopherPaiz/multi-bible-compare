{
  "1": "Man rajawaxic ta c'ut, wachalal, chi c'o jas quintz'ibaj bic chiwe che jachique k'ij cäbantaj ronojel wa'.",
  "2": "Ix c'ut kas iweta'm chi ri u k'ij ri Ajawaxel, je u petic jas ri eläk'om chak'ab.",
  "3": "Aretak cäquibij ri winak: “Utz uj c'olic, man c'o ta cäkac'ulmaj”, c'äte ri' cäpe na ri sachbal wächaj paquiwi' jas ri u k'oxowem ri ixok ri yawab winak. Man cato'taj ta c'ut.",
  "4": "Are c'u ri ix wachalal, man ix c'o ta chupam ri k'ekumalil, rech quixukajbej we k'ij ri' jacha' jun eläk'om.",
  "5": "Iwonojel ix ralc'ual ri sakil, jas ri jun cäbin pa k'ij. Man uj ta re ri chak'ab, man uj ta re ri k'eku'm.",
  "6": "Mujwar ba' jas ri e jule' chic, xane' chujc'asc'atok, chkachomaj jas cäkabano.",
  "7": "Are c'u ri quewaric, chak'ab quewaric. Ri quek'abaric, chak'ab quek'abaric.",
  "8": "Ri uj c'ut ri uj re ri sakil, chkachomaj jas cäkabano. Chkacojo' ri ka cojonic xukuje' ri lok'ok'ebal ka c'u'x jas ri ajch'o'j cucoj atz'iak re ch'ich' pa ri ch'o'j, che u to'ic ri uwo u c'u'x. Chkacu'bisaj ka c'u'x chi cujcolotaj na, chkacojo' ba' jas ri ajch'o'j cucoj to'bal u jolom.",
  "9": "Man u chomam ta ri Dios chke chi cäpe ri royowal chkij, xane' chi cujcolotaj rumal ri Kajaw Jesucrist.",
  "10": "Ri are' xcäm rumal kech, rech we cujc'asc'atic, we cujwaric, cujc'asi' junam ruc'.",
  "11": "Rumal ri', chicu'bisala' i c'u'x, chiyala' i chuk'ab, jas ri cätajin quibano.",
  "12": "Wachalal, quixkabochi'j chi nimak chebiwila' wi ri quechacun tak chixo'l, ri quec'amow i be xukuje' queyo'w i no'j pa ri Ajawaxel.",
  "13": "Sibalaj chebilok'ok'ej, rumal rech ri qui chac. Chc'ol ta jamaril chixo'l.",
  "14": "Quixkabochi'j, kachalal, chi chiya' qui no'j ri man cäcaj taj quechacunic. Chicu'bisaj qui c'u'x ri cuban quieb qui c'u'x. Chebito' ri man c'o ta qui chuk'ab. Mäq'uistaj i c'u'x che qui to'ic conojel.",
  "15": "Chiwila' iwib chi ma ta c'o jun cutoj che jun chic etzelal che u q'uexel etzelal. Xane', are chichuk'ubej ri u banic ri utzil amak'el, jacha' ri quiban chixo'l ix je chibana' cuc' conojel.",
  "16": "Chixquicot amak'el.",
  "17": "Mitanaba' ri i ch'awem ruc' Dios.",
  "18": "Ronojel chimaltioxij che ri Dios. Are c'u wa' ri cäraj ri Dios chiwe ri ix cojoninak che ri Crist Jesus.",
  "19": "Michup ri u k'ak' ri Uxlabaxel.",
  "20": "Miwetzelaj u wäch ri qui tzij ri cäquik'axej tzij chque ri winak ri yo'm chque rumal ri Dios.",
  "21": "Chitijtobej ronojel; chic'olo' ri utz.",
  "22": "Chitasa' iwib che apachique jasach ri man utz taj.",
  "23": "Are ri Dios ri cäyo'w jamaril chixo'l, cuban tastalic tak winak chiwe pa ronojel, cuchajij ri iwuxlabal, ri i c'aslibal, xukuje' ri i cuerp rech mata c'u jun quetzelal che ri u petibal ri Kajaw Jesucrist.",
  "24": "Ri Dios ri xixusiq'uij are jic, cubano jas ri cubij.",
  "25": "Kachalal, chibana' ch'awem ruc' Dios pakawi'.",
  "26": "Chiya' rutzil qui wäch conojel che u c'utic ri lok'ok'ebal c'u'x.",
  "27": "Quixinbochi'j chuwäch ri Ajawaxel chi quisiq'uij u wäch we wuj ri' chquiwäch conojel ri kachalal.",
  "28": "Are ta ri Kajaw Jesucrist cuban tok'ob chiwe."
}