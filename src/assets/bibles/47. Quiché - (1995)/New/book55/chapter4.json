{
  "1": "Chuwäch ri Dios xukuje' ri Kajaw Jesucrist, ri cuk'at na tzij paquiwi' ri c'asc'oj xukuje' ri cäminakib, cuc'ut c'u na rib cajawin na, quinya' we pixbenic ri' chawe:",
  "2": "chak'alajisaj ri u tzij ri Dios aretak cuya' cätzijoxic xukuje' aretak man cuya' taj. Chatyajonak, chatk'ilonok xukuje' chaya' chuk'ab, chattijon ba' ruc' ronojel coch'onic.",
  "3": "Cäpe c'u na k'ij aretak ri winak man cäquich'ij ta na ri suc'alaj tijonic. Xane' quequitzucuj na q'ui cajtij ri cäquic'ut chquiwäch jas ri cäcaj cäquito, jas ri u beya'l ri xa' qui rayibal.",
  "4": "Cäquijech'obisaj c'u na ri qui tanibal chrij ri kastzij, are' quequitakej ri puquebal.",
  "5": "Ri at c'ut chachomaj jas ri caban pa ronojel, chach'ija' ri c'ax, chatzijoj ri tzij re colobal ib chque ri winak, chaq'uisa' ri a chac.",
  "6": "Ri in c'ut, xak weyem chic ri nu cämisaxic, ri jok'otaj re ri welic bic nakaj c'o wi.",
  "7": "Nu cojom nu chuk'ab pa ri utzalaj ch'o'j, xinq'uis ri nu chac, xinchajij wib pa ri nu cojonic.",
  "8": "Kas camic c'ut c'olotal chi apan chwe ri corona re suq'uil, ri tojbal ri cuya' na ri Ajawaxel, ri suc'alaj k'atal tzij pa ri k'ij ri'; man xak xuwi ta c'u chwe in, xane' xukuje' chque conojel ri quelok'ok'en ri u petibal.",
  "9": "Chanim chatpe wuc' che wilic.",
  "10": "Xinuya' c'u can ri Dems. Ri are' utz xeril na ri jastak re ri uwächulew, benak pa Tesalon. Ri Cresent benak pa Galas, xukuje' ri Tito pa Dalmas.",
  "11": "Xuwi ri Lucax c'o wuc'. Chatzucuj ulok ri Marcux, chac'ama' ulok awuc'. Kas cajwataj c'u chwe che ri patan.",
  "12": "Xintak bic ri Tiquico pa Epes.",
  "13": "Aretak catpetic, chac'ama' ulok ri nu k'u' ri xinya' can pa Troas cho rachoch ri Carp. Xukuje' chebac'ama' ulok ri wuj xukuje' ri tz'um ri tz'ibam qui wäch.",
  "14": "Ri Alejandr ri ch'ayal ch'ich', u banom q'ui etzelal chwe. Ri Ajawaxel chtojow che jas ri u chac u banom.",
  "15": "Ri at chachajij awib chuwäch, xukuje' rumal rech chi sibalaj xuc'ulelaj u wäch ri ka tzij.",
  "16": "Pa ri nabe to'bal wib chquiwäch ri k'atal tak tzij, mawi jun xc'oji' wuc', xane' conojel xinquiya' canok. Man quinwaj ta c'ut chi cäya' we mac ri' chquij.",
  "17": "Are c'u ri Ajawaxel xc'oji' wuc', xuya' nu chuk'ab, rech xincuin che u tzijoxic ri tzij re colobal ib, jeri' chi xquita' conojel ri winak. Xinesax c'u pa u chi' ri coj.",
  "18": "Xukuje' quinresaj na ri Ajawaxel pa ronojel itzelalaj chac ri cäbantaj na, quinucol na, quinuc'am c'u na bic pa ri rajawibal chicaj. ¡Chnimarisax ta u k'ij ri are' amak'el chbe k'ij sak! Je chbanok.",
  "19": "Chaya' rutzil qui wäch ri Prisil xukuje' ri Aquil, xukuje' ri e aj uwo rachoch ri Onesipor.",
  "20": "Ri Erast xcanaj can pa Corint. Ri Tropim yawab xinya' can pa Milet.",
  "21": "Chatpetok chanim rech c'amajok ri nimalaj tew. Ri Eubul, ri Pudent, ri Lin, ri Claud xukuje' conojel ri kachalal cäquiya' rutzil a wäch.",
  "22": "Ri Ajawaxel Jesucrist chc'ol ta ruc' ri awanima'. Are' ta ri Dios cuban tok'ob chiwe."
}