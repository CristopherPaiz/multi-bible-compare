{
  "1": "E q'ui ri maquiban quib chi e ajtijab chixo'l, wachalal. Etamatal c'ut chi konojel cäk'at na tzij pakawi' e are' tak c'ut ri uj ri cujtijonic sibalaj c'ax na ri k'atoj tzij pa ka wi'.",
  "2": "Uj cujkaj pa q'ui qui wäch sachinakil. Je c'u ri' we c'o jun man cakaj ta pa jun sachinakil pa ri cubij are ri' tz'akatalaj winak, ri cäcuinic ruc' jiq'uibal rij wi'aj cätakan puwi' ronojel ri u cuerp.",
  "3": "Chiwilampe', aretak cäkacoj jic'abal rij qui wi' ri quiej rech queniman chke, jeri' cäkac'am u be ronojel ri qui cuerp.",
  "4": "Chebiwila tak ri jucub xukuje': pune' sibalaj e nimak, xukuje' quec'am bic cumal nimalaj tak quiakik', cäc'am qui be wa' rumal jun ch'utin c'ambal be xa' apawije' ta ne ri cäraj cuc'am wi bic ri cäc'amow u be.",
  "5": "Jewa' xukuje' ri rak' jun winak jun jasach ri ch'utin, cunimarisaj c'u u k'ij rumal rech chi cäcuin che u banic nimak tak jastak. ¡Jun xil k'ak' sibalaj nimalaj c'ache'laj cuporoj!",
  "6": "Xukuje' ri ak'aj are' jun k'ak'; junam ruc' jumulaj etzelal ri c'o chquixo'l ri e u tz'akatil ri ka cuerp. Tz'akat cäretzelaj ronojel ri winak, cut'ik k'ak' che ronojel ri u cholajil ri u c'aslemal, kas are' c'ut t'iktajinak rumal ri xibalba.",
  "7": "Ronojel u wäch awaj, chicop aj uwo caj, cumätz, o awaj re ri plo, are' ri winak quetakan paquiwi' xukuje' qui banom ulok takanic paquiwi'.",
  "8": "Are c'u ri ak'aj man c'o ta jun winak cäcuinic cätakan puwi'. Are jun itzelalaj jasach ri man cuya' ta rib pa takic, nojinak che k'inob cämisanel.",
  "9": "Ruc' ri ak'aj cäkanimarisaj wi u k'ij ri Ajawaxel xukuje' ri Tataxel. Xukuje' ruc' wa' quekac'okoj wi ri winak, ri e banom je jas ri u banic ri Dios.",
  "10": "Xa' pa jun chi'aj quel wi ulok ri k'ijilanic che ri Dios xukuje' ri c'okonic. Wachalal, man utz taj chi que ka ban we jastak ri'.",
  "11": "¿La quebel ulok qui'laj ja' xukuje' c'ayalaj ja' xa' pa jun q'uiyibal ja'?",
  "12": "Wachalal, ¿la cäcuin ri u che'al higo che qui ya'ic aseitun? ¿La cäcuin lo ri juwi' uva che qui ya'ic higo? mawi cäcuin jun u q'uiyibal tzayalaj ja' che u ya'ic qui'laj ja'.",
  "13": "¿Jachin chixo'l c'o u no'j, cuch'ob q'ui jastak? Chebuc'utu ri u chac cumal ri utzalaj jastak ri cuban pa ri u c'aslemal, ri cuban ruc' ri u no'j, munimarisaj rib.",
  "14": "We c'u ri ix quiya' c'olbal chi ri ti'titem cuc'ayirisaj ri iwanima', quebiban c'ut ri jastak che u c'ulelaxic iwib, man c'o ta ba' jasche ri' chquiban ta nimal man are ta cätajin quiban ri' ri kastzij.",
  "15": "Man are ta no'j wa' ri cuya' ri Dios, xane' aj uwächulew, xak qui chomanic ri winak, xukuje' aj itzel.",
  "16": "Jawije' tak e c'o wi ti'titem, xukuje' c'ulelam tak ib, c'o tuquin tak ib ronojel u wäch etzelal.",
  "17": "Are c'u ri winak ri cäya' qui no'j rumal ri Dios, nabe e ch'ajch'oj, c'äte ri' cäquiya' jamaril, e utz cuc' ri winak, are' e nimanelab, e nojinak che elebal c'uxaj xukuje' che utzalaj tak wächinic, man cuban ta quieb qui c'u'x, man c'o ta quieb qui wäch.",
  "18": "Ri e jamarisanelab ri queticonij pa jamaril caquiyac jun wächinic aj suq'uilal."
}