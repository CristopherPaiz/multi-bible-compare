{
  "1": "Chrij c'u ri cuchuj chque ri kachalal ri ajcristib, jas ri xebentak wi conojel ri comon cojonelab pa Galas, je chibana' ix xukuje'.",
  "2": "Ronojel nabe tak k'ij re ri seman, chijujunal chitasa' jubik' ri i ch'äcom, chimulij apanok, rech aretak quinopanic, man c'äte ta ri' quemol ri cuchuj.",
  "3": "Aretak quinopanic, quebentak na bic ri kachalal ri quebicha' chixo'l, quinya' c'u na bic wuj pa qui k'ab, rech cäquic'am bic ri i cuchuj pa Jerusalen.",
  "4": "We c'u cuya' quinbe in xukuje', quincachilaj na bic.",
  "5": "Quinbe na iwuc' aretak chinoc'ow pa Masedon. Nabe quebensolij na can ri c'olbal re Masedon.",
  "6": "Cäraj ne quincanaj can iwuc', o we ne quinwoc'owisaj ri k'ij re tew chila', rech quiniwachilaj bic ri' jawije' ri quinbe chi wi na.",
  "7": "Man quinwaj taj chi xak ta xuwi quixinca'yej canok, weye'm c'ut chi quincanaj jun k'ijol iwuc', we cuya' ri Ajawaxel Jesus chwe;",
  "8": "quinc'oji' na can pa Epes c'ä pa ri nimak'ij re cawinak lajuj k'ij.",
  "9": "Rumal rech chi yo'm chwe rumal ri Ajawaxel ri u banic jun nimalaj chac, ri utz quel na. E q'ui c'u ri cäquiban qui c'ulel chwe.",
  "10": "We copan ri Timotey, chiwila' chi c'o u q'ueyowal muriko, chc'ol c'u iwuc', rumal rech chi ri are' cuban ri u chac ri Ajawaxel jacha' ri in.",
  "11": "C'o ba' jun chiwe metzelan u wäch. Xane' chijacha' ulok ruc' jamaril, aretak cäpe wuc'. Quinweyej c'u cuc' ri kachalal.",
  "12": "Are ri kachalal Apols, sibalaj xinbochi'j rech copan iwuc' querachilaj bic ri kachalal. Man xraj ta c'ut xbe camic. Cäbe c'u na aretak cäcuinic.",
  "13": "Chixc'asc'atok. Co chixc'ol pa ri i cojonic. Chc'ol nimalaj i chuk'ab, xukuje' co chixc'olok.",
  "14": "Ronojel ri jastak ri quibano, chibana' ruc' lok'ok'ebal i c'u'x.",
  "15": "Wachalal, iweta'm chi ri e aj uwo rachoch ri Stepns, are e nabe tak cojonelab chquixo'l ri winak ri e c'o pa Acay, qui yo'm c'u quib che qui patanixic ri kachalal pa ri cojonic.",
  "16": "Quixinbochi'j chi quiya' iwib pa takic chque ri kachalal ri e je tak jas ri e are', xukuje' chque conojel ri quetobanic ri cäquicos quib pa ri chac.",
  "17": "Quinquicotic chi xepe ri Stepns, ri Portunat xukuje' ri Acaic, rumal rech chi e are' xebanow ri man xiban ta ix chwe.",
  "18": "Xquiya' u chuk'ab ri wanima', xukuje' ri iwe ix. Nim ba chebiwila' wi ri jewa' cäquibano.",
  "19": "Ri e comon cojonelab ri e c'o pa Asiy cäquiya' rutzil i wäch. Ri Aquil xukuje' ri Prisil, xukuje' conojel ri cojonelab ri cäquimulij quib pa ri cachoch, cäquiya' nimalaj rutzil i wäch.",
  "20": "Conojel ri kachalal cäquiya' rutzil i wäch. Chiyala' rutzil i wäch ruc' nimalaj rutzil wächaj, che u c'utic chi sibalaj nim quiwil wi iwib ix tastalic tak winak.",
  "21": "Ri in Pawl, quinya' rutzil i wäch, kas quintz'ibaj ruc' ri nu k'ab.",
  "22": "We c'o jun ri man culok'ok'ej ta ri Ajawaxel Jesucrist, chäkaj ba' chuxe' c'okonic. ¡Chpet ba' la, Ajawaxel!",
  "23": "Ri u tok'ob ri Ajawaxel Jesucrist chc'ol iwuc'.",
  "24": "Ri nu lok'ok'ebal c'u'x pa ri Crist Jesus chc'ol iwuc' iwonojel."
}