{
  "1": "מֵאֵת שָׁאוּל, שְׁלִיחַ הַמָּשִׁיחַ יֵשׁוּעַ בִּרְצוֹן אֱלֹהִים, אֶל הַקְּדוֹשִׁים אֲשֶׁר [בְּאֶפֶסוֹס], הַמַּאֲמִינִים בַּמָּשִׁיחַ יֵשׁוּעַ:",
  "2": "חֶסֶד וְשָׁלוֹם לָכֶם מֵאֵת הָאֱלֹהִים אָבִינוּ וְהָאָדוֹן יֵשׁוּעַ הַמָּשִׁיחַ.",
  "3": "בָּרוּךְ הָאֱלֹהִים אֲבִי אֲדוֹנֵנוּ יֵשׁוּעַ הַמָּשִׁיחַ, אֲשֶׁר בֵּרֵךְ אוֹתָנוּ בְּכָל בְּרָכָה רוּחָנִית בַּשָּׁמַיִם, בַּמָּשִׁיחַ,",
  "4": "כְּשֵׁם שֶׁבָּחַר אוֹתָנוּ בּוֹ בְּטֶרֶם הִוָּסֵד תֵּבֵל, לִהְיוֹת קְדוֹשִׁים וּבְלִי דֺּפִי לְפָנָיו בְּאַהֲבָה.",
  "5": "הוּא יָעַד אוֹתָנוּ לִהְיוֹת לוֹ לְבָנִים עַל־יְדֵי יֵשׁוּעַ הַמָּשִׁיחַ, כְּחֵפֶץ רְצוֹנוֹ,",
  "6": "לִתְהִלַּת כָּבוֹד עַל חַסְדּוֹ אֲשֶׁר הֶעֱנִיק לָנוּ בַּאֲהוּבוֹ,",
  "7": "שֶׁבְּדָמוֹ יֵשׁ לָנוּ הַפְּדוּת, סְלִיחַת הַחֲטָאִים כְּפִי עֺשֶׁר חַסְדּוֹ.",
  "8": "אֶת הַחֶסֶד הַזֶּה הוּא הִשְׁפִּיעַ עָלֵינוּ בִּמְלוֹא חָכְמָה וּבִינָה,",
  "9": "וְהוֹדִיעַ לָנוּ אֶת סוֹד רְצוֹנוֹ כְּפִי חֶפְצוֹ, אֶת הַתָּכְנִית שֶׁהִקְדִּים וְעָרַךְ בּוֹ,",
  "10": "הַתָּכְנִית לְקַבֵּץ אֶת הַכֺּל בַּמָּשִׁיחַ בִּמְלֹאת הָעִתִּים, אֶת מָה שֶׁבַּשָּׁמַיִם וְאֶת מָה שֶׁבָּאָרֶץ.",
  "11": "וּבוֹ נוֹעֲדָה לָנוּ נַחֲלָה, כִּי נִבְחַרְנוּ מֵרֺאשׁ לְפִי תָּכְנִיתוֹ שֶׁל הַפּוֹעֵל בַּכֺּל בְּהֶתְאֵם לְמַחֲשֶׁבֶת רְצוֹנוֹ,",
  "12": "כְּדֵי שֶׁנִּהְיֶה לִתְהִלַּת כְּבוֹדוֹ, אָנוּ הַמַּקְדִּימִים לְקַוּוֹת לַמָּשִׁיחַ.",
  "13": "וּבוֹ נַחֲלַתְכֶם גַּם אַתֶּם; שֶׁכֵּן כַּאֲשֶׁר שְׁמַעְתֶּם אֶת דְּבַר הָאֱמֶת, אֶת בְּשׂוֹרַת יְשׁוּעַתְכֶם, וְהֶאֱמַנְתֶּם בּוֹ, נֶחְתַּמְתֶּם גַּם אַתֶּם בְּרוּחַ הַהַבְטָחָה, רוּחַ הַקֺּדֶשׁ,",
  "14": "אֲשֶׁר הִיא עֵרָבוֹן לְנַחֲלָתֵנוּ עַד לִפְדִיַּת הַקִּנְיָן, לִתְהִלַּת כְּבוֹדוֹ.",
  "15": "מִשּׁוּם כָּךְ גַּם אֲנִי, לְאַחַר שֶׁשָּׁמַעְתִּי עַל אֱמוּנַתְכֶם בָּאָדוֹן יֵשׁוּעַ וְעַל אַהֲבַתְכֶם לְכָל הַקְּדוֹשִׁים,",
  "16": "אֵינֶנִּי חָדֵל לְהוֹדוֹת עֲלֵיכֶם וּלְהַזְכִּיר אֶתְכֶם בִּתְפִלּוֹתַי,",
  "17": "כְּדֵי שֶׁאֱלֹהֵי אֲדוֹנֵנוּ יֵשׁוּעַ הַמָּשִׁיחַ, אֲבִי הַכָּבוֹד, יִתֵּן לָכֶם רוּחַ שֶׁל חָכְמָה וְהִתְגַּלּוּת, שֶׁתֵּיטִיבוּ לָדַעַת אוֹתוֹ,",
  "18": "וְיָאִיר עֵינֵי לְבַבְכֶם לָדַעַת מַהִי הַתִּקְוָה הַצְּפוּנָה בִּקְרִיאָתוֹ, מָה עֹשֶׁר כְּבוֹד נַחֲלָתוֹ בְּקֶרֶב הַקְּדוֹשִׁים,",
  "19": "וּמָה נַעֲלָה גְּדֻלַּת גְּבוּרָתוֹ הַשּׁוֹפַעַת עָלֵינוּ, הַמַּאֲמִינִים, כְּמִדַּת פֺּעַל כֺּחוֹ הֶעָצוּם",
  "20": "אֲשֶׁר פָּעַל בַּמָּשִׁיחַ; כַּאֲשֶׁר הֵקִים אוֹתוֹ מִבֵּין הַמֵּתִים וְהוֹשִׁיב אוֹתוֹ לִימִינוֹ בַּשָּׁמַיִם,",
  "21": "מֵעַל לְכָל מֶמְשָׁלָה וְשִׁלְטוֹן, גְּבוּרָה וּמִשְׂרָה, וּמֵעַל כָּל שֵׁם נִקְרָא, לֹא בָּעוֹלָם הַזֶּה בִּלְבַד, אֶלָּא גַּם בָּעוֹלָם הַבָּא.",
  "22": "וְאֶת הַכֺּל שָׁת תַּחַת רַגְלָיו וְנָתַן אוֹתוֹ לַקְּהִלָּה לְרֺאשׁ עַל כֺּל;",
  "23": "וְהִיא גּוּפוֹ, מְלוֹאוֹ שֶׁל הַמְּמַלֵּא אֶת הַכֺּל בַּכֺּל."
}