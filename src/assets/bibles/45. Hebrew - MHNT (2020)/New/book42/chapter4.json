{
  "1": "יֵשׁוּעַ שָׁב מִן הַיַּרְדֵּן כְּשֶׁהוּא מָלֵא רוּחַ הַקֺּדֶשׁ, וְהָרוּחַ הוֹבִילָה אוֹתוֹ בַּמִּדְבָּר",
  "2": "בְּמֶשֶׁךְ אַרְבָּעִים יוֹם כְּשֶׁהַשָּׂטָן מְנַסֶּה אוֹתוֹ. בְּאוֹתָם יָמִים לֹא אָכַל מְאוּמָה, וְכַאֲשֶׁר הִגִּיעוּ לְקִצָּם הָיָה רָעֵב.",
  "3": "אָמַר לוֹ הַשָּׂטָן: \"אִם בֶּן־הָאֱלֹהִים אַתָּה, צַוֵּה עַל הָאֶבֶן הַזֺּאת שֶׁתְּהֵא לְלֶחֶם.\"",
  "4": "הֵשִׁיב לוֹ יֵשׁוּעַ: \"הֵן כָּתוּב, ' כִּי לֹא עַל־הַלֶּחֶם לְבַדּוֹ יִחְיֶה הָאָדָם '.\"",
  "5": "הֶעֱלָה אוֹתוֹ הַשָּׂטָן אֶל מָקוֹם גָּבוֹהַּ וְהֶרְאָה לוֹ בְּרֶגַע אֶחָד אֶת כָּל מַמְלְכוֹת תֵּבֵל.",
  "6": "אָמַר לוֹ הַשָּׂטָן: \"לְךָ אֶתֵּן אֶת כָּל הַשִּׁלְטוֹן הַזֶּה וְגַם אֶת כְּבוֹד הַמַּמְלָכוֹת הָאֵלֶּה; כִּי לִי נִמְסַר הַשִּׁלְטוֹן, וַאֲנִי נוֹתֵן אוֹתוֹ לְכָל מִי שֶׁאֲנִי רוֹצֶה.",
  "7": "לָכֵן אִם תִּשְׁתַּחֲוֶה לְפָנַי, לְךָ יִהְיֶה הַכֺּל.\"",
  "8": "הֵשִׁיב לוֹ יֵשׁוּעַ: \" כָּתוּב, 'לַיהוה אֱלֹהֶיךָ תִּשְׁתַּחֲוֶה וְאֺתוֹ לְבַדּוֹ תַּעֲבֺד'.\"",
  "9": "הֵבִיא אוֹתוֹ לִירוּשָׁלַיִם, הֶעֱמִידוֹ עַל פִּנַת גַּג בֵּית הַמִּקְדָּשׁ וְאָמַר לוֹ: \"אִם בֶּן־הָאֱלֹהִים אַתָּה, הַשְׁלֵךְ עַצְמְךָ מִכָּאן לְמַטָּה,",
  "10": "שֶׁהֲרֵי כָּתוּב, ' כִּי מַלְאָכָיו יְצַוֶּה־לָּךְ לִשְׁמָרְךָ,",
  "11": "עַל־כַּפַּיִם יִשָּׂאוּנְךָ פֶּן־תִּגֺּף בָּאֶבֶן רַגְלֶךָ '.\"",
  "12": "הֵשִׁיב לוֹ יֵשׁוּעַ: \"הֲלֹא נֶאֱמַר 'לֹא תְּנַסֶּה אֶת־יהוה אֱלֹהֶיךָ'.\"",
  "13": "לְאַחַר שֶׁגָּמַר הַשָּׂטָן אֶת כָּל נִסְיוֹנוֹתָיו סָר מֵעָלָיו עַד לְעֵת מוֹעֵד.",
  "14": "וְיֵשׁוּעַ חָזַר בִּגְבוּרַת הָרוּחַ אֶל הַגָּלִיל וְשִׁמְעוֹ יָצָא בְּכָל הָאֵזוֹר.",
  "15": "הוּא לִמֵּד בְּבָתֵּי הַכְּנֶסֶת שֶׁלָּהֶם וְהַכֺּל שִׁבְּחוּ אוֹתוֹ.",
  "16": "הוּא בָּא אֶל הָעִיר נָצְרַת, הָעִיר אֲשֶׁר גָּדַל בָּהּ, וּבְיוֹם הַשַּׁבָּת הָלַךְ כְּמִנְהָגוֹ לְבֵית הַכְּנֶסֶת וְקָם לִקְרֺא.",
  "17": "כַּאֲשֶׁר נָתְנוּ לוֹ אֶת מְגִלַּת סֵפֶר יְשַׁעְיָהוּ הַנָּבִיא, פָּתַח אֶת הַמְּגִלָּה וּמָצָא אֶת הַמָּקוֹם שֶׁבּוֹ נִכְתַּב:",
  "18": "\"רוּחַ אֲדֺנָי עָלָי, יַעַן מָשַׁח אֺתִי לְבַשֵּׂר עֲנָוִים. שְׁלָחַנִי לִקְרֺא לִשְׁבוּיִים דְּרוֹר, וּלְעִוְרִים פְּקַח־קוֹחַ; לְשַׁלֵּחַ רְצוּצִים חָפְשִׁים,",
  "19": "לִקְרֺא שְׁנַת רָצוֹן לַיהוה.\"",
  "20": "לְאַחַר שֶׁגָּלַל אֶת הַמְּגִלָּה, הֶחֱזִירָהּ לַגַּבַּאי וְהִתְיַשֵּׁב. עֵינֵי כָּל הַנּוֹכְחִים הָיוּ נְשׂוּאוֹת אֵלָיו",
  "21": "וְהוּא הֵחֵל לְדַבֵּר אֲלֵיהֶם וְאָמַר: \"הַיּוֹם נִתְמַלֵּא הַכָּתוּב הַזֶּה בְּאָזְנֵיכֶם.\"",
  "22": "כֻּלָּם דִּבְּרוּ טוֹבוֹת עָלָיו וְהִתְפַּלְּאוּ עַל דִּבְרֵי הַחֵן שֶׁיָּצְאוּ מִפִּיו. אָמְרוּ: \"הַאִם אֵין הוּא בֶּן יוֹסֵף?\"",
  "23": "אָמַר לָהֶם: \"אֵין סָפֵק שֶׁתַּשְׁמִיעוּ לִי אֶת הַפִּתְגָּם הַזֶּה, '\"רוֹפֵא, רַפֵּא אֶת עַצְמְךָ!\" כָּל הַדְּבָרִים שֶׁשָּׁמַעְנוּ כִּי נַעֲשׂוּ בִּכְפַר נַחוּם עֲשֵׂה גַּם פֺּה, בְּעִירְךָ'.\"",
  "24": "הוֹסִיף וְאָמַר: \"אָמֵן אוֹמֵר אֲנִי לָכֶם, אֵין נָבִיא מְקֻבָּל בְּעִירוֹ.",
  "25": "וֶאֱמֶת אֲנִי אוֹמֵר לָכֶם: אַלְמָנוֹת רַבּוֹת הָיוּ בְּיִשְׂרָאֵל בִּימֵי אֵלִיָּהוּ, בְּעֵת שֶׁנֶּעֶצְרוּ הַשָּׁמַיִם שָׁלוֹשׁ שָׁנִים וְשִׁשָּׁה חֳדָשִׁים וְרָעָב גָּדוֹל הָיָה בְּכָל הָאָרֶץ.",
  "26": "אַךְ אֵלִיָּהוּ לֹא נִשְׁלַח אֶל אַחַת מֵהֶן, כִּי אִם אֶל אִשָּׁה אַלְמָנָה בְּצָרְפַת שֶׁבְּחֶבֶל צִידוֹן.",
  "27": "מְצֺרָעִים רַבִּים הָיוּ בְּיִשְׂרָאֵל בִּימֵי אֱלִישָׁע הַנָּבִיא, וְלֹא טֺהַר אֶחָד מֵהֶם מִלְּבַד נַעֲמָן הָאֲרַמִּי.\"",
  "28": "כָּל הַנּוֹכְחִים בְּבֵית הַכְּנֶסֶת נִתְמַלְּאוּ כַּעַס בְּשָׁמְעָם אֶת הַדְּבָרִים הָאֵלֶּה.",
  "29": "הֵם קָמוּ וְהוֹצִיאוּ אוֹתוֹ אֶל מִחוּץ לָעִיר, וְהוֹבִילוּהוּ אֶל הָהָר אֲשֶׁר עִירָם בְּנוּיָה עָלָיו, כְּדֵי לְהַשְׁלִיכוֹ לְמַטָּה.",
  "30": "אַךְ הוּא עָבַר בֵּינֵיהֶם וְהָלַךְ לוֹ.",
  "31": "הוּא יָרַד אֶל הָעִיר הַגְּלִילִית כְּפַר נַחוּם וְלִמְּדָם בַּשַּׁבָּתוֹת.",
  "32": "שׁוֹמְעָיו הִשְׁתּוֹמְמוּ עַל תּוֹרָתוֹ, כִּי בְּסַמְכוּת דִּבֵּר אֶת דְּבָרוֹ.",
  "33": "אוֹתָהּ שָׁעָה הָיָה בְּבֵית הַכְּנֶסֶת אִישׁ וּבוֹ רוּחַ שֵׁד טָמֵא, וְהָאִישׁ צָעַק בְּקוֹל גָּדוֹל:",
  "34": "\"אֲהָהּ, מָה לָּנוּ וּלְךָ, יֵשׁוּעַ מִנָּצְרַת? הַאִם בָּאתָ לְהַשְׁמִידֵנוּ? אֲנִי יוֹדֵעַ מִי אַתָּה – קְדוֹשׁ הָאֱלֹהִים!\"",
  "35": "גָּעַר בּוֹ יֵשׁוּעַ וְאָמַר: \"שְׁתֺק וְצֵא מִמֶּנּוּ!\" הַשֵּׁד הִפִּיל אוֹתוֹ אַרְצָה בֵּין הַנּוֹכְחִים וְיָצָא מִמֶּנּוּ מִבְּלִי לְהַזִּיק לוֹ.",
  "36": "הַכֺּל נִדְהֲמוּ וְאָמְרוּ זֶה אֶל זֶה: \"מָה הַדָּבָר הַזֶּה? בְּסַמְכוּת וּבְכֺחַ הוּא מְצַוֶּה עַל הָרוּחוֹת הַטְּמֵאוֹת וְהֵן יוֹצְאוֹת!\"",
  "37": "הַשְּׁמוּעָה עָלָיו יָצְאָה בְּכָל הָאֵזוֹר מִסָּבִיב.",
  "38": "אַחֲרֵי צֵאתוֹ מִבֵּית הַכְּנֶסֶת נִכְנַס לְבֵיתוֹ שֶׁל שִׁמְעוֹן. חוֹתֶנֶת שִׁמְעוֹן סָבְלָה מֵחֺם גָּבוֹהַּ וְהֵם בִּקְשׁוּ מִמֶּנּוּ לְמַעֲנָהּ.",
  "39": "הוּא נֶעֱמַד לְיָדָהּ, גָּעַר בַּחֺם וְהַחֺם הִרְפָּה מִמֶּנָּה. מִיָּד קָמָה וְשֵׁרְתָה אוֹתָם.",
  "40": "עִם שְׁקִיעַת הַשֶּׁמֶשׁ, כָּל הָאֲנָשִׁים אֲשֶׁר הָיוּ לָהֶם חוֹלִים בְּמַחֲלוֹת לְמִינֵיהֶן הֵבִיאוּ אוֹתָם אֵלָיו. הוּא סָמַךְ אֶת יָדָיו עַל כָּל אֶחָד מֵהֶם וְרִפֵּא אוֹתָם.",
  "41": "מֵרַבִּים יָצְאוּ שֵׁדִים כְּשֶׁהֵם צוֹעֲקִים \"אַתָּה הוּא בֶּן־הָאֱלֹהִים!\", אַךְ הוּא גָּעַר בָּהֶם וְלֹא הִנִּיחַ לָהֶם לְדַבֵּר, כִּי יָדְעוּ שֶׁהוּא הַמָּשִׁיחַ.",
  "42": "עִם אוֹר הַבֺּקֶר יָצָא וְהָלַךְ לְמָקוֹם שׁוֹמֵם וַהֲמוֹנֵי הָעָם חִפְּשׂוּ אוֹתוֹ. הֵם בָּאוּ אֵלָיו וְנִסּוּ לְעַכְּבוֹ כְּדֵי שֶׁלֹּא יֵלֵךְ מֵאִתָּם,",
  "43": "אַךְ הוּא אָמַר לָהֶם: \"גַּם לְעָרִים אֲחֵרוֹת עָלַי לְבַשֵּׂר אֶת מַלְכוּת הָאֱלֹהִים, כִּי לְכָךְ נִשְׁלַחְתִּי.\"",
  "44": "וְהוּא הָיָה מְבַשֵּׂר בְּבָתֵּי הַכְּנֶסֶת אֲשֶׁר בִּיהוּדָה."
}