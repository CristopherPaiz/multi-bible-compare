{
  "1": "יֵשׁוּעַ הוֹסִיף לְדַבֵּר אֲלֵיהֶם בִּמְשָׁלִים וְאָמַר:",
  "2": "\"דּוֹמָה מַלְכוּת הַשָּׁמַיִם לְמֶלֶךְ בָּשָׂר וָדָם שֶׁעָשָׂה חֲתֻנָּה לִבְנוֹ.",
  "3": "שָׁלַח אֶת עֲבָדָיו לִקְרֺא אֶת הַמֻּזְמָנִים אֶל הַחֲתֻנָּה וְלֹא רָצוּ לָבוֹא.",
  "4": "הוֹסִיף לִשְׁלֹחַ עֲבָדִים אֲחֵרִים שֶׁיֺּאמְרוּ לַמֻּזְמָנִים, 'הִנֵּה עָרַכְתִּי אֶת סְעוּדָתִי, הַשְּׁוָרִים וְהַבָּקָר הַמְפֻטָּם טְבוּחִים וְהַכֺּל מוּכָן. בּוֹאוּ לַחֲתֻנָּה'.",
  "5": "אַךְ הֵם לֹא שָׂמוּ לֵב וְהָלְכוּ לָהֶם זֶה אֶל שָׂדֵהוּ וְזֶה אֶל מִסְחָרוֹ;",
  "6": "וְהַנּוֹתָרִים תָּפְסוּ אֶת עֲבָדָיו, הִתְעַלְּלוּ בָּהֶם וַהֲרָגוּם.",
  "7": "הַמֶּלֶךְ נִתְמַלֵּא חֵמָה; שָׁלַח אֶת חַיָּלָיו וְהִשְׁמִיד אֶת הַמְרַצְּחִים הָהֵם וְשָׂרַף אֶת עִירָם בָּאֵשׁ.",
  "8": "אָז אָמַר אֶל עֲבָדָיו, 'הִנֵּה הַחֲתֻנָּה מוּכָנָה, אַךְ אֵלֶּה שֶׁהֻזְמְנוּ לֹא הָיוּ רְאוּיִים.",
  "9": "לָכֵן לְכוּ אֶל פָּרָשׁוֹת הַדְּרָכִים וְכָל מִי שֶׁתִּמְצְאוּ קִרְאוּ אוֹתוֹ לַחֲתֻנָּה.'",
  "10": "יָצְאוּ הָעֲבָדִים הָהֵם אֶל הַדְּרָכִים וְאָסְפוּ אֶת כָּל מִי שֶׁמָּצְאוּ, גַּם רָעִים וְגַם טוֹבִים, וְנִתְמַלֵּא אוּלַם הַחֲתֻנָּה מְסֻבִּים.",
  "11": "כְּשֶׁבָּא הַמֶּלֶךְ לִרְאוֹת אֶת הַמְסֻבִּים רָאָה שָׁם אִישׁ שֶׁאֵינֶנּוּ לָבוּשׁ בִּגְדֵי חֲתֻנָּה.",
  "12": "אָמַר אֵלָיו, 'חָבֵר, אֵיךְ בָּאתָ לְכָאן בְּלִי בִּגְדֵי חֲתֻנָּה?' הַלָּה הֶחֱרִישׁ.",
  "13": "אָמַר הַמֶּלֶךְ לַמְשָׁרְתִים, 'קִשְׁרוּ אֶת יָדָיו וְרַגְלָיו וְהַשְׁלִיכוּהוּ אֶל הַחֺשֶׁךְ הַחִיצוֹן; שָׁם יִהְיוּ הַיְלָלָה וַחֲרִיקַת הַשִּׁנַּיִם'.",
  "14": "הֵן רַבִּים הַקְּרוּאִים וּמְעַטִּים הַנִּבְחָרִים.\"",
  "15": "הָלְכוּ הַפְּרוּשִׁים וְהִתְיָעֲצוּ כֵּיצָד לְהַכְשִׁיל אוֹתוֹ בִּדְבָרוֹ.",
  "16": "שָׁלְחוּ אֵלָיו אֶת תַּלְמִידֵיהֶם יַחַד עִם חֲסִידֵי בֵּית הוֹרְדוֹס וְהַלָּלוּ אָמְרוּ: \"רַבִּי, אֲנַחְנוּ יוֹדְעִים שֶׁאַתָּה אִישׁ אֱמֶת וְאֶת דֶּרֶךְ אֱלֹהִים אַתָּה מוֹרֶה עַל־פִּי הָאֱמֶת. גַּם אֵינְךָ חוֹשֵׁשׁ מֵאִישׁ, כִּי אֵינְךָ נוֹשֵׂא פָּנִים לָאֲנָשִׁים.",
  "17": "עַל כֵּן אֱמֺר נָא לָנוּ, מָה דַּעְתְּךָ: הַאִם מֻתָּר לָתֵת מַס לַקֵּיסָר אוֹ לֹא?\"",
  "18": "הִבְחִין יֵשׁוּעַ בְּרִשְׁעָתָם וְאָמַר: \"לָמָּה אַתֶּם מְנַסִּים אוֹתִי? צְבוּעִים!",
  "19": "הַרְאוּ לִי אֶת מַטְבֵּעַ הַמַּס.\" הִגִּישׁוּ לוֹ דִּינָר.",
  "20": "שָׁאַל אוֹתָם: \"שֶׁל מִי הַדְּמוּת הַזֺּאת וְהַכְּתֺבֶת?\"",
  "21": "הֵשִׁיבוּ: \"שֶׁל הַקֵּיסָר.\" אָמַר לָהֶם: \"אִם כֵּן, תְּנוּ לַקֵּיסָר אֶת אֲשֶׁר לַקֵּיסָר וְלֶאֱלֹהִים אֶת אֲשֶׁר לֵאלֹהִים.\"",
  "22": "כַּאֲשֶׁר שָׁמְעוּ זֺאת הִשְׁתָּאוּ, הִנִּיחוּ לוֹ וְהָלְכוּ.",
  "23": "בְּאוֹתוֹ יוֹם נִגְּשׁוּ אֵלָיו צְדוֹקִים, הָאוֹמְרִים שֶׁאֵין תְּחִיַּת מֵתִים, וְשָׁאֲלוּ אוֹתוֹ:",
  "24": "\"רַבִּי, מֺשֶׁה אָמַר: 'אִישׁ אִם יָמוּת וּבָנִים אֵין לוֹ, יִשָּׂא אָחִיו אֶת אִשְׁתּוֹ וְיָקִים זֶרַע לְאָחִיו.'",
  "25": "וּבְכֵן הָיוּ עִמָּנוּ שִׁבְעָה אַחִים. הָרִאשׁוֹן הִתְחַתֵּן וּמֵת, וְכֵיוָן שֶׁלֹּא הָיוּ לוֹ יְלָדִים הִשְׁאִיר אֶת אִשְׁתּוֹ לְאָחִיו.",
  "26": "כָּךְ גַּם הַשֵּׁנִי וְהַשְּׁלִישִׁי עַד הַשְּׁבִיעִי,",
  "27": "וְאַחֲרֵי כֻּלָּם מֵתָה הָאִשָּׁה.",
  "28": "אִם כֵּן לְמִי מֵהַשִּׁבְעָה תִּהְיֶה לְאִשָּׁה בִּתְחִיַּת הַמֵּתִים, שֶׁהֲרֵי הָיְתָה שַׁיֶּכֶת לְכֻלָּם?\"",
  "29": "הֵשִׁיב לָהֶם יֵשׁוּעַ וְאָמַר: \"אַתֶּם טוֹעִים מִשּׁוּם שֶׁאֵינְכֶם יוֹדְעִים אֶת הַכְּתוּבִים, אַף לֹא אֶת גְּבוּרַת הָאֱלֹהִים:",
  "30": "בַּתְּחִיָּה אֵין הָאֲנָשִׁים מִתְחַתְּנִים, אֶלָּא שֶׁהֵם כְּמַלְאֲכֵי שָׁמַיִם.",
  "31": "וַאֲשֶׁר לִתְחִיַּת הַמֵּתִים, הַאִם לֹא קְרָאתֶם מָה שֶּׁנֶּאֱמַר לָכֶם מִפִּי אֱלֹהִים,",
  "32": "' אָנֺכִי אֱלֹהֵי אַבְרָהָם, אֱלֹהֵי יִצְחָק וֵאלֹהֵי יַעֲקֺב '? אֵין הוּא אֱלֹהֵי הַמֵּתִים כִּי אִם אֱלֹהֵי הַחַיִּים.\"",
  "33": "שָׁמְעוּ זֺאת הַהֲמוֹנִים וְהִשְׁתָּאוּ עַל תּוֹרָתוֹ.",
  "34": "כַּאֲשֶׁר שָׁמְעוּ הַפְּרוּשִׁים כִּי הִשְׁתִּיק אֶת הַצְּדוֹקִים, נֶאֶסְפוּ יַחְדָּיו,",
  "35": "וְאֶחָד מִבַּעֲלֵי הַתּוֹרָה שֶׁבֵּינֵיהֶם שָׁאַל אוֹתוֹ כְּדֵי לְנַסּוֹתוֹ:",
  "36": "\"רַבִּי, אֵיזוֹהִי הַמִּצְוָה הַגְּדוֹלָה שֶׁבַּתּוֹרָה?\"",
  "37": "הֵשִׁיב לוֹ יֵשׁוּעַ: \"' וְאָהַבְתָּ אֶת יהוה אֱלֹהֶיךָ בְּכָל־לְבָבְךָ וּבְכָל־נַפְשְׁךָ וּבְכָל שִׂכְלְךָ.'",
  "38": "זֺאת הַמִּצְוָה הַגְּדוֹלָה וְהָרִאשׁוֹנָה.",
  "39": "הַשְּׁנִיָּה דּוֹמָה לָהּ: ' וְאָהַבְתָּ לְרֵעֲךָ כָּמוֹךָ.'",
  "40": "בִּשְׁתֵּי מִצְווֹת אֵלֶּה תְּלוּיִים כָּל הַתּוֹרָה וְהַנְּבִיאִים.\"",
  "41": "כְּשֶׁנִּקְהֲלוּ הַפְּרוּשִׁים שָׁאַל אוֹתָם יֵשׁוּעַ:",
  "42": "\"מָה דַּעְתְּכֶם עַל הַמָּשִׁיחַ? בֶּן מִי הוּא?\" הֵשִׁיבוּ לוֹ: \"בֶּן־דָּוִד.\"",
  "43": "אָמַר לָהֶם: \"אִם כֵּן כֵּיצַד, בְּהַשְׁרָאַת הָרוּחַ, קוֹרֵא לוֹ דָּוִד 'אָדוֹן' בְּאָמְרוֹ:",
  "44": "' נְאֻם יהוה לַאדֺנִי: שֵׁב לִימִינִי עַד־אָשִׁית אֺיְבֶיךָ תַּחַת לְרַגְלֶיךָ '?",
  "45": "וּבְכֵן אִם דָּוִד קוֹרֵא לוֹ 'אָדוֹן' כֵּיצַד הוּא בְּנוֹ?\"",
  "46": "אַף אֶחָד לֹא הָיָה יָכוֹל לַעֲנוֹת לוֹ דָּבָר, וּמֵאוֹתוֹ יוֹם גַּם לֹא הֵעֵז אִישׁ לְהוֹסִיף לִשְׁאֺל אוֹתוֹ."
}