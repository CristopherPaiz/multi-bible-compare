{
  "1": "כַּאֲשֶׁר הִתְקָרְבוּ לִירוּשָׁלַיִם וּבָאוּ אֶל בֵּית־פַּגֵּי, אֶל הַר הַזֵּיתִים, שָׁלַח יֵשׁוּעַ שְׁנֵי תַּלְמִידִים",
  "2": "בְּאָמְרוֹ לָהֶם: \"לְכוּ אֶל הַכְּפָר אֲשֶׁר מִמּוּלְכֶם וּמִיָּד תִּמְצְאוּ אָתוֹן קְשׁוּרָה וְאִתָּהּ עַיִר. הַתִּירוּ אוֹתָם וְהָבִיאוּ אֵלַי.",
  "3": "וְאִם מִישֶׁהוּ יֺאמַר לָכֶם דָּבָר, תֺּאמְרוּ 'הָאָדוֹן זָקוּק לָהֶם' וּמִיָּד יִשְׁלַח אוֹתָם.\"",
  "4": "כָּל זֶה קָרָה כְּדֵי שֶׁיִּתְקַיֵּם דְּבַר הַנָּבִיא:",
  "5": "\" אִמְרוּ לְבַת־צִיּוֹן: הִנֵּה מַלְכֵּךְ יָבוֹא לָךְ, עָנִי וְרֺכֵב עַל־חֲמוֹר וְעַל־עַיִר בֶּן־ אָתוֹן.\"",
  "6": "הַתַּלְמִידִים הָלְכוּ וְעָשׂוּ כְּמִצְוַת יֵשׁוּעַ.",
  "7": "הֵם הֵבִיאוּ אֶת הָאָתוֹן וְאֶת הָעַיִר וּלְאַחַר שֶׁשָּׂמוּ עֲלֵיהֶם אֶת בִּגְדֵיהֶם הוּא יָשַׁב עֲלֵיהֶם.",
  "8": "רַבִּים מִן הֶהָמוֹן פָּרְשׂוּ אֶת בִּגְדֵיהֶם עַל הַדֶּרֶךְ וַאֲחֵרִים כָּרְתוּ עֲנָפִים מִן הָעֵצִים וְשָׁטְחוּ אוֹתָם עַל הַדֶּרֶךְ.",
  "9": "וַהֲמוֹן הָעָם שֶׁהָלְכוּ לְפָנָיו וְאַחֲרָיו קָרְאוּ: \"הוֹשַׁע־נָא לְבֶן־דָּוִד! בָּרוּךְ הַבָּא בְּשֵׁם יהוה! הוֹשַׁע־נָא בַּמְּרוֹמִים!\"",
  "10": "בְּהִכָּנְסוֹ לִירוּשָׁלַיִם הָמְתָה כָּל הָעִיר וְהַכֺּל שָׁאֲלוּ: \"מִי הוּא זֶה?\"",
  "11": "הֵשִׁיבוּ הֲמוֹנֵי הָעָם: \"זֶה הַנָּבִיא יֵשׁוּעַ מִנָּצְרַת אֲשֶׁר בַּגָּלִיל.\"",
  "12": "יֵשׁוּעַ נִכְנַס לְבֵית הַמִּקְדָּשׁ, גֵּרֵשׁ אֶת כָּל הַמּוֹכְרִים וְהַקּוֹנִים בְּבֵית הַמִּקְדָּשׁ וְהָפַךְ אֶת שֻׁלְחֲנוֹת מַחֲלִיפֵי־הַכְּסָפִים וְאֶת כִּסְאוֹת מוֹכְרֵי הַיּוֹנִים.",
  "13": "אָמַר לָהֶם: \"הֵן כָּתוּב, ' בֵּיתִי בֵּית־תְּפִלָּה יִקָּרֵא ', אַךְ אַתֶּם הוֹפְכִים אוֹתוֹ לִ מְעָרַת פָּרִיצִים.\"",
  "14": "נִגְּשׁוּ אֵלָיו עִוְרִים וּפִסְחִים בְּבֵית הַמִּקְדָּשׁ וְהוּא רִפֵּא אוֹתָם.",
  "15": "כַּאֲשֶׁר רָאוּ רָאשֵׁי הַכֺּהֲנִים וְהַסּוֹפְרִים אֶת הַנִּפְלָאוֹת אֲשֶׁר עָשָׂה וְאֶת הַיְלָדִים הַצּוֹעֲקִים בַּמִּקְדָּשׁ, \"הוֹשַׁע־נָא לְבֶן־דָּוִד!\", נִתְמַלְּאוּ כַּעַס",
  "16": "וְאָמְרוּ לוֹ: \"אַתָּה שׁוֹמֵעַ מָה שֶּׁאֵלֶּה אוֹמְרִים?\" הֵשִׁיב לָהֶם יֵשׁוּעַ: \"כֵּן, הַאִם מֵעוֹדְכֶם לֹא קְרָאתֶם, ' מִפִּי עוֹלְלִים וְיוֹנְקִים הֵכַנְתָּ הַלֵּל'?\"",
  "17": "לְאַחַר מִכֵּן עָזַב אוֹתָם וְיָצָא אֶל מִחוּץ לָעִיר, אֶל בֵּית עַנְיָה, וְלָן שָׁם.",
  "18": "בַּבֺּקֶר שָׁב אֶל הָעִיר וְהוּא רָעֵב.",
  "19": "כְּשֶׁרָאָה עֵץ תְּאֵנָה אֶחָד בַּדֶּרֶךְ הִתְקָרֵב אֵלָיו וְלֹא מָצָא בּוֹ מְאוּמָה מִלְּבַד עָלִים. אָמַר אֵלָיו: \"מֵעַתָּה לֹא יִהְיֶה מִמְּךָ פְּרִי לְעוֹלָם!\" וּבוֹ בָּרֶגַע יָבַשׁ עֵץ הַתְּאֵנָה.",
  "20": "כַּאֲשֶׁר רָאוּ זֺאת הַתַּלְמִידִים תָּמְהוּ וְאָמְרוּ: \"אֵיךְ יָבַשׁ עֵץ הַתְּאֵנָה פִּתְאוֹם?\"",
  "21": "הֵשִׁיב לָהֶם יֵשׁוּעַ: \"אָמֵן אוֹמֵר אֲנִי לָכֶם, אִם יֵשׁ לָכֶם אֱמוּנָה וְאֵינְכֶם מְפַקְפְּקִים, לֹא רַק כְּמַעֲשֵׂה הַתְּאֵנָה הַזֺּאת תַּעֲשׂוּ, אֶלָּא גַּם אִם תַּגִּידוּ לָהָר הַזֶּה 'הֵעָקֵר וְהִזָּרֵק לְתוֹךְ הַיָּם', יִתְקַיֵּם הַדָּבָר.",
  "22": "וְכָל מָה שֶּׁתְּבַקְשׁוּ בִּתְפִלָּה וְאַתֶּם מַאֲמִינִים תְּקַבְּלוּ.\"",
  "23": "כְּשֶׁנִּכְנַס לְבֵית הַמִּקְדָּשׁ וְלִמֵּד שָׁם נִגְּשׁוּ אֵלָיו רָאשֵׁי הַכֺּהֲנִים וְזִקְנֵי הָעָם וְשָׁאֲלוּ: \"בְּאֵיזוֹ סַמְכוּת אַתָּה עוֹשֶׂה אֶת הַדְּבָרִים הָאֵלֶּה, וּמִי נָתַן לְךָ אֶת הַסַּמְכוּת הַזֺּאת?\"",
  "24": "הֵשִׁיב יֵשׁוּעַ וְאָמַר לָהֶם: \"גַּם אֲנִי אֶשְׁאַל אֶתְכֶם דָּבָר אֶחָד אֲשֶׁר אִם תַּגִּידוּ לִי אוֹתוֹ, גַּם אֲנִי אַגִּיד לָכֶם בְּאֵיזוֹ סַמְכוּת אֲנִי עוֹשֶׂה אֶת הַדְּבָרִים הָאֵלֶּה.",
  "25": "טְבִילַת יוֹחָנָן מֵאַיִן הָיְתָה, מִן הַשָּׁמַיִם אוֹ מִבְּנֵי אָדָם?\" אָז חָשְׁבוּ בִּלְבָבָם: \"אִם נֺאמַר 'מִן הַשָּׁמַיִם', יֺאמַר לָנוּ 'אִם כֵּן מַדּוּעַ לֹא הֶאֱמַנְתֶּם לוֹ?'",
  "26": "וְאִם נֺאמַר 'מִבְּנֵי אָדָם', חוֹשְׁשִׁים אָנוּ מִן הָעָם, כִּי כֻּלָּם חוֹשְׁבִים אֶת יוֹחָנָן לְנָבִיא.\"",
  "27": "הֵשִׁיבוּ וְאָמְרוּ לְיֵשׁוּעַ: \"אֵין אָנוּ יוֹדְעִים.\" אָמַר לָהֶם: \"גַּם אֲנִי לֹא אֺמַר לָכֶם בְּאֵיזוֹ סַמְכוּת אֲנִי עוֹשֶׂה אֶת הַדְּבָרִים הָאֵלֶּה.\"",
  "28": "\"אֲבָל מָה דַּעְתְּכֶם: לְאִישׁ הָיוּ שְׁנֵי בָּנִים. הוּא נִגַּשׁ אֶל הָרִאשׁוֹן וְאָמַר, 'בְּנִי, לֵךְ לַעֲבֺד הַיּוֹם בַּכֶּרֶם'.",
  "29": "הֵשִׁיב הָרִאשׁוֹן, 'אֵינֶנִּי רוֹצֶה', אֲבָל לְאַחַר מִכֵּן הִתְחָרֵט וְהָלַךְ.",
  "30": "נִגַּשׁ אֶל הַשֵּׁנִי וְאָמַר לוֹ דְּבָרִים דּוֹמִים. הֵשִׁיב הַשֵּׁנִי, 'כֵּן, אֲדוֹנִי' וְלֹא הָלַךְ.",
  "31": "מִי מִשְּׁנֵיהֶם עָשָׂה אֶת רְצוֹן הָאָב?\" הֵשִׁיבוּ: \"הָרִאשׁוֹן.\" אָמַר לָהֶם יֵשׁוּעַ: \"אָמֵן. אוֹמֵר אֲנִי לָכֶם, הַמּוֹכְסִים וְהַזּוֹנוֹת יָבוֹאוּ לִפְנֵיכֶם לְמַלְכוּת הָאֱלֹהִים,",
  "32": "כִּי יוֹחָנָן בָּא אֲלֵיכֶם בְּדֶרֶךְ צְדָקָה וְלֹא הֶאֱמַנְתֶּם לוֹ, אֲבָל הַמּוֹכְסִים וְהַזּוֹנוֹת הֶאֱמִינוּ לוֹ. אַתֶּם לְעֻמַּת זֺאת רְאִיתֶם, וְלֹא חֲזַרְתֶּם בָּכֶם אַחֲרֵי כֵן לְהַאֲמִין לוֹ.\"",
  "33": "\"שִׁמְעוּ מָשָׁל אַחֵר: אִישׁ בַּעַל אֲחֻזָּה נָטַע כֶּרֶם. הוּא גִּדֵּר אוֹתוֹ מִסָּבִיב, חָצַב בּוֹ יֶקֶב וּבָנָה מִגְדָּל, וּלְאַחַר שֶׁהֶחְכִּיר אוֹתוֹ לְכוֹרְמִים נָסַע.",
  "34": "כַּאֲשֶׁר הִגִּיעַ עֵת הַבָּצִיר שָׁלַח אֶת עֲבָדָיו אֶל הַכּוֹרְמִים לְקַבֵּל אֶת הַפְּרִי שֶׁלּוֹ.",
  "35": "תָּפְסוּ הַכּוֹרְמִים אֶת עֲבָדָיו, אֶת זֶה הִלְקוּ, אֶת זֶה הָרְגוּ וְאֶת זֶה סָקְלוּ.",
  "36": "הוֹסִיף וְשָׁלַח עֲבָדִים אֲחֵרִים, רַבִּים מִן הָרִאשׁוֹנִים, וְגַם לָהֶם עָשׂוּ כָּךְ.",
  "37": "לְבַסּוֹף שָׁלַח אֲלֵיהֶם אֶת בְּנוֹ בְּאָמְרוֹ, 'אֶת בְּנִי יְכַבְּדוּ'.",
  "38": "אֲבָל כְּשֶׁרָאוּ הַכּוֹרְמִים אֶת הַבֵּן אָמְרוּ אִישׁ אֶל רֵעֵהוּ, 'זֶה הַיּוֹרֵשׁ, בּוֹאוּ נַהֲרֺג אוֹתוֹ וְנִקַּח לָנוּ אֶת נַחֲלָתוֹ'.",
  "39": "הֵם תָּפְסוּ אוֹתוֹ, גֵּרְשׁוּהוּ אֶל מִחוּץ לַכֶּרֶם וַהֲרָגוּהוּ.",
  "40": "וּבְכֵן, כְּשֶׁיָּבוֹא בַּעַל הַכֶּרֶם מָה יַּעֲשֶׂה לַכּוֹרְמִים הָהֵם?\"",
  "41": "הֵשִׁיבוּ לוֹ: \"אֶת הָרְשָׁעִים הָהֵם יַשְׁמִיד בְּאֹפֶן מְרֻשָּׁע, וְאֶת הַכֶּרֶם יַחְכִּיר לְכוֹרְמִים אֲחֵרִים אֲשֶׁר יָשִׁיבוּ לוֹ אֶת הַפְּרִי בְּעִתּוֹ.\"",
  "42": "אָמַר לָהֶם יֵשׁוּעַ: \"הַאִם לֹא קְרָאתֶם בַּכְּתוּבִים, ' אֶבֶן מָאֲסוּ הַבּוֹנִים הָיְתָה לְרֺאשׁ פִּנָּה; מֵאֵת יהוה הָיְתָה זֺּאת, הִיא נִפְלָאת בְּעֵינֵינוּ '?",
  "43": "עַל כֵּן אֲנִי אוֹמֵר לָכֶם כִּי תִּלָּקַח מִכֶּם מַלְכוּת הָאֱלֹהִים וְתִנָּתֵן לְגוֹי אֲשֶׁר יָפִיק אֶת פִּרְיָהּ.",
  "44": "וְהַנּוֹפֵל עַל הָאֶבֶן הַזֺּאת יִשָּׁבֵר לִרְסִיסִים, וְכָל מִי שֶׁתִּפֺּל עָלָיו תִּכְתֺּשׁ אוֹתוֹ.\"",
  "45": "כַּאֲשֶׁר שָׁמְעוּ רָאשֵׁי הַכֺּהֲנִים והַפְּרוּשִׁים אֶת מְשָׁלָיו הֵבִינוּ כִּי עֲלֵיהֶם הוּא מְדַבֵּר.",
  "46": "הֵם בִּקְשׁוּ לִתְפֺּס אוֹתוֹ, אֲבָל חָשְׁשׁוּ מִפְּנֵי הֲמוֹנֵי הָעָם, שֶׁכֵּן אֵלֶּה חֲשָׁבוּהוּ לְנָבִיא."
}