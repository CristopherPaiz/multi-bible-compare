{
  "1": "Jesús okinmilvi se ejemplo para kinmachtis nik moneki se modiostzajtzilis nochipa, iva amo ma se mosotlava.",
  "2": "Okinmilvi: —Okatka itech se altepetl se jues tlen amo okimakasia Dios iva amo okinchivaya kuenta in gentejtih.",
  "3": "Itech yejón altepetl noijki okatka se iknosivatl, tlen nochipa okoniitaya yejón jues para ma kinyekkava ivan se tlen iva mokualania.",
  "4": "Opanok miek tonali in jues amo okinekia kipalevis, pero satepa okimolvi: “Maski amo nikimakasi in Dios iva amo nikinchiva kuenta in gentejtih,",
  "5": "nikpalevis nin iknosivatl, porke sa nochipa nechvalita, para ayakmo okachi ma nechkuejso iva ma nechkuatotonili.”",
  "6": "Iva toTeko okijto: —Xikakikah tlen okijto in amo kuali jues.",
  "7": "¿Ke amo velis in Dios noijki kinpalevis tlen Ye yokinpejpenki, tlen ika tonali ika yovali kitlatlavtiah ma kinpalevi? ¿Kox wejkavas para kinpalevis?",
  "8": "Ne nimechilvia nik amo wejkavas. Pero ijkuak valmuikas iKone in Tlakatl itech nin tlaltikpaktli, ¿kinmajsikih in gentejtih tlen kineltokah?",
  "9": "Okatkah sekimeh tlen omomachiliayah tlakamelajkeh iva okinmitayah tlen oksekimeh kemi oyeskia amitla inpati. Iva Jesús okinmilvi nin ejemplo:",
  "10": "—Ome tlakah oyajkeh kan templo omodiostzajtzilitoh: se okatka fariseo, iva oksé okatka kobrador de impuestos.",
  "11": "In fariseo omoketoka iva omodiostzajtzilijtoka ijkí: “Dios, nimitztlasojkamachilia porke ne amo nikchiva kemi oksekimeh, tlen tlachtekih, tlen amo kualmeh iva tlen avilnemih itech tlajtlakoli. Iva nion amo nikchiva kemi nin kobrador de impuestos.",
  "12": "Ne nimosava ome welta se samana, iva nimitzmaka in diezmo de nochi tlen niktlani.”",
  "13": "Pero in kobrador de impuestos san wejka omoketzki iva nion amo omixeviaya ajkotlachias, sino san omoelpanvitekia iva okijtovaya: “¡Dios, techiknomati, porke ne nitlajtlakole!”",
  "14": "Ne nimechilvia ke yejón kobrador de impuestos ijkuak omokuapki para ikalijtik, Dios yokitlapojpolvi de itlajtlakol, pero in fariseo amo. Porke tlen momachilis weititok, satepa kitlalchitlaliskeh. Pero tlen motlalchitlalis, satepa kiweijkatlaliskeh.",
  "15": "Okinvalikilijkeh in Jesús sekimeh konemeh para ma kintlali imavah inpa. Pero ijkuak in momachtijkeh ijkó okittakeh, ope kinmajvah tlen okinvalikayah in konemeh.",
  "16": "Pero Jesús okinnotzki iva okinmilvi: —Xikinkavakah in konemeh ma vikikah nonavak, amo xikintzatzakuilikah. Porke tlen kateh kemi ninmeh konemeh, yejvah povih kan Dios tlanavatia.",
  "17": "Yi neli nimechilvia, tlen amo kimokavilis in Dios ma tlanavati itech ijkó kemi se chokotzi kimokavilia, amo velis kalakis kan Dios tlanavatia.",
  "18": "Se tlayakanki judío okitlajtlani in Jesús: —Kuali Tlamachti. ¿Tlán moneki nikchivas para nikpias nemilistli para semijkak?",
  "19": "Jesús okilvi: —¿Tleka techilvia nikuali? Amika onka oksé kuali, sino san yen Dios.",
  "20": "Yi tikmati tlen kijtovah in tlanavatiltih: “Amo xiavilnemi itech tlajtlakoli, amo xitemikti, amo xitlachteki, amo xikijto tlen amo neli innavak oksekimeh, xiktlakita mopapa ivan momama.”",
  "21": "In tlakatl okilvi: —Nochi yejón nikchijtivitz desde nichokko.",
  "22": "Ijkuak Jesús ijkó okikakki, okilvi: —Oksé tlamantli mitzpolova tikchivas: xiknemaka nochi tlen tikpia iva in tomi xikinmaka in prowestih. Ijkó velis tikpias rikojyotl itech ilvikak. Iva ijkuakó kema xiviki iva techseguiro.",
  "23": "Pero in tlakatl ijkuak ijkó okikakki, sa tlawel omoyolkoko, porke okatka sa tlawel tomine.",
  "24": "Ijkuak Jesús okittak in tlakatl nik sa tlawel omoyolkoko, okijto: —In tominejkeh sa tlawel ovijtitok para kalakiskeh kan Dios tlanavatia.",
  "25": "Okachi amo ovi panos se kameyo kan ixtololo se aguja, ke se tomine ma kalaki kan Dios tlanavatia.",
  "26": "Iva tlen ijkó okikakkeh okijtojkeh: —Tonses, ¿akin velis momakixtis?",
  "27": "Jesús okinmilvi: —Tlen amo velih kichivah in tlaltikpaktlakah, Dios veli kichiva.",
  "28": "Pedro okilvi: —Tejvah otikajtejkeh nochi tlen otikpiayah para velis timitzseguiroskeh.",
  "29": "Iva Jesús okinmilvi: —Yi neli nimechilvia, tlen okikajte ikal, ipapa, iknivah, itonana, o noso ipilvah, para tlavelkakis itech tlen Dios tlanavatia,",
  "30": "kiselis itech nin tiempo okachi miek ke tlen okikajte. Iva itech neká tiempo tlen yetos satepa, kiselis nemilistli para semijkak.",
  "31": "Jesús okinvikak ik se lado in majtlaktli ivan ome momachtijkeh, iva okinmilvi: —Axka ma tiviah para Jerusalén, kan mochivas nochi tlen okijkuilojkeh in tiotenejmachtijkeh aserka de yen iKone in Tlakatl.",
  "32": "Kitemaktiskeh inmak in gentejtih tlen amo judiojtih, kipijpinatiskeh, fiero kilviskeh iva kixchijchaskeh.",
  "33": "Iva satepa de kivitekiskeh, kixpoloskeh. Pero ipan eyi tonali, moyolitis.",
  "34": "Pero yejvah amo okajsikamatkeh tlen okinmilvi. Amo kakilistli para yejvah, iva por eso amo okimatiah de tlán okintlapoviaya.",
  "35": "Ijkuak Jesús yonajsia kan siudad de Jericó, se tlakatl tlen amo otlachiaya oyetoka itempan ojtli okitlajtlantoka limosna.",
  "36": "Ijkuak okikakki nik ompa panovah miekeh gentejtih, in tlakatl tlen amo otlachiaya otlajtlanki tlán tlamochivalo.",
  "37": "Iva okilvijkeh ke Jesús de Nazaret mero ompa panova.",
  "38": "Ijkuakó chikavak okitzajtzili: —¡Jesús, iKone in David, techiknomati!",
  "39": "Tlen oyayah tlayakapa okajvakeh para ma kitzakua ikamak, pero ye okachi chikavak okitzajtziliaya: —¡IKone in David, techiknomati!",
  "40": "Ijkuakó Jesús omoketzki iva otlanavati ma kivalikakah. Iva ijkuak oajsiko iyakapa, okitlajtlani:",
  "41": "—¿Tlán tikneki ma nikchiva por te? In tlakatl tlen amo otlachiaya okijto: —NoTeko, nikneki nitlachias.",
  "42": "Jesús okilvi: —¡Xitlachia! Axka yotipajtik porke otechneltokak.",
  "43": "San nima ijkuakó in tlakatl yovelik otlachixki. Satepa oyá ivan Jesús kiweijkachijtiv in Dios. Iva nochtin gentejtih tlen okittakeh, noijki okiweijkachivayah in Dios."
}