{
  "1": "Se tonali Jesús okatka kan templo okinmachtijtoka in gentejtih, iva okintlapovijtoka de yen yankuik kuali tlajtoli. Iva ijkuakó ovalajkeh in tlayakankeh tiopixkeh, iva in tlamachtijkeh de itlanavatil Moisés, iva in tlayakankeh tetajmeh,",
  "2": "iva okilvijkeh: —Techilvi, ¿ken timixevia tikchiva nin tlamantli? ¿Akin omitzmakak tlanavatijkayotl para ijkó xikchiva?",
  "3": "Jesús okinnankili: —Ne noijki nimechtlajtlanis se tlajtoli. Technankilikah:",
  "4": "¿Akin okinavati in Juan ma tlabautisaro? ¿Yen Dios okinavati, o noso íkka tlakatl okinavati?",
  "5": "Ijkuakó ope michtakatlapoviah entre yejvah: —Tla tikilviskeh ke Dios okinavati, techilvis: “¿Tonses tleka amo onkineltokakeh?”",
  "6": "Iva tla tikijtoskeh ke íkka tlakatl okinavati, nochtin gentejtih techmiktiskeh ika tetl, porke nochtin kineltokah ke Juan okatka tiotenejmachti.",
  "7": "Iva okinankilijkeh ke amo kimatih akin okinavati in Juan ma tlabautisaro.",
  "8": "Ijkuakó Jesús noijki okinmilvi: —Ne noijki amo nimechilvis akin onechmakak tlanavatijkayotl para ma nikchiva nin tlamantli.",
  "9": "Satepa Jesús ope kintlapovia in gentejtih ika nin ejemplo: —Okatka se tlakatl tlen okitookak uvas itlala, iva satepa okintlaneti sekimeh tekipanojkeh, iva ye oyá de viaje iva owejkavato kan oyá.",
  "10": "Ijkuak oajsik tonali para tlatekiskeh ika uvas, okititlanki se itlakeval kan yejonmeh tekipanojkeh ma kikuiti tlen kitokarova. Pero in tekipanojkeh okimagakeh ika maitl iva okivalkuapkeh san ijki.",
  "11": "Satepa okititlanki oksé itlakeval. Pero noijki okimagakeh ika maitl iva fiero okilvijkeh, iva okivalkuapkeh san ijki.",
  "12": "Iva oksemi okititlanki oksé itlakeval. Pero in tekipanojkeh noijki okikojkojkeh iva okikixtijkeh de kan uvajyo.",
  "13": "’Satepa, in tekova okijto: “¿Tlán nikchivas? Niktitlanis notlasojkakone. Ijkuak kittaskeh xamo kitlakitaskeh.”",
  "14": "Pero ijkuak in tekipanojkeh okittakeh, okimolvijkeh entre yejvah: “Nin ipiltzi yen kimokavis nin tlali kemi erensia. Ma tikmiktikah para tejvah tikmokaviskeh in tlali.”",
  "15": "Ijkuakó ipiltzi in tekova okikixtijkeh de kan uvajyo iva okimiktijkeh. Satepa Jesús okintlajtlani: —¿Tlán kichivas in tekova ivan yejonmeh tekipanojkeh?",
  "16": "In tekova yas iva kinmijmiktis nekateh tekipanojkeh, iva satepa kinmaktilis iuvajyo oksekimeh tekipanojkeh. In gentejtih ijkuak ijkó okikakkeh, okijtojkeh: —¡Amo ma Dios kimonekilti!",
  "17": "Jesús okintlajtlatak, iva okijto: —¿Tlán kijtosneki pues tlen kijtova in Tiotlajkuiloli?: In tetl tlen kalchijkeh amo okivelitakeh, omokuapki yen tetl tlen okachi kichikajtok in kali.",
  "18": "Tlen akin vetzis ipan nin tetl, pojpostekis. Iva tla in tetl vetzis íkka ipa, kikuejkuechos.",
  "19": "In tlayakankeh tiopixkeh iva in tlamachtijkeh de itlanavatil Moisés okimomakakeh kuenta ke Jesús okinparejaro ika neká ejemplo de tekipanojkeh tlen amo kualmeh. Iva ijkuakó okinekiah kikitzkiskeh, pero amo omixevijkeh porke okinmiimakasiah in gentejtih.",
  "20": "Satepa okintitlankeh sekimeh tlakah para ma kixpixtokah in Jesús. Okinmilvijkeh ma mochivakah kemi oyeskia tlakamelajkeh iva ijkuak kikakiskeh itla tlajtoli tlen amijtok, ijkuakó velis kiteilviskeh iva kitemaktiskeh imak in kobernador.",
  "21": "Por eso okitlajtlanijkeh in Jesús: —Tlamachti, tikmatih nik yompa tlen tikijtova iva tlen titlamachtia. Iva tinochtin techitta tiiwalestih, iva yi neli titlamachtia kenik se nemis kemi Dios kineki.",
  "22": "Techilvi: ¿kox kuali se kitlaxtlavas impuestos para in wei tekiva César o noso amo?",
  "23": "Pero Jesús yokimatia ke yejvah san ik mochivah, iva okinmilvi: —¿Tleka inkinekih ma nikijto itla tlen amijtok?",
  "24": "Techititikah se tomi. ¿De akin ixko iva akin itoka tlen nestok itech nin tomi? Iva yejvah okinankilijkeh: —De César.",
  "25": "Ijkuakó Jesús okinmilvi: —Pues xikmakakah in César tlen itech povi in César, iva xikmakakah in Dios tlen itech povi in Dios.",
  "26": "Iva amo okajxilijkeh nion se tlajtoli tlen amijtok tlen ika okiteilviskiah de tlen okijto inmixpa gentejtih. Omotetzavijkeh ijkuak ijkó okikakkeh iva ayakmitla okijtojkeh.",
  "27": "Satepa, sekimeh saduceos oyajkeh okittatoh in Jesús. In saduceos amo kineltokah ke in mikameh velis moyolitiskeh. Iva okitlajtlanijkeh in Jesús:",
  "28": "—Tlamachti, Moisés otechkajtevili ijkuilitok, tla se tlakatl omonamikti, ixpolivi iva amo okinpixki ipilvah ivan itonana, ikni in difunto kipia de monamiktis ivan iknosivatl para ivan kinpias ipilvah kemi oyeskia ipilvah in difunto.",
  "29": "Ijkó pues, yi semi okatkah chikome iknimeh. Tlen tetiachka achto omonamikti, pero oixpolivik iva amo okinpixki ipilvah.",
  "30": "Oksé ikni tlen kivaltoka omonamikti ivan yejón iknosivatl, iva noijki oixpolivik iva amo okinpixki ipilvah.",
  "31": "Oksé tlen kivaltoka no ijkó omochi, iva noijki ijkó omochijkeh nochtin tlen chikome iknimeh.",
  "32": "Satepa noijki oixpolivik in iknosivatl.",
  "33": "Tonses, ijkuak moyolitiskeh in mikameh, ¿katle de yejonmeh iknimeh yetos itonana yejón sivatl, porke nochtin chikomeh iknimeh omonamiktijkeh ivan yejón sivatl?",
  "34": "Ijkuakó Jesús okinnankili: —Itech nin tlaltikpaktli, in tlakah ivan sivameh monamiktiah.",
  "35": "Pero tlen Dios kijtos ma moyolitikah para yeskeh itech neká yankuik nemilistli tlen yetos satepa, ijkuakó ayakmika monamiktis.",
  "36": "Porke ompa ayakmo ixpoliviskeh. Yeskeh kemi ilvikaktlatitlaniltih tlen amo semi ixpolivih. Yeskeh tepilvah de Dios porke yomoyolitijkeh.",
  "37": "Moisés noijki techititia ke in mikameh moyolitiah, kan tlapova de se kovatlanvitztli tlen otlatlaya. Kan Dios okilvi in Moisés nik yen Dios de Abraham, de Isaac iva de Jacob.",
  "38": "Iva Dios amo Dios de mikameh, sino de tlen yolitokeh. Iva para Dios nochtin yolitokeh tlen Ye iaxkavah.",
  "39": "Ijkuakó sekimeh tlamachtijkeh de itlanavatil Moisés okilvijkeh: —Tlamachti, kuali tlen otikijto.",
  "40": "Iva mach ok omixevijkeh ok itla okitlajtlanijkeh.",
  "41": "Ijkuakó Jesús okintlajtlani tlen ompa okatkah: —¿Tleka in gentejtih kijtovah ke Cristo yen ikone in David?",
  "42": "Porke inevia in David kijtova itech libro de Salmos: Dios omotlapovi ivan noTeko, okilvi: “Ximotlali ik noyekmapa,",
  "43": "asta kan ma nikintlali itlampa mokxivah tlen mitztlavelitah.”",
  "44": "Inevia David okinotzki in Cristo iTeko. Tonses, ¿kenik in Cristo ma yeto tekone de David?",
  "45": "Mientras nochtin otlakaktokah, ijkuakó Jesús okinmilvi in momachtijkeh:",
  "46": "—Xikpiakah kuidado de tlen tlamachtijkeh de itlanavatil Moisés, porke kivelitah nemiskeh ika intlakenvah weweyakeh, iva kinekih ma kinyektlajpalokah ijkuak nemih tiankistli. Iva kan tiotlamachtijkaltih kivelitah motlaliskeh kan motlaliah in tlayakankeh, iva itech ilvimeh kitemovah se kuali lugar kan motlaliskeh.",
  "47": "Iva kinkixtiliah inkalvah in iknosivameh, iva san ik mochivah wejkavitl modiostzajtziliah. Por eso, Dios kintlajyoviltis okachi."
}