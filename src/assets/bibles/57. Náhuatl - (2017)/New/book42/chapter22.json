{
  "1": "Yoajsia ilvitl ijkuak mokua in pan tlen amo kipia xokotixtli, kijtosneki yen tlen ilvitl de Pascua.",
  "2": "In tlayakankeh tiopixkeh iva in tlamachtijkeh de itlanavatil Moisés okitemovayah kenik velis kixpoloskeh in Jesús, pero okinmiimakasiah in gentejtih.",
  "3": "Ijkuakó in Amo Kuali Tlakatl okalakki itech iyolo in Judas, tlen okinotzayah Iscariote, tlen okatka se de tlen majtlaktli ivan ome momachtijkeh de Jesús.",
  "4": "Judas oyá omotlapovito invan tlayakankeh tiopixkeh iva noijki invan tlayakankeh de templojmayoltih, kenomi nik kinmaktilis in Jesús.",
  "5": "Yejvah opakeh iva okilvijkeh kimakaskeh tomi.",
  "6": "Judas okijto kuali kajki iva ope kitemova keman velis kitemaktis in Jesús, ijkuak amo teixpa.",
  "7": "Oajsik tonali de ilvitl ijkuak mokua in pan tlen amo kipia xokotixtli, iva ijkuak kimiktiah se ichkakonetl para kikuaskeh tiotlaki itech ilvitl de Pascua.",
  "8": "Jesús okinnotzki in Pedro ivan Juan, iva okinmilvi: —Xiviah xikchivatih in tlakuali de Pascua para tikmomajseviskeh.",
  "9": "Yejvah okitlajtlanijkeh: —¿Kan tikneki ma tikchivatih?",
  "10": "Jesús okinnankili: —Ijkuak inkalakiskeh kan siudad, ompa inkittaskeh se tlakatl kivika atl ika komitl. Xikseguirokah asta ikalijtik,",
  "11": "iva ompa itech yejón kali xiktlajtlaniikah in chane: “In Tlamachti kijtova: ¿Katli yen kuarto kan nikmomajsevis in tlakuali de Pascua Ne ivan tlen nikinmachtia?”",
  "12": "Ijkuakó ye imechititis se wei kuarto tlen kajki tlakpak kan yi tlayektlalitok. Ompa xikchivakah in tlakuali de Pascua.",
  "13": "Yejvah oyajkeh iva okajsitoh nochi kemi Jesús okinmilvi, iva okichijkeh in tlakuali de Pascua.",
  "14": "Ijkuak oajsik ora para tlakuaskeh, Jesús ivan tiotlatitlaniltih omotlalijkeh kan mesa.",
  "15": "Jesús okinmilvi: —Desde yi wejkavitl niknektivitz nikmomajsevis inmovah nin tlakuali de Pascua antes de nitlajyovis.",
  "16": "Nikneki nimechilvis ke mach ok kema nikmomajsevis oksé tlakuali kemi nin, asta ma ajsi neká tonali ijkuak momatis tlan kijtosneki nin tlakuali kan Dios tlanavatia.",
  "17": "Satepa okontilanki se kopa de vino, okitlasojkamatki inavak Dios iva okijto: —Innochtin xiksepanonikah nin kopa de vino.",
  "18": "Nikneki nimechilvis ke mach ok nikonis vino, asta ijkuak Dios yi pevas tlanavatis.",
  "19": "Satepa, okontilanki in pan iva okitlasojkamatki inavak Dios. Okipojpostekki in pan iva okinmajmakak in momachtijkeh, iva okinmilvi: —Nin yen nokuerpo, iva niktemaka por imejvah. Imejvah ijkí xikchivakah para ika techilnamikikah.",
  "20": "Noijki, ijkuak otlankeh otlakuajkeh yejón tiotlaki, okontilanki se kopa de vino iva okijto: —Nin kopa de vino yen noesso tlen nokivis por imejvah. Iva ika nin noesso Dios kichiva se yankuik moyekkavalistli inmovah.",
  "21": "’Pero in tlakatl tlen nechtemaktis, nika kajki nova kan mesa.",
  "22": "Yi neli, iKone in Tlakatl ixpolivis ijkó kemi Dios yokijto ma kipano. Pero ¡ay de neká tlakatl tlen kitemaktis!",
  "23": "Ijkuakó ope motlajtlaniah entre yejvah akin ijkó kichivas.",
  "24": "Noijki ope motlatlajtolnamikih akin de yejvah okachi weititok.",
  "25": "Pero Jesús okinmilvi: —In wejwei tlanavatijkeh de nin tlaltikpaktli, kivelitah kiteititiskeh nik yejvah tlanavatiah. Iva tlen kalakih tekivajkeh kinmilviah in gentejtih: “Tejvah tikchivah tlen kuali iva timechpaleviah.”",
  "26": "Pero imejvah amo ijkó xikchivakah. Tlen okachi weititos, moneki ma mochiva kemi tlen okachi telpochtli. Iva tlen tlanavatia, moneki yetos kemi se tlen tlapalevi.",
  "27": "¿Akin okachi weititok, tlen motlalia kan mesa o noso tlen tlapalevia tetlamaka? ¿Amo yen tlen motlalia kan mesa? Pero Ne nika inmovah kemi se tlen tlapalevia.",
  "28": "’Nochi tiempo tlen nikpanotivitz ovijkayotl, imejvah nochipa inkateh nova.",
  "29": "Por eso, Ne nimechtlalis xitlanavatikah, ijkó kemi noTajtzi onechtlali ma nitlanavati.",
  "30": "Kan Ne nitlanavatia, imejvah intlakuaskeh iva inkoniskeh kan nomesa, inmotlaliskeh ipan tekivajsiyajtih para inkijtoskeh akinmeh tlajtlakolejkeh iva akinmeh amo de tlen majtlaktli ivan ome familias de Israel.",
  "31": "In toTeko noijki okijto: —Simón, Simón, xikaki. Satanás yokitlajtlanki ma kikavilikah ma imechtzejtzelo kemi trigo para imechyejyekos xivetzikah itech tlajtlakoli.",
  "32": "Pero Ne yoniktlatlavti in Dios por te para ma mitzpalevi ximoyekketza itech motlaneltokalis. Iva ijkuak oksemi timokuapas nonavak, xikinpalevi moknivah para ma moyekketzakah itech intlaneltokalis.",
  "33": "Pedro okilvi: —NoTeko, ne mova nias maski mova ma nechtzakuakah, iva maski asta mova ma nechmiktikah.",
  "34": "Jesús okilvi: —Pedro, nikneki nimitzilvis, ke axka antes de tzajtzis in kaxtil, para ijkuakó te yotikijto eyi welta nik amo techixmati.",
  "35": "Ijkuakó Jesús okintlajtlani: —Ijkuak onimechtitlanki iva onimechilvi amo xikvikakah tominbolsa, nion ayatl, nion kaktli, ¿kox itla omechpolo? Yejvah okijtojkeh: —Mach itla.",
  "36": "Jesús okinmilvi: —Pero axka, moneki xikvikakah inmotominbolsa iva inmoaya. Iva tla amo inkipiah inmoespada, xiknemakakah inmochamarra iva xikmokovikah se.",
  "37": "Nikneki nimechilvis kipia tlen mochivas notech tlen kijtova in Tiotlajkuiloli: “Yejvah okittakeh kemi se tlakatl tlen yi neli tlajtlakole.” Porke nochi tlen kajki ijkuilitok de Ne, kipia tlen mochivas.",
  "38": "Ijkuakó yejvah okijtojkeh: —ToTeko, nika kateh ome espadajtih. Jesús okinmilvi: —Imejvah amo inkajsikamatih. Ya san ijkó xikavakah.",
  "39": "Satepa Jesús okiski oyá kan tepetl tlen itoka Olivos ijkó kemi Ye okipiaya kostumbre. In momachtijkeh noijki okiseguirojkeh.",
  "40": "Ijkuak Jesús ompa oajsito, okinmilvi: —Ximodiostzajtzilikah, para amo xivetzikah ijkuak imechyoltilanas in tlajtlakoli.",
  "41": "Jesús okinkajte, iva oyá wejkatzi kemi ijkuak tiktlamotlah se tetl. Ompa omotlankuaketzki iva omodiostzajtzili.",
  "42": "Okijto: —NoTajtzi, tla tejwatzi tikmonekiltis, techpalevi amo ma nikpano nin tlajyovilistli tekoko. Pero amo ma mochiva kemin Ne nikneki, sino kemi tejwatzi tikmonekiltia.",
  "43": "Ijkuakó okimonextili se ilvikaktlatitlanili de ilvikak para kimakas chikavalistli.",
  "44": "Iva itech itlajyovilis okachi chikavak omodiostzajtziliaya, iva wejwei itonil ochipinia ipan tlali kemi estli.",
  "45": "Ijkuak otlanki omodiostzajtzili, omoketzki iva oyá kan okatkah in momachtijkeh, iva okinmajsito kochtokeh, sa tlawel omoyolkokovayah asta okintlanki kochilistli.",
  "46": "Jesús okinmilvi: —¿Tleka inkochih? Ximevakah, iva ximodiostzajtzilikah para amo ma imechyoltilana in tlajtlakoli.",
  "47": "Jesús ok otlapojtoka, iva ijkuakó ovalajkeh miekeh gentejtih. Okinvalyakanaya yen tlen itoka Judas, se de tlen majtlaktli ivan ome momachtijkeh. Yejón Judas omotoki inavak Jesús iva okixpipitzo.",
  "48": "Ijkuakó Jesús okilvi: —Judas, ¿ika se ixpipitzolistli tiktemaktia iKone in Tlakatl?",
  "49": "Tlen okatkah ivan Jesús, ijkuak okittakeh tlen yope tlamochivalo, okitlajtlanijkeh: —ToTeko, ¿tikneki invah ma timokitzkikah ika espada?",
  "50": "Iva se de yejvah okinakastzonteki se tlakatl tlen itlakeval in wei tiopixki, okitzontekili tlen iyeknakas.",
  "51": "Pero Jesús okijto: —Ya, xikinkavakah. Ijkuakó Jesús okikitzkili inakas in yejón tlakatl iva okipajti.",
  "52": "Jesús okinmilvi in tlayakankeh tiopixkeh, in tlayakankeh de templojmayoltih iva in tlayakankeh tetajmeh, tlen ovalajkeh okikitzkikoh: —¿Onvalajkeh onnechkitzkikoh ika espada iva ika kuavitl kemi oyeskia niichteki?",
  "53": "Nochipa onikatka inmovah kan templo, iva amo semi onnechkitzkijkeh. Pero itech nin ora Dios imechkavilia xikchivakah tlen imejvah inkinekih, iva tlen kineki in Amo Kuali Tlakatl tlen tlanavatia kan tlayova.",
  "54": "Ijkuakó okitzkijkeh in Jesús iva okivikakeh kan ikalijtik in wei tiopixki. Pedro san wejka okinseguirovaya.",
  "55": "Ompa tlatlajko kiavak, okitlalijkeh se tlikuili iva omotlalijkeh okiyavalojkeh. Pedro noijki ompa omotlali intzala.",
  "56": "Satepa se sivatl tlen ompa tlapalevi, ijkuak okittak in Pedro yetok iyakapan tlikuili, kuali okitlajtlatak iva okijto: —Nin tlakatl noijki onemia ivan Jesús.",
  "57": "Pero in Pedro amo okimokuiti, iva okijto: —Nana, ne mach nikixmati.",
  "58": "Satepa, oksé tlakatl okittak iva okilvi: —Te noijki se de yejvah. Iva Pedro okijto: —Amo, ne mach niteva.",
  "59": "Kemi se ora satepa, oksé tlakatl noijki okijto: —Yi neli, nin tlakatl onemia ivan Jesús, porke nin tlakatl noijki de Galilea.",
  "60": "Pedro okijto: —Tata, mach nikmati tlán tikijtova. Iva san nima ijkuakó, ijkuak in Pedro ok otlapojtoka, ovaltzajtzik in kaxtil.",
  "61": "Ijkuakó in toTeko omokuapki iva okonitak in Pedro, iva Pedro okilnamiki tlen toTeko okilvijka: “Axka, antes de tzajtzis in kaxtil, para ijkuakó te yotikijto eyi welta nik amo techixmati.”",
  "62": "Ijkuakó Pedro okiski iva sa tlawel ochokak.",
  "63": "In tlakah tlen okikuidarojtokah in Jesús, okipijpinatiayah iva okivitekiah.",
  "64": "Okixilpijkeh iva okixvijvitekiah, iva okilviayah: —¡Xikyejyekoli, akin omitzmagak!",
  "65": "Iva san tlen amo fiero okilviayah.",
  "66": "Ijkuak otlaneski, omololojkeh in tlayakankeh tetajmeh, in tlayakankeh tiopixkeh iva in tlamachtijkeh de itlanavatil Moisés, iva okivikakeh in Jesús itech injunta in judiojtih. Ompa okitlajtlanijkeh:",
  "67": "—Techilvi, ¿kox te tiCristo? Ye okinnankili: —Tla nimechilvis nik yen Ne, imejvah amo inkineltokaskeh.",
  "68": "Iva tla itla nimechtlajtlanis, amo innechnankiliskeh, iva nion amo innechkajkavaskeh.",
  "69": "Iva desde axka iKone in Tlakatl yetos ik iyekmapa in Dios tlen kipia nochi velitilistli.",
  "70": "Ijkuakó nochtin okitlajtlanijkeh: —¿Kijtosneki te tiiKone in Dios? Jesús okinnankili: —Imejvah inmonevia yonkijtojkeh.",
  "71": "Ijkuakó yejvah okijtojkeh: —Mach ok monekih testigojtih. Tejvah toneviah yotikakkeh tlen yokijto."
}