{
  "1": "Jesús okiski de ompa iva oyá kan ialtepe Nazaret. In momachtijkeh noijki oyajkeh Iva.",
  "2": "Ijkuak oajsik sábado, Jesús ope tlamachtia kan tiotlamachtijkali. Iva ijkuak in gentejtih okikakkeh, miekeh okimotetzavijkeh iva okijtojkeh: —¿Kan okimomachti nin tlakatl nochi tlamantli tlen kimati? ¿Kenik kipia sa tlawel miek tlamatilistli? ¿Kenik veli kinchiva tetzavimeh?",
  "3": "¿Amo ye nin kuavtlaxinki, itelpoch in María, iva iknivah in Jacobo, José, Judas ivan Simón? ¿Iveltivah amo noijki chantih itech nin altepetl? Yejvah amo okinpakti iva amo okineltokilijkeh.",
  "4": "Iva Jesús okinmilvi: —Se tiotenejmachti kitlakitah sentetl, pero amo kitlakitah kan ialtepe, nion kan ifamiliajvah iva nion kan ikalijtik.",
  "5": "Por eso Jesús amo ovelik okichi nion se tetzavitl ompa. San inpan sekimeh kokoxkeh okintlali imavah iva opajtikeh.",
  "6": "Jesús omotetzavi porke yejvah amo okineltokakeh. Satepa Jesús onemia sentetl itech altepemeh tlen kateh ik ompa serka iva otlamachtiaya.",
  "7": "Jesús okinnotzki in majtlaktli ivan ome momachtijkeh iva ope kintitlani ojomeh, iva okinmakak velitilistli para ma kinkixtikah amo kuali ejekameh.",
  "8": "Iva okinmilvi amitla ma kivikakah para itech ojtli, nion se ayatl, nion intlaxkal iva nion tomi, sino san se karroti.",
  "9": "Ovelia kivikaskeh inkakvah, iva intzotzol san yen tlen konakijtivih.",
  "10": "Okinmilvi: —Ijkuak inkalakiskeh kana tekalijtik, ompa ximokavakah asta ijkuak inkisaskeh de itech yejón altepetl.",
  "11": "Tla kana amo imechseliah o noso amo imechkakiliah, xikisakah de ompa iva ximokxitzejtzelokah, para ma kimatikah ke amo kuali tlen yejvah kichivah. Yi neli nimechilvia, ke itech neká tonali ijkuak Dios kijtos akin tlajtlakole iva akin amo, intlajyovilis yejonmeh gentejtih yetos okachi temavti ke intlajyovilis in gentejtih de Sodoma iva de Gomorra.",
  "12": "In momachtijkeh oyajkeh iva okinmilviayah in gentejtih ma moyolkuapakah.",
  "13": "Okinkixtijkeh miekeh amo kuali ejekameh, iva miekeh kokoxkeh okintlalilijkeh aseite iva opajtikeh.",
  "14": "In wei tlanavati Herodes okimatki de Jesús porke sentetl omotlapoviayah de Ye. Sekimeh okijtovayah: —Juan tlen tlabautisaro yomoyoliti iva por eso veli kinchiva tetzavimeh.",
  "15": "Oksekimeh okijtovayah: —Yen tiotenejmachti Elías. Iva oksekimeh okijtovayah: —Ye se tiotenejmachti kemi tlen yi wejkavitl okatkah tiotenejmachtijkeh.",
  "16": "Ijkuak Herodes ijkó okikakki, okijto: —Nin yen Juan, tlen ne onitlanavati ma kikechtzontekikah iva axka yomoyoliti.",
  "17": "Okachi achto, Herodes otlanavati ma kikitzkikah in Juan, ma kijilpikah ika kadena iva ma kitzakuakah telpiloya. Ijkó okichi por yen Herodías. Omonamikti ivan Herodías maski okatka itonana in ikni, tlen itoka Felipe.",
  "18": "Iva Juan okilviaya in Herodes: —Dios itlanavatil amo kitekavilia ximonamikti ivan itonana in mokni.",
  "19": "Herodías okikualankaitaya in Juan iva okinekia kimiktis. Pero amo ovelia.",
  "20": "Herodes okimakasia in Juan porke okimatia nik in ye tlakamela iva yolchipavak, iva okipiaya kuidado de amitla kitoktiskeh in Juan. Iva ijkuak okikakia tlen Juan okilviaya, ayakmo okimatia tlan kijtos. Pero okivelitaya kikakis.",
  "21": "Pero se tonali Herodías okajsik kenik kimiktis in Juan. Herodes okichi se ilvitl ijkuak okikumpliro xivitl. Okintlamakak in tlayakankeh tekivajkeh, in tlayakankeh de soldadojtih iva tlen okachi wejweititokeh de Galilea.",
  "22": "Ichpoch in Herodías ovala iva omijtoti inyakapa nochtin tlen ompa okatkah. Herodes iva tlen iva otlakuajtokah, sa tlawel okivelitakeh. Ijkuakó Herodes okilvi in ichpochtli: —Techtlajtlanili san tlan te tiknekis iva nimitzmakas.",
  "23": "Iva okimakak itlajtol okilvi: —San tlan techtlajtlanilis ne nimitzmakas, maski asta tlajko de tlen ne niknavatia.",
  "24": "Yejón ichpochtli oyá okitlajtlaniito imama: —¿Tlán niktlajtlanilis? Iva imama okilvi: —Xiktlajtlanili ma mitzmaka itzonteko in Juan tlen tlabautisaro.",
  "25": "San nima omotlelo in ichpochtli kan okatka in wei tlanavati iva okilvi: —Nikneki axka san nima techmaka ika se plato itzonteko in Juan tlen tlabautisaro.",
  "26": "In wei tlanavati sa tlawel omoyolkoko, pero komo okimakak itlajtol inmixpan tlen okinminvitaro, tonses amo omixevi okilvi amo.",
  "27": "San niman okititlanki se soldado, iva okinavati ma kikuiti itzonteko in Juan.",
  "28": "In soldado oyá telpiloya iva okikechtzonteki in Juan. Satepa okivikak itzonteko in Juan ika se plato iva okimaktili in ichpochtli, ivan ichpochtli okimaktili imama.",
  "29": "Ijkuak in momachtijkeh de Juan okimatkeh, okikuitoh in kuerpo iva okitookakeh.",
  "30": "In tiotlatitlaniltih omololojkeh ivan Jesús iva okilvijkeh nochi tlen okichijkeh iva nochi tlen otlamachtijkeh.",
  "31": "Jesús okinmilvi: —Xivikikah nova ik se lado kan tlalkavali iva ximosevikah se tzikitzi. Ijkó okinmilvi porke oyayah iva ovalayah sa tlawel miekeh gentejtih, asta amo okipiayah tiempo para tlakuaskeh.",
  "32": "Tonses oyajkeh inselti itech se barko ik se lugar kan tlalkavali.",
  "33": "Pero miekeh tlen okinmitakeh oyajkeh kuali okinyekixmatkeh. Ijkuakó in gente de miekeh altepemeh omotlelojkeh asta ompa iva achto oajsitoh ke yejvah.",
  "34": "Ijkuak Jesús otemok de itech barko, okittak sa tlawel miek gente, iva okinmiknomatki porke okatkah kemi ichkameh tlen amo kipiah tlajpixki. Iva ope kinmachtia de miek tlamantli.",
  "35": "Ijkuak yotiotlakik in momachtijkeh omotokijkeh inavak Jesús iva okilvijkeh: —Yotiotlakik, iva ik nika amika chanti.",
  "36": "Xikintitlani in gentejtih ma viah ik rancherías iva ik altepemeh tlen kateh serka, ma kimokovitih tlán kikuaskeh.",
  "37": "Jesús okinmilvi: —Imejvah xikintlamakakah. Yejvah okilvijkeh: —¿Tikneki ma tikovatih pan para tikintlamakaskeh nochtin ninmeh gentejtih? In tomi moneki kemi tlen se kitlani de ome siento tonali.",
  "38": "Ye okinmilvi: —¿Keski pan inkipiah? Xiviah xikittatih. Ijkuak okittakeh, okilvijkeh: —Tikpiah makuili pan iva ome michimeh.",
  "39": "Ijkuakó Jesús otlanavati ke nochtin gentejtih ma motlalikah por grupos ipan sakayo xoxovik.",
  "40": "Omotlalijkeh grupos de sejsen siento iva de tlatlajko siento.",
  "41": "Jesús okontilanki in makuili pan ivan ome michimeh, oajkotlachixki iva okitlasojkamatki inavak Dios. Okipojpostekki in pan iva okinmakak in momachtijkeh para ma kinxejxelilikah in gentejtih. Noijki okinxejxelili nochtin in ome michimeh.",
  "42": "Nochtin kuali otlakuajkeh asta kan oixvikeh.",
  "43": "Satepa, in momachtijkeh okololojkeh in pedasos de pan iva de michi tlen osobraro iva okintemitijkeh majtlaktli ivan ome chikimeh.",
  "44": "Iva tlen otlakuajkeh okatkah kemi makuili mil tlakah.",
  "45": "Satepa, Jesús okinnavati in momachtijkeh ma tlejkokah itech se barko iva ma panokah ik nepa lado de kan atl tlen wei, ma sa tlayakanakah ma viah kan altepetl de Betsaida, mientras Ye ok okinmakavaya in gentejtih.",
  "46": "Ijkuak okinmakah, Jesús oyá ipan tepetl omodiostzajtzilito.",
  "47": "Ijkuak otlayovak, in barko okatka tlatlajko de kan atl tlen wei, iva Jesús ok okatka iselti ipan tlali.",
  "48": "Ye okinmitak in momachtijkeh amo oveliah okivikayah in barko porke in ejekatl okinmixnamiktiaya. Kemi las tres de kualka, Jesús okinmajsito nejnentiv ixko atl iva yokinpanaviskia.",
  "49": "Ijkuak in momachtijkeh okittakeh nejnentivitz ixko atl, sa tlawel omomavtijkeh iva otzajtzikeh chikavak porke okijtojkeh xamo se mika ejekatl.",
  "50": "Nochtin okittakeh iva omomavtijkeh. Pero Jesús san nima okinmilvi: —Ximoyolchikavakah. Ne niJesús. Amo ximomavtikah.",
  "51": "Ijkuakó otlejkok itech barko, iva omoketzki in ejekatl. Yejvah sa sa tlawel omotetzavijkeh.",
  "52": "Porke ayamo okajsikamatiah in tetzavitl tlen Jesús okichi ika in pan, porke ok otzaktoka intlayejyekol.",
  "53": "Opanokeh itech atl tlen wei iva oajsitoh kan tlali de Genesaret. Ompa itempan atl okilpijkeh in barko.",
  "54": "Ijkuak otetemokeh de itech barko, in gentejtih san nima okiyekixmatkeh in Jesús,",
  "55": "iva in gentejtih oyajkeh omotlelojkeh ik sentetl de kan yejón región iva okinvalikiliayah in kokoxkeh ipan inkochpetl kan okikakiah kajki in Jesús.",
  "56": "Iva san kan oyaya in Jesús, ik rancherías, ik altepemeh o ik tlala, okintlaliliayah in kokoxkeh itech ojtli. Iva okitlatlavtiayah ma kinkavili ma kikitzkilikah sikiera yen itenpantzi de itlaken tlen kimokentia. Iva nochtin tlen okikitzkiliayah opajtiah."
}