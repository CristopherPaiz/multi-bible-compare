{"1": "<pb/>Eh re' i loq'laj ru kaxa i QaJaaw Dios ar xkiyeew chupaam i itz'ihy naah paat xuyejaa' i reey David. Eh kik'at taqe i chikop chi kimayiij chuwach i QaJaaw Dios, xkiq'asaj wo' hoq i kimayiij k'amb'al kiib' panotob'il ruuk' i QaJaaw Dios.", "2": "Eh noq xukohlaaj i David ruq'ahteesjiik i k'atoj chikop chi mayiij, je' wo' taqe i mayiij k'amb'al kiib' panotob'il ruuk' i QaJaaw Dios, xukuxisaj taqe i tinamit parub'ihnaal i QaJaaw Dios.", "3": "Eh chu'nchel i tinamit chi nimaq chi kok' taq xuyeew ju'jun ki suq laj kaxlanwi'k, eh xuyeew wo' ju'jun kikaxlanwi'k korjinaq ruuk' i chiq uuva, eh xuyeew wo' ju'jun t'ohr kib'ahoj tiib'.", "4": "<pb/>Eh re' David wilik taqe i aj Levíta xupab'aa' chi xkian i rukamaj i QaJaaw Dios chuwach i loq'laj ru kaxa i QaJaaw. Reh chi xkian i pahqanik, i loq'inik, i t'iosinik, chuwach i QaJaaw i qaDios i hoj, hoj aj Israel.", "5": "Re' taqe i aj Levíta xusik' wach, je' wili kib'ihnaal: Re' peet Asaf, re' rukab' Zacarías, re' Matatías, re' Eliab, re' Benaía, re' Obed-edom, re' i Jeiel jinaj chik, wilik taqe kiq'ooj, wilik kok' kiq'ooj k'ahaam wach, wilik kiarpa. Eh re' i Asaf inq'ojinik reh i pulato q'ooj.", "6": "Eh re' taqe i k'amal kib'eeh aj tiij Benaía, Jahaziel kixulinik reh taqe i tuun chuwach i ruloq'laj kaxa i QaJaaw Dios molik wii' i ruk'uhb'aal.", "7": "<pb/>Chupaam i q'iij re' re' kore' peet xuq'or i David reh i Asaf, je' wo' keh taqe i ruch'ihil chi naa kit'iosem i rotob'il i QaJaaw Dios ruuk' taqe i tz'uuy wili:", "8": "<pb/><t>Chat'iosej taq reh i QaJaaw Dios i rotob'il</t> <t>cha q'or taq rib'iral rub'ihnaal.</t> <t>Eh chayeew taq keh chi naab'jik chu'nchel i tinamit taqe rub'anam chaloq.</t>", "9": "<t>Cha a'n taq atz'uuy ye'b'al ruloq'il,</t> <t>chawesaj taq i ruq'orkiil i nimaq wach na'ojb'al rub'anam chaloq.</t>", "10": "<pb/><t>Chayeew taq ruloq'il i rusantolaj b'ihnaal.</t> <t>Eh chawuncheelaal taq i hat i ti sik'wik taq reh i QaJaaw Dios</t> <t>suuqb'oq taq ak'ux.</t>", "11": "<t>Chasik' taq i rajaawriik i QaJaaw Dios,</t> <t>juneliik taq cha pahqaaj i rotob'il.</t>", "12": "<t>Mansahchik taq panak'ux i nimaq wach na'ojb'al,</t> <t>taqe i nimaq wach ma' ilooj taj rub'anam. K'oloq taq panak'ux i q'ataj q'orik i rub'an.</t>", "13": "<t>Re' taq i hat, i hat taq riih rumaam i Israel</t> <t>i raj kamanoom i Dios. Hat taq riih rumaam</t> <t>i Jacob i rusik'im taq chawach i QaJaaw Dios.</t>", "14": "<t>Chanab'eej taq chi re' reh i QaJaaw i qaDios.</t> <t>Re' wo' reh wilik chi taaq'anik chinaah chu'nchel i wach ak'al.</t>", "15": "<t>Re' reh wilik paruk'ux chi juneliik i ruq'orom chaloq chi naa rub'anam.</t> <t>Xajarub' pa' ch'iht i k'acharik neenik'ik xama' jaruuj wo' neenik'ik paruk'ux.</t>", "16": "<t>Re' wo' hoq i ruq'orom cho reh</t> <t>pampeet i Abraham, chi naa rub'anam ruuk'.</t> <t>Je' wo' hoq noq xuq'or chee xti korik</t> <t>chi riij i xub'an cho ruuk' i Isaac.</t>", "17": "<t>Eh xuyejaa' wach ruuk' i Jacob,</t> <t>xuyeew rajaawriik chi je' jinaj k'uhb'aal,</t> <t>xuyejaa' wach kuuk' i aj Israel chi naa kianam chi juneliik.</t>", "18": "<t>Re' noq xuq'or cho keh chi je' wili:</t> <t>Re' hin naa taq nuye'em aweh chi akooch i ye'aab' Canaán,</t> <t>naa taq awehchaam chi jumpech, inki.</t>", "19": "<pb/><t>Je' re' i xq'orarik keh atoob' ta ma' q'e' ta k'ih taqe,</t> <t>xa je' taqe aj patal ponoq chupaam i ye'aab' re' re'.</t>", "20": "<t>Eh xata wo' jarub' i tinamit ki-ik'ik wii'</t> <t>chi je' pankok' tinamit, chi je' panimaq tinamit.</t>", "21": "<t>Re' Dios ma' xuyeew ta q'ab' chi awach ta xb'anik ti' k'axik keh</t> <t>xuq'il la' taqe i reey je' wili xuq'or keh:</t>", "22": "<t>Ma'an taq ti' k'axik keh i wak'uun wixq'uun nusik'im cho kiwach.</t> <t>Eh ma' chih wo' awuchej taqe ijalal nuq'oral, inki.</t>", "23": "<pb/><t>Eh chawunchelaal taq i hat i wilkaat taq</t> <t>ayu' wach ak'al cha tz'uyej taq wach i QaJaaw Dios.</t> <t>Eh rajlaal i q'iij taq cha q'or rib'iral chi re' reh aj ko'loom.</t>", "24": "<t>Chaq'or wo' taq rib'iral ruloq'il keh chu'nchel i tinamit,</t> <t>Je' wo' hoq i nimaq kiwach ma' ilooj taj i rub'an.</t>", "25": "<t>Re' QaJaaw Dios xiik' naah nimaal wach,</t> <t>ruum aj re' i ruk'ul chi naaqaye'em ruloq'il.</t> <t>Eh xa re' wo' reh nim rajaawriik chikiwach taqe i tiyoox.</t>", "26": "<t>Re' i ki dios i tokoom tinamit xa tiyoox taqe, ma' xta kajaawriik.</t> <t>Raaj i qaDios i hoj re' reh xyej-anik reh i taxaaj.</t>", "27": "<t>Ma' k'isiin ta saqumaal chii' wach i QaJaaw Dios.</t> <t>Eh xiik' naah nimaal i rajaawriik, je' wo' hoq</t> <t>i ruloq'il ink'ularik chupaam i rusantolaj paat.</t>", "28": "<pb/><t>Eh chawunchelaal taq i hat tinamit wilkaat taq ayu' wach ak'al,</t> <t>chayeew taq rajaawriik, ruloq'il i QaJaaw Dios.</t>", "29": "<t>Chayeew taq ruloq'il i QaJaaw Dios</t> <t>ruum xa re' wo' reh i ruk'ul chi naa taq aloq'em.</t> <t>Eh chaxuk'aa' taq awiib' chuwach</t> <t>chak'am taq chaloq aamayiij chupaam i ru santo laj paat.</t>", "30": "<t>Chu'nchel ta naq i tinamit neekiyohlinik reh,</t> <t>ruum re' reh xye'wik reh panruye'aab' i wach ak'al</t> <t>reh chi ma' awach ta neenk'uyu'sanik reh.</t>", "31": "<t>Neeta naq insuuqb'ik ruk'ux i taxaaj,</t> <t>je' wo' wach ak'al. Eh cha q'or taq keh chu'nchel</t> <t>i tinamit chi re' i QaJaaw Dios xti manlik reey.</t>", "32": "<t>Neeta naq ink'uyu'jik i palaw,</t> <t>je' wo' i wilkeeb' chupaam.</t> <t>Eh nee ta naq insuuqb'ik ruk'ux i wach ak'al,</t> <t>je' wo' taqe i wilkeeb' chupaam.</t>", "33": "<t>Neeta naq insuuqb'ik kik'ux chuwach</t> <t>i QaJaaw Dios taqe i chee' wilkeeb' pantaq ch'ahn,</t> <t>ruum re' reh xchalik chi q'ataj q'orik chinaah i wach ak'al.</t>", "34": "<pb/><t>Chat'iosej taq reh i Dios, ruum re' reh q'e' atoob'</t> <t>juneliik wilik ketelinik wachiis ruuk'.</t>", "35": "<t>Eh je' taq wili i cha q'or reh:</t> <t>QaJaaw Dios qoh ako'leej tii ruum xa re' wo' hat ti ko'linik qeh.</t> <t>Neeta tii qoh awesaj chi kixilak i tokoom tinamit.</t> <t>Reh chi neenqaq'or rib'iral asantolaj b'ihnaal,</t> <t>reh chi suq qak'ux noq neetiqaloq'eej.</t>", "36": "<t>Neeta naq inye'arik ruloq'il i qaDios i hoj, hoj aj Israel,</t> <t>je' ta naq re' i neenb'aan reh chi juneliik, inki David.</t> <pb/>Eh je' ta naq re' inki taqe chu'nchel i tinamit, eh xkiloq'ej i QaJaaw Dios.", "37": "<pb/>Eh re' reey David xukanaa' i Asaf, ruch'ihil taqe i ma' tokoom ta ruuk' aha' wilik wii' i loq'laj kaxa molik wii' i ruk'uhb'aal i QaJaaw. Reh chi xkian i kamanik rajlaal q'iij re' i ajwaal wach chi b'anarik.", "38": "Eh xukanaa' wo' ar i Abed-edom ruch'ihil taqe i waxiqiib' ru ka'winaq chi winaq ma' tokoom ta ruuk'. Eh re' Obed-edom, rak'uun i Jedutún, ruch'ihil i Hosa xi kahnik chi kamanik panookb'al.", "39": "Eh re' i Sadoc ruch'ihil taqe i ruch aj tiij xipa'ab'jik chuk'amariik rub'eeh i loq'inik i chupaam i rusanto laj itz'ihy naah paat i QaJaaw Dios ar Gabaón chinaah inajt naah ye'aab'.", "40": "Reh chi re' taqe i keh xik'atwik reh i mayiij rajlaal wahq'eq, rajlaal xq'eq chinaah i artaal chuwach i QaJaaw Dios. Reh chi xkian nik' wach i tz'ihb'amaj rehtaliil chupaam i ruk'uhb'aal i QaJaaw Dios, je' rukab' i xuq'or keh i aj Israel.", "41": "Eh xkahnik wo' kuuk' i Hemán, ruch'ihil i Jedutún chi kitoob'jiik i xsik'arik kiwach ruuk' irulooq'jiiki QaJaaw Dios ruum re' reh juneliik wilik ketelinik wachiis ruuk'.", "42": "Eh re' i Hemán, re' i Jehutún kixulinik reh taqe tuun, re' wo' keh kiq'ojinik reh i pulato q'ooj, eh inkik'ulb'ilej taqe inkik'er kichii' chi tz'uuyjik wach i QaJaaw Dios. Re' taqe i rak'uun i Jedutún kikamanik panookb'al.", "43": "<pb/>Chi riij i re', chu'nchel i tinamit xi sutinik reje pankipaat. Eh re' reey David xsutinik wo' reje parupaat, reh chi xponik rukuxisaj taqe i awach reh."}