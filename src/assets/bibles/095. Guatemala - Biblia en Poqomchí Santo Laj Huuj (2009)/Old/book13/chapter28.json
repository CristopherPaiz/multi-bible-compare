{"1": "<pb/>Re' reey David xumol kiwach ar Jerusaleem i wilik kajaawriik, taqe ink'amwik kib'eeh i ju'jun ch'uq chi aj Israel. Je' wo' taqe i k'amal kib'eeh kikamanik ruuk' i reey, je' wo' i k'amal kib'eeh i ju'jun ch'uq chi soldado Eh xumol kiwach i k'amal kib'eeh i ki-ilwik reh i rak'aal, chu'nchel i chib'ih i wilik reh i reey, je' wo' hoq i ki-ilwik keh i rak'uun, rixq'uun, xumol kiwach i nimaq kiwach, je' wo' chu'nchel i soldado kow kiib'.", "2": "<pb/>Eh re' reey David xpa'lojik johtoq, je' wili xuq'or: Chab'iraj taq i naa nuq'orom was nuchaaq', hat taq nutinamiit. Re' hin wilik naq panuk'ux chi naa nuyejaam jino'q i paat naa ruwihiik wii' chi juneliik i kaxa molik wii' i ruk'uhb'aal i QaJaaw Dios. Re' naq i ye'aab' re' re' naa ruwihiik wii' i QaJaaw Dios. Re' hin nuyejaam naq chik wach chi re' hin naa nuyej-aniik reh.", "3": "Xa re' la' re' Dios je' wili i xuq'or weh: Ma' re' tee hat naa ayej-aniik i nupaat ruum re' hat, hat aj q'aq'ineel ma' k'isiin ikaansanik a'nam, inki.", "4": "Xa re' la' re' i QaJaaw i qaDios i hoj aj Israel xusik' cho nuwach chi kixilak i awach weh reh chi xirukoj chi juneliik chi reyil ayu' Israel. Eh xusik' cho wach i Judá reh chi kixilak i riih rumaam xelik chaloq i naa kikahniik chi taaq'anik Israel. Eh chi kixilak i riih rumaam i Judá xusik' cho kiwach i re', xusik' cho nuwach chi xirukoj chi reey chinaah i Israel.", "5": "Eh re' i QaJaaw Dios k'ih taqe wak'uun xuyeew weh. Eh chi kixilak i re' xusik' wach i Salomón, reh chi re' chik i reh naa rokiik chi reyil chikinaah i aj Israel rutinamiit i Dios.", "6": "Re' QaJaaw Dios je' wili xuq'or weh: Re' i Salomón awak'uun naa ruyej-aniik reh i nupaat, je' wo' hoq i ye'aab' wilik chi junsuut. Eh re' reh naa rukahniik chi wak'uun, eh re' hin naa nukahniik chi ruDios.", "7": "Re' hin naa nuye'em paruye'aab' chi reyil chi juneliik, wila' ma' xukanaa' rub'aan taqe i ruq'or i nuk'uhb'aal, wila' xuchop ruk'ux chub'aan je' rukab' i k'ahchi' yu'naak, inki weh.", "8": "<pb/>Eh re' taq i hat was nuchaaq' chuwach i QaJaaw Dios, eh chikiwach chu'nchel quch aj Israel kimolom kiib' ayu', rutinamiit i Dios, chu'nchel nuk'ux i nuq'or taq aweh chi cha a'n taq chu'nchel i ruk'uhb'aal i Dios xuq'or qeh. Reh chi nee taq inako'leej riij i ye'aab' wili, eh reh chi neenkahnik taq aweh, reh chi nee taq inakanaa' keh taqe i awiih aamaam naa kiwihiik koq'uun.", "9": "<pb/>Eh re' hat Salomón i hat wak'uun cha nimaj aaDios, i nuDios i hin, hin awajaaw. Cha a'n i rukamaj chu'nchel ak'ux parukorkiil. Re' i QaJaaw Dios reht'al chib'ih jariik i wilik paránima i ju'jun, eh reht'al i runa'ojb'al i ju'jun. Wila' xasik' i QaJaaw Dios re' reh neentoob'inik aweh. Eh wila' xaq'eb' chi riij ak'ux i hat nee wo' ti ruq'eb' chi riij ruk'ux i reh chi jumpech.", "10": "Eh wilik-oq panak'ux chi re' i QaJaaw Dios sik' wik awach chi re' hat naa ayej-aniik reh i rupaat i rusantolaj ye'aab'. Je' re' noq chakowej ak'ux, okeen chi kamanik, inki i reey David.", "11": "<pb/>Eh re' reey David xuq'asaj reh i Salomón re' i rak'uun i tz'ihb'amaj wii' rehtaliil nik' wach ruwii' i rupaat i Dios, naa rub'anam, je' wo' rehtaliil taqe i paat molb'al reh taqe xa chib'ih jariik, je' wo' taqe i ruxiik' inajt kinaah paat, kok' paat. Eh je' wo' rehtaliil i ye'aab' xti wilik rusantohiil.", "12": "Eh xuq'asaj wo' rehtalil nik' nimaal i kamanik xukapaaj rub'aan, re' taqe i ye'aab' wilkeeb' chi junsuut i rupaat i Dios, je' wo' taqe i kok' tasooj paam paat, naa ruwihiik chi junsuut. Eh xuyeew wo' reh i rehtaliil i molarik wii' taqe i xa chib'ih jariik, je' wo' hoq kimolarik wii' i mayiij wilik rusantohiil.", "13": "Xuq'asaj wo' reh i Salomón i rehtaliil nik' wach i kamanik naa kianam parupaat i Dios i ju'jun chi k'amal kib'eeh aj tiij re' taqe i riih rumaam i Leví. Eh nik' wach rilariik naa kianam i xa chib'ih jariik inkamanik parupaat i Dios.", "14": "<pb/>Eh k'ih i oro i plata xuyeew reh re' chi naa rukorjiik ruuk' oro, ruuk' plata chu'nchel i xa chib'ih jariik naa rukamaniik, parukamaj i Dios.", "15": "Eh xuq'asaj wo' i oro i plata yejemb'al reh taqe i ye'aab' kantela, je' wo' taqe i ye'aab' saqumb'al. Re' q'oreel nik' k'ihaal i oro, i plata naa rukorjiik wii' i ju'jun, je' wo' re' k'ihaal i xuq'asaj.", "16": "Eh xuq'asaj wo' reh i oro, i plata yejemb'al reh taqe i mexa inye'arik wii' i kaxlanwi'k inye'arik chi mayiij re' q'oreel nik' k'ihaal i naa rukorjiik wii' i ju'jun je' wo' re' k'ihaal i xuq'asaj.", "17": "Eh xuq'asaj wo' reh i xti manlik oro, i plata yejemb'al reh i chopb'al mayiij, je' wo' taqe i nimaq kulk, je' wo' taqe i xaro, je' wo' hoq i yejemb'al taqe reh i kulk uuk'b'al ha'. Re' q'oreel nik' k'ihaal inkorjik wii' i ju'jun, je' wo' re' k'ihaal i oro i plata, i tokoom chik ch'ihch' xuq'asaj.", "18": "Eh xuq'asaj wo' reh i xti manlik oro yejemb'al reh i artaal k'atb'al insensia. Eh xuq'asaj wo' hoq i oro i yejemb'al reh i kareta, je' wo' yejemb'al keh i kiib' chi je' kiwii' ánjel, ruuk' i kixiik' kib'urum naah i kaxa molik wii' i ruk'uhb'aal i QaJaaw Dios.", "19": "<pb/>Re' David je' wili i xuq'or reh i Salomón i rak'uun: Chu'nchel i wili re' i QaJaaw Dios xk'uhtanik weh. Re' hin xnutz'ihb'aaj rehtaliil reh chi nuq'asaj aweh xti nik' wach rub'aan naa a'nam i rupaat i QaJaaw Dios.", "20": "<pb/>Re' David je' wili i xuq'or reh i Salomón: chakowb'isaj ak'ux, okeen chub'anariik i kamanik. Matyo'jik marub'an kiib' ak'ux, ruum re' i nuDios i hin naa ruwihiik awuuk'. Eh re' reh ma' jaruuj naa kaat rukanaam cha wutkeel korehtaal i naa kohlaaj ruyejeb'jiik chu'nchel i rupaat i QaJaaw Dios.", "21": "Re' taqe i ju'jun ch'uq chi aj tiij re' ruuk' taqe i riih rumaam Leví chayeew rukowiil kik'ux chub'aan chu'nchel i kamanik chupaam i rupaat i QaJaaw Dios. Eh chu'nchel i winaq kitijem kiib' chi kamanik naa kokiik haa' chato'ariik xa chi siih. Je' wo' taqe i k'amal b'eeh, je' wo' taqe chu'nchel i tinamit, naa wo' kianam chu'nchel i naa aq'orom i hat, inki."}