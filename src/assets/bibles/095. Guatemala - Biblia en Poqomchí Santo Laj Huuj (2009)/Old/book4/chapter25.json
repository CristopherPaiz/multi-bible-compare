{"1": "<pb/>Re' taqe i aj Israel noq xi okik chi wihik ar Sitim re' taqe i winaq xkitoq'aa' k'oyomal kuuk' taqe ixoq aj Moab.", "2": "Re' taqe ixoq re' re' inkiyuq'eej taqe aj Israel chuk'uxariik i mayiij inkiyeew chuwach i tiyoox Baal-peor. Eh inkixuk'aa' kiib' chuwach i tiyoox re' re'.", "3": "Je' re' noq xkikanaa' kiib' chi xik'amarik reje chi looq'jiik i tiyoox Baal-peor. Ruum i re', re' QaJaaw ma' k'isiin ta xchalik rujosq'iil chikinaah i aj Israel.", "4": "Eh re' i QaJaaw Dios, je' wili i xuq'or reh i Moisés: <pb/>Re' hat chamol kiwach chu'nchel i winaq k'amal kib'eeh i aj Israel, neenajihk'aaj chi kalaq parusaqumaal i q'iij chi nuwach reh chi neenik'ik i nujosq'iil chikinaah i aj Israel, inki.", "5": "<pb/>Re' i Moisés xuq'or wo' keh i q'atal q'orik chikinaah i ju'jun ch'uq chi aj Israel chi naa kikansam taqe awach i xi k'amarik reje chi looq'jiik i tiyoox Baal-peor.", "6": "<pb/>Eh jinaj i winaq aj Israel xuk'am reje chi riij parupaat jinaj ixoq aj Madián. Chuwach i Moisés, eh chikiwach wo' chu'nchel i aj Israel kimolom kiib' noq oq'ik inki a'n panookb'al reh i santo laj itz'ihy naah paat molb'al iib'.", "7": "Eh re' Finees i rak'uun i Eleazar, eh riih i Aarón kajaaw i aj tiij noq xrilow chib'ih i xub'an i winaq xelik reje chi kixilak i aj Israel kimolom kiib' ar xooj ruchop i ruq'as laj ch'ihch'.", "8": "Eh xutahqeej reje i winaq aj Israel aha' wilik i ru-itz'ihy naah paat. Eh ar xusach wach i winaq xrik'saj i ruq'aslaj ch'ihch' chupaam, eh je' wo' re' i xub'an reh ixoq. Ruuk' i re' xhi'lik wach i kaq yab'ilaal k'achi' rukansanik keh i aj Israel.", "9": "Xa re' la' kamnaq wo' chik taqe i kijib' ru ka'winaq miil chi aj Israel ruum i kaq yab'ilaal.", "10": "<pb/>Re' i QaJaaw Dios je' wili xuq'or reh: i Moisés.", "11": "<pb/>Ruuk' i xub'an i Finees rak'uun i Eleazar re' i rak'uun i Aarón xujot'isaj wach i nujosq'iil chikinaah i aj Israel, ruum re' reh raaj chi xa re' hin nee kinaloq'ej, je' rukab' i nukapaaj i hin ruum aj re' majaa' i nusach kiwach chu'nchel i aj Israel.", "12": "Je' re' noq cha q'or reh i Finees chi re' hin kinq'orik chi neerub'an chi nee ruk'am riib' panotob'il wuuk'.", "13": "Re' hin naa nuye'em q'ab' reh chi naa rukahniik chi k'amal kib'eeh aj tiij. Eh naa kikahniik chi k'amal kib'eeh aj tiij taqe i riih rumaam, ruum re' reh iraaj chi xa re' hin naa nulooq'jiik. Ruum chi xuyeew i k'atoj mayiij chikiij i aj Israel, inki.", "14": "<pb/>Eh re' i aj Israel xkanteesjik ruch'ihil ixoq aj Madián, Zimri i rub'ihnaal, rak'uun Salu re' i k'amal kib'eeh taqe i riih rumaam i Simeón.", "15": "Eh re' ixoq aj Madián xkanteesjik Cozbi rub'ihnaal, rixq'uun i Zur k'amal kib'eeh i junch'uq chi aj Madián.", "16": "<pb/>Re' i QaJaaw Dios je' wili i xuq'or reh Moisés:", "17": "<pb/>Re' taq i hat aj Israel, hiy taq chi q'aq'inik kuuk' i aj Madián korehtaal taq i na a'n keh.", "18": "Ruum re' keh xkian taq aweh, ruuk' jot'ooj taq xat kimin chi rulooq'jiik i kitiyoox Baal-peor rub'ihnaal. Re' wo' keh kik'amwik b'eeh ruuk' i ma' holohik taj xub'an ixoq Cozbi re' rixq'uun i k'amal kib'eeh i junch'uq chi aj Madián. Re' ixoq xkanteesjik ruuk' q'aslaj ch'ihch', noq xnutaq'aaj chaloq i runimaal yab'ilaal ruum xaloq'ej taq tiyoox re' re', inki."}