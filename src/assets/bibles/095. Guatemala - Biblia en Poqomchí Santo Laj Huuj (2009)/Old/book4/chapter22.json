{"1": "<pb/>Re' taqe i aj Israel xiooj wo' chik chikiwach ar chik xooj kiyejaa' ki-itz'ihy naah paat wach k'ixkaab' Moab, chucheel i nim ha' Jordán chuwach reje i tinamit Jericó.", "2": "<pb/>Eh noq xrilow i Balac rak'uun i Zipor i kireey i aj Moab chi re' taqe i aj Israel xkian reh taqe i aj amorreo xchalik ruyo'jiik.", "3": "Eh ma' k'isiin wo' xchalik kiyo'jiik taqe i aj Moab ruum yohb'aal wach kik'ihaal i aj Israel.", "4": "Re' taqe i aj Moab, je' wili xkiq'or keh taqe i mama' winaq re' taqe i k'amal b'eeh chi kixilak i aj Madián: <pb/>Re' taqe i tinamit Israel wilik naa kianam qeh, naa kisacham wach i qatinamiit, je' rukab' noq i rusach wach i k'im jino'q i b'ooyax, inki taqe.", "5": "Eh re' reey Balac rak'uun i Zipor xutaq'aaj ruk'amariik i Balaam rak'uun i Beor, ar wilik chupaam i ye'aab' Pator wilik chi chii' i nim ha' Éufrates wilik chupaam i kiye'aab'. Re' Balac je' wili xuq'or reje keh i raj taqareel: Re' taq i hat je' taq wili i neenaq'or reh i Balaam: Ruk'ihaal tinamit xi elik chaloq Egipto xkinujisaj chik paam i nutinamiit ayu' chik taqe patim chi nuwach.", "6": "Chaloq wuuk' ayu' reh chi nee rupahqaaj i ma' holohik ta chikinaah i tinamit wili, q'e' kow kiib' chi qawach i hoj, nee oon naq inche nub'an keh, eh nee oon naq inche i nub'an reje kehteesjiik panutinamiit. Ruum re' hin weht'al chi re' reh noq i rupahqaaj i holohik inye'arik reh, eh noq i rupahqaaj i ma' holohik taj inye'arik reh, tiko'q taq ponoq reh, inki.", "7": "<pb/>Eh re' taqe k'amal kib'eeh i aj Moab kuch'ihil taqe i k'amal kib'eeh i aj Madián xiooj wo' hoq chi q'orob'jiik i Balaam, eh xkik'am reje i tumiin tojb'al reh i naa ruchaliik rub'anam, xkiq'or wo' reh i Balaam i xuq'or reje i reey Balac.", "8": "Eh je' wili i xq'orarik keh ruum i Balaam: <pb/>Re' taq i hat tikaan pee taq jino'q aq'ab' ayu', ko'qal taq inab'iraj weh ab'eeh chib'ih pa' i nee ruq'or weh i QaJaaw Dios, inki. <pb/>Eh re' taqe i aj taqareel xi kahnik wo' cho ruuk' i Balaam.", "9": "Chupaam aq'ab' re' re' xk'ulik q'orob'joq i Balaam ruum i Dios xpahqaljik reh chi je' wili: <pb/>¿Awach taqe i winaq wilkeeb' awuuk'? inki.", "10": "<pb/>Re' i Balaam je' wili ruchaq'weesjiik i Dios xub'an: <pb/>Re' Balac rak'uun i Zipor kireey i aj Moab xtaaq'anik cho keh wuuk' je' wili xutaq'aaj cho ruq'orariik:", "11": "Re' taqe i aj Israel xi elik cho Egipto xkinujisaj chik paam i nutinamiit. Ruum aj re' inwaaj chi nee ti chalik wuuk', k'oloq apahqaaj i ma' holohik taj chikinaah, chi je' re' nee oon naq i nub'an keh, eh nee oon naq inwesaj taqe reje panutinamiit, inki chaloq.", "12": "<pb/>Re' i QaJaaw Dios je' wili i xuq'or reh i Balaam: <pb/>Ma' nee ta tiooj, eh ma' nee ta wo' rub'an chi nee naapahq'aaj i ma' holohik taj chikinaah i aj Israel ruum re' hin nuk'uxisam taqe, inki.", "13": "<pb/>Re' Balaam noq xwuktik chi junwaar, je' wili i xuq'or keh i aj taqareel: <pb/>Re' taq i hat ti sutinoq taq reje panatinamiit re' hin xuq'or weh i QaJaaw Dios chi ma' ruyee ta riib' chi nee taq kinooj chawiij, inki.", "14": "<pb/>Re' taqe i aj taqareel re' re' xi sutinik wo' chik cho ruuk' i Balac je' wili xkiq'or reh: <pb/>Re' Balaam ma' xraaj ta chalik chiqiij, inki taqe.", "15": "<pb/>Eh re' i Balac wilik wo' chik taqe i k'amal b'eeh xutaq'aaj taqe reje q'e' chik nimaq kiwach chuwach i xutaq'aaj taqe reje pampeet.", "16": "Re' taqe i k'amal b'eeh re' re' xiooj wo' chik chi q'orob'jiik i Balaam, je' wili i xkiq'or reh: <pb/>Re' i Balac je' wili i xuq'or cho chawiij: Mansahchik ti paruk'ux chi neenchalik wuuk', inki", "17": "Re' hin neenuyeew runimaal wach, eh neenub'an chu'nchel i nee ruq'or weh. Re' hin inwaaj chi neen k'ulik ru pahq'aaj i ma' holohik taj chinaah taqe i aj Israel wili, inki chaloq, inki taqe.", "18": "<pb/>Re' Balaam je' wili i xuq'or keh aj taqareel: <pb/>Re' Balac atoob' ta naq nee ruyeew weh chu'nchel i oro i plata nujinaq chupaam i rupaat i rub'an wii' taaq'anik ma' jaruuj neenuq'at wach i xuq'or weh i nuDios, ni xata naq neenub'an jino'q i nim wach na'ojb'al, oon k'isiin wach na'ojb'al.", "19": "Xa re' la' tikaan wo' pee taq jino'q aq'ab' ayu' i iqal taq neenuq'or aweh chib'ih pa' jariik i nee ruq'or weh i QaJaaw Dios, inki.", "20": "<pb/>Re' Balaam xk'ulik ula'joq ruum i Dios chaq'ab' je' wili i xq'orarik reh: <pb/>Wila' re' wo' chik i hat xat chalik kiyuq'eej taqe i winaq wilkeeb' awuuk' neerub'an chi nee tiooj chikiij, xa re' la' neena a'n i neenuq'or aweh i hin, inki.", "21": "<pb/>Re' i Balaam xwuktik chi junwaar xukoj rij i rub'uuruux xjohtik chaloq chi riij xchalik chikiij taqe i k'amal kib'eeh i aj Moab.", "22": "<pb/>Re' Balaam chalik chi riij ixoq b'uurux ruch'ihil taqe i kiib' chi rumoso. Eh re' i QaJaaw Dios xchalik ruk'ah chinaah i Balaam ruum xchalik wo' chikiij. Ruum i re' xuyeew riib' i ánjel parub'eeh reh chi ma' xik'ik taj.", "23": "Eh re' ixoq b'uurux iqlik wii' i Balaam xrilow chi re' i ruánjel i QaJaaw rutz'apam paam i b'eeh, wilik ruq'aslaj ch'ihch' pan q'ab', re' b'uurux xelik reje pamb'eeh tokoom chik xuk'am reje. Eh noq xrilow chi je' re' i Balaam xtohq'ik ruq'ojom ixoq b'uurux reh chi xuk'am wo' naq chik i korik b'eeh.", "24": "Eh chi riij i re', re' i ánjel xchalik rupab'aa' riib' panlahtz' aha' i k'ultar tikooj wii' uuva, k'ultar wo' wilik i tz'aq ab'aj chi chii' i b'eeh.", "25": "Eh noq re' ixoq b'uurux xrilow chi wilik wo' chik pamb'eeh i ruánjel i QaJaaw xuyok'aa' i koq riib' wach tz'aq ar xuch'ey i koq i rutuuq i Balaam. Eh re' i Balaam xuq'oj wo' chik ixoq b'uurux.", "26": "Eh re' i ruánjel i QaJaaw xchalik wo' chik chi peet b'eeh xupab'aa' riib' aha' i k'isiin wii' wach i b'eeh aha' i ma' xub'an ta chik chi xukotej riij ni xata parusak'aaj ni xata parutz'eet.", "27": "Eh noq re' ixoq b'uurux xrilow wach i ruánjel i QaJaaw Dios xupach'aa' riib' wach ak'al. Eh noq xrilow chi je' re' i Balaam xkaqrik xuq'ojib'eej ruuk' q'ab' chee' ixoq b'uurux.", "28": "Eh chupaam i jumehq' re' re', re' i QaJaaw Dios xuyeew q'ab' reh ixoq b'uurux chi xq'orik. Eh re' b'uurux, je' wili i xuq'or reh i Balaam: <pb/>¿Chib'ih jariik i ti' xnub'an aweh? ruuk' i wili oxpech chik axinaq'oj, inki.", "29": "<pb/>Re' Balaam je' wili i ruch'aq' wesjiik ixoq b'uurux xub'an: Re' hat xa nujot'ariik i na a'n wilik ta jino'q i nuq'as laj kuchilo wuuk' yu'naak naq neetinukansaj, inki reh.", "30": "<pb/>Eh re' ixoq b'uurux je' wili ruchaq'weesjiik i Balaam xub'an: <pb/>Jank'al kinokik awuuk' xa chi wiij wo' tib'ehik, eh re' hin ma' jank'al ta nub'an aweh i k'ahchi' nub'anam aweh yu'naak, inki. Eh re' Balaam je' wili chaq'wik xub'an: <pb/>Korik chi ma' jank'al ta na a'n weh chi je' wili, inki.", "31": "<pb/>Eh re' i QaJaaw Dios xuyeew q'ab' reh i Balaam chi xrilow wach i ánjel chi ruq'atam paam i b'eeh, ruyohq'eem jinaj i ruq'as laj ch'ihch'. Eh noq xrilow chi je' re' i Balaam xuk'utzaa' qohoq riib' korehtaal xureq wach ak'al ruuk' i yejal wach.", "32": "Xa re' la' xpahqaljik reh ruum i ánjel chi je' wili: <pb/>¿Chib'ih reet noq oxpech xaq'oj aa ixoq b'uurux? Chanab'eej noq re' hin xin chalik chi rutz'apariik ab'eeh ruum ma' holohik taj inooj a'an.", "33": "Re' ixoq b'uurux oxpech xrilow nuwach noq wilkiin pamb'eeh, eh oxpech xujal rub'eeh, eh wita ma' xujal rub'eeh xat nukansaj naq chik i hat, eh re' reh ma' xnukansaj ta naq.", "34": "<pb/>Eh re' Balaam je' wili ruchaq'weesjiik i ruánjel i QaJaaw xub'an: <pb/>Re' hin korik chi ximahkunik ruum ma' weht'al ta naq chi re' hat titz'apwik paam i nub'eeh. Wila' ma' ruk'ul ak'ux chi naawojiik nee wo' chik kin sutinik reje, inki.", "35": "<pb/>Eh re' i ruánjel i QaJaaw Dios je' wili i xuq'or: <pb/>Neerub'an chi nee taq tiooj chikiij taqe i winaq re' re', xa re' la' xa re' wo' neena a'n i neenuq'or aweh i hin, inki. <pb/>Eh re' Balaam xchalik wo' chikiij taqe i aj taqareel re' re'.", "36": "<pb/>Eh noq xunab'eej i reey Balac chi xk'ulik chik iloq i Balaam xooj chi k'ulariik chupaam i tinamit wilik paruyuq'ul i Moab wilik ma' najt ta chi chii' i nim ha' Arnón, wilik reje pank'ula't reh i ye'aab'.", "37": "Je' wili i xuq'or i reey Balac reh i Balaam: <pb/>Re' hin ka'pech xnutaq'aaj ak'amariik. ¿Chib'ih reet noq ma' nawaaj ta naq chalik? ¿Mi xakapaaj re' hat chi ma' nee ta nub'an ruye'ariik runimaal awach? inki.", "38": "<pb/>Eh re' i Balaam je' wili ruchaq'weesjiik xub'an: <pb/>Yu'naak ayu' chik wilkiin awuuk' xin chalik cha wilariik, xa re' la' ma' xta wajaawriik chi nee tinuq'o'reej chi wib'il wiib'. Re' hin xa re' wo' neenuq'or aweh i nee ruq'or weh i Dios, inki.", "39": "<pb/>Chi riij i re', re' i Balaam xooj chi riij i reey Balac ar Quiriat-huzot.", "40": "Re' Balac ar xutaq'aaj kikanteesjiik taqe ixoq wakax, taqe i tentzun, reh chi xkik'am reje reh i Balaam chi naa ruk'uxum i reh, eh je' wo' taqe k'amal kib'eeh i aj Moab.", "41": "<pb/>Eh chi junwaar chik re' Balac xuk'am reje i Balaam xujosaj chinaah i yuuq' Bamot-baal, ar xrilow chaloq aha' kiyejaam ki-itz'ihy naah paat chu'nchel i aj Israel."}