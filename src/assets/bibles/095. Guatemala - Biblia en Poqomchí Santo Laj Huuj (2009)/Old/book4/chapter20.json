{"1": "<pb/>Chupaam i peet poh reeh i haab', re' taqe i aj Israel xi ponik chupaam i ye'aab' chiq yuuq' Zin. Eh ar xi kahnik chupaam i tinamit Cades, eh ar xkimik i María, ar wo' xkimuq'aa'.", "2": "<pb/>Eh ruum chi ma' xkireq ta kihaa' i aj Israel chupaam i ye'aab' re' re' xchalik kijosq'iil chinaah i Moisés, ruch'ihil i Aarón.", "3": "Je' wili xkiq'or i tinamit reh i Moisés: <pb/>Ma' xta naq reet chi xoj kimik ta haa' kuuk' i tinamit xukansaj i QaJaaw Dios.", "4": "¿Chib'ih reet noq xoj ak'am taq chaloq i hoj, hoj rutinamiit i QaJaaw Dios chupaam i chiq yuuq' wili? ¿Mi naawaaj taq re' hat chi naaqakimiik chi qunchelaal i hoj, ruch'ihil taqe i qachikoop?", "5": "¿Chib'ih reet noq xoj awesaj taq cho Egipto, eh ayu' taq chik xoj ak'am chaloq chupaam i ye'aab' wili ma' xta kamaj? Ayu' ma' xta i neenqatik qeh, ma' rub'an taj i higo, i uuva, i granado. Eh ni xata naq ha' i wilik chi neenquk'ej, inki taqe.", "6": "<pb/>Eh re' i Moisés ruch'ihil i Aarón xi elik reje chikiwach i tinamit xiooj panookb'al reh i santo laj itz'ihy naah paat molb'al iib', xkik'utzaa' qohoq kiib' korehtaal xkireq wach ak'al ruuk' i yejal kiwach. Eh re' i ruloq'il i Dios xuk'uhtaaj riib' chikiwach.", "7": "Re' i QaJaaw Dios, je' wili i xuq'or reh i Moisés:", "8": "<pb/>Re' hat cha chop i karote, eh awuch'ihil i Aarón noq neenamol kiwach i tinamit. Eh chikiwach i keh nee taq inaq'or reh i saq rehp ab'aj chi nee ruyeew chaloq i ha' nee taq inawilow chi nee nelik chaloq i ma' k'isa, ha' eh neenkian kihaa' chu'nchel i tinamit, je' wo' i kichikoop, inki.", "9": "<pb/>Eh re' i Moisés xuchop wo' hoq i karote wilik chuwach i QaJaaw je' rukab' i xq'orarik reh.", "10": "Re' i Moisés, i Aarón xkimol wach i tinamit chuwach i saq rehp ab'aj, re' i Moisés je' wili i xuq'or keh: <pb/>Chab'iraj taq i hat i xaq'etwachej taq i Dios: ¿Mi rik'ul re' chi re' hoj naaqesam chee ha' chupaam i saq rehp ab'aj wili reh chi nee taq inqayeew aweh chi uuk'jik?", "11": "<pb/>Eh noq xukohlaaj ruq'orariik i re' i Moisés xuksaj johtoq i karote, eh ka'pech xuq'oj i koq wach i saq rehp ab'aj ruuk' i karote. Eh yohb'aal wach i ha' xelik cho chupaam, eh re' taqe i aj Israel ruch'ihil i kichikoop xkian kihaa'.", "12": "Re' i QaJaaw Dios je' wili i xuq'or reh i Moisés, i Aarón: <pb/>Ruum chi ma' xanimaj ta taq i xnuq'or aweh, eh ma' xayeew ta taq nuloq'il chikiwach i aj Israel. Re' hin ma' naa ta nuye'em q'ab' chi nataq akojom i koq i tinamit wili chupaam i ye'aab' nuq'orom rib'iral chi naa nuye'em keh, inki.", "13": "<pb/>Re' taqe wili xk'ularik chupaam i ye'aab' xelik wii' i ha' ar Meriba re' i xkichoqej wii' i QaJaaw taqe i aj Israel. Eh re' reh ruuk' taqe i xub'an ar xuk'uhtaaj chikiwach chi wilik i rusantohiil.", "14": "<pb/>Noq ko wilkeeb' ar Cades, re' i Moisés wilik taqe i raj taqareel xutaq'aaj reje ruuk' i kireey i aj Edom, je' wili i xkiq'or ponoq reh: Re' hoj i hoj aj Israel quuk' qiib' taq awuuk' i hat xoj taq'ab'jik chaloq chuq'orariik aweh, re' hat aweht'al wo' hoq chib'ih i ti' k'axik xoj ik'ik wii'.", "15": "Re' taqe i qamaam qati't najtir xiooj chi patinik ar Egipto najt xi k'acharik ar, eh xi ik'tesjik chi ti' k'axik kuum i aj Egipto, eh je' wo' chik re' i xkian qeh hoj.", "16": "Ruum i re' xqapahqaaj otob'il reh QaJaaw Dios chi naakooj resam cho ar, xub'iraj wo' hoq i xqapahqaaj reh ruuk' oq'ik, xutaq'aaj chaloq jinaj i ánjel xoj resaj wo' cho ar Egipto yu'naak ar chik wilkooj chupaam i tinamit Cades, pank'ula't cho ruuk' aaye'aab'.", "17": "Ruum aj re' xoj chalik chupahqaljiik aweh otob'il reh chi nee nayeew q'ab' qeh chi nee qoh ik'ik paruyuq'ul aatinamiit. Re' hoj ma' nee ta qoh ik'ik chupaam i ye'aab' wilkeeb' wii' i tik mu'uun re' i tikooj wii' taqe i uuva. Eh ma' nee ta wo' i nquk'eej qeh i ha' wilkeeb' chupaam taqe ajul haa'. Eh re' i korik b'eeh neenqak'am ma' nee tan qajal i qab'eeh korehtaal inqaq'at wach i ruyuq'ul aatinamiit, inki taqe.", "18": "<pb/>Eh re' i kireey i aj Edom je' wili i xuq'or: <pb/>Re' hin ma' nee ta nuyeew q'ab' chi nee taq ti ik'ik paruyuq'ul i nutinamiit. Eh wila' xamin taq chawiib' chi ik'ik, netaq tiooj nuq'at wuch'ihil taqe i nu soldado, inki.", "19": "<pb/>Eh re' taqe aj taqareel je' wili i xkiq'or reh: <pb/>Chakuy chayeew ti q'ab' qeh re' hoj re' korik b'eeh neenqak'am, eh wila' re' hoj, oon wila' re' taqe i qachikoop xkuk'ej keh i ha' wilkeeb' chupaam taqe ajul haa' nee wo' inqatoj aweh, re' inqaaj re' chi nee nayeew q'ab' qeh chi nee qoh ik'ik chi qooq, inki taqe.", "20": "<pb/>Eh re' i kireey i aj Edom je' wili i xuq'or: Re' hin. <pb/>Xnuq'or taq chik aweh chi ma' nee ta taq ti ik'ik, inki. <pb/>Eh xuk'am taqe reje i ru soldado wilik kikanteesb'aal kuuk' xooj chi kiq'atariik i aj Israel.", "21": "Eh re' Edom ma' xuyeew ta q'ab' chi xik'ik chupaam i ruyuq'ul i rutinamiit. Eh kilow chi je' re' i aj Israel tokoom chik i b'eeh xkik'am reje.", "22": "<pb/>Eh chu'nchel i tinamit xi elik pan tinamit Cades ar xiooj reje chi korkiil i yuuq' Hor.", "23": "Eh ar pank'ula't reje reh i ruyuq'ul i rutinamiit i Edom, je' wili i xuq'or i QaJaaw Dios reh i Moisés, i Aarón:", "24": "Re' i Aarón naa rukimiik ma' naa ta nuye'em q'ab' chi naa rukojom i koq taqe i aj Israel wili chupaam i ye'aab' nuq'orom rib'iral chi naa nuye'em keh ruum akab'cheel taq ma' xanimaj ta taq i nuk'uhb'aal aha' xelik cho wii' i ha' ar Meriba.", "25": "Re' hat Moisés chak'am johtoq i Aarón ruch'ihil i rak'uun Eleazar chinaah i yuuq' Hor.", "26": "Eh ar neenawesaj i ruso' chi riij re' xukoj noq xkahnik chi k'amal kib'eeh aj tiij, chi riij chik i Eleazar i rak'uun nee nakoj. Re' Aarón ar naa rukimiik chaloq.", "27": "<pb/>Eh re' i Moisés xub'an wo' hoq nik' wach i xq'orarik reh ruum i QaJaaw Dios. Eh chikiwach i ruk'ihaal tinamit xijohtik johtoq chinaah i yuuq' Hor.", "28": "Eh re' Moisés ar xresaj chi riij i ruso' i Aarón re' xukoj noq xkahnik chi k'amal kib'eeh aj tiij, eh chi riij chik i Eleazar xukoj re' i rak'uun i Aarón. Eh chinaah i yuuq' Hor xkimik i Aarón. Re' i Moisés ruch'ihil i Eleazar xiqajik cho ar.", "29": "Eh noq xkib'iraj i aj Israel chi xkimik i Aarón i k'amal kib'eeh aj tiij, ma' k'isiin ta xtib'ik kik'ux, lajeeb' ru ka'winaq q'iij xkoq'ej."}