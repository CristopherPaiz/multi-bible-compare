{"1": "<pb/>Re' QaJaaw Dios je' wili i xuq'or reh i Moisés:", "2": "Re' hat cha q'or keh i aj Israel taqe i q'orik wili. Noq naakokiik chupaam i ye'aab' naa nuye'em keh chi naa kik'achariik ar.", "3": "Koruman chi naakiq'aasam chi kik'atoj mayiij jino'q imas wakax, jino'q i tentzuun ye'b'al nuloq'il, reh chi neemponik chi nuwach chi nk'ohnik laj mayiij. Re' i re' naakiq'aasam chi riij chi xooj eloq wach i nuq'orom, oon xa pankik'ux neenchalik, oon neenkiq'asaj chupaam jino'q i nim wach ninq'iij.", "4": "Eh awach i nee ruk'am chee rumayiij chi nuwach koruman chi naa ruqasam haa' chi kimayiij ik'inaq kijib' libra chi holohik arina, xilakimaj ruuk' i jinaj nimlaj lemeta chi aseite.", "5": "Eh re' k'atoj mayiij re' re' naa wo' kiq'asam haa' ju'jun i nimlaj lemeta chi riis uuva chi ruk'uliil i ju'jun chi chikop.", "6": "Eh wila' imas tentzun xkiq'asaj koruman chi naakiq'aasam chiruk'uliil i k'isiin ma' b'elejeeb' libra chi holohik laj arina xilakimaj ruuk' ik'inaq jinaj nimlaj lemeta chi aseite.", "7": "Eh naa wo' kiq'asam chi kimayiij ik'inaq jinaj nimlaj lemeta chi riis uuva reh chi naa ruponiik chi nk'ohnik laj mayiij chi nuwach.", "8": "Eh wila' k'isa imas wakax i naa kik'atam chi kimayiij k'amb'al iib' panotob'il, oon reh k'amb'al kiib' panotob'il wuuk' i hin, hin Dios, oon mayiij chi riij chi xooj eloq wach i q'orooj cho rib'iral.", "9": "Koruman chi naa kiq'asam chiruk'uliil i k'isa imas wakax re' re' ik'inaq oxlaj libra chi holohik laj arina xilakimaj ruuk' i kiib' nimaq lemeta chi aseite.", "10": "Eh koruman wo' hoq chi naa kiq'asam haa' i kiib' nimaq lemeta chi riis uuva reh chi naa ruponiik chi nk'ohnik laj mayiij chi nuwach i hin.", "11": "Eh naa wo' kiq'asam haa' taqe i re' noq naakiq'aasam chi kimayiij jino'q imas wakax, eh jino'q imas tentzun, oon jino'q i k'isa tentzun, oon jino'q i k'isa kaprax.", "12": "Je' taq re' i naa a'nam kuuk' i ju'jun chi chikop naa taq aq'asam chi amayiij kojarub' pa' neemponik taq i naa aq'asam.", "13": "Eh chawunchelaal taq i hat aj Israel koruman chi je' re' taq i naa a'nam xa jarpech pa' naa taq aq'asam i chikop chi k'atoj mayiij, ink'ohnik imponik chi nuwach i hin.", "14": "<pb/>Eh re' taqe i tokoom tinamit xa ik'ik keh, oon patim taq chaxilak wila' xkaaj kiq'asam i chikop chi k'atoj mayiij ink'ohnik imponik chi nuwach i hin, nik' wach ruq'ahteesjik naa taq a'nam amayiij i hat, je' wo' re' i naa kia'nam i keh.", "15": "Re' i k'uhb'aal chi riij i mayiij wili aweh taq i hat keh wo' taqe i aj tokoom tinamit xa ik'ik keh, oon patim taq chaxilak. Eh keh taqe i tuutb'ees ajaab'ees, keh wo' hoq i kiih kimaam naa kiwihiik koq'uun.", "16": "Re' i k'uhb'aal wili naa animam taq i hat, je' wo' taqe i tokoom tinamit, tiko'q keh, inki Dios.", "17": "<pb/>Re' i QaJaaw Dios je' wili i xuq'or reh i Moisés:", "18": "Re' hat cha q'or keh i aj Israel taqe i q'orik wili: Noq okinaq chik taqe chupaam i ye'aab' aha' naa nuk'amam taqe reje wii'.", "19": "Noq naa rutohq'iik kianam rusuqkiil i wach i kitik kimu'uun nareliik chupaam i ye'aab' re' re', koruman chi naa kiq'aasam i kimayiij chi nuwach i hin.", "20": "Nik' wach noq inkiq'asaj chi kimayiij i peet wach i kitik, naa wo' kiq'asam chi mayiij chi nuwach i peet kaxlanwi'k inki yejaa' ruuk' peet wach i ki trigo.", "21": "Eh re' kaxlanwi'k juneliik naakiq'aasam chi mayiij i keh, je' wo' taqe i kiih kimaam naa kiwihiik koq'uun.", "22": "<pb/>Eh wila' re' keh xa chi ma' keht'al xkikanaa' rub'anariik jino'q keh i xnuq'or, re' i k'uhb'aal xnuq'or reh i Moisés chi naa kianam.", "23": "Eh wila' xa ruchaliik wo' chaloq chi ma' inki a'n ta rub'aan xa re' wo' noq xnuyeew reh i Moisés k'uhb'aal wili, eh xaxikuloq wo' ayu' yu'naak chi ma' inki a'n ta chu'nchel i ruq'or.", "24": "Eh wila' xa chi ma' keht'al xkian i mahk re' i tinamit koruman chi naakiq'aasam jinaj i k'isa imas wakax chi k'atoj mayiij ink'ohnik imponik chi nuwach i hin, naa wo' kiq'aasam chi mayiij i xa chi naq'wach ruch'ihil i riis uuva, je' rukab' i ruq'or i k'uhb'aal. Eh naa wo' kiq'aasam jinaj imas kaprax chi riij i mahk.", "25": "Eh chi riij i re', re' k'amal b'eeh aj tiij naa ruq'aasam i mayiij pahqb'al kuyb'al kimahk chu'nchel i tinamit Israel. Re' hin naa wo' nukuyum kimahk ruum kiq'aasam chik i kimayiij chi riij i mahk, xa chi ma' keht'al xkian.", "26": "Korik noq re' hin naa nukuyum i kimahk chu'nchel i aj Israel, je' wo' taqe i tokoom tinamit patim chi kixilak, ruum xa chi ma' keht'al i xkian i mahk re' re'.", "27": "<pb/>Eh wila' xa jinaj xb'anik i mahk chi ma' reht'al, ixoq kaprax jinaj haab' i wilik reh naa ruq'aasam chi rumayiij chi riij i ru mahk.", "28": "Re' i k'amal kib'eeh aj tiij naa ruq'aasam i mayijimaj chikop chuwach i QaJaaw Dios chi riij i awach xb'anik reh i mahk chi ma' reht'al. Eh noq ruq'asam chik i chikop chi mayiij naa rukuyariik i ru mahk.", "29": "Re' i mayiij wili koruman chi naa kiye'em i aj Israel, je' wo' i tokoom tinamit patim chi kixilak, wila' xa chi ma' keht'al ma' xkian taj i ruq'or i k'uhb'aal chi riij i ruye'ariik i mayiij.", "30": "<pb/>Eh wila' re' jino'q i xaraaj chi ma' xub'an taj i ruq'or i k'uhb'aal re' re', eh ma' xponik ta k'isinoq chi nuwach i xub'an. Re' reh naa rehtesjiik chi kixilak i aj Israel, atoob' ta aj Israel, atoob' ta tokoom tinamit.", "31": "Re' reh ruum chi ma' xponik ta k'isinoq panaq'wach i nuq'oral ma' xub'an taj i ruq'or i nuk'uhb'aal ruum i re' naa rehtesjiik reje chi kixilak i tinamit, tiko'q keh, inki Dios.", "32": "<pb/>Eh noq re' taqe i aj Israel b'ehik inki a'n cho chupaam i ye'aab', jinaj i winaq xkireq chi si'wik i rub'an chupaam i hi'limb'al q'iij.", "33": "Eh re' keh xkik'am reje chuwach i Moisés, chuwach i Aarón, chikiwach i ruk'ihaal tinamit.", "34": "Ar xkiyeew pantz'ilom i winaq, ruum komajaa' ta naq i naab'jik chib'ih i naa rub'aan ruuk'.", "35": "Eh re' i QaJaaw Dios je' wili i xuq'or reh i Moisés, re' winaq re' re' i ruk'ul chi naa rukanteesjiik najt reje ruuk' i itz'ihy naah paat wilkaat taq wii' chu'nchel i tinamit naakik'utwiik reh chi ab'aj, inki.", "36": "Eh xkesaj cho chupaam i ye'aab' wilkeeb' wii' i aj Israel xkikutib'eej chi ab'aj i winaq re' re' korehtaal xkikansaj, je' rukab' i xq'orarik reh i Moisés, ruum i QaJaaw Dios.", "37": "<pb/>Re' i QaJaaw Dios je' wili i xuq'or reh i Moisés:", "38": "Re' hat cha q'or keh i aj Israel chi re' keh, eh chi re' taqe i kiih kimaam naa kiwihiik na' chub'an koruman chi naa kikojom rusinchii' i rooq i kiso', eh chi xilak i re' naa kikojom i tolotaq rax muq'ik laj nooq'.", "39": "Eh noq naakilom wach i rusinchii' i kiso' naa ruk'uliik cho pankik'ux chu'nchel i nuk'uhb'aal nuq'orom keh, eh naa kianam rub'aan. Eh ma' naa ta chik kianam i kiyiib' wach kapeew i keh, eh inkootwaaj rub'aan, ruum i re' ma' korik ta chik wach kik'ux wuuk'.", "40": "Chi je' re' naa ruk'uliik pankik'ux naa kianam chu'nchel i nuk'uhb'aal nuq'orom keh reh chi naa ruwihiik kisantohiil, eh re' hin naa nukahniik chi ki Dios.", "41": "Re' hin kaJaaw i ki Dios xineesanik cho keh pan tinamit Egipto re' inwaaj i hin chi naa nukahniik chi hin manlik ki Dios, tiko'q keh, inki Dios."}