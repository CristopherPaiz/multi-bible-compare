{"1": "<pb/>Re' taq i hat chupaam i k'amb'al rub'eeh i ruwuuq poh naa taq a'nam i santo laj moloj iib', ma' jino'q taq aweh i naa rukamaniik. Eh naa taq aq'orom rib'iral i q'iij re' re' ruuk' i ruhuupjiik paam i tuun.", "2": "Re' ink'ohnik laj k'atoj mayiij taq naa aq'asam, re' imponik chi nuwach i hin, jinaj i k'isa imas wakax, jinaj imas tentzun. Eh wuquub' i tentzun ju'jun haab' i wilik keh, manlik wach i kiti'jolal.", "3": "Re' i k'isa imas wakax i naa taq aq'asam chi ruk'u'liil ik'inaq oxlaj libra chi holohik laj arina xilakimaj ruuk' aseite. Eh re' imas tentzun naa taq aq'asam chi ruk'u'liil i k'isiin ma' b'elejeeb' libra chi arina xilakimaj ruuk' aseite.", "4": "Eh re' ju'jun chi kok' imas tentzun naa taq aq'asam chi ruk'u'liil ik'inaq kijib' libra chi holohik laj arina xilakimaj ruuk' aseite.", "5": "Eh koruman wo' hoq chi naa taq aq'asam chi k'atoj mayiij jinaj kaprax pahqb'al kuyb'al taq amahk.", "6": "Eh noq aq'asam taq chik ak'atoj mayiij naa taq aye'em rajlaal poh, je' wo' hoq i amayiij naa taq aye'em rajlaal q'iij ruch'ihil taq i wach atik ruch'ihil i riis uuva, je' rukab' i xnuq'or i hin. Re' taqe ink'ohnik laj mayiij wili q'e' imponik chi nuwach i hin.", "7": "<pb/>Eh chupaam i lajeeb' i rub'eeh ruwuuq poh naa taq a'nam i santo laj moloj iib' ye'b'al nuloq'il i hin. Eh chupaam q'iij re' re' naa taq a'nam i tiij chi ma' a'nam ta taq awa', eh ma' jino'q taq aweh i naa rukamaniik.", "8": "Re' taqe i chikop naa taq aq'asam chi nk'ohnik laj k'atoj mayiij chi nuwach, re' taqe wili: Jinaj i k'isa imas wakax, jinaj imas tentzun eh wuquub' tentzun ju'jun haab' i wilik keh, manlik wach i kiti'jolal.", "9": "Eh naa wo' taq aq'asam chi amayiij i ik'inaq oxlaj libra chi holohik laj arina xilakimaj ruuk' aseite Chi k'u'liil imas wakax. Eh chi k'u'liil imas tentzun naa taq aq'asam i k'isiin ma' b'elejeeb' libra chi arina.", "10": "Eh chi ruk'u'liil i ju'jun chi tentzun naa taq aq'asam ik'inaq kijib' libra chi arina xilakimaj ruuk' aseite.", "11": "Eh naa taq aq'asam chi k'atoj mayiij jinaj imas kaprax chi tojb'al riij taq amahk. Eh naa wo' taq aq'asam i mayiij pahqb'al kuyb'al taq amahk. Eh naa wo' aq'asam taq i k'atoj mayiij rajlaal i q'iij ruch'ihil arina, ruch'ihil i riis uuva.", "12": "<pb/>Eh chupaam i ho'lajuuj rub'eeh i ruwuuq poh naa taq a'nam i santo laj moloj iib'. Chupaam i q'iij re' re' ma' jino'q taq aweh i naa rukamaniik, wuquub' q'iij taq naa a'nam i ninq'iij ye'b'al nuloq'il i hin, hin Dios.", "13": "Pampeet q'iij naa taq aq'asam chi nk'ohnik laj k'atoj mayiij chi nuwach i oxlaj chi kok' imas wakax. Eh kiib' imas tentzun, eh kajlaj i tentzun ju'jun haab' i wilik keh manlik wach i kiti'jolal.", "14": "Eh naa taq aq'asam chi ruk'u'liil i ju'jun chi imas wakax, waqiib' libra chi holohik laj arina xilakimaj ruuk' aseite. Eh chi ruk'u'liil i ju'jun chi imas tentzun naa taq aq'asam i kijib' libra chi arina xilakimaj ruuk' aseite.", "15": "Eh chi ruk'u'liil i ju'jun chi kok' tentzun naa taq aq'asam kiib' libra chi holohik laj arina xilakimaj ruuk' aseite.", "16": "Koruman wo' hoq chi naa taq aye'em chi amayiij i kaprax chi pahqb'al kuyb'al taq amahk noq aye'em taq chik eqal eqal ak'atoj mayiij ruch'ihil i holohik arina ruch'ihil i riis uuva.", "17": "<pb/>Eh parukab' q'iij naa taq aq'asam chi ak'atoj mayiij i kab'laj chi kok' imas wakax, eh kiib' imas tentzun. Eh kajlaj i tentzun ju'jun haab' i wilik keh, manlik wach i kiti'jolal.", "18": "Eh nik' k'ihaal kok' imas wakax, imas tentzun, i kok' tentzun taq naa aaq'asam, je' wo' re' k'ihaal i holohik laj arina, i riis uuva taq naa aq'asam chi kik'u'liil, je' rukab' i ruq'or i nuk'uhb'aal.", "19": "Eh koruman wo' hoq chi naa taq aq'asam chi amayiij jinaj i kaprax chi pahqb'al kuyb'al taq amahk, noq aq'asam taq chik eqal eqal ak'atoj mayiij ruch'ihil i holohik arina, ruch'ihil i riis taq aa-uuva.", "20": "<pb/>Eh paroox q'iij naa taq aq'asam chi ak'atoj mayiij i junlaj kok' imas wakax, eh kiib' imas tentzun. Eh kajlaj i tentzun ju'jun haab' i wilik keh manlik wach i kiti'jolal.", "21": "Eh nik' pa' k'ihaal i kok' imas wakax naa taq aq'asam nik' pa' k'ihaal imas tentzun, eh nik' pa' k'ihaal kok' tentzun, je' wo' re' k'ihaal i holohik laj arina, i riis uuva naa taq aq'asam chi kik'u'liil. Je' rukab' i ruq'or i nuk'uhb'aal.", "22": "Eh koruman chi naa taq aq'asam chi amayiij jinaj i imas kaprax chi pahqb'al kuyb'al taq amahk, noq aq'asam taq chik eqal eqal ak'atoj mayiij ruch'ihil i holohik arina ruch'ihil i riis uuva.", "23": "<pb/>Eh chupaam i rukaaj q'iij naa taq aq'asam chi ak'atoj mayiij i lajeeb' chi kok' imas wakax, eh kiib' imas tentzun, eh kajlaj tentzun i ju'jun haab' i wilik keh manlik wach i kiti'jolal.", "24": "Eh nik' pa' k'ihaal i kok' imas wakax taq naa aq'asam, nik' pa' k'ihaal imas tentzun. Eh nik' pa' k'ihaal i kok' tentzun, je' wo' re' k'ihaal i holohik laj arina, je' wo' re' k'ihaal i riis uuva naa taq aq'asam chi kik'u'liil, je' rukab' i ruq'or i nuk'uhb'aal.", "25": "Eh naa wo' taq aq'asam chi amayiij jinaj imas kaprax chi pahqb'al kuyb'al taq amahk, noq aq'asam taq chik eqal eqal ak'atoj mayiij ruch'ihil i holohik laj arina ruch'ihil i riis uuva.", "26": "<pb/>Eh paroo' q'iij naa taq aq'asam chi ak'atoj mayiij i b'elejeeb' chi kok' imas wakax, eh kiib' imas tentzun, eh kajlaj i tentzun ju'jun haab' i wilik keh manlik wach i kiti'jolal.", "27": "Eh nik' pa' k'ihaal i kok' imas wakax taq naa aq'asam, nik' pa' kihaal imas tentzun, nik' pa' k'ihaal i kok' tentzun je' wo' re' k'ihaal i holohik laj arina, i riis uuva naa taq aq'asam chi kik'u'liil, je' rukab' i ruq'or i nuk'uhb'aal.", "28": "Eh naa wo' taq aq'asam chi amayiij jinaj imas kaprax chi pahqb'al kuyb'al taq amahk, noq aq'asam taq chik eqal eqal ak'atoj mayiij ruch'ihil i holohik laj arina, ruch'ihil i riis uuva.", "29": "<pb/>Eh paruwaaq q'iij naa taq aq'asam chi ak'atoj mayiij i waxiqiib' chi kok' imas wakax, eh kiib' imas tentzun. Eh kajlaj i tentzun, ju'jun haab' wilik keh manlik wach i kiti'jolal.", "30": "Re' q'oreel nik' pa' k'ihaal i kok' imas wakax taq naa aq'asam, eh nik' pa' k'ihaal imas tentzun. Eh nik' pa' k'ihaal imas tentzun, je' wo' re' k'ihaal i holohik laj arina, je' wo' re' k'ihaal i riis uuva naa taq aq'asam chi kik'u'liil. Je' rukab' i ruq'or i nuk'uhb'aal.", "31": "Eh naa wo' taq aq'asam chi amayiij jinaj imas kaprax chi pahqb'al kuyb'al taq amahk, noq aq'asam taq chi eqal eqal ak'atoj mayiij, ruch'ihil i holohik laj arina, ruch'ihil i riis uuva.", "32": "<pb/>Eh chupaam i ruwuuq q'iij naa taq aq'asam chi ak'atoj mayiij i wuquub' chi kok' imas wakax, eh kiib' imas tentzun. Eh kajlaj i tentzun ju'jun haab' i wilik keh manlik wach i kiti'jolal.", "33": "Eh nik' pa' k'ihaal i kok' imas wakax taq naa aq'asam, nik' pa' k'ihaal imas tentzun, nik' pa' k'ihaal i kok' tentzun, je' wo' re' k'ihaal i holohik laj arina, i riis uuva naa taq aq'asam chi kik'u'liil. Je' rukab' i ruq'or i nuk'uhb'aal.", "34": "Eh naa wo' taq aq'asam chi amayiij jinaj i kaprax chi pahqb'al kuyb'al taq amahk, noq aq'asam taq chik eqal eqal ak'atoj mayiij ruch'ihil i holohik arina, ruch'ihil i riis uuva.", "35": "<pb/>Eh paruwahxaaq q'iij naa wo' chik taq a'nam i santo laj moloj iib' ye'b'al nuloq'il i hin, hin Dios. Eh chupaam i q'iij re' re' ma' jino'q taq aweh i naa rukamaniik.", "36": "Eh naa taq aq'asam chi ak'atoj mayiij jinaj i k'isa imas wakax, jinaj imas tentzun, eh wuquub' tentzun ju'jun haab' i wilik keh, manlik wach i kiti'jolal. Re' taqe i re' ink'ohnik laj mayiij imponik chi nuwach i hin, hin Dios.", "37": "Eh nik' pa' k'ihaal kok' imas wakax, taq naa aq'asam, nik' pa' k'ihaal imas tentzun, nik' pa' k'ihaal i kok' tentzun, je' wo' re' k'ihaal i holohik laj arina, riis uuva, naa taq aq'asam chi kik'u'liil. Je' rukab' i ruq'or i nuk'uhb'aal.", "38": "Eh naa wo' taq aq'asam chi amayiij jinaj i kaprax chi pahqb'al kuyb'al taq amahk, noq aq'asam taq chik eqal eqal ak'atoj mayiij ruch'ihil i holohik laj arina, ruch'ihil i riis uuva.", "39": "<pb/>Re' taqe i k'atoj mayiij naa taq aq'asam weh i hin chupaam i ninq'iij q'e' looq'. Eh naa wo' aye'em taq chi amayiij aq'orom taq, re' noq aye'em taq chik amayiij xa panak'ux taq naa ruchaliik, oon re' ruuk' holohik laj arina, oon i riis uuva, oon re' mayiij k'amb'al taq awiib' panotob'il wuuk', inki.", "40": "<pb/>Eh re' Mois√©s xuq'or wo' keh i aj Israel chu'nchel i xq'orarik reh ruum i QaJaaw Dios."}