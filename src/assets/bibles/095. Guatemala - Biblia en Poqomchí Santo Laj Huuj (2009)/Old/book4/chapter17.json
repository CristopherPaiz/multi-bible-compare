{"1": "<pb/>Re' i QaJaaw Dios je' wili i xuq'or reh i Moisés:", "2": "Re' hat cha q'or keh i ju'jun ch'uq chi aj Israel chi kik'am cho ju'jun-oq kikarote i k'amal kib'eeh. Eh kab'laj chi karote i neenkik'am chaloq. Eh re' hat neenatz'ihb'aaj i kib'ihnaal chi kiju'junaal chuwach i kikarote.", "3": "Re' i rukarote ink'amwik kib'eeh i junch'uq chi riih rumaam Leví, re' i rub'ihnaal i Aarón neenatz'ihb'aaj chuwach. Ruum koruman chi naa kik'amam cho ju'jun-oq kikarote i k'amal kib'eeh i ju'jun ch'uq chi aj Israel.", "4": "Re' taqe kab'laj chi karote re' re' naa rojiik aye'em chupaam i santo laj itz'ihy naah paat molb'al iib', chuwach i loq'laj kaxa molik wii' i k'uhb'aal re' inqak'ul wii' qiib' taq awuuk'.", "5": "Re' hin naa nuye'em q'ab' chi neentoxliniik i rukarote i winaq nusik'im wach. Chi je' re' ma' nee ta chik taq tikichoqej i aj Israel, inki.", "6": "<pb/>Eh re' i Moisés xuq'or wo' keh i aj Israel i xq'orarik reh. Eh re' kab'laj ch'uq chi aj Israel xkik'am wo' chaloq ju'jun i kikarote i ju'jun chi k'amal kib'eeh xponik kab'laj chi karote, chi kixilak i re' wilik i rukarote i Aarón.", "7": "Eh re' i Moisés xponik ruyeew i kab'laj chi karote re' re' chuwach i QaJaaw chupaam i santo laj itz'ihy naah paat molik wii' k'uhb'aal.", "8": "Eh chi junwaar i Moisés xokik wo' chik i koq chupaam i santo laj itz'ihy naah paat xponik rureq chi re' i rukarote i Aarón, re' i xuyeew parub'ihnaal i junch'uq chi riih rumaam Leví, xpoq' rutoxl ixmak'inik, q'an laj almendro i xuwachuj.", "9": "Re' i Moisés xresaj cho chuwach i QaJaaw Dios kab'laj chi karote xuk'uhtaaj keh chu'nchel i aj Israel, eh xkimol, xkik'am wo' chik chi kiju'junaal i kikarote, i xi k'amwik cho reh.", "10": "Re' i QaJaaw Dios, je' wili i xuq'or reh i Moisés: Re' hat cha kanaa' i rukarote i Aarón chuwach i loq'laj kaxa i moloj wii' i k'uhb'aal k'uhtb'al reh chikiwach i aj Israel kiq'etwachinik weh. Je' re' naa a'nam reh chi neenkikanaa' i choqik chi wiij, reh chi ma' nee ta kikimik, inki.", "11": "<pb/>Eh re' i Moisés xub'an wo' chu'nchel i xq'orarik reh ruum i QaJaaw Dios.", "12": "Eh re' taqe i aj Israel je' wili i xkiq'or reh i Moisés: Re' hoj, hoj q'ehb'eel naaqakimiik chi qunchelaal.", "13": "Ruum chu'nchel inkijil i koq kiib' ruuk' i rusanto laj itz'ihy naah paat molb'al iib' i QaJaaw Dios kikimik. ¿Mi naa rukuxiik qakimiik re' hoj? inki taqe."}