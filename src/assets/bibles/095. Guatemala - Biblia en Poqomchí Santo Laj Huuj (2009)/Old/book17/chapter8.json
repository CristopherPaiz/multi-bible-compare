{"1": "<pb/>Eh xa chupaam wo' q'iij re' re', re' reey Asuero xuq'asaj reh i Ester ixoq reey i rupaat naq i Amán re' naq i nixowanik kiwach i aj Judío. Re' Mardoqueo xooj k'oloq ruuk' i reey ruum ruq'orom chik i Ester reh i reey chi re' Mardoqueo kikaaq' kiib' ruuk'.", "2": "Re' reey xresaj ju'q'ab' i lopq'aaq' xuq'uch reh i Amán, xuq'asaj reh i Mardoqueo. Eh re' Ester xupab'aa' i Mardoqueo chi rilariik i chib'ih naq jariik i wilik reh i Amán.", "3": "<pb/>Eh re' Ester xuq'oreej wo' chik ruka'peech i reey, suq suq inoq'ik, noq xukut i koq riib' wach'ehk i reey je' wili i xuq'or reh: Neeta tii nasach wach i ruyiib' wach na'ojb'al xuyejaa' wach i Amán, reh chi ma' nee ta nooj eloq wach i kikanteesjiik i aj Judío ruyejaam wach.", "4": "Eh re' reey xujosaj taxaaj i rukarote oro, chuwach i Ester. Re' reh xwuktik johtoq xupab'aa' riib' chuwach i reey.", "5": "Eh je' wili i xuq'or reh: <pb/>Re' hat reey wila' nawaaj a'nam otob'il weh, wila' korik chi kinak'ax, neenaq'or chi ma' xta reet i neenupahqaaj aweh. Re' hin inwaaj naq chi nee nakoj jino'q i k'uhb'aal neerusach wach i huuj xutaq'aaj reje pantaq tinamit i Amán rak'uun i Hamedata aj Gegueo. Re' i ruq'or wii' chi naa kikanteesjiik chu'nchel i aj Judío xa aha' wilkeeb' chupaam tinamit wilkeeb' chi ri'sil awajaawriik.", "6": "¿Nik' wach noq neenukuy i hin i ti' k'axik neenkian reh i nutinamiit? ¿Nik' wach noq neenukuy chi neenkuxik kikanteesjiik taqe i ma' tokoom ta wuuk'? inki Ester.", "7": "<pb/>Eh re' reey je' wili ruchaq'weesjiik xub'an i Ester ixoq reey, ruch'ihil i Mardoqueo i aj Judío: <pb/>Re' hin xnutaq'aaj chik rujihk'jiik chi ralaq i Amán ruum xraaj naq rukansam chu'nchel i aj Judío, eh re' taqe chib'ih i reh xnuq'asaj chik reh i Ester.", "8": "Eh chi chatz'ihb'aaj taq jino'q i huuj panub'ihnaal i hin reey chib'ih taq inawaaj chi toob'al keh taqe i aj Judío. Eh nee taq inakoj i rehtaliil i nulopq'aaq' chuwach i huuj. Ruum wila' panub'ihnaal tz'ihb'amaj, wila' kojooj i rehtaliil i nulopq'aaq' chuwach i ma' jaruuj neenjaljik wach chib'ih tz'ihb'amaj chupaam, inki reey.", "9": "<pb/>Eh xtaq'ab'jik kik'amariik i raj tz'ihb' i reey, chupaam ixib' ru ka'winaq rub'eeh roox poh Siba rub'ihnaal. Eh chu'nchel i xuq'or i Mardoqueo xtz'ihb'jik reje keh i aj Judío xtaq'ab'jik reje i huuj keh aj taaq'oom chupaam i ju'jun chi tinamit, je' wo' keh i kajaaw soldado, keh i xa reh reh wach kajaawriik chupaam taqe i jinaj siento ruuk' wuquub' ru ka'winaq chi tinamit wilkeeb' chi ri'sil i rajaawriik i reey imponik chupaam i tinamit India, eh imponik ko chupaam i tinamit Etiopía. Eh tz'ihb'jik wo' pan kiq'oral i ju'jun chi tinamit. Eh tz'ihb'jik wo' pan kiq'oral i aj Judío.", "10": "Eh re' taqe huuj tz'ihb'jik parub'ihnaal i reey Asuero, xkikoj rehtaliil i rulopq'aaq' i reey chuwach taqe i huuj. Eh chi riij i re' xkitaq'aaj taqe reje i winaq chukanab'jiik i taqe i huuj, xijohtik reje chikiij i rukawayu i reey q'e' kow kiajiminik.", "11": "Eh chupaam taqe i huuj re' reey xutaq'aaj ruq'orariik keh i aj Judío wilkeeb' chupaam i ju'jun chi tinamit chi kimol kiib' reh chi neenkiko'leej i kik'achariik pan kiq'ab' inixowanik kiwach. Eh chi neenkikansaj taqe, xa aha' pa' tinamit neekichaliik chi kikanteesjiik ruuk' kitz'a'amb'aal. Xuq'or reje keh chi ma' naa ta kiketelaam wach kik'achariik chi winaq chi ixoq chi ha'lak'un. Eh chi naa kiq'uchum i chib'ih keh i aj ixowaal re' re'.", "12": "Eh chu'nchel i re' xq'orarik keh chi naa kianam chuwach i jinaj q'iij, chupaam i oxlaj rub'eeh i poh, Adar rub'ihnaal. Chupaam irukab'laaj poh reh i haab' re' re'.", "13": "<pb/>Re' reey xukoj chupaam taqe i huuj re' re' xukanaa' chi jinaj k'uhb'aal xutaq'aaj taqe ruq'orariik chupaam i ju'jun chi tinamit, ye'b'al rukowiil kik'ux i aj Judío reh chi xkian reh taqe i nixowanik kiwach, noq xureq ruq'ijil i q'orooj chaloq.", "14": "Eh re' reey Asuero xuq'or chi xiooj chi jumehq'iil chi riij taqe rukawayu i reh taqe i kanan huuj chupaam taqe i ju'jun chi tinamit. Reh k'uhb'aal re' re' xelik wo' rib'iral chupaam i tinamit Susa i wilik wii' chi taaq'anik i reey.", "15": "<pb/>Re' Mardoqueo xelik cho ruuk' i reey rukojom chi riij i holohaq itz'ihy je' rukab' i ruso' i reey, q'eq jutik ruraxiil, saq re' ruuk' i lino, eh wilik ru corona wach naah re' ruuk' i oro. Eh noq xkilow chi je' re' rutiq i Mardoqueo i tinamit wilkeeb' Susa xkik'er kichii' ruum rusuqkiil kik'ux.", "16": "Re' taqe i aj Judío ma' k'isiin ta xsuuqb'ik kik'ux, je' naa kore' xkilwach i saqum, xye'arik kiloq'il.", "17": "Eh chupaam chu'nchel i ye'aab', i tinamit xponik rib'iral i k'uhb'aal xukoj i reey ma' k'isiin ta xsuuqb'ik kik'ux taqe i aj Judío xkian jinaj i runimaal ninq'iij ruum jinaj runimaal wach q'iij chi keh. Eh ma' k'isiin taqe i ma' re' ta aj Judío xkikoj kiib' chi kixilak i aj Judío ruum kiyo'jiik chikiwach taqe i aj Judío."}