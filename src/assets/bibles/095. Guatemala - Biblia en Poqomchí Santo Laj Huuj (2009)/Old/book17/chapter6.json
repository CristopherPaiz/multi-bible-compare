{"1": "<pb/>Eh xa chupaam wo' aq'ab' re' re' ma' nqajik ta chik i ruwiriik i reey Asuero xutaq'aaj ruk'amariik i huuj tz'ihb'amaj wii' rehtaliil chib'ih jariik ink'ularik xokik chi rilariik paam i huuj re' re'.", "2": "Chupaam i huuj re' re' xureq rehtaliil nik' wach noq xuq'or i Mardoqueo chi re' Bigtán, ruch'ihil i Teres re' taqe i kiib' chi kapuun, inkaaj rukanteesjiik i reey Asuero. Re' taqe re', re' ruuk' taqe i kicha'jinik reh i ru puertahiil i rupaat i reey.", "3": "Eh re' reey xupahqaaj keh i raj kamanoom chi je' wili: <pb/>¿Chib'ih jariik i xye'arik reh chi rukooch i Mardoqueo chi riij i otob'il xub'an weh wili? inki. <pb/>Re' keh je' wili chaq'wik xkian: <pb/>Ma' xta xye'arik reh chi riij, inki taqe.", "4": "<pb/>Chupaam i junk'aam re' re' xokik i koq i Amán chi chii' i ruye'aab' i reey reh chi xupahqaaj reh i reey chi chutaq'aaj rujihk'jiik i Mardoqueo chupaam i jihk'b'al iib' xutaq'aaj ruyejeb'jiik. Re' reey xupahqaaj chi je' wili: <pb/>¿Awach i b'ehik i rub'an chi' paat? inki.", "5": "Re' i Amán inki taqe i raj kamanoom, re' reey je' wili xuq'or: <pb/>Chakoj taq cho pampaat, inki.", "6": "<pb/>Re' Amán xokik wo' i koq ruuk' i reey. Re' reey xupahqaaj reh chi je' wili: <pb/>¿Chib'ih naq i neenub'an chi ye'b'al ruloq'il jino'q i winaq? inki reh. <pb/>Re' Amán xuq'or paruk'ux chi re' reh naa ruye'ariik ruloq'il. ¿Awach ta chik i nee ruyeew ruloq'il xa re' wo' hin? inki.", "7": "<pb/>Je' re' noq re' Amán je' wili ruchaq'weesjiik i reey xub'an: <pb/>Wila' naa aye'em ruloq'il i winaq re' re' i hat reey,", "8": "inchol ak'amam chee aso' inakoj chawiij i hat reey. Eh nee wo' nak'am chee kawáyu tib'ehik wii' i hat, eh naa wo' rukojariik ru corona wach naah i kawáyu re' wo' inkojarik reh noq tib'ehik chi riij i hat.", "9": "Eh re' i ruso', ruch'ihil i corona nee naq'asaj reh i jino'q i q'e' nim wach rukamaj awuuk'. Reh chi re' reh neenkojwik reh i itz'ihy re' re' chi riij i winaq naa aye'em ruloq'il i hat. Re' awaj kamanoom neenooj rub'esaj rij kawáyu chupaam taqe i b'eeh reh i tinamit kow neeruk'er chii' chuq'orariik chi je' wili: Je' wili rub'an i reey ruuk' i winaq i ruyeew ruloq'il, inko'q.", "10": "<pb/>Eh re' reey je' wili xuq'or reh i Amán: <pb/>Hiy lom chi jumehq'iil i hat chak'am chee kawáyu, je' wo' hoq i itz'ihy xaq'or, cha a'n ruuk' i Mardoqueo i aj Judío i re' i tzunlik chi chii' i ru puertahiil i nupaat. Eh cha a'n ruuk' chu'nchel i xaq'or, inki.", "11": "<pb/>Re' Amán xponik wo' ruk'am i ruso' i reey, je' wo' hoq i kawáyu, xukoj ruso' i Mardoqueo xujosaj reje rij kawáyu wilik wii' i Mardoqueo xub'ehuj paam i tinamit k'erik chii' chuq'orariik chi je' wili: Je' wili i rub'an i reey reh awach iraaj ruye'em ruloq'il paruk'ux i reh.", "12": "<pb/>Eh noq xkikohlaaj rub'ehjiik paam i tinamit xchalik wo' chik i Mardoqueo chi chii' i ru puertahiil i rupaat i reey. Re' Amán xooj parupaat chi jumehq'iil chi ntz'irik wach rub'urum i wach i naah.", "13": "Eh noq xponik parupaat xuk'utjaaj reh i Zeres i rehk'een chu'nchel i xuk'ul je' wo' keh taqe ramigo kikojwik runa'ojb'al. Re' keh je' wili xkiq'or reh: <pb/>Re' hat xtohq'ik chik aq'eb'em awajaawriik chuwach i Mardoqueo, ruum chi re' reh aj Judío ma' jaruuj naa aq'atam wach i rajaawriik. Re' la' reh naa ruq'atwiik wach awajaawriik i hat, inki taqe.", "14": "<pb/>Eh xakomajaa' wo' inkikohlaaj ruq'orariik i re' noq xi ponik taqe i kapuun kikamanik ruuk' i reey chuk'amariik i Amán reh ojik chupaam i ninq'iij ruyejaam wach i Ester ixoq reey."}