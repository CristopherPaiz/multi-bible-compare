{"1": "<pb/><t>Eh chaxulej taq i tuun chinaah i yuuq' Sión,</t> <t>cha q'or taq rib'iral chupaam i rupaat i QaJaaw Dios.</t> <t>Reh chi neenchalik kiyo'jiik chu'nchel i wilkeeb' Judá,</t> <t>ruum re' QaJaaw xailook' chik ruye'em chee runimaal ti' k'axik.</t>", "2": "<t>Re' taqe i nimaq chili'l naaruq'equumriik wach i q'iij noq naa kik'uliik i loq.</t> <t>Eh xa je' chik q'eq suutz', xa je' chik taqe ruk'ihaal soldado</t> <t>noq naa kik'uliik i loq chinaah taqe i yuuq' kixkaab',</t> <t>xa je' chik rukab' i noq i rusihq'eej i wach ak'al i q'iij noq insaq'ik.</t> <t>Eh ma' jank'al ta nilarik i re',</t> <t>eh ma' naa ta wo' chik rilariik chi jumpech.</t>", "3": "<pb/><t>Eh re' taqe chikop re' re'</t> <t>xa je' chik naa rik'iik q'aaq' chikinaah taqe i ch'ahn kuum,</t> <t>je' rukab' i rub'an i xaq q'aaq' ruk'at chiriij, i ruk'at chuwach.</t> <t>Eh xa holohik naq chik taqe i tik chupaam taqe i ye'aab',</t> <t>eh noq ik'inaq chik taqe ar inkahnik chi xa je' chik chiq yuuq'</t> <t>ma' wach taj i naa ruko'leem riib' chikiwach.</t>", "4": "<t>Eh re' taqe i chikop re' re', je' kiwii' kawáyu,</t> <t>je' kiajiminik kawáyu noq wilik i winaq iqlik chiriij reh ojik panq'aq'inik.</t>", "5": "<t>Re' choqik naa kianam chinaah taqe yuuq'</t> <t>xa je' chik rukab' i choqik inki a'n i ruk'ihaal kareta.</t> <t>Eh xa je' chik rukab' i choqik i rub'an i q'aaq' noq ruk'at i chiqiij laj xaq chee'.</t> <t>Je' kikab' i ruk'ihaal soldado kow kiib',</t> <t>kiyejaam kiib' chi q'aq'inik.</t>", "6": "<t>Eh re' taqe i tinamit xa saqmoq'ik chik naakiponiik</t> <t>ruum kiyo'jiik kuum taqe i chikop re' re'.</t>", "7": "<t>Eh je' kikab' taqe i soldado kow kiib' chi q'aq'inik</t> <t>kow kiajiminik, kijohtik chinaah taqe i tz'aq.</t> <t>Eh chi korik kiooj chikiwach</t> <t>ma' inkijal ta chik i kib'eeh.</t>", "8": "<t>Eh ni xata nkikuhraaj kiib'</t> <t>noq kib'eehik inkik'am i kib'eeh chi korik,</t> <t>atoob' ta naq nee kikanteesjik ruuk' flecha xama' xta wo' naa kuuchjiik.</t>", "9": "<t>Eh naakokiik chupaam i tinamit</t> <t>xa kajimam chik kiib'</t> <t>noq naakijohtiik naah taq tz'aq, nah taq paat, xa je' chik taqe ajileq'</t> <t>noq naa kokiik pantaq kok' ventana reh taqe i paat.</t>", "10": "<pb/><t>Xa naa chik ruk'uyu'jiik ak'al naa kianam,</t> <t>eh naaruq'equumriik paam i taxaaj ruum i kik'ihaal.</t> <t>Re' q'iij ma' naa ta chik ruk'utiniik kuum,</t> <t>je' wo' hoq i rusaqumaal ch'umiil.</t>", "11": "<t>Re' i QaJaaw naaruk'amam kib'eeh taqe i ru soldado,</t> <t>eh kow naaruq'oriik chaloq.</t> <t>Re' taqe i raj kamanoom re' re' xiik'nah kik'ihaal,</t> <t>ma' nee ta inkuyjik kajaljiik taqe i kib'anik reh taqe i ruq'or chi naarub'aan.</t> <t>Eh na' ponoq i q'iij chuwach i QaJaaw Dios,</t> <t>q'e' ti' inaarilariik,</t> <t>ma' jino'q i naarukuywiik reh.</t>", "12": "<t>Eh re' i QaJaaw Dios je' wili i ruq'or:</t> <t>Chayot' taq ak'ux,</t> <t>kim wo' chik taq wuuk' chu'nchel taq awánima,</t> <t>cha a'n taq atiij chi ma' a'nam taq awa' ahaa'</t> <t>cha k'er taq aachii' chi oq'ik, inki.</t>", "13": "<t>Chanimaj wo' taq chik aaWaJaaw aaDios, re' taq awánima</t> <t>naa aaxihim, ma' re' ta chik taq aso'</t> <t>Ruum re' i QaJaaw Dios wilik q'unil ruuk',</t> <t>q'uun inchalik rujosq'iil ruum q'e' aj keteloom wachiis,</t> <t>eh intib'ik ruk'ux noq i ruyeew i ti' k'axik taq cha naah.</t>", "14": "<t>Ma' nee ta oon naq i ruyeew i ti' k'axik taq cha naah i QaJaaw Dios,</t> <t>nee oon naq i ruyeew taq weh i rotob'il.</t> <t>Nee oon wo' naq chik kiwachinik taqe i tik,</t> <t>nee wo' naq chik inwihik riis i uuva,</t> <t>eh neenkik'am reje chi mayiij reh i QaJaaw Dios.</t>", "15": "<pb/><t>Eh cha xulej taq chaloq i tuun</t> <t>chinaah i yuuq' Sión reh chi neenkimol kiib' i tinamit.</t> <t>Chaq'or taq keh chi ki a'n kitiij chi ma' kianam ta kiwa' kihaa'.</t>", "16": "<t>Chamol taq kiwach</t> <t>i rutinamiit i Dios chakuxisaj taq,</t> <t>chamol kiwach taqe i nimaq winaq,</t> <t>je' wo' taqe i kok' ha'lak'un, i ko aj ch'uuch' taqe.</t> <t>Eh cha q'or taq keh i koxki a'n kaxáro</t> <t>chi kieloq cho chupaam i paat</t> <t>k'ahchi' keeb' wii' chi hi'lik.</t>", "17": "<t>Re' taqe i k'amal kib'eeh aj tiij chu'nchel</t> <t>i raj kamanoom i Dios kijil i koq kiib' wach artaal,</t> <t>eh ruuk' oq'ik nee nkiq'or chi je' wili:</t> <t>QaJaaw Dios cha kuy tii kimahk aatinamiit.</t> <t>Maa yeew q'ab' chinee kikaqse'ljik, eh chi neenq'atarik kiwach kuum i tokoom tinamit</t> <t>reh chi ma' nee ta nkiq'or chi je' wili i ma' kinimanik ta weh:</t> <t>¿Aha' wilik i ki Dios i re'? ma' inko'q ta taqe.</t>", "18": "<pb/><t>Eh chi je' re' i Dios neeruk'uhtaaj i ruk'axb'al chinaah i rutinamiit,</t> <t>nee wo' chik i ruketelaaj kiwach.</t>", "19": "<t>Je' wili i xuq'or: Re' hin naa wo' chik nuye'em taq aweh i suq atoob',</t> <t>naa wo' chik kiwachiniik i trigo, naa wo' chik ruwihiik i riis uuva,</t> <t>i aseite korehtaal taq ti nujik.</t> <t>Eh ma' naa ta nuye'em q'ab' chi naa</t> <t>taq kaat kikaqse'laam i ma' kinimanik ta weh.</t>", "20": "<t>Re' hin naa taqe wesam reje panatinamiit i nimaq chili'l</t> <t>xi chalik pantz'eet reh i rookb'aal q'iij, naanukaham taqe reje panchiq yuuq'.</t> <t>Re' taqe i peet b'eeh naanukutum taqe chupaam i kamnaq palaw,</t> <t>eh re' taqe i xam b'eeh naa taqe nukutum chupaam i palaw Mediterráneo,</t> <t>ar naakichuhriik.</t> <t>Re' hin wilik i nimaq wach na'ojb'al naa nub'anam taq awuuk', inki.</t>", "21": "<pb/><t>Je' re' noq re' taq i hat suuqb'oq taq ak'ux maayohb'isaj taq chik awiib',</t> <t>ruum re' i QaJaaw Dios wilik i nimaq wach na'ojb'al naa rub'anam taq awuuk'.</t>", "22": "<t>Eh re' taqe i chikop pantaq ch'ahn</t> <t>naa wo' chik ruwihiik kiwa', ruum naa wo' chik ruraaxb'iik kiwach i ch'ahn.</t> <t>Eh re' taqe chee' naa wo' chik kiwachiniik,</t> <t>eh naa wo' chik kiwachiniik i higo i uuva.</t>", "23": "<t>Eh re' taq i hat i wilkaat taq ar Sión</t> <t>suuqb'oq taq ak'ux ruuk' taq aaWaJaaw aaDios.</t> <t>Ruum re' reh xti manlik paruq'ijil naa ruye'em taq cha weh peet jab',</t> <t>eh naa wo' ruye'em chaloq i jab' i rub'an koq'uun,</t> <t>je' wo' rukab' i rub'an pampeet.</t>", "24": "<t>Re' trigo naa wo' chik ruwachiniik chi korik.</t> <t>Je' wo' hoq i riis i uuva, je' wo' hoq aseite korehtaal i nujik i ye'aab' reh.</t>", "25": "<pb/><t>Re' hin naa taq nuye'em jilow aweh atik</t> <t>xaq'eb' chupaam taqe i haab' noq xkuxik kik'uxum</t> <t>i kajb'uhr wach kininqaal chili'l kajpech xik'ik.</t> <t>Xa je' chik ruk'ihaal soldado xnutaq'aaj taq cho cha naah.</t>", "26": "<t>Eh naa wo' chik taq a'nam awa' ahaa' korehtaal taq ti nujik.</t> <t>Eh naa taq kiin aloq'em i hin, hin taq aaWaJaaw aaDios,</t> <t>ruum re' hin naa nub'anam i nimaq wach na'ojb'al taq awuuk',</t> <t>eh ma' jaruuj taq chik naa akahniik pank'ixb'ilaal taq i hat nutinamiit.</t>", "27": "<t>Re' taq i hat aj Israel naa taq anab'eem chi wilkiin taq awuuk'.</t> <t>Eh chi xa re' hin i jinaj chi Dios, ma' xta chik jino'q.</t> <t>Eh ma' jaruuj taq chik naa akahniik pan k'ixb'ilaal taq i hat, nutinamiit, inki.</t>", "28": "<t>Noq ik'inaq chik taqe re' naanuqasam qohoq i Wuxlab'al chikinaah chu'nchel i tinamit.</t> <t>Re' taqe i kak'uun kixq'uun naa kiq'orom wib'iral,</t> <t>re' taqe k'ijolaq wilik i naanuk'uhtaam chikiwach.</t> <t>Re' i mama' winaq wilik i naanuk'uhtaam keh pan wiriik.</t>", "29": "<t>Eh chupaam taqe i q'iij re' re', naa nuye'em i Wuxlab'al</t> <t>pan kánima taqe i waj kamanoom, chi winaq chi ixoq.</t>", "30": "<t>Eh naanuk'uhtaam pan taxaaj i runimaal sahchb'al k'uxliis,</t> <t>naa wo' nuk'uhtaam wach ak'al i ehtalil,</t> <t>re' ruuk' i kik', eh q'aaq' jinaj runimaal sib' xa je' chik q'equm paam suutz'.</t>", "31": "<t>Re' q'iij naaruq'equumriik wach, eh re' poh naarukahniik chi</t> <t>xa je' chik k'ik' noq komajaa' imponik i q'iij</t> <t>chi naa nuq'atam i q'orik i hin re' ixiik'naah nimaal wach, eh ti yo'joq ruum, inki.</t>", "32": "<t>Eh chu'nchel i naa kiq'orom i b'ih i QaJaaw Dios pan kitiij</t> <t>naakiko'ljiik, ruum ar Sión</t> <t>ar Jerusaleem naarureqariik i ko'lemb'al iib',</t> <t>je' rukab' i ruq'orom i QaJaaw Dios pampeet.</t> <t>Re' taqe i rusik'im wach i reh naakiko'leem riij i kik'achariik.</t>"}