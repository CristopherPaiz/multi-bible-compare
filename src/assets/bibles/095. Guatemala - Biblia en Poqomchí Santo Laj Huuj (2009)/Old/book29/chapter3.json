{"1": "<pb/><t>Re' i QaJaaw Dios je' wili i xuq'or:</t> <t>Na' ponoq i q'iij re' re' naa wo' chik nuye'em keh i suq laj k'acharik i aj Judá,</t> <t>je' wo' taqe i aj Jerusaleem na' kisutinoq cho pan kitinamiit.</t>", "2": "<t>Re' hin naanumolom kiwach chu'nchel i tinamit pan k'ixkaab' Josafat.</t> <t>Ar naanuq'atam i q'orik chikinaah,</t> <t>ruum i ti' k'axik xkian reh i nutinamiit Israel.</t> <t>Ruum re' keh xkikaaj reje i nutinamiit pantaq tokoom tinamit,</t> <t>eh xkich'aqib'eej i kiye'aab' i nutinamiit.</t>", "3": "<pb/><t>Eh xkiq'ijej riij i nutinamiit, xkich'aq chikiwach,</t> <t>xkik'ayej taqe i kok' ak'un, i kok' xq'un.</t> <t>Re' tz'aaq xkisach chi loq'b'al k'ahlaj ha',</t> <t>chi loq'b'al k'oyoom laj ixoq.</t>", "4": "<pb/><t>¿Chib'ih taq inawaaj wuuk' i hat aj Tiro, aj Sidón,</t> <t>aj filisteo?</t> <t>¿Mi wilik inawaaj taq aq'ajam wach weh re'?</t> <t>Ma' xta reet naa taq nuye'em aweh chi jumehq'iil i tojb'al taq mahk i ruk'ul taq cha weh.</t>", "5": "<t>Re' taq i hat xawelq'aaj taq i nuplata i nu oro wilik naq panupaat,</t> <t>xak'am taq chu'nchel i q'e' naq k'ih taq tz'aq chi wee hin,</t> <t>ar taq chik xak'am reje parupaat taq aatiyoox.</t>", "6": "<t>Eh xak'am taq reje chi najt yuuq' i aj Judá,</t> <t>je' wo' taqe i aj Jerusaleem xa k'ayej taq reje pankowlaj kamanik kuuk' i aj griego.</t>", "7": "<t>Eh re' hin naa wo' chik wesam taqe chaloq</t> <t>aha' xa k'ayej taq reje wii'.</t> <t>Eh cha naah taq chik i hat naa nuye'em i ti' k'axik xkik'ul i keh.</t>", "8": "<t>Re' hin naa nuye'em q'ab'</t> <t>chi naa kik'ayjik taq aawak'uun awixq'uun keh i aj Judá.</t> <t>Eh re' chik i keh nee kik'ayinik reje keh i aj sabeo kichalik chi najt yuuq'.</t> <t>Re' hin kinq'orik i wili, inki i QaJaaw Dios.</t>", "9": "<pb/><t>Re' taq i hat cha q'or taq rib'iral keh i tinamit chi je' wili:</t> <t>Chayuq'eej taqe chaloq i kowlaj winaq, kichaloq chi q'aq'inik</t> <t>k'oloq kiq'at wach taqe i k'ahchi' keeb' chi q'aq'inik</t>", "10": "<t>Re' i kasaroon xkiyejaa' chi q'aslaj ch'ihch',</t> <t>re' i kimacheet kiyejaa' chi kiq'as ju' ch'ihch'.</t> <t>Eh re' winaq q'e' inyo'jik chuq'or chi je' wili:</t> <t>Yu'naak hin chik kow chi q'aq'inik inko'q.</t>", "11": "<t>Eh chawunchelaal taq i hat wilkaat</t> <t>taq chi junsuut i tinamit Israel chamol taq chaawiib'.</t> <t>Re' hat QaJaaw Dios, cha taq'aaj taqe chaloq</t> <t>awaj kamanoom chub'aan i ti' k'axik</t> <t>keh taqe i re', kinki.</t>", "12": "<t>Re' i QaJaaw Dios je' wili i xuq'or:</t> <t>Re' taqe i nimaq tinamit ma' najt ta ruuk' i Israel,</t> <t>kimol kiib' wach k'ixkaab' Josafat.</t> <t>Ar naanuq'atam i q'orik chikinaah.</t>", "13": "<t>Re' hin naanusacham kiwach</t> <t>je' kiyok'arik trigo xa q'an chik naa nub'anam taqe.</t> <t>Je' wo' kiyitz'arik uuva</t> <t>panyitz'b'al reh naa nub'anam taqe,</t> <t>ruum xiik' naah yib'kiil wach i kina'ojb'al.</t>", "14": "<t>Eh xiik' naah k'ihaal i tinamit wilkeeb' wach k'ixkaab'.</t> <t>Re' hin ar naanuq'atam i q'orik chikinaah,</t> <t>ruum ponik reh i q'iij chi re' hin i Dios naanuq'atam i q'orik chikinaah.</t>", "15": "<pb/><t>Re' i q'iij ruch'ihil i poh naaruq'equumriik wach,</t> <t>eh re' taqe i ch'umiil ma' naa ta chik kisihq'iniik chaloq, inki.</t>", "16": "<t>Re' i QaJaaw Dios je' wili i xuq'or:</t> <t>Noq kow naaruq'ajb'aniik chaloq i nuq'oral chinaah i yuuq' Sión,</t> <t>ar Jerusaleem, re' i taxaaj, re' wach ak'al naakik'uyu'jiik pan kiye'aab'.</t> <t>Eh re' i nutinamiit Israel naa nuko'leem taqe,</t> <t>naa nuye'em rukowiil kik'ux.</t>", "17": "<t>Re' taq i hat aj Israel naa taq anab'eem chi re' hin taq aaWaJaaw aaDios,</t> <t>eh ar wilkiin chinaah i nuSantolaj ye'aab' Sión.</t> <t>Eh re' i nutinamiit Jerusaleem naaruwihiik rusantohiil,</t> <t>ma' naa ta chik ruchopariik naah</t> <t>kuum i tokoom tinamit.</t>", "18": "<pb/><t>Eh chupaam taqe i q'iij re' re',</t> <t>re' i riis i uuva, re' lecha xa je' chik rukab'</t> <t>i rooq ha' i nelik pantaq yuuq' k'ixkaab',</t> <t>eh chupaam taqe i rooq ha' wilkeeb' Judá</t> <t>ma' k'isiin i ha' naakeliik chaloq.</t> <t>Eh chupaam i nupaat, je' naa k'achlik ha'</t> <t>inareliik chaloq, je' naarut'aqsam</t> <t>chu'nchel i wach k'ixkaab' Sitim.</t>", "19": "<t>Eh re' i tinamit Egipto reh naa rusahchiik wach,</t> <t>re' i tinamit Edom naarukahniik chi</t> <t>ma' xta chik i wilkeeb' chupaam,</t> <t>ruum i yiib' wach na'ojb'al xkian.</t> <t>Re' keh xkikansaj taqe i aj Judá</t> <t>chi xama' xta kimahk.</t>", "20": "<t>Re' taqe i aj Judá naa wo' chik kichaliik</t> <t>chi patinik chi juneliik pan kitinamiit.</t> <t>Eh je' wo' taqe i aj Jerusaleem,</t> <t>naa wo' kiwihiik ar i xata wo' jar ch'iht</t> <t>chi k'achareel i naakik'iik.</t>", "21": "<t>Re' hin naa taqe nuye'em chutojariik</t> <t>i kimahk i kikansanik reh i nutinamiit.</t> <t>Eh re' hin ar naanuwihiik chi juneliik Sión, inki i Dios.</t>"}