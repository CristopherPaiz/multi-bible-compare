{"1": "<pb/>Re' i QaJaaw Dios je' wili i xuq'or reh i Sofonías: Noq xwihik chi reyil Judá i Josías rak'uun i Amón. Eh re' i Sofonías rak'uun i Cusi, re' Cusi rak'uun i Gedalías, re' i Gedalías rak'uun i Amarías, re' i Amarías rak'uun i Ezequías.", "2": "<pb/><t>Re' i QaJaaw Dios je' wili xuq'or: Re' hin naa nusacham kiwach chu'nchel i</t> <t>xa chib'ih jariik wilkeeb' wach ak'al.</t>", "3": "<t>Eh naa nusacham kiwach</t> <t>i tinamit, taqe i chikop,</t> <t>taqe tz'ikin kirupinik pan taxaaj,</t> <t>taqe i kar wilkeeb' pam palaw.</t> <t>Eh naa wo' nusacham kiwach</t> <t>i yiib' wach kina'ojb'al, inki.</t>", "4": "<pb/><t>Eh je' wo' chik wili i xuq'or:</t> <t>Re' hin naa nuye'em taqe panti' k'axik i aj Judá,</t> <t>je' wo' taqe i aj Jerusaleem.</t> <t>Naa wo' nusacham kiwach i ruqox i kitiyoox Baal.</t> <t>Naa wo' nusacham kiwach taqe</t> <t>i k'amal kib'eeh aj tiij kikamanik chikiwach taqe re'.</t>", "5": "<t>Eh naa nusacham kiwach taqe i kijohtik</t> <t>chinaah i kipaat chulooq'jiik i q'iij, i poh, taqe ch'umiil.</t> <t>Re' keh inkixuk'aa' kiib' chupahqaljiik</t> <t>i rotob'il i kitiyoox Milcom, eh inkiq'or wo' i nub'ihnaal i hin.</t>", "6": "<t>Eh naa nusacham kiwach taqe inkikanaa' nunimjiik,</t> <t>taqe i ma' nkikapaaj ta nusik'ariik</t> <t>ni xata chik inkipahqaaj kina'ojb'al weh, inki.</t>", "7": "<pb/><t>Re' taq i hat matchoqik taq chik, chayohleej taq wach i QaJaaw Dios,</t> <t>ruum re' reh xailook' chik i ruyeew chaloq i ti' k'axik.</t> <t>Re' reh je' jinaj mayiij i naa ruye'em noq naa rukansam taq aatinamiit</t> <t>i ki-ixowinik taq awach.</t>", "8": "<pb/><t>Noq naa nuq'asam panti' k'axik i nutinamiit,</t> <t>naa nuye'em taqe chutojariik i kimahk i k'amal kib'eeh.</t> <t>Eh naa nusacham kiwach i rak'uun rixq'uun i kireey,</t> <t>je' wo' taqe inkikoj itz'ihy inkikoj i ma' kinimanik ta weh.</t>", "9": "<t>Eh naa nuye'em taqe i pan</t> <t>ti' k'axik taqe aj war,</t> <t>je' wo' taqe inkinujisaj chi xa chib'ih jariik i rupaat i ki dios</t> <t>ruuk' taqe i xankelq'aaj chaloq, ruuk' chukuj q'orik, inki.</t>", "10": "<pb/><t>Re' i Dios je' wili xuq'or:</t> <t>Chupaam taqe i q'iij re' re' kow naakik'erem</t> <t>kichii' chi chii' puerta ink'ayjik wii' kar.</t> <t>Eh naa rib'irjiik chaloq i wilik wii' i rukab' ookb'al,</t> <t>chi xa kichoqik chik noq naa kik'uliik iloq naah taq yuuq' i nixowanik kiwach.</t>", "11": "<t>Naa taq ak'erem aachii' chi oq'ik i hat i wilkaat taq ma' najt ta ruuk' i ye'aab' Mactes,</t> <t>ruum naa kikanteesjiik taqe i aj k'aay wilkeeb' taq chaxilak,</t> <t>je' wo' chu'nchel i kich'aqwik wach tumiin.</t>", "12": "<pb/><t>Eh chupaam taqe i q'iij re' re',</t> <t>re' hin je' na naa nuqopom nuq'aaq'</t> <t>chi kisik'ariik yiib' wach kina'ojb'al ar Jerusaleem.</t> <t>Eh naa taqe nuye'em chutojariik i kimahk,</t> <t>re' keh xa ch'iklik chik kik'ux, je' rukab' noq intuqlujik i vino, je' wili inkiq'or:</t> <t>Re' Dios xama' xta wo' i neerub'an qeh, inki taqe.</t>", "13": "<t>Xanaah re' naa ruq'uchariik i chib'ih keh,</t> <t>naa wo' ruyojariik i kipaat.</t> <t>Eh re' i kipaat naa kiyejaam xama' naa ta wo' kipatinik chupaam,</t> <t>re' i ki uuva naa kitikim xama' naa ta wo' kuk'em keh i riis, inki Dios.</t>", "14": "<pb/><t>K'ahchi' chik ruponiik i q'iij chi re' i QaJaaw Dios naa ruye'em</t> <t>taqe panti' k'axik i yiib' wach kina'ojb'al.</t> <t>Eh xiik' naa ti' kiil i naakik'ulum chupaam i q'iij re' re',</t> <t>nik' ta naq kowiil i winaq xanaa wo' roq'iim ruum i naakik'ulum</t>", "15": "<t>Chupaam taqe q'iij re' re', re' i QaJaaw Dios</t> <t>naa ruk'uhtaam i rujosq'iil chikinaah taqe re'.</t> <t>Eh jinaj ti'kiil k'uxliis, jinaj yot'oj ánima,</t> <t>jinaj tukinik wachiis, ruum i rusachariik kiwach,</t> <t>naa ruq'equumriik paam i taxaaj, ruum i q'eq suutz',</t> <t>naa ruq'equumriik wach i q'iij.</t>", "16": "<t>Eh naakixulem chaloq i kituun i naa kichaliik chi q'aq'inik,</t> <t>chikinaah taqe i tinamit kotimaj kiij chi tz'aq,</t> <t>eh wilik kinajt naah tz'aq ko'lemb'al kiib'.</t>", "17": "<t>Eh naa nuye'em taqe panti' k'axik i aj Judá, i aj Jerusaleem,</t> <t>naa kikahniik chi je' taqe mutz'wach,</t> <t>xak'ul chik naa kojiik chusik'ariik aha' naa kiko'leem kiib',</t> <t>ruum i kimahk chi nuwach, naa ruchihkiik pampooq i kikik'eel,</t> <t>eh re' i kiti'jolal naa rukahniik chi xa tz'aq tz'aq chik,</t> <t>xa je' chik rusaa' wakax, inki.</t>", "18": "<pb/><t>Eh chupaam i q'iij re' re' ni xata naq re' i ki plata, i ki oro</t> <t>naa ruko'liniik keh chuwach i rujosq'iil i QaJaaw Dios.</t> <t>Ruuk' i rujosq'iil jumehq'iil naa rusacham kiwach</t> <t>chu'nchel i k'achareel wach ak'al,</t> <t>je' rukab' i rub'an i xaq q'aaq'</t> <t>noq i ruk'at chu'nchel i xa chib'ih jariik.</t>"}