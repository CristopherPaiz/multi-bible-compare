{"1": "<pb/><t>Chamol taq awiib', cha kapaaj taq riij chib'ih taq i naa a'nam i hat taq</t> <t>tinamit ma' ti' k'ixik ta taq k'isinoq chub'anariik i yiib' wach na'ojb'al.</t>", "2": "<t>Re' taq i hat i komajaa' imponik i q'iij chi naa taq ak'ulum i ti' k'axik.</t> <t>Eh re' i q'iij xa je' i nik'ik i rutuus i ixiim panteew.</t> <t>Je' re' noq konee rub'an chi nee taq inakapaaj riij chib'ih taq i naa a'nam</t> <t>ruum komajaa' i ruyeew i rujosq'iil taq cha naah.</t>", "3": "<t>Re' taq i hat i xa atoob' taq wach ak'ux</t> <t>wilkaat taq wach ak'al,</t> <t>konee rub'an chi nee taq inasik' i Dios</t> <t>i tib'anik taq reh i ruq'or i ruk'uhb'aal.</t> <t>Eh cha sik' taq i ruk'ul chi b'anarik, konee oon naq tiko'ljik</t> <t>taq chuwach i runimaal rujosq'iil i Dios naa ruye'em chupaam taqe i q'iij re' re'.</t>", "4": "<pb/><t>Re' tinamit Gaza ma' xta chik i naa rukahniik chupaam,</t> <t>re' taqe i aj Ascalón q'e' naa rutib'iik kik'ux.</t> <t>Re' taqe i aj Asdod pan q'iij naa ruq'uchariik i chib'ih keh,</t> <t>re' taqe i aj Ecrón naa rusachariik kiwach.</t>", "5": "<t>Re' taq i hat aj Creta i wilkaat taq chi chii' i palaw q'e' taq ti' i naa ak'ulum.</t> <t>Re' i QaJaaw Dios ruq'orom chi naa ruye'em i ti' taq cha naah:</t> <t>Re' taq i hat aj Canaán i wilkaat taq pankiyuq'ul i aj filisteo,</t> <t>naa taq nusacham awach.</t> <t>Ma' jino'q chik i k'achareel naa rukahniik taq panatinamiit.</t>", "6": "<t>Re' i ye'aab' chi chii' i palaw, naa rupimb'iik i ch'ahn chuwach,</t> <t>Eh ar naa kianam kiwa' tentzun,</t> <t>eh naa rukahniik chi kikoraal i tentzuun, inki i Dios.</t>", "7": "<t>Eh nik' chik k'ihaal i ruqox i tinamit Judá,</t> <t>naa kikahniik re' chik i keh</t> <t>naa kehchaniik reh i kiye'aab' i aj Ascalón, ar naa kiwihiik.</t> <t>Eh pantaq chaq'ab' ar naakiwiriik chupaam i kiye'aab' i aj Ascalón,</t> <t>re' i kaJaaw i ki Dios naa rutoob'iniik keh,</t> <t>noq naa wo' chik ruketeljiik kiwach.</t>", "8": "<pb/><t>Re' i QaJaaw Dios je' wili i xuq'or:</t> <t>Re' hin xb'iraj noq re' taqe i aj Moab,</t> <t>taqe i aj Amón xkib'aj i nutinamiit.</t> <t>Eh xkesaj i rajaawriik i nutinamiit, xkehchaaj i ruye'aab'.</t>", "9": "<t>Re' hin i k'achlik Dios</t> <t>nim wajaawriik hin ki Dios i aj Israel.</t> <t>Re' hin i nuq'or chi naa rusahchiik kiwach i aj Moab</t> <t>je' rukab' i xkik'ul i aj Sodoma,</t> <t>naa rusahchiik kiwach i aj Amón je' rukab' i xkik'ul i aj Gomorra.</t> <t>Eh k'iix chik i naa rupoq'iik cho pan kiye'aab',</t> <t>xa aatz'aam ab'aj chik i naa ruwihiik ar,</t> <t>ma' xta chik i naa ruwihiik ar.</t> <t>Eh re' i nutinamiit naakiko'ljiik re' chik i keh</t> <t>naa kehchaniik reh i chib'ih keh, inki i Dios.</t>", "10": "<t>Eh chu'nchel i ti' k'axik re' re' naa ruchaliik chikinaah i aj Moab,</t> <t>i aj Amón, ruum q'e' nim kiwach inki a'n kiib', eh inkib'aj,</t> <t>rutinamiit i Dios nim rajaawriik.</t>", "11": "<t>Re' taqe i re' q'e' ti i naa rub'aan keh ruum i QaJaaw Dios</t> <t>ruum naa rusachariik wach chu'nchel i kitiyoox.</t> <t>Eh xa re' chik i k'achlik Dios naa kiloq'em taqe i tinamit xa aha' yuuq',</t> <t>je' wo' wilkeeb' chaloq panlahtz'.</t>", "12": "<t>Je' wo' taq i hat aj Etiopía, naa wo' ruye'em q'ab' i QaJaaw Dios</t> <t>chi naa taq akanteesjiik ruuk' i q'aslaj ch'ihch'.</t>", "13": "<t>Re' i QaJaaw Dios naa taqe ruye'em chutojariik i kimahk i aj Asiria,</t> <t>re' i wilkeeb' reje pantz'eet reh i rookb'aal q'iij.</t> <t>Naa rusacham kiwach i aj Nínive,</t> <t>naa rukahniik chi xa je' chik chiq yuuq' i kiye'aab'.</t>", "14": "<t>Re' naa ruyojib'iik i kipaat re' ruuk' i chakaltee' kiyejaa' wii',</t> <t>naa rukahniik chi kiye'aab' tentzuun,</t> <t>chi kiye'aab' josq'laj chikop.</t> <t>Eh re' naq i wilkeeb' wii' taqe i ajaab'ees</t> <t>yu'naak chikop chik i naa kiwihiik ar,</t> <t>re' taqe i nimaq taq tz'ok, taqe i tuhkur</t> <t>naa kiyejaam kisuuq' chinaah taqe i rib'ojal i kipaat.</t> <t>Eh ar naakitz'uyiniik chaloq taqe i kok' tz'ikin.</t>", "15": "<t>Re' i tinamit re' re',</t> <t>ch'iklik wo' naq kik'ux ruuk' inki a'n</t> <t>q'e' nim kiwach inki a'n kiib',</t> <t>naa ruponiik i q'iij noq naa rukahniik chi ntz'irik kiwach.</t> <t>Eh re' i kiye'aab' naa rukahniik chi kiye'aab' josq'laj chikop,</t> <t>eh awach naakik'iik ilwoq reh i kitinamiit naakikaqse'laam</t> <t>naakipohq'aam paam i kiq'ab'.</t>"}