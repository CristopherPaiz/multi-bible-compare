{"1": "<pb/><t>Re' i tinamit je' wili i xkiq'or: Qoh sutinoq wo' chik ruuk' i QaJaaw Dios.</t> <t>Atoob' ta xoj ruyeew panti' k'axik,</t> <t>naa wo' chik kooj risam chupaam.</t> <t>Atoob' ta xoj ruyeew panti' naa wo' chik kooj ruk'achrisam.</t>", "2": "<t>Re' reh xa ruuk' wo' chik i ki'ib' ixib' q'iij naa ruye'em qak'achariik.</t> <t>Reh chi naa qak'achariik chuwach i reh.</t>", "3": "<t>Eh qachop taq qak'ux chunimjiik i QaJaaw Dios.</t> <t>Re' reh korik chi nee qoh rutoob'eem,</t> <t>je' rukab' noq i nelik chaloq i rusaq'umaal i q'iij.</t> <t>Eh je' rukab' noq i ruyeew chaloq i peet jab',</t> <t>je' wo' jab' koq'uun noq i rut'aqsaj i tik, inki taqe.</t>", "4": "<pb/><t>Re' i QaJaaw Dios je' wili xuq'or:</t> <t>¿Chib'ih taq inawaaj chi neenub'an awuuk' i hat</t> <t>taq aj Efraín, je' wo' taq i hat aj Judá?</t> <t>Re' i nuk'axariik taq i na a'n xa je'</t> <t>rukab' noq inik'ik i suutz',</t> <t>je' rukab' i mus jab' pantaq wahq'eq jumehq'iil insahchik wach.</t>", "5": "<t>Re' hin xnutaq'aaj taqe ijalal nuq'oral,</t> <t>chuq'orariik taq aweh i ti' k'axik naa nuye'em taq cha naah.</t> <t>Eh nuq'or ruuk' nuchii' chi naa taq kaat nuye'em pankimik,</t> <t>re' i nuq'oral, je' rukab' i rub'an i saqum.</t>", "6": "<t>Re' i nupahqaaj taq aweh i hin, re' chi kinak'ax taq chu'nchel ak'ux,</t> <t>chi kinakoj taq chi hin aaDios.</t> <t>Re' taqe i xa chib'ih jariik chi mayiijal ma' inwaaj ta chik, inki.</t>", "7": "<pb/><t>Eh je' wili i xuq'or:</t> <t>Re' taqe i nutinamiit wili, ma' korik ta wach kik'ux wuuk',</t> <t>xkiq'etwachej i nuk'uhb'aal, je' rukab' i xub'an i Adán pampeet.</t>", "8": "<t>Chupaam i tinamiit Galaad, ma' k'isiin i yiib' wach na'ojb'al imb'aan,</t> <t>xa re' ikaansanik kas kichaaq' inki a'n</t>", "9": "<t>Re' taqe i k'amal kib'eeh aj tiij je' kikab' i juntuhb' chi ajileq'</t> <t>ruum inooj kikeb'aa' kiib' chi' taq b'eeh inooj Siquem,</t> <t>ar inkiq'at i tinamit, inki a'n ti' k'axik reh, inkikansaj.</t>", "10": "<t>Eh re' taqe i aj Israel, inwilow chi q'e' yiib' wach kib'anik.</t> <t>Re' taqe i aj Efraín xkimin kiib' chub'aan i je' k'oyomal,</t> <t>eh re' taqe i aj Israel xkich'uwa'risaj kiib' ruuk' i re'.</t>", "11": "<t>Eh re' taq i hat aj Judá nuyejaam chik wach q'iij chi naa taq kaat nuye'em panti' k'axik.</t> <t>Re' noq naa wo' chik wisam taqe chaloq panti' k'axik i nutinamiit Israel, inki.</t>"}