{"1": "<pb/><t>Re' QaJaaw Dios je' wili i xuq'or:</t> <t>Chaxulej taq i tuun ruum re' taqe i aj q'aq'ineel</t> <t>xa je' chik kik'uloq xihk chinaah i nutinamiit.</t> <t>Ruum re' keh xkiq'eb' chi riij kik'ux ixqayejaa' wach kuuk',</t> <t>eh xkiq'etwachej i nuk'uhb'aal.</t>", "2": "<t>Eh noq ti' chik wilkeeb' i aj Israel je' wili i naa kiq'orom weh:</t> <t>Re' hoj inqanimaj chi re' hat i qaDios, inko'q taqe.</t>", "3": "<t>Re' taqe i aj Israel ruum chi xkiq'eb' chi riij kik'ux i holohik laj na'ojb'al,</t> <t>korehtaal imb'aan keh kuum taqe i aj ixowaal.</t>", "4": "<pb/><t>Re' keh xankikoj i koq taqe i kireey chi ma' hin ta kinsik'wik wach,</t> <t>eh xan kikoj i koq taqe i k'amal kib'eeh chi ma' weht'al.</t> <t>Eh xkiyejaa' kitiyoox ruuk' oro, ruuk' plata,</t> <t>ruum i re' naa nusacham kiwach.</t>", "5": "<t>Re' taqe i aj Samaria ti' i nunaah i rub'an i ki imas wakax tiyoox.</t> <t>Eh ma' k'isiin taj i nujosq'iil xchalik chikinaah.</t> <t>Eh ¿Kojaruuj inkimay i ch'uwa' wach na'ojb'al re' re'?</t>", "6": "<t>Re' i ki imas wakax tiyoox</t> <t>xa ruyej-aniik aj Israel re' ruuk' inchol ch'eyel ch'ihch'.</t> <t>Eh naa ruxerib'iik noq naa rusachariik</t> <t>kiwach i kitiyoox taqe i aj Samaria.</t>", "7": "<t>Re' keh xa je' teew inkitik, eh xa je' kaq suut teew i naakijacham.</t> <t>Re' i ki trigo ma' naa ta chik rub'anam paam,</t> <t>eh wila' xub'an paam re' chik</t> <t>taqe i tokoom tinamit naa kib'aniik rusuqkiil.</t>", "8": "<t>Eh naa rusachariik kiwach i aj Israel,</t> <t>eh xama' xta chik naa kokiik wii'</t> <t>chikiwach i tokoom tinamit.</t>", "9": "<t>Re' taqe i aj Efraín je' kikab'</t> <t>i b'uurux ma' kinimanik taj.</t> <t>Ruum xooj kitoj i aj Asiria chi naa kiko'ljiik.</t>", "10": "<t>Atoob' ta naq neen kikemelej k'ih-oq toob'en keh pantaq tinamit,</t> <t>re' hin naa numolom kiwach atoob' ta naa taqe</t> <t>nuye'em panti' k'axik chuwach i ma' k'ih ta laj q'iij,</t> <t>pan kiq'ab' i reey, pan kiq'ab' taqe i k'amal b'eeh.</t>", "11": "<pb/><t>Re' taqe i aj Efraín ma' k'isiin taqe i artaal inkiyejaa'</t> <t>k'atb'al kimayiij re' i xa kojb'al kimahk inkamanik wii' keh.</t>", "12": "<t>Eh re' hin xnutz'ibaaj wo' naq keh i nuk'uhb'aal,</t> <t>xa re' la' re' keh xama' xkiyeew ta wo' rajaawriik.</t>", "13": "<t>Re' keh inkik'at taqe i chikop</t> <t>chi kimayiij chi nuwach, eh inkik'ux i rutib'kaal.</t> <t>Eh re' hin i Dios ma' ponik ta chi nuwach inki a'n re' re'.</t> <t>Re' hin ink'ulik cho panuk'ux i yiib' wach inki a'n</t> <t>naa taqe nuye'em chutojariik i kimahk,</t> <t>naa wo' chik kisutiniik reje Egipto.</t>", "14": "<t>Re' taqe i aj Israel xsahchik pankik'ux</t> <t>chi re' hin xin tz'uhkrisanik keh,</t> <t>re' chik ruyejeb'jiik i rupaat kitiyoox xkian.</t> <t>Eh re' taqe i aj Judá re' chik i nimaq taq tinamit xkiyejaa' ko'lb'al kiib'.</t> <t>Re' hin naa nuk'atam i nimaq paat je' wo' hoq i tinamit xkiyejaa', inki i Dios.</t>"}