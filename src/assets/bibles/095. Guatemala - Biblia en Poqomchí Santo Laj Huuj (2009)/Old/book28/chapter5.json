{"1": "<pb/><t>Re' i QaJaaw Dios je' wili i xuq'or:</t> <t>Re' taq i hat k'amal b'eeh aj tiij, re' taq i hat aj Israel,</t> <t>re' taq i hat raj kamanoom i reey, chab'iraj taq: Cha naah taq</t> <t>i hat naa nuq'atam i q'orik,</t> <t>ruum i xakoj taq kixirob'aal i wilkeeb' Mizpa,</t> <t>xaq'at taq pan kib'eeh naah yuuq' Tabor.</t>", "2": "<t>Eh je' naa chaam laj jul i xak'ot taq reh</t> <t>chi xkiq'eb' kiib' i wilkeeb' wach k'ixkaab' Sitim,</t> <t>ruum aj re' naa kaat nuye'em chutojariik taq amahk.</t>", "3": "<t>Re' hin weht'al i kina'ojb'al,</t> <t>chu'nchel i aj Israel.</t> <t>Je' wo' taqe i aj Efraín xkian i je' k'oyomal,</t> <t>eh xuch'uwa'risaj kiwach chu'nchel i aj Israel.</t>", "4": "<pb/><t>Eh ruum i kiyiib' wach na'ojb'al ma' kinkinimaj ta chik.</t> <t>Re' chik kow i rumin riib' chikiwach i je' k'oyomal,</t> <t>eh ma' kiyeew ta chik wajaawriik i hin, hin k'achlik Dios.</t>", "5": "<t>Re' taqe i aj Israel ruum chi q'e' inkinimb'isaj</t> <t>kiib' ink'utinik chi wilkeeb' pankimahk.</t> <t>Eh re' taqe i aj Efraín, re' i kimahk naa ruq'eb'wiik keh,</t> <t>eh naa wo' kiq'ehb'iik pamahk i aj Judá keh.</t>", "6": "<t>Re' taqe i aj Israel naa naq chik kik'amam chaloq i kiwakax,</t> <t>i kitentzuun chi kimayiij chi nusik'ariik.</t> <t>Xa ma' naa ta wo' chik kiin kireqem, ruum xnukanaa' chik taqe.</t>", "7": "<t>Re' keh ma' korik ta wach kik'ux wuuk'.</t> <t>Re' i kak'uun kixq'uun tokoom chik inkikoj chi kajaaw,</t> <t>ruum i re' xa chi jumehq'iil naa nusacham kiwach i keh,</t> <t>je' wo' hoq i kitik, inki i Dios.</t>", "8": "<t>Chaxulej taq i tuun ar Gabaa rehtalil i q'aq'inik.</t> <t>Eh chaxulej taq i tuun ar Ramá.</t> <t>Chaq'or taq ar Bet-aven chi wilik yohb'aal, je' wo' ar Benjamín.</t>", "9": "<t>Re' taqe i aj Efraín xti korik chi naa kikahniik</t> <t>chi ma' xta wilik keh paruq'ijil i ti' k'axik.</t> <t>Eh chu'nchel i aj Israel naa kinab'eem chi korik chi je' re' i naa ruk'ulariik.</t>", "10": "<pb/><t>Re' taqe i k'amal kib'eeh aj Judá</t> <t>je' kikab' taqe i kijilwik paam taqe i k'ula't,</t> <t>re' hin naa nuye'em i nujosq'iil chikinaah.</t>", "11": "<t>Re' taqe i aj Efrín k'achi' kik'iik chi ti' k'axik,</t> <t>xi kahnik chi ma' xta chik i wilik keh</t> <t>ruum re' chik taqe i tiyoox xkinimaj.</t>", "12": "<t>Re' hin naa nusacham kiwach i aj Efraín,</t> <t>i aj Judá, je' rukab' i rub'an i mooh noq i rumohrisaj taqe i xa chib'ih jariik.</t>", "13": "<t>Eh noq naakilom taqe i aj Efraín,</t> <t>taqe i aj Judá, chi xiik' naah ti' kiil wilkeeb'.</t> <t>Re' taqe i aj Efraín naa kojiik ruuk' i runimaal wach reey ar Asiria,</t> <t>reh naq chi naa kik'aachjiik,</t> <t>xa re' la' xama' naa ta wo' kik'achjik.</t>", "14": "<t>Re' hin ruum nujosq'iil naa nuye'em taqe panti' k'axik i aj Efraín,</t> <t>je' wo' taqe i aj Judá.</t> <t>Je' rukab' i rub'an i kaq b'ahlam noq i ruxereb'eej i rutiib',</t> <t>ma' awach ta naa ruko'liniik keh panuq'ab'.</t>", "15": "<t>Re' hin naa nukanaam taqe chi kutkeel,</t> <t>korehtaal inkiyot' i kik'ux chi riij,</t> <t>i kimahk, eh naa wo' chik kinkinimam.</t> <t>Eh naa kiin kisik'im noq wilkeeb' pan ti'kiil k'uxliis, inki i Dios.</t>"}