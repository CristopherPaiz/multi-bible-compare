{"1": "<pb/><t>Re' Dios je' wili i xuq'or: Re' taq i hat naa taq aq'orom keh awuch</t> <t>aj Israel chi nutinamiit chik taqe, chi re' taqe ixoq nu ketelaam chik kiwach, inki.</t>", "2": "<t>Re' i QaJaaw Dios je' wili i xuq'or:</t> <t>Chaq'il taq i je' atuut noq wilik</t> <t>chi chukanaa' i yiib' wach na'ojb'al.</t> <t>Eh re' reh ma' je' ta chik wehk'een noq wilik,</t> <t>ma' hin ta chik rub'ahiil noq wilkiin.</t> <t>Eh chi maa rub'an chik i je' k'oyomal,</t> <t>eh maa ruk'ax chik reje wach tokoom winaq.</t>", "3": "<t>Eh wila' ma' xukanaa' rub'aan taqe re',</t> <t>re' hin naa nukanaam chi ma' xta chik i wilik reh,</t> <t>eh chi t'uslik, naa nukanaam chi je' rukab' noq xutoq'aa' cho k'acharik. Eh</t> <t>naa nukanaam chi je' rukab' i chiq yuuq',</t> <t>naa rukimiik ruum i ruchiqkaal chii'.</t>", "4": "<t>Eh ma' naa ta nuketelaam kiwach taqe i rak'uun rixq'uun,</t> <t>ruum re' reh xuk'am taqe pan je' k'oyomal.</t>", "5": "<t>Re' i je' kituut noq wilik,</t> <t>xuq'eb' i ruloq'il noq xuq'or chi je' wili:</t> <t>Naa wojiik chi kisik'ariik i winaq kik'axwik weh</t> <t>i kiye'wik nuwa' nuhaa', nu holohaq itz'ihy re' ruuk' i riij chikop,</t> <t>re' kiye'wik weh i xela itz'ihy,</t> <t>re' kiye'wik waseite.</t>", "6": "<pb/><t>Ruum aj re', re' hin je' k'iix i naa nukojom chi tz'apb'al paam i rub'eeh,</t> <t>je' naa nukojom kotimaj koraal chi riij,</t> <t>reh chi ma' nee ta rureq i rub'eeh.</t>", "7": "<t>Re' reh naa wo' naq chik rusik'im taqe i winaq ink'axwik reh,</t> <t>eh ma' naa ta chik rureqem,</t> <t>ruum i re' je' wili i naa ruq'orom:</t> <t>Re' hin naa wo' chik wojiik ruuk' i peet nub'ahiil noq wilik,</t> <t>ruum ruuk' i reh ma' xta naq reet wilkiin,</t> <t>ma' je' ta rukab' i yu'naak, inko'q, chi wiij.</t>", "8": "<pb/><t>Xa re' la' re' reh,</t> <t>ma' xukoj ta rehtaal chi re' wo'</t> <t>naq i hin xin ye'wik reh i rutrigo, i ruvino, i raseite,</t> <t>eh chi re' hin xin k'ihaaxb'isanik reh i ru oro, i ru plata</t> <t>i ruyeew chi rumayiij chuwach i tiyoox Baal.</t>", "9": "<t>Eh re' i hin paruq'ijil i rumolariik i wach taqe i rutik i</t> <t>ma' naa ta chik nuye'em reh i wach i trigo, i vino.</t> <t>Eh naa wo' chik nuq'uchum reh i itz'ihy re' ruuk' riij chikop,</t> <t>je' wo' i xela itz'ihy nuye'em naq reh chi rub'urb'aal.</t>", "10": "<t>Eh re' hin panaq'kiwach i je' winaq i q'e' k'axwik reh naa nuq'uchum i chib'ih reh,</t> <t>naa nukanaam chi t'uslik,</t> <t>ma' jino'q naa ruko'liniik reh panuq'ab'.</t>", "11": "<t>Eh ma' naa ta chik nuye'em q'ab'</t> <t>chi naa rub'anam i ru ninq'iij inye'wik rusuqkiil ruk'ux,</t> <t>je' wo' taqe i runinq'ijiik i ak' poh, i hi'limb'al q'iij.</t> <t>Je' wo' chu'nchel i ru ninq'iij.</t>", "12": "<t>Re' hin naa nusacham kiwach i ru-uuva,</t> <t>i ruhigo, re' i je' wili i ruq'or chikiij:</t> <t>Re' taqe wili xkiyeew weh i je' i winaq q'e' kik'axwik weh, inki.</t> <t>Eh re' i hin naa nukanaam chi xa je' chik ch'ahn taqe i rutik,</t> <t>naa ruk'uxariik kuum taqe i josq'laj chikop.</t>", "13": "<t>Re' hin naa nuye'em chutojariik i ru mahk i je' ehk'eenb'ees re' re',</t> <t>ruum taqe i k'ataj i insensia xub'an chikiwach i Baal.</t> <t>Re' noq i rukoj lopq'aaq',</t> <t>i karena chutahqaljiik taqe i je' ruwinaqiil q'e' k'axwik reh.</t> <t>Eh re' hin xiruq'eb' chi riij ruk'ux, inki i QaJaaw Dios.</t>", "14": "<t>Re' i QaJaaw Dios je' wili i xuq'or:</t> <t>Re' hin naa nuk'amam reje panchiq yuuq' Sina√≠ i je' ehk'eenb'ees re' re', ar</t> <t>naa nuq'orom reh chi q'e' naa nu k'axam.</t>", "15": "<t>Eh naa wo' chik nuye'em q'ab' chi naa ruwachiniik taqe i ru-uuva,</t> <t>naa nuye'em chi ruye'aab' i wach k'ixkaab' Acor rub'ihnaal,</t> <t>reh chi nee wo' chik i rureq i rusuqkiil ruk'ux.</t> <t>Eh ar neerub'an chi je' rukab' i nimanik xub'an cho pampeet,</t> <t>noq xwesaj chaloq Egipto.</t>", "16": "<t>Ma' naa ta chik ruq'orom chi je' wili: Hat dios Baal ma' ko'q ta chik weh.</t> <t>Je' la' wili i naa nuq'orom weh:</t> <t>Re' hat, i hat manlik nub'ahiil noq wilkaat, inko'q weh, inki Dios.</t>", "17": "<t>Eh ma' naa ta chik nuye'em q'ab' chi naa ruq'orom i kib'ihnaal taqe i xa tiyoox Baal.</t> <t>Ma' naa ta chik ruq'orom rib'iral chi jumpech taqe re'.</t>", "18": "<pb/><t>Chupaam taqe q'iij re' re' wilik i naa nuyejaam wach kuuk' i josq'laj chikop,</t> <t>kuuk' i chikop kirupinik pan taxaaj, kuuk' taqe aaq',</t> <t>reh chi ma' xta naa kuuchjiik i aj Israel.</t> <t>Eh ma' naa ta chik nuye'em q'ab' chi naa rub'aan i q'aq'inik, ikaansanik ruuk' flecha,</t> <t>ruuk' i q'aslaj ch'ihch', reh chi nee kik'acharik pansuqkiil k'uxliis.</t>", "19": "<t>Re' taq i hat aj Israel je' nanaakaat taq nuk'amam wuuk' chi wehk'een chi jumpech,</t> <t>ruum q'e' taq ti nuk'ax, naa awihiik taq wuuk' panotob'il,</t> <t>pansuqkiil k'uxliis, naa taq nuketelaam awach.</t>", "20": "<t>Re' hin naa kaat taq nuk'amam chi manlik wehk'een,</t> <t>parukorkiil wach k'uxliis,</t> <t>eh naa taq anab'eem chi hin taq aaWaJaaw.</t>", "21": "<t>Re' hin xti korik taq i nuq'or aweh chi chupaam taqe ponoq i q'iij re' re'</t> <t>kopan taxaaj naa nuye'em chaloq i wotob'il,</t> <t>naa nuqaasam chaloq jab' chinaah i wach ak'al.</t>", "22": "<t>Eh chinaah i wach ak'al naa chik rub'anam wach i trigo,</t> <t>riis i uuva, aseite.</t> <t>Re' taq i hat je' wili taq i naa aq'orom:</t> <t>Jezreel, tiko'q taq.</t>", "23": "<t>Eh naa taq kaat nuye'em chupaam i ye'aab' re' re' chi hat taq nutinamiit,</t> <t>naa nuketelaam wach i Lo-ruhama.</t> <t>Eh re' i Lo-ami je' wili i naa nuq'orom reh:</t> <t>Re' hat, hat chik nutinamiit, kinko'q reh</t> <t>re' reh naa kiin ruq'orom chi hin ruDios.</t>"}