{"1": "<pb/><t>Re' i QaJaaw Dios je' wili i xuq'or:</t> <t>Noq xwaaj naq taqe wisam panti' k'axik i aj Israel,</t> <t>re' taqe i aj Efraín xa chayeew chik i mahk inki a'n</t> <t>je' wo' taqe i aj Samaria.</t> <t>Eh xa re' i chukuj q'orik,</t> <t>xa re' i leq' inkaaj pantaq paat, pantaq b'eeh.</t>", "2": "<t>Re' keh ma' nkikapaaj taj chi re' hin k'ahchi' wilom</t> <t>i ma' holohik ta laj na'ojb'al inki a'n</t> <t>Xanaah re' k'ahchi' wilom chi k'ahchi'rik'iik chikinaah i kimahk inki a'n.</t>", "3": "<pb/><t>Re' keh ruuk' i kiyiib' wach na'ojb'al,</t> <t>ruuk' i chukuj q'orik inki a'n inkiyeew rusuqkiil ruk'ux i reey,</t> <t>je' wo' taqe i k'amal kib'eeh.</t>", "4": "<t>Eh re' taqe re'</t> <t>xa re' i ch'uwarisanik wach kikaxaro inkaaj.</t> <t>Eh je' kikab' i horna qoplik ruq'aq'al,</t> <t>ma' nluk'ariik taj noq inyuq'arik paam i ruq'oril kaxlanwi'k,</t> <t>korehtaal inkojarik ch'amb'esb'al reh.</t>", "5": "<t>Eh noq i runinq'iijeej i ruhab'ul i reey,</t> <t>re' taqe i k'amal b'eeh inkixohk'risaj i reey.</t> <t>Eh ruum i re', re' i reey inokik chub'anariik</t> <t>i re' ma' re' chi kixilak i yiib' wach kina'ojb'al.</t>", "6": "<t>Re' keh xan qop chik i kánima chub'anariik i yiib' wach na'ojb'al,</t> <t>xa je' chik rukab' i horna ma' inkanab'jik ta ruluk'ariik i ruq'aq'al.</t> <t>Eh atoob' ta woroq inkojwik ruq'aq'al,</t> <t>xa koqoplik wo' chi junwaar.</t>", "7": "<t>Eh re' taqe re' xa je' chik kiqop horna,</t> <t>inkikansaj taqe i wilkeeb' chi ajaab'esil,</t> <t>xkiq'eb' kiib' chu'nchel i kireey.</t> <t>Ma' jino'q chik inkipahqaaj kikuyb'al weh.</t>", "8": "<t>Eh re' taqe i aj Efraín xkian jinaj wach kina'ojb'al kuuk' i tokoom tinamit.</t> <t>Re' taqe i aj Efraín je' kikab' i kaxlanwi'k ma' xsuutjik taj, xa juntar xchaq'.</t>", "9": "<t>Re' keh xehteesjik i kajaawriik kuum i tokoom tinamit,</t> <t>xa re' la' ma' nkikoj ta rehtaal.</t> <t>Eh saq chik i rismaal kinaah,</t> <t>xama' nkikoj ta wo' rehtaal i k'ahchi' kik'ulum.</t>", "10": "<t>Re' taqe i aj Israel q'e' nimaq kiwach inki a'n kiib',</t> <t>ruum i re' k'ahchi' kik'ulum i ti' k'axik.</t> <t>Eh ni xata ruum taqe re', kinkaaj wo' chik kinkinimam,</t> <t>ni xata kinkaaj kisik'im hin, hin ki Dios.</t>", "11": "<t>Re' taqe i aj Efraín ma' xta kina'ojb'al,</t> <t>xa je' kikab' i paloma ma' xta runa'ojb'al,</t> <t>ruum xooj kipahqaaj kitoob'jiik keh i aj Egipto, keh i aj Asiria.</t>", "12": "<t>Eh noq naa kojiik ar, re' hin naa nuq'atam pankib'eeh,</t> <t>naa nuchopom taqe, je' rukab' noq kichoparik pan xirob' i tz'ikin.</t> <t>Eh naa taqe nuye'em chutojariik i kimahk,</t> <t>ruum i kiyiib' wach na'ojb'al.</t>", "13": "<pb/><t>Re' keh q'e' ti' i naakik'ulum</t> <t>ruum xkiq'eb' chi riij kik'ux nunimjiik.</t> <t>Eh naa ruchaliik i ti' k'axik chikinaah, ruum xinkiq'et wachej.</t> <t>Re' hin xwaaj naq taqe nuko'leem,</t> <t>xa re' la' inkichuk i q'orik chi wiij.</t>", "14": "<t>Eh ma' chu'nchel ta kik'ux xinkiq'oreej noq ti' wilkeeb' pankiyokaab'.</t> <t>Eh noq xkik'er kichii' chupahqaljiik i ki trigo,</t> <t>chupahqaljiik i riis uuva inkuk'ej xinkiq'et wachej la'.</t>", "15": "<t>Re' hin xnutijej wo' naq taqe,</t> <t>eh xnuyeew wo' naq rukowiil kik'ux.</t> <t>Xa re' la' re' keh re' chik i ma' holohik taj i xkikapaaj chi wiij.</t>", "16": "<t>Eh re' chik taqe i tiyoox xkinimaj,</t> <t>xa je' kikab' i flecha ma' tz'eht tankutwik.</t> <t>Eh ruum chi ma' kinimanik taj naa kikanteesjiik</t> <t>ruuk' q'aslaj ch'ihch' taqe k'amal b'eeh</t> <t>ruum i re' naakikaqse'ljiik kuum</t> <t>i aj Egipto, inki i Dios.</t>"}