{"1": "<pb/>Re' i QaJaaw Dios je' wili i xuq'or weh: Yu'naak cha k'ax wo' chik ixoq re' re', atoob' ta wilik pan k'oyomal ruuk' i tokoom winaq. Re' hin i Dios je' wo' re' kik'axariik i aj Israel i nub'an. Atoob' ta inkiloq'ej taqe i tiyoox, atoob' ta inkik'ux i kaxlanwi'k mayijimaj chikiwach i tiyoox, inki.", "2": "Eh re' hin ho'lajuuj chi tumiin re' ruuk' i plata xnutoj chi riij i wehk'een, eh wuquub' nimaq chakach chi sebada i xnuyeew chi riij xnuk'am wo' chik chi wehk'een.", "3": "Eh je' wili i xnuq'or reh: Re' hat najt naa akahniik chi wehk'een, ma' awach ta chik i tokoom winaq naa atahqeem reje, je' wo' hoq i hin ma' awach ta wo' chik tokoom ixoq naa nuq'oreem, kinki reh.", "4": "<pb/>Re' re' k'uhtb'al reh chikiwach i aj Israel chi najt naa kikahniik chi ma' xta kireey, chi ma' xta k'amal kib'eeh. Eh chi ma' xta chik i kimayiij, ma' naa ta chik kiloq'em i tiyoox ab'aj. Ma' naa ta chik ruwihiik i k'amal b'eeh aj tiij, ma' naa ta chik ruwihiik tiyoox.", "5": "Eh chi riij i re', re' taqe i aj Israel naa wo' chik kisik'im i kaJaaw i ki Dios, je' wo' hoq i kireey naa ruwihiik re' ruuk' i riih rumaam i reey David. Re' keh naa ruponiik i q'iij noq ruuk' yo'jik naa kiloch'om kiib' chuwach i QaJaaw Dios, naa wo' chik kisik'im i rotob'il."}