{"1": "<pb/><t>Re' i QaJaaw Dios je' wili i xuq'or:</t> <t>Noq xkitoq'aa' cho nimanik i aj Israel xnuk'ax taqe.</t> <t>Eh xnukoj taqe chi wak'uun wixq'uun xwesaj taqe chaloq i Egipto.</t>", "2": "<t>Eh noq q'e' naq nuk'ax taqe, xkesaj iloq kiib' chi wiij.</t> <t>Eh chikiwach chik i ma' re' ta taqe i dios inkik'at i kimayiij,</t> <t>inkik'at i insensia chikiwach taqe i tiyoox.</t>", "3": "<t>Atoob' ta je' re' inki a'n re' hin xnuk'am kib'eeh i aj Efraín eh xnuchop chi kiq'ab',</t> <t>eh xnuk'uhtaaj cho keh i nimanik.</t> <t>Re' keh xama' xkireq ta wo' chi riij chi re' hin xincha'jinik cho keh.</t>", "4": "<t>Re' hin ruuk' q'unil,</t> <t>ruuk' k'axooj xnuk'am taqe cho wuuk',</t> <t>eh xwisaj i ahl laj ihq wilik naq chikinaah,</t> <t>xnuyeew wo' kiwa' kihaa' parub'ehel.</t>", "5": "<t>Xa re' la' re' keh ma' xinkaaj ta chik kiin kinimam,</t> <t>ruum i re', re' chik taqe i aj Asiria naa rub'aniik i kowlaj taaq'anik chikinaah,</t> <t>je' rukab' i xkik'ul chaloq Egipto.</t>", "6": "<t>Eh naa rub'aan ikaansanik ruuk' i q'aslaj ch'ihch' pan kitinamiit,</t> <t>eh naa rusachariik kiwach aha' naq inkiko'leej kiib',</t> <t>ruum xa chi kutkeel inkiyejaa' wach chib'ih inki a'n</t>", "7": "<t>Re' i nutinamiit xama' kinkaaj ta wo' kinimam yu'naak,</t> <t>inkik'er wo' naq kichii' chi re' hin i Dios,</t> <t>xa re' la' ma' jino'q inye'wik runimaal nuwach.</t>", "8": "<pb/><t>¿Chib'ih reet noq nee taq tinukanaa' i hat aj Efraín?</t> <t>¿Chib'ih reet noq nee taq tinukanaa' pan kiq'ab'</t> <t>i ki-ixowanik taq awach i hat taq aj Israel?</t> <t>¿Mi ruk'ul re' chi nee taq i nusach awach i hat,</t> <t>je' rukab' noq xnusach kiwach i aj Adma, i aj Zeeboim?</t> <t>Re' wánima xan yot'ik chik, ruum i nuketelaaj taq awach.</t>", "9": "<t>Eh ma' naa ta nuye'em i nujosq'iil taq cha naah,</t> <t>ma' naa ta nusacham taq awach hat aj Efraín,</t> <t>ruum re' hin, hin Dios ma' hin ta xa winaq.</t> <t>Re' hin i Dios wilik nu Sahtohiil wilkiin taq panaxilak,</t> <t>ma' xin chalik ta chi rusachariik taq awach.</t>", "10": "<t>Re' hin naa nuk'erem nuchii' je' rukab' i rub'an i kaq b'ahlam</t> <t>chi kiyohb'eesjiik i ki-ixowanik wach i nutinamiit.</t> <t>Eh re' keh xakib'arb'otik chik</t> <t>ruum i kiyo'jiik noq naa kichaliik chi korkiil i rookb'aal q'iij,</t>", "11": "<pb/><t>Re' keh naakeliik chaloq Egipto chi jumehq'iil</t> <t>je' kirupinik chaloq i tz'ikin.</t> <t>Eh je' kirupinik chaloq paloma noq naakeliik chaloq Asiria.</t> <t>Re' hin naa wo' chik nuye'em taqe chi patinik pan kiye'aab'.</t>", "12": "<pb/><t>Eh re' taqe i aj Efraín xa re' i chukuj q'orik inki a'n chi nuwach.</t> <t>Eh re' taqe i aj Israel xa re' i nujot'ariik inki a'n</t> <t>Re' taqe i aj Judá xin kiq'eb' chi riij kik'ux i hin,</t> <t>re' chik taqe i xa tiyoox xkini imaj, inki i Dios.</t>"}