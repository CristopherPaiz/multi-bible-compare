{"1": "<pb/><t>Re' Oseas je' wili i xuq'or:</t> <t>Re' taq i hat wuch aj Israel, mat pisk'anik taq panawooq ruum i rusuqkiil taq ak'ux,</t> <t>je' rukab' inki a'n i tokoom tinamit.</t> <t>Re' taq i hat xkitoj taq aweh je' k'oyomal taq xa a'n ruum xakanaa' taq aaDios,</t> <t>xakapaaj taq i chi ruum i re' naa ruwachiniik taq atik.</t>", "2": "<t>Naa la' ruponiik i q'iij chi ma' naa ta chik ruwachiniik i trigo, i uuva,</t> <t>ma' naa ta chik ruwihiik taq awa' ahaa'.</t>", "3": "<t>Re' taq i hat aj Efraín, ma' naa ta chik taq awihiik ayu' parutinamiit i QaJaaw Dios.</t> <t>Naa la' wo' chik asutiniik taq reje Egipto, eh Asiria,</t> <t>ar taq naa ak'uxum i ch'uwa' wach.</t>", "4": "<t>Eh ar ma' naa ta chik taq aye'em i riis uuva chi mayiij,</t> <t>i ak'atoj mayiij chuwach i QaJaaw Dios,</t> <t>re' taq awa' naa ak'uxum reh ti'kiil k'uxliis.</t> <t>Eh chu'nchel taq i naa ak'uxwiik reh i re', naa ruch'uwa'risam taq awach.</t> <t>Eh ma' naa ta taq aye'em chi mayiij chuwach i QaJaaw Dios.</t>", "5": "<t>Eh wila' je' re'</t> <t>¿Chib'ih taq i naa a'nam na' chureq i ruq'ijil</t> <t>i ninq'iij ye'b'al ruloq'il i QaJaaw Dios?</t>", "6": "<t>Re' taq i hat naa aweliik reje ayu' ruum i ti' k'axik,</t> <t>naa taq kimolom reje awach i aj Egipto,</t> <t>je' naa naa kaat taq kimuq'aam ar Menfis.</t> <t>Re' taqe i chib'ih aweh re' ruuk' i plata</t> <t>naa ruq'uuxriik kiwach,</t> <t>naa ruchaamb'iik i ch'ahn, i k'iix chupaam taq aa ye'aab'.</t>", "7": "<pb/><t>Eh xponik chik i ruq'ijil chi naa taq ak'ulum i ti' k'axik,</t> <t>eh chi naa taq atojom riij taq amahk,</t> <t>je' rukab' i ruk'ul taq cha weh.</t> <t>Eh je' taq wili inaq'or: Re' i jalal ruq'oral i Dios re' re'</t> <t>q'e' min min ruuk' taqe i ruq'or, je' cho ahqaal, tiki taq,</t> <t>ruum q'e' taq i yiib' wach ana'ojb'al,</t> <t>ma' k'isiin taq ti ixowanik.</t>", "8": "<t>Re' hin xirupab'aa' i Dios chi jalal ruq'oral taq chaxilak, i hat taq aj Efraín,</t> <t>eh re' taq i hat inaq'at taq panub'eeh.</t> <t>Eh noq kinwihik chupaam i rupaat i QaJaaw Dios,</t> <t>ma' k'isiin taq i nawixow nuwach.</t>", "9": "<t>Re' taq i hat ma' k'isiin i yiib' wach na'ojb'al taq i na a'n,</t> <t>je' rukab' i xb'aan Gabaa.</t> <t>Re' i QaJaaw Dios naa ruk'uliik paruk'ux taq ayiib' wach na'ojb'al,</t> <t>eh naa taq kaat ruye'em chutojariik taq amahk, inki i Oseas.</t>", "10": "<t>Re' i QaJaaw Dios je' wili xuq'or:</t> <t>Noq xnusik' cho kiwach i aj Israel xsuuqb'ik nuk'ux,</t> <t>je' rukab' noq insuuqb'ik ruk'ux inreqwik reh i uuva panchiq yuuq'.</t> <t>Re' i kimaam kati't xsuuqb'ik wo' cho nuk'ux kuuk',</t> <t>je' kikab' i peet wach i higo, re' chik i tiyoox Baal-peor</t> <t>xkiloq'ej, xin kiq'eb' i hin, xkik'uhtaaj kik'ixb'ilaal.</t> <t>Eh xkich'uwa'risaj kiib' je' kikab' inkiloq'ej.</t>", "11": "<t>Re' i runimaal kiwach i aj Efraín naa rusahchiik wach</t> <t>xa je' inrupinik reje tz'ikin.</t> <t>Re' kehk'een,</t> <t>ma' naa ta chik kikahniik wach k'achariik,</t> <t>eh ma' naa ta chik raasjiik kak'uun kixq'uun.</t>", "12": "<t>Eh atoob' ta neenkik'isaj kak'uun kixq'uun,</t> <t>re' hin naawisam chikiwach, ma' jino'q chik i naa nukanaam.</t> <t>Eh q'e' ti' i naakik'ulum, ruum naa nukanaam taqe chi kutkeel, inki.</t>", "13": "<t>Re' i Oseas je' wili i xuq'or:</t> <t>Re' hin xwilow taqe i aj Efraín je' kikab' i aj Tiro chi q'e' naq suq wilkeeb',</t> <t>xa re' la' re' taqe i aj Efraín pankimik k'ahchi' kikanaam taqe i kak'uun kixq'uun.</t>", "14": "<pb/><t>QaJaaw Dios, re' hat cha a'n kuuk' inakapaaj.</t> <t>Chakanaa' taqe ixoq chi ma' nee ta chik ki ak'unaniik',</t> <t>eh chi ma' nee ta chik kich'uch'isanik, inki.</t>", "15": "<pb/><t>Re' i QaJaaw Dios je' wili i xuq'or:</t> <t>Re' taqe i aj Efraín Gilgal i xkian kiyiib' wach na'ojb'al,</t> <t>xchalik nujosq'iil kuuk'.</t> <t>Eh ruum i kiyiib' wach na'ojb'al, ma' naa ta chik nukojom taqe panupaat.</t> <t>Eh ma' naa ta chik nuk'axam taqe, ruum re' taqe i k'amal kib'eeh</t> <t>ma' kinkinimaj ta chik.</t>", "16": "<t>Re' taqe i aj Efraín q'e' ti' naa kiwihiik,</t> <t>je' kikab' i chee' chiqinaq chik i raa',</t> <t>ma' wachinik ta chik.</t> <t>Re' keh naa wo' naq ruwihiik kak'uun kixq'uun,</t> <t>eh re' hin naa nusachwiik kiwach, inki.</t>", "17": "<pb/><t>Re' i tinamit wili ma' xkinimaj taj inq'orarik keh ruum i nuDios,</t> <t>ruum aj re' naakiq'eb'ariik ruum,</t> <t>re' keh xanaa chik kojiik chi b'ehik naah taq tinamit, inki i Oseas.</t>"}