{"1": "<pb/>Re' i tz'ihb'amaj chupaam i huuj wili, re' i xuq'or i QaJaaw Dios, reh i Oseas rak'uun i Beeri, noq xi wihik chi reyil Judá i Uzías, i Jotam, i Acaz, i Ezequías. Re' noq xwihik chi reyil Israel i Jeroboam rak'uun i Joás.", "2": "<pb/>Eh noq xutoq'aa' q'orik i QaJaaw Dios ruuk' i Oseas, je' wili i xuq'or: <pb/><t>Re' taqe i aj Israel je' pan k'oyomal wilkeeb',</t> <t>ruum xkikanaa' nunimjiik.</t> <t>Ruum aj re', re' hat Oseas chak'am chi awehk'een jino'q i k'oyoom laj ixoq,</t> <t>eh naa ruwihiik taqe awak'uun ruuk',</t> <t>naa kikahniik chi rak'uun k'oyoom laj ixoq taqe, inki.</t>", "3": "<pb/>Eh re' i Oseas xuk'am wo' chi rehk'een jinaj i k'oyoom laj ixoq Gomer rub'ihnaal, rixq'uun i Diblaim, eh x-aasjik jinaj i rak'uun ruuk'.", "4": "Eh re' i QaJaaw Dios je' wili i xuq'or reh i Oseas: <pb/><t>Re' hat Jezreel i rub'ihnaal i k'isa k'un chakoj,</t> <t>ruum re' hin ilook' i nuyeew chi tojariik i kimahk</t> <t>taqe i riih rumaam Jehú, re' i wihinaq chi reyil.</t> <t>Eh ruum taqe ikaansanik xub'an ar i Jezreel,</t> <t>re' hin naawisam chi taaq'anik ar Israel, inki.</t>", "5": "<t>Eh chupaam taqe i q'iij re' re', wach k'ixkaab' Jezreel naawisam</t> <t>i kajaawriik taqe i soldado kichalik Israel, inki.</t>", "6": "<pb/>Re' i Gomer x-aasjik wo' chik ruha'lak'uun, k'isaxq'un chik, re' i QaJaaw Dios je' wili i xuq'or reh i Oseas: <pb/><t>Re' hat Lo-ruhama i rub'ihnaal chakoj i k'isa xq'un,</t> <t>ruum re' b'ihnaal re' re' iraaj ruq'orom</t> <t>chi re' i hin ma' naa ta nuketelaam kiwach i aj Israel,</t> <t>ma' naa ta nukuyum i kimahk.</t>", "7": "<pb/>Eh re' taqe i aj Judá keh konaa nuketelaam kiwach, eh re' hin i kaJaaw i ki Dios naa nuko'liniik keh. Xa re' la' ma' ruuk' ta q'aq'inik, ni xata ruuk' flecha, ni xata ruuk' i q'aslaj ch'ihch', ni xata ruuk' taqe aj q'aq'ineel kichalik rij kawáyu.", "8": "<pb/>Eh noq re' Gomer xuq'uch reh i ch'uuch' i k'isa rixq'uun, x-aasjik wo' chik jinaj i k'isa rak'uun.", "9": "Re' i QaJaaw je' wili i xuq'or reh i Oseas: <pb/><t>Lo-ami i rub'ihnaal i k'isa k'un chakoj,</t> <t>ruum re' b'ihnaal re' re' iraaj ruq'orom, re' taq i hat ma' hat ta taq chik nutinamiit,</t> <t>re' hin ma' hin ta wo' chik taq aaDios, inki.</t>", "10": "<pb/><t>Xa re' la', re' taqe i aj Israel naa kik'ihaaxb'iik,</t> <t>naakiponiik chi je' kik'ihaal i saniib' chi chii' i palaw,</t> <t>ma' naa ta rukuyjiik kajaljiik.</t> <t>Eh ma' naa ta chik ruq'orariik keh ruum i Dios chi ma' hat ta taq nutinamiit.</t> <t>Je' la' wili i naa ruq'orariik keh:</t> <t>Re' taq i hat, hat taq nutinamiit i hat, hin k'achlik Dios, inko'q.</t>", "11": "<t>Eh naa wo' chik kimolom kiib' i aj Judá kuuk' i aj Israel,</t> <t>naakipab'aam jinaj k'amal kib'eeh.</t> <t>Ruum naa wo' chik kehteesjiik cho pantaq tokoom tinamit,</t> <t>ruum re' taqe q'iij re' re' xiik' naah nimaal wach ar Jezreel.</t>"}