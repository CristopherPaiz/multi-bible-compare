{"1": "<pb/><t>Re' hin xin chalik chik i wilik wii' i tik</t> <t>hat wehk'een, hat wanaab' noq wilkaat,</t> <t>xnumol chik i numirra, taqe ink'ohnik laj iq'oom</t> <t>Eh xnub'an chik rusuqkiil i riis kab',</t> <t>i nuriis uuva, i nulecha.</t> <t>Hat taq wamigo cha a'n taq awa'</t> <t>ahaa', eh cha a'n taq rusuqkiil i q'orinik awiib'.</t>", "2": "<t>Re' hin kiwirik naq, re' wánima xama' wirik ta wo' hoq,</t> <t>re' winaq q'e' nuk'ax xb'iraj noq xuq'or weh chi je' wili:</t> <t>Chateh weh i puerta i hat q'e' ti nuk'ax, hat wanaab' noq wilkaat,</t> <t>je' akab' i k'isa xq'un paloma.</t> <t>Re' mus jab' k'ahchi' kiin rut'aqsam,</t> <t>re' k'uxik k'achi' rut'aqsam i rismaal nunaah, inki.</t>", "3": "<pb/><t>Re' hin je' wili xnuq'or reh:</t> <t>Xwesaj chik i nuso',</t> <t>konee wo' chik i nukoj ruka'peech iraaj ruq'orom, eh nutz'aj chik i wooq,</t> <t>nee wo' chik i nujik chi pooq.</t>", "4": "<pb/><t>Eh re' i winaq q'e' nuk'ax korehtaal xumin i koq i q'ab' pan hoop</t> <t>xuteh riij i puerta, re' xub'an re' re' xutz'aj i wánima.</t>", "5": "<t>Eh xnuteh reh i puerta</t> <t>i winaq q'e' nuk'ax,</t> <t>xa je' chik k'ohonkiil mirra i nuq'ab' xukanaa'.</t> <t>Eh xtz'uhranik chinaah i tehb'al reh i puerta.</t>", "6": "<pb/><t>Eh noq xnuteh reh i puerta i winaq q'e' nuk'ax,</t> <t>re' reh elinaq chik reje ar.</t> <t>Noq xtohq'ik naq chik nusik'im</t> <t>ma' xnureq ta chik,</t> <t>noq xnuyuq'eej reje xama' xiruchaq'weej ta wo' chik.</t>", "7": "<t>Eh xinkireq taqe i kicha'jinik reh i tinamit</t> <t>xinkiq'ojib'eej, xinkihopib'eej.</t> <t>Re' taqe i aj cha'joom wilkeeb' panookb'al reh i tinamit</t> <t>xkilahk'aaj chi wiij i nub'urb'aal.</t>", "8": "<t>Hat taq ixoq aj Jerusaleem, re' hin i nuq'or taq aweh i korik</t> <t>chi wixawil taq wach i winaq q'e' nuk'ax cha q'or taq reh</t> <t>chi xanwotow chik rilariik wach xchalik nuyab'ilaal ruum.</t>", "9": "<t>¿Mi xiik' naah aholwochiil re' hat chikiwach chu'nchel ixoq?</t> <t>¿Mi xiik' naah holwochiil re' i winaq q'e' nak'ax wach i hat chuwach chu'nchel i winaq?</t> <t>Ruum inaq'or chi naa qaq'oreem aweh.</t>", "10": "<t>Re' winaq i nuq'or</t> <t>kaqb'uxik i ruti'jolal, xa re' wo' reh xiik' naah</t> <t>holwochiil ink'utinik chi kixilak i lajeeb' miil chi winaq.</t>", "11": "<t>Eh re' i naah je' holwochiil i manlik oro</t> <t>re' i rismaal i naah k'oloch, eh xaq'eq chik</t> <t>je' rukab' i nimlaj tz'ok q'eq riij chikop inrupinik pan taxaaj.</t>", "12": "<t>Re' taqe inaq'wach, je' kiholwochiil i paloma,</t> <t>xa je' chik b'anooj kitiin ruuk' lecha, wilik i koq chi chii' i nim haa'.</t>", "13": "<t>Re' taqe i pan wach xa je' chik holwochiil uhtz'ub'.</t> <t>Re' taqe i xaq chii' xa je' chik saq uhtz'ub'</t> <t>xa je' chik k'ohonkiil ruha'iil mirra noq inqajik chaloq.</t>", "14": "<t>Eh wilik taqe rulopq'aaq' oro ju' taq q'ab', eh xoyimaj wach ruuk' ab'aj topacio,</t> <t>re' i ruti'jolal xoyimaj wach ruuk' ab'aj marfil, ruuk' ab'aj safiro.</t>", "15": "<t>Re' taqe i rutuuq</t> <t>xa je' chik holwochiil ab'aj Marmol,</t> <t>ch'ikamaj chinaah i manlik oro.</t> <t>Re' ruwii' q'e' holohik je' kiholwochiil i chee' chakaltee' inchalik Líbano.</t>", "16": "<t>Re' i q'orik i nelik cho panchii'</t> <t>xa ki' chik, re' ruwii' xak'axb'al chik wach. <pb/>Je' re' ruwii' i nub'ahiil, q'e' i nuk'ax,</t> <t>wila' nawaaj taq anab'eem i hat taq ixoq aj Jerusaleem.</t>"}