{"1": "<pb/><t>Noq wirik i nub'an panuyokaab' xnusik' i winaq,</t> <t>q'e' i nuk'ax pan wánima xnusik',</t> <t>xa re' la' xama' xnureq ta wo' hoq.</t>", "2": "<t>Eh je' wili i xnuq'or:</t> <t>Re' hin naa rojiik nusik'im chi junsuut i tinamit</t> <t>pantaq b'eeh i winaq q'e' i nuk'ax pan wánima, kinki.</t> <t>Eh xinooj wo' chusik'ariik,</t> <t>xa re' la' xama' xnureq ta wo' hoq.</t>", "3": "<t>Eh xinkireq i kicha'jinik reh i tinamit,</t> <t>je' wili i xnuq'or keh: ¿Mi xawilow taq wach</t> <t>weh i q'e' i nuk'ax pan wánima? kinki keh.</t>", "4": "<t>Xa kore' wo' junk'aam wik'sam taqe i re'</t> <t>noq xponik nureq i q'e' i nuk'ax pan wánima.</t> <t>Eh nuchop reje chi q'ab' ma' kota chik woq'taaj</t> <t>korehtaal xnuk'am</t> <t>i koq parupaat i nutuut re' i xin-aasjik wii'.</t>", "5": "<t>Hat taq ixoq aj Jerusaleem</t> <t>pankib'ihnaal ixoq keej, i kok' ixoq keej wilkeeb' pantaq ch'ahn,</t> <t>inuq'or taq aweh chi ma' jot' taq i koq paruwiriik ixoq q'e' i nuk'ax,</t> <t>konik' pa' neenwuktik paruk'ux i reh.</t>", "6": "<t>¿Awach injohtik i chaloq chupaam i ye'aab' chiq yuuq'</t> <t>chalik i rub'an wuuk' xa je' chik rukab' i sib'</t> <t>xan je' chik k'ohonkiil i mirra,</t> <t>i insensia, i pooq iq'oom?</t>", "7": "<pb/><t>Re' reey Salomón xk'ulik iloq</t> <t>tzunlik chupaam i ruxoyimaj paam kareta</t> <t>oxk'ahl chi winaq kow kiib' chi kixilak i aj Israel incha'jinik reh.</t>", "8": "<t>Chu'nchel i re' kitijem kiib' chi q'aq'inik,</t> <t>wilik kiq'aslaj ch'ihch' nah kituuq,</t> <t>ko'lb'al reh i reey ruum yohb'aal i b'ehik chaq'ab'.</t>", "9": "<pb/><t>Re' i reey Salomón xuyejaa' jinaj i ruxoyimaj paam kareta</t> <t>re' ruuk' i chee' inchalik Líbano ruyej-aal.</t>", "10": "<t>Re' taqe i rutz'u'kaal re' ruuk' i plata,</t> <t>re' ye'aab' reh i riij re' ruuk' i oro,</t> <t>re' i tzunaab' i kaq itz'ihy i b'urb'al wach,</t> <t>re' i paam ruuk' k'axooj xkixoyej</t> <t>taqe i holohaq ixoq aj Jerusaleem.</t>", "11": "<pb/><t>Eleen taq chaloq i hat ixoq aj Sión chawil taq xk'uloq i reey Salomón,</t> <t>wilik ru corona kojooj cho reh ruum i rutuut</t> <t>noq xub'an kaxáro</t> <t>chupaam i q'iij noq xwihik rusuqkiil i ránima.</t>"}