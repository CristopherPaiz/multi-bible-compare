{"1": "<pb/><t>Eh naa ruponiik i q'iij chi re' xti manlik</t> <t>i rupaat i QaJaaw Dios wilik chinaah i yuuq',</t> <t>re' re' q'e' naa ruwihiik runimaal wach chikiwach chu'nchel i yuuq' najt kinaah,</t> <t>eh ma' k'isiin i tinamit wilkeeb' sut i wach ak'al naa kojiik chi rilariik.</t>", "2": "<t>Eh re' i tinamit, je' wili i naa kiq'orom: Kim taq qojohtoq chinaah i yuuq'</t> <t>i wilik wii' i rupaat i QaJaaw</t> <t>re' i ruDios i Jacob, reh chi nee ruk'uhtaaj qeh i rub'eeh,</t> <t>eh naaqak'am naah i nee ruq'or qeh, inko'q taqe.</t> <t>Ruum ar Sión</t> <t>naa reliik chaloq i ruk'uhb'aal i Dios,</t> <t>eh Jerusaleem naa reliik chaloq i ruq'oral.</t>", "3": "<t>Re' i QaJaaw Dios naa ruq'atwiik i q'orik chikinaah i tinamit,</t> <t>eh naa ruq'ilim taqe i nimaq tinamit kow kiib',</t> <t>i wilkeeb' chi najt yuuq'. Eh re' kich'ihch' k'ul q'as</t> <t>naakisutem chi reh arado,</t> <t>re' i kich'ihch' q'as ju' macheet chik naakisutem wii'.</t> <t>Eh ma' jino'q chik i tinamit naakikansam kiib' ruuk' ch'ihch',</t> <t>ma' naa ta chik kitijiik reh i q'aq'inik.</t>", "4": "<t>Re' i ju'jun chi patineel naa kik'achariik</t> <t>pansuqkiil k'uxliis naa ruwihiik kitik re' ruuk' i uuva, re' ruuk' i higo.</t> <t>Eh ma' awach ta chik naa ruyohb'isaniik keh,</t> <t>ruum je' re' i xuq'or i QaJaaw Dios nim rajaawriik.</t>", "5": "<t>Atoob' ta re' taqe i tokoom tinamit</t> <t>re' taqe i kitiyoox neenkinimaj,</t> <t>Eh re' hoj xama' naa ta wo' qakanaam</t> <t>runimjiik i k'achlik Dios re' i QaJaaw.</t>", "6": "<t>Re' i QaJaaw Dios je' wili i xuq'or:</t> <t>Re' hin naa ruponiik i q'iij noq naa numolom kiwach i nutinamiit,</t> <t>re' taqe i xnuq'eb' naq taqe chi riij nuk'ux,</t> <t>i xnutukej kiwach, eh xnutib'isaj kik'ux.</t>", "7": "<t>Re' i xkitukej kiib' re' re'</t> <t>je' rukab' noq inkitukej kiib' taqe i tentzun,</t> <t>naa numolom kiwach, naa nukanaam taqe chi jinaj tinamit wilik kajaawriik.</t> <t>Eh re' i Dios nim rajaawriik naa nuwihiik chi reyil</t> <t>chikinaah chi juneliik chinaah i yuuq' Sión.</t>", "8": "<t>Re' i hat i Jerusaleem, hat naa acha'jiniik keh,</t> <t>naa aye'em rukowiil kik'ux i wilkeeb' nah yuuq' Sión</t> <t>je' rukab' i rub'an reh i rutentzuun i aj cha'jen tentzun.</t> <t>Re' hat naa akahniik chi chopen naah taqe i tinamit,</t> <t>eh naa wo' chik ruwihiik runimaal wach je' rukab' i pampeet.</t>", "9": "<pb/><t>Eh yu'naak ¿Chib'ih reet noq inak'er taq aachii',</t> <t>je' rukab' ixoq noq ink'ulik ruk'ux?</t> <t>¿Mi ruum re' chi xsacharik kiwach taqe aareey?</t> <t>¿Mi ruum re' chi xsacharik kiwach taqe i kikojwik taq ana'ojb'al?</t>", "10": "<t>Ti oq'oq taq, cha k'er taq aachii' i wilkaat taq Sión,</t> <t>je' rukab' noq inoq'ik ixoq noq ink'ulik ruk'ux.</t> <t>Cha yot' taq ak'ux ruum naa taq awehteesjiik reje pana tinamit,</t> <t>naa taq awojiik chi patinik panab'iix,</t> <t>korehtaal taq ti ponik Babilonia.</t> <t>Eh re' hin naa nuko'liik taq aweh,</t> <t>naa wesaniik taq aweh pan kiq'ab' i ki-ixowanik taq awach.</t>", "11": "<pb/><t>Yu'naak ma' k'isiin i tinamit xkimol kiib' chi naa taq kaat kipletoheem,</t> <t>je' wili inkiq'or: Yu'naak naa qasacham kiwach taqe i aj Jerusaleem</t> <t>ma' xta chik i neenkahnik, inki taqe.</t>", "12": "<t>Re' i tinamit re' re' ma' keht'al taj chib'ih i nukapaaj i hin,</t> <t>chib'ih i nuyejaam wach, ma' keht'al taj chi re' hin naa numolwiik kiwach reh</t> <t>kiye'ariik panti' k'axik naa nub'anam keh</t> <t>je' rukab' noq imb'ak'arik paam i trigo reh i rupotz'ariik.</t>", "13": "<t>Eh re' taq i hat aj Sión cha yejaa' taq awiib', ruum re' hin naa taq nuye'em akowiil,</t> <t>naa taq nuye'em awansil chi je' jino'q imas wakax,</t> <t>je' naa nanukojom taq aawuk'aa' chi ch'ihch'</t> <t>je' naa nukojom taq awixk'aq chi q'an ch'ihch',</t> <t>reh chi ma' k'isiin i tinamit taq naa asacham kiwach.</t> <t>Eh naa taq aq'uchum i chib'ih keh, weh hin taq chik naa aye'em, inki i Dios.</t>"}