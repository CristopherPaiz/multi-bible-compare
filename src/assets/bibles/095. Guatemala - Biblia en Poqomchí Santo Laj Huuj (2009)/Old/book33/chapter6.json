{"1": "<pb/><t>Eh re' taq i hat aj Israel chab'iraj taq i ruq'or i QaJaaw Dios chi je' wili:</t> <t>chayuq'eej taq awuuk' taqe i yuuq', cha q'or taq chi korik chi</t> <t>wilik taq amahk, ponoq chinaah taqe yuuq' taq aq'oral.</t>", "2": "<t>Chab'iraj taq i hat yuuq' k'ixkaab'</t> <t>chi re' i hin Dios k'ahchi' nujosq'iil kuuk' i nutinamiit Israel</t> <t>naa nuq'atam q'orik chikinaah ruum i kimahk inki.</t>", "3": "<t>Eh je' wo' chik wili i xuq'or i QaJaaw Dios:</t> <t>hat taq nutinamiit ¿Chib'ih i ma' holohik taj xub'an taq aweh,</t> <t>eh chib'ih taq xat nuch'itaaj wii'? Inwaaj taq chi neenaq'or weh.</t>", "4": "<t>Re' hin ma' xta xinq'ehb'ik taq wii' chawach,</t> <t>re' hin xineesanik taq cha weh panti' k'axik Egipto.</t> <t>Re' noq xnutaq'aaj taq reje chawehteesjiik i Moisés</t> <t>i Aarón, i María, reh chi xkik'am taq cha b'eeh.</t>", "5": "<t>Re' taq i hat nutinamiit k'oloq taq panak'ux</t> <t>chib'ih xat rutaqchi'ij taq cho wii' i Balac, kireey i aj Moab.</t> <t>Eh chib'ih xat ruchaq'weej wii' i Balaam rak'uun i Beor,</t> <t>eh chib'ih taq i xak'ul noq xat ik'ik taq ar Sitim, eh Gilgal.</t> <t>Re' hin xintoob'inik taq aweh,</t> <t>ruum aj re' ma' xta taq xak'ul, inki Dios.</t>", "6": "<t>¿Chib'ih jariik i ruk'ul chi naaqaye'em reh i QaJaaw Dios,</t> <t>nik' wach rulooq'jiik naa qa'nam?</t> <t>¿Mi re' chi neenuyeew i k'atoj mayiij chuwach,</t> <t>oon re' chi nee nuk'am reje chi numayiij</t> <t>i peet rak'uun i nuwakax jinaj haab' i wilik reh?</t>", "7": "<t>¿Mi neensuuqb'ik ruk'ux re' i QaJaaw noq</t> <t>neenuyeew chi numayiij i ruk'ihaal q'ina' laj imas tentzun?</t> <t>Eh ¿Mi neensuuqb'ik ruk'ux re' chi neenuyeew</t> <t>chi numayiij chuwach i xata wo' jarub' lemeta chi aseite?</t> <t>¿Mi neerukuy re' i numahk chi neenuyeew</t> <t>chi numayiij chuwach i peet wak'uun?</t>", "8": "<t>Re' i QaJaaw Dios ma' re' ta taqe re' iraaj,</t> <t>re' i rupahqaaj aweh i QaJaaw Dios i hat re' taqe i wili:</t> <t>Re' chi naa a'nam taqe i ruk'ul chi b'anarik,</t> <t>eh chi naa ruwihiik i ketelinik wachiis awuuk',</t> <t>re' chi naa aloch'om awiib' chi runimjiik aaDios.</t>", "9": "<pb/><t>Re' i QaJaaw Dios k'achi' taq kaat ruq'oreem</t> <t>panatinamiit, wilik runa'ojb'al awach</t> <t>inyohlinik reh aab'ihnaal. Eh chakoj taq rehtaal</t> <t>awach inaakiye'ariik chutojariik i kimahk,</t> <t>eh awach naa ruye'wiik keh chutojariik i kimahk.</t>", "10": "<t>Re' i yiib' wach runa'ojb'al ma' k'isiin</t> <t>i rub'ehomal wilik xa ruuk' i leq' rureqem tz'aaq,</t> <t>eh re' i rupexu ma' manlik ta impajwik, re' taqe re' ma' imponik ta chi nuwach i hin.</t>", "11": "<t>Eh ¿Nik' wach noq neenukuy ru mahk inelq'anik ruuk' i rupexu i rukoj chi pajb'al,</t> <t>eh ma' manlik ta impajwik?</t>", "12": "<t>Re' taqe i b'ehomaq wilkeeb' chupaam i tinamit wili inkelq'aaj chib'ih reh i neb'aa',</t> <t>eh xa re' i chukuj q'orik inkaaj,</t> <t>xa re' i rujot'ariik i kitinamiit inki a'n</t>", "13": "<t>Re' hin naa taq kaat nuye'em chutojariik taq amahk,</t> <t>eh naa taq nusacham awach ruum taq amahk i na a'n.</t>", "14": "<t>Naa wo' naq taq a'nam awa' ahaa'</t> <t>xama' naa ta wo' taq anujiik, xama' naa ta wo' taq amayam i kuyuj wi'k.</t> <t>Eh naa wo' naq taq amolom chib'ih aweh</t> <t>xama' naa ta wo' taq akolom riij, eh wila' xakol taq riij,</t> <t>aj q'aq'ineel naa kisachwik wach.</t>", "15": "<t>Eh naa wo' naq taq atikim chib'ih aweh</t> <t>xama' naa ta wo' kiwachiniik,</t> <t>naa wo' naq taq ake'em wach i aseituna xama' xta wo' taq aseite naa awisam.</t> <t>Eh naa wo' naq taq ayeq'em paam i uuva xama' xta wo' taq i riis naa awuk'em.</t>", "16": "<t>Ruum xak'am taq naah i ruk'uhb'aal,</t> <t>eh aha' wilik i rub'an i reey Omri rub'ihnaal,</t> <t>je' wo' hoq i rub'an i reey Acab,</t> <t>xa a'n taq aweh inki a'n i keh.</t> <t>Re' hin naa nub'anam ti' k'axik taq aweh,</t> <t>naa taq ak'uhtaam ak'ixb'ilaal taq i hat i aj Jerusaleem,</t> <t>ruum ma' xinanimaj ta taq, inki i Dios.</t>"}