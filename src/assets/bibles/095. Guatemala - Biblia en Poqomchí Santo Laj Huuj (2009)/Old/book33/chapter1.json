{"1": "<pb/>Re' i ruk'uhb'aal i Dios wili xq'orarik reh i Miqueas aj Moreset. Eh parusaq wiriik xk'uhtjik reh chib'ih i naakik'ulum i aj Samaria, i aj Jerusaleem, re' noq xi wihik cho chi reyil Judá i Jotam, i Acaz, i Ezequías.", "2": "<pb/><t>Eh re' Miqueas je' wili i xuq'or:</t> <t>Chab'iraj taq i hat chawunchelaal i wilkaat taq chupaam i ye'aab' wili,</t> <t>Chakoj taq rehtaal chi re' i QaJaaw Dios,</t> <t>ko chupaam i rusantolaj paat</t> <t>naa ruq'orom chaloq chi wilik taq amahk.</t>", "3": "<t>Re' i QaJaaw Dios ko paruye'aab' naa reliik chaloq naah taq yuuq' naa ruk'uliik iloq noq</t> <t>naa ruye'em i ti' k'axik taq cha naah.</t>", "4": "<t>Re' noq naa rub'anam taqe re',</t> <t>je' na naa ruhaab'iik taqe i yuuq' k'ixkaab' chuwach,</t> <t>xa je' chik rukab' i nelik chaloq</t> <t>i kowlaj rooq ha' i nelik chaloq wataq yuuq'.</t>", "5": "<t>Ruum taqe kimahk ruum ma' nkinimaj taj i Dios,</t> <t>taqe i riih rumaam i Jacob.</t> <t>¿Awach aj uum ma' kin nimanik taj i aj Israel?</t> <t>¿Mi ma' kuum re' i aj Samaria?</t> <t>¿Awach aj uum inkinloq'ej i tiyoox i aj Judá</t> <t>mi ma' kuum re' i aj Jerusaleem?</t>", "6": "<pb/><t>Eh re' Dios je' wili xuq'or: Re' hin</t> <t>naa nusacham wach i chib'ih keh</t> <t>i aj Samaria. Re' i kiye'aab' xa tikb'al chik uuva naa rukahniik wii'</t> <t>eh re' tz'aq kotimaj wii' riij naa rukutariik wach ak'al.</t>", "7": "<t>Eh naakixereb'iik taqe i kitiyoox,</t> <t>naakik'ahtiik taqe i inki a'n wii' i loq'inik ruch'ihil taqe i kimayiij ar,</t> <t>ruum re' taqe i re' ruuk' kitumiin</t> <t>i k'oyoom laj ixoq korjinaq taqe,</t> <t>naa wo' chik nukanaam chi je' kitumiin k'oyoom laj ixoq, inki.</t>", "8": "<t>Re' i Miqueas je' wili xuq'or:</t> <t>Eh ruum taqe naa ruk'ulariik,</t> <t>naa wesam i nuxijab' noq naa nub'eeh,</t> <t>naawisam i nuso' chi wiij.</t> <t>Eh naa nuk'erem nuchii' chi oq'ik,</t> <t>je' rukab' noq i ruk'er chii' i xojb', oon i tuhkur.</t>", "9": "<t>Re' hin naa rutib'iik nuk'ux ruum i kiyiib' wach</t> <t>na'ojb'al i aj Samaria je' rukab' i yok'eel.</t> <t>Eh xponik chi kixilak i aj Judá, inki a'n</t> <t>xponik kuuk' i aj Jerusaleem, re' taqe i nutinamiit.</t>", "10": "<t>Eh ma' naa ta taq aq'orom</t> <t>rib'iral ar Gat, ma' naa ta taq awoq'iim,</t> <t>xanaa la' taq atolem awiib' panak'al ar Bet-le-afra.</t>", "11": "<t>Re' taq i hat aj Safir, naa taq ruk'uhtjiik ak'ixb'ilaal,</t> <t>t'usulkaat taq noq naa ak'amariik reje pan tokoom tinamit.</t> <t>Eh re' taq i hat aj Zaanán ma' naa ta chik taq aweliik reje pana ye'aab'.</t> <t>Eh re' taq i hat aj Bet-sel naa taq awoq'iim</t> <t>ruum ma' awach ta naa rutoob'iniik taq aweh.</t>", "12": "<t>Re' taqe i aj Marot, ma' k'isa ti' k'axik i naakik'ulum,</t> <t>xanaa naq chik kaajwaam elik chupaam,</t> <t>xama' naa ta wo' keliik, ruum re' i QaJaaw Dios</t> <t>naruye'wiik chikinaah.</t> <t>Eh korehtaal naa ruponiik Jerusaleem.</t>", "13": "<t>Re' taq i hat aj Laquis chach'ilaa' taq aakareta chikiij i kawáyu,</t> <t>reh i runik'ib'jiik elik chuwach i ti' k'axik.</t> <t>Ruum re' taq i hat xat k'amwik kib'eeh</t> <t>i aj Jerusaleem chub'anariik i yiib' wach na'ojb'al,</t> <t>je' wo' noq xkikanaa' runimjiik i Dios i aj Israel.</t>", "14": "<t>Re' taq i hat cha kanaa' taq chi jumpech i ye'aab' Moreset-gat,</t> <t>re' tinamit Aczib naa rukahniik chi je' jinaj xirob' chi keh i kireey i aj Israel.</t>", "15": "<pb/><t>Re' i QaJaaw Dios je' wili i xuq'or:</t> <t>Re' taq i hat aj Maresá wilik chik i chopol naah taq aaye'aab'</t> <t>naa nu taq'aam reje, eh re' taqe i k'amal taq ab'eeh sik'ooj kiwach i hat taq aj Israel,</t> <t>naa rojiik kikeb'aam kiib' paruhopil ab'aj wilik ar Adulam.</t>", "16": "<t>Re' taq i hat aj Sión chajohyaaj taq i rismaal aanaah</t> <t>naa rukahniik chi je' rukab' i wach naah i k'ux</t> <t>rehtaliil chi ti' taq ak'ux chikiij aatinamiit q'e' taqe inak'ax.</t> <t>Ruum re' taq i hat naa taq ak'amariik reje pan tokoom tinamit, inki.</t>"}