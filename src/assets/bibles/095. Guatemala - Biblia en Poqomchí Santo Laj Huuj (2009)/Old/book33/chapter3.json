{"1": "<pb/><t>Re' i Miqueas je' wili i xuq'or:</t> <t>Re' taq i hat i ti k'amwik kib'eeh i aj Israel, chab'iraj taq i naa nuq'orom aweh</t> <t>¿Mi ma' ruk'ul naq taq cha weh re' chi re' chik nee taq i na a'n i rub'ehel?</t>", "2": "<t>Eh re' taq i hat inawixowaaj taq wach i holohik, re' i yiib' wach taq inak'ax wach.</t> <t>Je' nanaach'ol taq i rutz'uhmal i kiij i nutinamiit,</t> <t>eh je' inakanaa' taq wach saqum i kib'aqil ruum i ti' k'axik taq i na a'n keh.</t>", "3": "<t>Eh je' nanaak'ux taq</t> <t>chi k'achlik kiwach i nutinamiit,</t> <t>je' nanaach'ol taq i kitz'uhmal, je' nanaapaxej taq i kib'aqil.</t> <t>Eh i na a'n taq keh je' rukab' i na a'n taq reh i tiwik inchaq'teesjik pan xun.</t>", "4": "<t>Eh pan jinaj ponoq q'iij nanaq chik aq'oreem taq i QaJaaw Dios,</t> <t>re' reh ma' naa ta taq chik kaat rib'iram.</t> <t>Ma' naa ta chik ruk'uhtaam i rotob'il taq cha naah,</t> <t>ruum xiik' naah yib'kiil wach taq amahk.</t>", "5": "<pb/><t>Re' QaJaaw Dios je' wili i ruq'or:</t> <t>Re' ink'amwik keh pamahk i nutinamiit re' i jalal nuq'oral inki a'n kiib'.</t> <t>Re' keh inkiq'or rib'iral i rusuqkiil k'uxliis reh inye'wik kiwa',</t> <t>eh re' ma' ye'wik ta kiwa' inkiq'or reh</t> <t>chi naa ruchaliik i q'aq'inik chikinaah.</t>", "6": "<t>Re' taq i hat ma' xta chik i naa nuk'uhtaam taq aweh</t> <t>panasaq wiriik, chi riij taqe i naa ruk'ulariik.</t> <t>Eh ma' xta chik taq i naa awilom,</t> <t>naa ruq'equumriik paam taq aana'ojb'al,</t> <t>je' rukab' noq inq'equumbrik i q'iij, inki.</t>", "7": "<t>Eh re' naq taqe i aj q'iij, taqe jalal nuq'oral inki a'n kiib'</t> <t>naakik'uhtaam kik'ixb'ilaal,</t> <t>xama' xta chik i naa kiq'orom,</t> <t>noq naakilom chi ma' naa ta chik kichaq'weesjiik ruum i Dios.</t>", "8": "<t>Eh re' hin, hin nujinaq ruuk' i ruxlab'al i QaJaaw Dios,</t> <t>i ruyeew nukowiil, i ruk'uhtaaj weh i korik,</t> <t>reh chi neenuq'or keh panaq' kiwach i aj Israel</t> <t>re' taqe i riih rumaam i Jacob chi korik chi ma' nkinimaj ta chik i QaJaaw Dios,</t> <t>chi ma' k'isiin i mahk inki a'n.</t>", "9": "<pb/><t>Chab'iraj i naa nuq'orom taq i hat k'amal kib'eeh i aj Israel,</t> <t>je' wo' taq i hat i nimaq taq wach ana'ojb'al.</t> <t>Re' taq i hat ma' holohik ta taq inawilow taqe i holohik,</t> <t>re' i holohik re' taq i re' i naasutej chi ma' holohik taj.</t>", "10": "<t>Inayeew taq runimaal wach i Sión ruuk' ikaansanik taq i na a'n.</t> <t>Eh re' i Jerusaleem ruuk' taqe i yiib' wach na'ojb'al taq i nayeew runimaal wach.</t>", "11": "<t>Eh re' taqe i q'atal q'orik inkik'ul i tumiin chi riij i chukuj q'orik.</t> <t>Re' taqe i k'amal kib'eeh aj tiij koruuk' tumiin inki a'n i k'uhb'alinik.</t> <t>Eh re' taqe i jalal ruq'oral i Dios inki a'n kiib' koruuk' tumiin inkiq'or</t> <t>i k'uhb'aal, eh inkiq'or chi reh i Dios inki a'n je' wili inkiq'or:</t> <t>Re' i QaJaaw Dios wilik quuk'</t> <t>ma' xtaj i yiib' wach neenchalik chi qanaah, inki taqe.</t>", "12": "<t>Eh awuum taq i hat i Jerusaleem,</t> <t>i tinamit wilik chinaah i yuuq' Sión</t> <t>naa rukahniik chi ma' xta chik i wilik chupaam xa je' chik jino'q ab'iixb'al,</t> <t>naakich'alojiik i wilkeeb' chupaam.</t> <t>Eh re' yuuq' wilik wii' i rupaat i QaJaaw Dios</t> <t>naa rupoq'iik chaloq i yiib' kiwach ch'ahn chinaah.</t>"}