{"1": "<pb/>Re' i QaJaaw Dios je' wili i xuq'or reh i Moisés:", "2": "Re' hat chak'am reje i Aarón, taqe i rak'uun, nee nak'am reje haa' i kiso', je' wo' hoq i aseite kuxesb'al keh, je' wo' hoq i k'isa imas wakax pahqb'al kuyb'al kimahk. Nee wo' nak'am reje kiib' chi imas tentzun, je' wo' hoq jinaj k'isa chakach chi kaxlanwi'k ma' kojooj ta ch'amb'esb'al reh.", "3": "Eh nee namol kiwach chu'nchel i tinamit panookb'al reh i santo laj itz'ihy naah paat molb'al iib', i nuchjik.", "4": "<pb/>Re' i Moisés xub'an wo' hoq i xq'orarik reh ruum i QaJaaw Dios. Xumol wo' kiwach i tinamit panookb'al reh i santo laj itz'ihy naah paat.", "5": "Re' i Moisés je' wili i xuq'or keh i kimolom kiib' ar: Re' wili xuq'or i QaJaaw Dios chi naa rub'aan, inki.", "6": "<pb/>Re' i Moisés xuk'am i koq ruuk' i Aarón ruch'ihil taqe i rak'uun, xusaqb'isaj kiwach ruuk' ha'.", "7": "Eh re' i Moisés xukoj chi riij i Aarón i runim rooq so', xub'ak' i paam ruuk' b'ak'b'al reh i ru k'isiin rooq so', eh chinaah i re' xukoj i ruso' xa xutak'aa' chi riij kow xub'ak' i paam.", "8": "Chi riij i re' xukoj wo' hoq i reh chi' ruk'ux i Aarón, eh xukoj Urim chuwach je' wo' hoq i Tumim.", "9": "Eh xutak'aa' wo' wach naah i reh wach naah, eh chuwach i reh wach naah xukoj i k'isa junsahl chi ch'ihch' re' ruuk' i oro k'uhtb'al reh chi xkuxeesjik chik chi k'amal kib'eeh aj tiij je' rukab' i xuq'or chee i QaJaaw reh i Moisés.", "10": "<pb/>Eh chi riij i re', re' i Moisés xuchop chaloq i aseite inkojarik chi kuxesb'al xujalk'iij chinaah i rusanto laj itz'ihy naah paat i Dios, je' wo' chu'nchel i wilkeeb' chupaam, ruuk' i re' xukuxisaj taqe.", "11": "Eh wuquub' pech xukihraaj aseite wach artaal. Eh xukihraaj wo' chinaah taqe i chu'nchel i kikamanik ar, xukihraaj wo' chinaah i nimlaj ye'aab' haa', je' wo' chinaah i ch'ikaab' reh. Ruuk' i re' xukuxisaj taqe.", "12": "<pb/>Eh re' Moisés xujalk'iij i aseite wach naah i Aarón reh chi xukuxisaj, xkahnik chi kajaaw i k'amal kib'eeh aj tiij.", "13": "Eh chi riij i re', re' Moisés xuk'am i koq ruuk' taqe i rak'uun i Aarón, xukoj i kiso' xub'ak' i kipaam chi korik xutak'aa' wach kinaah i reh wach kinaah k'uhtb'al reh chi xikuxeesjik chi k'amal kib'eeh aj tiij taqe. Je' rukab' i xuq'or i QaJaaw Dios reh i Moisés.", "14": "<pb/>Eh re' Moisés xutaq'aaj ruk'amariik i k'isa imas wakax xq'ahteesjik chi mayiij. Eh re' i Aarón ruch'ihil taqe i rak'uun xkiyeew i kiq'ab' wach naah i k'isa imas wakax xq'ahteesjik chi mayiij.", "15": "Eh re' i Moisés xuyok' ralaq i k'isa imas wakax, eh xumuhaa' i ju' q'ab' chupaam i kik' xuch'ulej wataq ruk'aa' i artaal, eh je' wo' chi junsuut, reh chi xusaqb'isaj wach. Eh re' i ruqox i kik' xuchihkaaj i koq waraa' i artaal ruuk' i re' xukuxisaj.", "16": "<pb/>Eh re' i Moisés xresaj i q'ina' wilik chuwach taqe i req'saa' i k'isa imas wakax, je' wo' hoq i q'ina' wilik chinaah i rak'aleel i paam, je' wo' hoq i kab'chel rukinaq'iil paam ruch'ihil i ruq'ina'iil wilik chinaah eh junk'ahtiik xub'an chinaah i artaal.", "17": "Re' i k'isa imas wakax ruch'ihil i rutz'uhmal riij, eh je' wo' rutib'kaal, eh je' wo' i rusaa', ar xuk'at chi riij reje i itz'ihy naah paat, je' wo' rukab' i xq'orarik reh i Moisés ruum i QaJaaw Dios.", "18": "<pb/>Eh chi riij i re' xutaq'aaj ruk'amariik i imas tentzun inq'ahteesjik chi k'atoj mayiij. Eh re' i Aarón, ruch'ihil taqe i rak'uun xkiyeew i kiq'ab' wach naah imas tentzun.", "19": "Chalik i Moisés xuyok' i ralaq, eh re' i rukik'eel xuchihkaaj chi junsuut, eh chinaah i artaal.", "20": "Eh xuyok' chi sahlal i rutib'kaal imas tentzun, eh re' i rutib'kaal ruch'ihil i naah, ruch'ihil i ruq'ina'iil xuk'at i Moisés.", "21": "Eh xutz'aj wo' wach taqe i req'saa', je' wo' taqe i rutuuq, xuk'at wo' chu'nchel i ruti'jolal chinaah i artaal. Re' re' i k'atoj mayiij q'e' ink'ohnik imponik chuwach i QaJaaw Dios. Je' wo' rukab' i ruq'or i QaJaaw Dios reh i Moisés.", "22": "<pb/>Chi riij i re', re' i Moisés xutaq'aaj wo' chik ruk'amariik imas tentzun, jinaj re' inkojarik reh i kuxisanik. Eh re' i Aarón ruch'ihil taqe i rak'uun xkiyeew i kiq'ab' wach naah.", "23": "Eh re' i Moisés xuyok' i ralaq i kaprax, xuchop chaloq k'isiin i kik' xuch'ulej chi raa' i rusak'aaj xikin i Aarón, Xuch'ulej wo' hoq chi ju' rumaam i rusak'aaj q'ab', je' wo' hoq chi ju' i rumaam i rusak'aaj rooq.", "24": "Eh xuk'am i koq ruuk' taqe i rak'uun i Aarón, xuch'ulej wo' hoq i kik' chi raa' i rusak'aaj kixikin i keh, xuch'ulej wo' hoq chi ju' i rumaam i rusak'aaj kiq'ab', je' wo' chi ju' i rumaam i rusak'aaj kooq. Eh re' i ruqox i rukik'eel imas tentzun xu chihkaaj chi junsuut, eh chinaah i artaal.", "25": "<pb/>Eh re' i Moisés xuchop chaloq i ruq'ina'iil i imas tentzun, i rujeeh, eh i q'ina' wilik chinaah i req'saa', i ruq'ina'iil i rak'aal paam kab'chel i rukinaq'iil paam, i q'ina' wilik chinaah, ruch'ihil i rusak'aaj rutuuq.", "26": "Eh chupaam i k'isa chakach wilkeeb' wii' i kaxlanwi'k ma' kojooj ta ch'amb'esb'al reh. Re' i q'asamaj reh i QaJaaw, xuchop chaloq jinaj i suq laj kaxlanwi'k yuq'uuj paam i ruq'oril ruuk' aseite, eh jinaj i kaxlanwi'k ma' piim taj jinaj xkiyeew wii' ruuk' i q'ina' ruch'ihil i rusak'aaj rutuuq imas tentzun.", "27": "Chu'nchel i re' xuq'asaj pan q'ab' i Aarón, pan kiq'ab' taqe i rak'uun reh chi xkiq'asaj chi mayiij chuwach i QaJaaw, je' rukab' i ruq'or i k'uhb'aal.", "28": "Eh re' i Moisés xuk'am wo' chik i mayiij pan kiq'ab' i re', xuyeew chinaah i artaal chinaah taqe i mayiij junk'atariik xub'an chinaah i artaal chi jinaj mayiij reh kuxesb'al, re' mayiij q'e' k'ohnik imponik chuwach i QaJaaw Dios.", "29": "<pb/>Eh re' i Moisés xuchop chaloq i rutib'kaal i chi' ruk'ux i imas tentzun. Re' re' xuq'asaj chi mayiij chuwach i QaJaaw je' rukab' i ruq'or i k'uhb'aal chi kuxesb'al, re' wo' re' inkahnik reh i Moisés, je' rukab' i xq'orarik reh ruum i QaJaaw Dios.", "30": "<pb/>Eh re' i Moisés xuchop chaloq aseite reh i kuxesb'al, je' wo' hoq i kik' wilik chinaah i artaal xukihraaj chinaah i Aarón je' wo' chinaah i ruso', eh je' wo' chikinaah i rak'uun, je' wo' chinaah i kiso' i rak'uun. Ruuk' i re' xukuxisaj i Aarón ruch'ihil i ruso', je' wo' taqe i rak'uun ruch'ihil i kiso'.", "31": "<pb/>Re' i Moisés je' wili i xuq'or reh i Aarón, keh i rak'uun: Re' taq i hat cha chaq'saj taq i tiwik wili panookb'al reh i santo laj itz'ihy naah paat molb'al iib'. Eh ar taq neenak'ux ruch'ihil i kaxlanwi'k wilik pank'isa chakach re' i mayiij inkamanik chi kuxesb'al, je' rukab' i ruq'orom cho weh i QaJaaw chi re' i mayiij wili re' i Aarón, re' taqe i rak'uun naakik'uxwiik reh.", "32": "Eh re' i ruqox i tiwik, je' wo' hoq i ruqox i kaxlanwi'k naa rukuxiik taq ak'atam wach q'aaq'.", "33": "Eh wuq'uub' q'iij taq naa awihiik panookb'al reh i santo laj itz'ihy naah paat molb'al iib', ruum korehtaal chik inik'ik i wuquub' q'iij reh taq aq'ahtesjiik pan q'ab' i QaJaaw Dios.", "34": "Eh re' reh ruq'orom chik nik' wach i ruye'ariik i mayiij xb'aan yu'naak je' wo' re' i naa taq a'nam chi pahqb'al taq kuyb'al reh amahk.", "35": "Eh chi q'iij chi aq'ab' taq naa awihiik panookb'al reh i santo laj itz'ihy naah paat molb'al iib', chuwach i wuquub' q'iij. Eh koruman chi naa taq ak'amam naah i ruk'uhb'aal i QaJaaw Dios reh chi ma' nee ta taq tikimik, ruum je' re' i ruq'orom weh.", "36": "<pb/>Eh re' i Aarón, taqe i rak'uun xkian wo' chu'nchel i xq'orarik keh ruum i QaJaaw Dios ruuk' chii' i Moisés."}