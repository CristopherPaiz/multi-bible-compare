{"1": "<pb/>Re' i QaJaaw Dios je' wili i xuq'or reh i Moisés: Chaq'or keh i k'amal kib'eeh aj tiij, re' taqe i rak'uun Aarón chi manki ch'uwa'reej kiib' ruuk' i rutz'a'jiik i kamnaq neenkimik pan kitinamiit.", "2": "Neerub'an chi neenkitz'a'j wila' ma' tokoom ta kuuk' i xkimik wila' re' i kajaaw, oon kituut, oon kas.", "3": "Neerub'an chi neenkitz'a'j wila' re' jino'q i kanaab' ma' xunab'eej ta wach q'orinik winaq i xkimik, oon ma' xwihik ta rub'ahiil.", "4": "Xa re' la' ma' ruk'ul taj chi nee nkich'uwa'risaj kiib' ruuk' i rutz'a'jiik jino'q i xa awach neenkimik pan kitinamiit.", "5": "<pb/>Eh ma' ruk'ul taj chi neenkiyok' i rismaal i kinaah, je' wo' hoq i kusinchii', eh ni xata nakilochom wach i kiti'jolal ruum ruti'kiil kik'ux.", "6": "Inchol la' kik'achariik pan santohiil, chi nuwach i hin, hin kiDios reh chi ma' nee ta inkik'uhtaaj nuk'ixb'ilaal. Ruum re' keh kiq'asaniik reh i k'atoj mayiij chi nuwach, je' wo' hoq kaxlanwi'k inye'arik chi mayiij, ruum aj re' koruman chi naa kiwihiik pan santohiil.", "7": "<pb/>Eh ma' ruk'ul taj chi neenkian kaxáro ruuk' i k'oyoom laj ixoq, eh ni xata ruuk' jino'q ixoq kamnaq rub'ahiil, ni xata ruuk' jino'q ixoq ch'aq kaxáro ruum santo chik taqe chi nuwach i hin.", "8": "Re' re' taqe i k'amal kib'eeh aj tiij kiq'asanik i kaxlanwi'k chi mayiij chi nuwach, naa ruwihiik kisantohiil, ruum re' hin i ki Dios kinye'wik kisantohiil, eh hin wo' santo.", "9": "<pb/>Eh wila' re' i rixq'uun i k'amal kib'eeh aj tiij xuk'uhtaaj ruk'ixb'ilaal i rajaaw xutoq'aa' k'oyomal inchol ruk'atariik wach q'aaq' noq naa rukimiik.", "10": "<pb/>Eh re' i kajaaw i k'amal kib'eeh aj tiij xuk'ul i rajaawriik noq xukoj i ruso' wilik ruloq'il, noq xt'urjik aseite wach naah. Je' re' noq ma' ruk'ultaj chi nee resaj i b'urb'al wach i naah, eh ma' naa ta ruxihim i ruso' chi riij ruum ruti'kiil ruk'ux.", "11": "Eh ma' ruk'ul taj chi neenokik i koq i wilik wii' jino'q i kamnaq, ni xata ruum i rukimiik i rajaaw, ni xata ruum i rukimiik i rutuut naa ruch'uwa'risam riib'.", "12": "Eh ni xata naa reliik reje chupaam i nuSantolaj ye'aab', ni xata naa ruch'uwa'risam wach i nuSantolaj ye'aab' i hin, ruum noq xkuxeesjik ruuk' i aseite noq xt'urjik wach naah, eh re' wili re' hin, hin ruDios kinq'orik.", "13": "<pb/>Re' i naa ruk'amam chi rehk'een jino'q ixoq ma' reht'al ta wach q'orinik winaq.", "14": "Ma' ruk'ul taj chi neerub'an kaxáro ruuk' ixoq kamnaq rub'ahiil, ruuk' ixoq ch'aq kaxáro, ruuk' i k'oyoom laj ixoq. Ruuk' la' jino'q ixoq aj Leví ma' reht'al ta wach q'orinik winaq naa rub'anam kaxáro.", "15": "Koruman chi je' re' naa rub'anam reh chi ma' nee ta ruch'uwa'reej wach taqe riih aamaam naa kiwihiik parutinamiit. Re' wili re' hin i Dios xinye'wik rusantohiil, inki Dios.", "16": "<pb/>Re' i QaJaaw Dios, je' wili i xuq'or reh i Moisés:", "17": "Re' hat cha q'or reh i Aarón chi ma' jino'q i riih rumaam ma' manlik ta wach i ruti'jolal naa ruchaliik chuq'ahteesjiik i kaxlanwi'k inye'arik chi mayiij, chi nuwach i hin, hin ruDios.", "18": "Ruum ma' jino'q i ma' manlik ta wach ruti'jolal naa ruchaliik chuq'ahteesjiik i mayiij, moywach, chelej riib' imb'ehik, ma' manlik ta wach i ju', ma' manlik ta wach i xikin.", "19": "Je' wo' hoq i rutoqom i rooq, rutoqom i q'ab'.", "20": "Je' wo' hoq i loklok i riij, je' wo' hoq i k'isa winaq xama' xk'ihik taj, je' wo' hoq i wilik i je' suutz' panaq'wach, je' wo' hoq i wilik t'ulut'aq chi riij, je' wo' i ruq'ojom riib', je' wo' hoq sipjinaq i rumiloj.", "21": "Ma' jino'q reh i riih rumaam i Aarón i k'amal kib'eeh aj tiij ma' manlik ta wach i ruti'jolal i ruk'ul chi neenchalik chi nuwach chuq'ahteesjiik i holohik laj mayiij, je' wo' hoq kaxlanwi'k inye'arik chi mayiij.", "22": "Eh neerub'an chi neeruk'ux reh i kaxlanwi'k re' re', eh nee wo' ruk'ux reh i santo laj mayiij, je' wo' hoq i xti looq'.", "23": "Xa re' la' ma' nee ta rub'an chi neenokik chi juntar i itz'ihy tasb'al paam itz'ihy naah paat, eh ni xata neerub'an chi nerujil i koq riib' chuwach i artaal, reh chi ma' nee ta ruch'uwa'risaj wach i nuSantolaj ye'aab'. Re' hin i Dios, re' hin xin ye'wik kisantohiil, inki Dios.", "24": "<pb/>Eh re' i Moisés xuq'or reh i Aarón i xq'orarik reh ruum i Dios, eh xuq'or wo' keh taqe i rak'uun i Aarón, je' wo' keh chu'nchel i aj Israel."}