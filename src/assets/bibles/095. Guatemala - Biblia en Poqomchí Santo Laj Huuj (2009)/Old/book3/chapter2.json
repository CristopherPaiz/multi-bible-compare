{"1": "<pb/>Wila' awach i naa ruq'asam rumayiij chi naq'wach inchol chi holohik arina nee ruk'am chaloq, naa ruchihkaam i aseite chinaah, naa ruye'em i insensia chinaah.", "2": "Eh naa ruk'amam cho keh i k'amal b'eeh aj tiij re' taqe i rak'uun i Aarón. Eh jinaj keh i re', naa rumohq'em chaloq i holohik arina haa' aseite, haa' i insensia naa ruchopom chaloq. Naa ruk'atam chinaah i artaal naa ruq'asam chi k'atoj mayiij, rehtalil i k'ohnik laj mayiij imponik chuwach i QaJaaw Dios.", "3": "Re' i ruqox i arina naa ruye'ariik chi mayiij, naa ruye'ariik reh i Aarón k'amal b'eeh aj tiij je' wo' keh i rak'uun. Re' i arina re' re' santohimaj ruum xye'arik chik chi mayiij chuwach i QaJaaw Dios.", "4": "<pb/>Eh wila' awach taq aweh i xuq'asaj chi mayiij joximaj pan horna, inchol ruye'em i kaxlanwi'k ma' kojooj ta ch'amb'esb'al reh holohik laj arina yuq'uuj paam ruuk' aseite i ruq'oril. Eh ma' kow ta laj kaxlanwi'k ma' kojooj ta ch'amb'esb'al reh, yuq'uuj paam ruuk' aseite i ruq'oril.", "5": "<pb/>Eh wila' awach iraaj ruq'asam i rumayiij re' ruuk' i kaxlanwi'k ma' kojooj ch'amb'esb'al reh k'ilimaj wach pan xartiin, inchol chi holohik arina i nee ruk'am chaloq neeruyuq' paam i ruq'oril ruuk' aseite.", "6": "Eh chi ch'uhyaal nee ruyeew, eh neeruchihkaaj i aseite chinaah, re' ruuk' i mayiij chi naq'wach.", "7": "<pb/>Eh wila' awach iraaj ruq'asam i rumayiij chi naq'wach re' ruuk' i chaq'samaj chupaam chaq'teesb'al kaxlanwi'k inchol chi re' ruuk' i holohik arina i nee ruk'am chaloq kojooj aseite ruuk'.", "8": "Neeruk'am chaloq i rumayiij chuwach i QaJaaw Dios re' ruuk' taqe i re' korjinaq wii'. Neeruq'asaj reh i k'amal b'eeh aj tiij, eh re' chik i reh neenq'asanik reh chinaah i artaal.", "9": "Re' i k'amal b'eeh aj tiij nee ruchop cho k'isinoq i mayiij re' re' neeruk'at chinaah i artaal rehtalil ink'ohnik laj mayiij imponik chuwach i QaJaaw Dios.", "10": "Eh re' ruq'ox i mayiij naa ruye'ariik reh i Aarón, je' wo' keh taqe i rak'uun re' i mayiij re' re' santohimaj chik, ruum ye'ooj chik chi mayiij chuwach i QaJaaw Dios.", "11": "<pb/>Eh awach i naa ruq'asam i rumayiij chuwach i QaJaaw Dios marukoj ch'amb'esb'al reh, ruum ma' jino'q i mayiij kojooj ch'amb'esb'al reh, kojooj riiskaab' ruuk', naa ruk'atariik chuwach i QaJaaw Dios.", "12": "Nee wo' rub'an chi neenye'arik chi mayiij i kojooj ch'amb'esb'al reh i riiskaab', i peet wach tik xa re' la' ma' nee ta ink'atarik chi nk'ohnik laj mayiij chinaah i artaal.", "13": "<pb/>Eh chu'nchel i mayiij naa aye'em chuwach i QaJaaw Dios naa akojom ratz'amil. Re' i mayiij re' ruuk' i chi naq'wach koruman chi naa akojom ratz'amil rehtalil i ruyejaam cho wach i Dios awuuk'. Eh chu'nchel i mayiij naa rukojariik ratz'amil.", "14": "<pb/>Eh wila' xaq'asaj chi mayiij chuwach i QaJaaw Dios i peet wach atik chi naa ajoxem wach q'aaq' i riij korax, je' wo' hoq i wach i atik chi naq'wach naa ake'em wach noq naa aq'asam chi amayiij.", "15": "Eh naa achihkaam aseite chinaah, naa aye'em i insensia re' re' naa aye'em chi mayiij re' ruuk' i ke'emaj wach.", "16": "Re' i k'amal b'eeh aj tiij naa ruchopom ruuk' i mayiij ke'emaj wach naa ruk'atam, rehtalil ink'ohnik laj mayiij. Re' re' naa akojom i aseite ruuk', ruch'ihil i aseite re' re' naa ruk'ahtiik chi mayiij chuwach i QaJaaw Dios."}