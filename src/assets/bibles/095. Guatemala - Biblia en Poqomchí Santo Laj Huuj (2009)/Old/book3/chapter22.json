{"1": "<pb/>Re' i QaJaaw Dios je' wili xuq'or reh i Moisés:", "2": "Chaq'or reh i Aarón, keh i rak'uun chi kiyeew ruloq'il i santo laj mayiij inkik'am cho chi nuwach i aj Israel reh chi ma' nee ta nkich'uwa'reej wach i nub'ihnaal. Re' wili re' hin i Dios kinq'orik.", "3": "<pb/>Chaq'or keh chi yu'naak johtoq chi qawach, xa awach pa' jino'q i rak'uun, oon riih rumaam neenokik chi k'amal kib'eeh aj tiij chi ch'uwa' wach noq neenokik chuq'ahteesjiik i santo laj mayiij neenkik'am cho chi nuwach. Re' neemb'anik reh i re' naa rehtesjiik reje chi nuwach i hin, hin Dios.", "4": "<pb/>Ma' jino'q i k'amal kib'eeh aj tiij wilik ruyab'ilaal re' ruuk' i rax q'aah imb'anik reh, oon k'ahchi' reliik i ruha'iil i ruk'achab' neeruk'ux reh i santo laj mayiij chi komajaa' rusaqb'isaj riib'. <pb/>Eh awach i nee rutz'a'j jino'q i ruti'jolal i kamnaq, je' wo' hoq awach i nee nelik ruha'iil i ruk'achab'.", "5": "Eh ma' nee ta ruk'ux reh awach i nee ruch'uwa'reej riib' ruuk' rutz'a'jiik taqe i chikop kijukem kiib' noq kib'ehik. Je' wo' hoq awach i ch'uwa' wach, eh ruch'uwa'risaj riib' ruuk' i kitz'a'jik i ch'uwa' wach.", "6": "Eh awach neen tz'a'inik reh i kiristianu' re' re' naa rukahniik chi ch'uwa' wach korehtaal chik inokik i q'iij. Eh noq komajaa' i rub'an i ritiin, ma' ruk'ul taj chi nee ruk'ux reh i santo laj mayiij.", "7": "Eh noq naa rokiik i q'iij naa rukahniik chi saq chik wach koraj neerub'an re' chi nee ruk'ux reh i santo laj mayiij ruum ruuk' wo' re' naa ruk'uxlaam riib'.", "8": "Eh ma' ruk'ul ta chi neeruk'ux i chikop re' ruuk' i xankimik, oon re' ruuk' i xan xerarik i kiti'jolal ruum i josq'laj chikop, reh chi ma' nee ta ruch'uwa'risaj riib' ruuk' taqe re'. Re' wili re' hin i Dios kinq'orik reh.", "9": "<pb/>Eh chi kunchelaal i k'amal kib'eeh aj tiij naa kik'amam naah taqe i ruq'or i nuk'uhb'aal, reh chi ma' xta mahk neenkik'am cho chikinaah, ruum re' hin i Dios kinye'wik kisantohiil.", "10": "<pb/>Re' wilik rusantohiil xa re' wo' hoq i k'amal kib'eeh aj tiij, naakik'uxwiik reh. Eh re' i kulaa', re' taqe i kiloq'om chi kimoso re' taqe i kimoso inaasjik pankipaat ma' naa ta kik'uxum keh.", "11": "<pb/>Eh wila' re' i k'amal kib'eeh aj tiij ruuk' rutumiin ruloq'om i rumoso, re' moso re' re' neerub'an chi nee ruk'ux reh i wilik rusantohiil, je' wo' hoq i rumoso aasjinaq parupaat nee wo' rub'an chi neeruk'ux reh i wilik rusantohiil.", "12": "<pb/>Eh wila' re' i rixq'uun jino'q i k'amal kib'eeh aj tiij xub'an kaxáro ruuk' jino'q i ma' re' ta k'amal kib'eeh aj tiij. Re' ixoq re' re' ma' nee ta ruk'ux reh i wilik rusantohiil.", "13": "Eh wila' re' rixq'uun i k'amal kib'eeh aj tiij kamnaq i rub'ahiil, oon kanamaj ruum i rub'ahiil xsutinik wo' chik cho parupaat i rajaaw, wila' ma' chih ruha'lak'uun xkahnik wo' chik chi je' rukab' i pampeet. Re' ixq'un re' re' neerub'an chi neeruk'ux reh i mayiij wilik rusantohiil. Xa re' la' ma' jino'q i tokoom tinamit naa ruk'uxwiik reh.", "14": "<pb/>Eh wila' wilik jino'q i xa chi ma' reht'al xuk'ux i mayiij wilik rusantohiil. Re' naa ruk'uxum naa ruye'em jilow nik' k'ihaal, eh ko k'isiin chik i naah naa ruye'em.", "15": "Xa re' la' re' taqe i k'amal kib'eeh aj tiij ma' naa ta kiye'em q'ab' keh i aj Israel chi naa kich'uwa'risam wach i wilik rusantohiil inq'ahteesjik chi mayiij chi nuwach i hin, hin Dios.", "16": "Eh ma' ruk'ul taj chi neenkahnik chikinaah i kimahk ruum i ruk'uxariik i mayiij wilik rusantohiil. Ruum re' hin i Dios kinye'wik rusantohiil, inki.", "17": "<pb/>Re' i QaJaaw Dios je' wili i xuq'or reh i Moisés:", "18": "Re' hat cha q'oreej i Aarón, taqe i rak'uun, je' wo' chu'nchel i aj Israel, je' wili i cha q'or keh: Wila' awach i aj Israel, oon jino'q i tokoom tinamit wilik chi kixilak xraaj ruq'asam i k'atoj chikop chi rumayiij chuwach i Dios, re' nee ruyeew chi rumayiij re' ruq'orom chi naa ruye'em, oon xa paruk'ux neenchalik noq nee ruyeew.", "19": "Re' chikop naa ruq'asam re' re' koruman chi imas, eh manlik wach ruti'jolal reh chi nee ruk'ul i QaJaaw Dios. Eh neerub'an chi imas wakax, imas tentzun, oon imas kaprax.", "20": "Ma' nee ta rub'an chi nee ruyeew i chikop ma' manlik ta wach ruti'jolal ruum re' i QaJaaw Dios ma' nee ta ruk'ul.", "21": "<pb/>Eh wila' awach i xuyeew i chikop chi rumayiij k'amal riib' panotob'il ruuk' i Dios re' ruq'orom chi naa ruye'em, oon xa paruk'ux naa ruchaliik koruman chi imas wakax, chi tentzun i nee ruyeew manlik wach kiti'jolal, reh chi neenk'ularik ruum i QaJaaw Dios.", "22": "Ma' nee ta rub'an chi nee taq i nayeew chi amayiij i chikop mutz'wach, oon ruq'ojom riib', oon toqeel i rooq, oon pixp i riij, oon sal i riij, oon sipjinaq i riij. Re' taqe i chikop je' rukab' i re' ma' ruk'ul ta chi nee taq inaq'asaj chi k'atoj mayiij chinaah i ru artaal i QaJaaw Dios.", "23": "Re' imas wakax, i imas tentzun ma' q'e' ta manlik wach neerub'an chi nee taq inaq'asaj chi amayiij wila' xa panak'ux taq xchalik. Xa re' la' wixaq'asaj taq chi amayiij i chikop je' rukab' taqe re'. Re' i mayiij aq'orom taq chi naa aye'em ma' naa ta ruk'ulum i QaJaaw Dios.", "24": "Eh ma' ruk'ul taj chi nee taq inaq'asaj chi mayiij chuwach i QaJaaw Dios jino'q i chikop hopeel, oon q'ojeel ch'uquuj, oon esamaj i rumiloj. Re' taqe re' ma' ruk'ul ta chi nee taq i nayeew chupaam i ye'aab'.", "25": "Eh wila' xak'ul taq i chikop je' rukab' i re' kuuk' i tokoom tinamit ma' ruk'ul ta chi nee taq inaq'asaj chi amayiij re' ruuk' ink'uxarik. Ruum re' taqe i chikop re' re' wilik kiyab'ilaal ma' naa ta nuk'ulum, inki i Dios.", "26": "<pb/>Eh re' QaJaaw Dios je' wili i xuq'or reh i Moisés:", "27": "Noq naa raasjiik jino'q i imas wakax, oon jino'q imas tentzun, oon jino'q imas kaprax, konaa rukahniik ruuk' i rutuut chuwach i wuquub' q'iij. Eh paruwahxaaq q'iij neerub'an chi neenq'ahteesjik chi mayiij, eh naa ruk'ulum i QaJaaw Dios.", "28": "<pb/>Eh chupaam i jinaj chi q'iij ma' naa ta taq akansam ixoq wakax chi junkanteesjik ruuk' i rak'uun, eh ni xata naa taq akansam ixoq tentzun chi junkanteesjiik ruuk' i rak'uun.", "29": "<pb/>Eh noq naa taq aq'asam i mayiij reh t'iosinik chuwach i QaJaaw Dios cha a'n taq je' rukab' i ruq'or i k'uhb'aal reh chi nee ruk'ul i QaJaaw Dios.", "30": "Eh xa chuwach q'iij taq naa k'uxum, ma' ruk'ul taj chi nee taq i naa kanaa' chi kochi junwaar taq neenak'ux. Re' wili re' hin i Dios kinq'orik.", "31": "<pb/>Je' re' noq cha a'n taq ruq'or i nuk'uhb'aal, eh cha nimaj taq, ruum xa re' wo' hin, hin Dios.", "32": "<pb/>Eh maa ch'uwa'reej taq wach i nuSantolaj b'ihnaal chi je' re' neen kiyeew nuSantohiil taqe i aj Israel. Eh re' wo' hin i Dios xin ye'wik asantohiil taq i hat.", "33": "Eh re' wo' hin xineesanik taq cha weh pan tinamit Egipto reh chi xin kahnik taq chi hin aaWaJaaw aaDios, inki."}