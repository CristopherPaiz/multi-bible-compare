{"1": "<pb/>Re' i QaJaaw Dios je' wili i xuq'or reh i Mois√©s:", "2": "Re' hat je' wili i cha q'or keh i aj Israel: Wila' awach jino'q i xmahkunik chi ma' reht'al, xub'an-oq jino'q i yiib' wach na'ojb'al re' i ruq'or i k'uhb'aal chi ma' toob' ta chi b'anarik. Re' aj mahk re' re' i ruk'ul chi je' wili i naa rub'anam.", "3": "<pb/>Eh wila' re' i kajaaw i k'amal kib'eeh aj tiij xmahkunik chi ma' reht'al, koruman chi naa ruq'asam jino'q i k'isa imas wakax manlik wach i ruti'jolal chi rumayiij pahqb'al kuyb'al ru mahk chuwach i QaJaaw Dios. Chi je' re' ma' nee ta ruyeew taqe pamahk i tinamit.", "4": "Eh re' i k'isa imas wakax naa ruk'amam chaloq chuwach i QaJaaw Dios panookb'al reh i santo laj itz'ihy naah paat molb'al iib'. Ar naa ruye'em i q'ab' wach naah, eh naa ruyok'om i ralaq chuwach i QaJaaw Dios.", "5": "Eh chi riij i re', re' wo' hoq i kajaaw i k'amal b'eeh aj tiij naa ruk'amam reje k'isinoq i rukik'eel i k'isa imas wakax chupaam i santo laj itz'ihy naah paat molb'al iib'.", "6": "Ar naa rumuhaam i ju' q'ab' chupaam i kik', eh wuq'uub' pech naa rukihraam chuwach i QaJaaw Dios ma' najt ta chuwach i koq itz'ihy tasb'al wilik chuwach i santo laj ye'aab'.", "7": "Eh naa wo' ruch'ulem i kik' re' re' chuwach taqe i ruk'aa' i artaal ink'atarik wii' i insensia q'e' k'ohnik chuwach i QaJaaw Dios, chupaam i santo laj itz'ihy naah paat molb'al iib'. Eh re' ruq'ox i kik' naa ruchihkaam i koq waraa' i artaal ink'atarik wii' i mayiij wilik panookb'al reh i santo laj itz'ihy naah paat molb'al iib'.", "8": "Eh naa resam chu'nchel i ruq'ina'iil i k'isa imas wakax naa ruye'em chi k'atoj mayiij chi riij i mahk naa wo' resam i q'ina' wilik chinaah i req'saa' je' wo' i q'ina' wilik chupaam.", "9": "Re' i kiib' chi rukinaq'iil i paam, re' i q'ina' choplik waruch'akil i riij, eh re' i ruq'ina'iil i rak'aal paam junehteesjiik naa rub'anam ruuk' i rukinaq'iil i paam.", "10": "Je' rukab' noq inehteesjik reh imas wakax inq'ahteesjik chi k'atoj mayiij k'amb'al iib' panotob'il ruuk' i QaJaaw Dios. Eh re' i k'amal b'eeh aj tiij naa ruk'atwiik reh chinaah i artaal.", "11": "Eh re' rutz'uhumal rij, i rutib'kaal naruqohxaniik, haa' i naah, re' haa' taqe i rooq ruch'ihil taqe i req'saa', ruch'ihil i rusaa',", "12": "chu'nchel i ruq'ox imas wakax naa rehtesjiik reje chi riij taqe itz'ihy naah paat naa ruye'ariik chi mayiij chupaam i ye'aab' saq paam, re' inye'arik wii' i chaaj. Eh chinaah i chaaj re' re' naa kikojom ruq'aq'al.", "13": "<pb/>Eh wila' chu'nchel i tinamit Israel ximahkunik chi ma' keht'al, eh ma' xkikoj ta rehtaal chi xkian jino'q i yiib' wach na'ojb'al i ruq'or i ruk'uhb'aal i Dios chi ma' toob' ta chi b'anarik.", "14": "Wila' xkan chi riij kuum i tinamit i mahk xub'an inchol ruq'asam jino'q i k'isa imas wakax chi rumayiij ar naa ruk'amam chaloq chuwach i santo laj itz'ihy naah paat molb'al iib'.", "15": "Eh re' taqe i kik'amwik rub'eeh tinamit naakiye'em i kiq'ab' wach naah i k'isa wakax chuwach i QaJaaw Dios, eh ar naakiyok'om i ralaq.", "16": "Chi riij i re', re' k'amal b'eeh aj tiij naa ruk'amam i koq k'isinoq i rukik'eel i k'isa imas wakax chupaam i santo laj itz'ihy naah paat molb'al iib'.", "17": "Eh ar naa rumuhaam i ju' q'ab' chupaam i kik' wuquub' pech naa rukihraam chuwach i QaJaaw Dios, chuwach i koq i itz'ihy tasb'al.", "18": "Naa wo' ruch'ulem k'isinoq i kik' re' re' chuwach taqe i ruk'aa' i artaal i wilik wii' i QaJaaw Dios, chupaam i santo laj itz'ihy naah paat molb'al iib'. Eh re' i ruqox i kik' naa ruchihkaam i koq waraa' i artaal, re' wilik panookb'al reh i santo laj itz'ihy naah paat molb'al iib'.", "19": "Eh re' i kajaaw i k'amal kib'eeh aj tiij naa resam chu'nchel i ruq'ina'iil i k'isa imas wakax, eh naa ruk'atam chinaah i artaal.", "20": "Iraaj ruq'orom chi naa rub'aan reh i k'isa imas wakax re' re' je' rukab' imb'aan reh i k'isa imas wakax ink'atarik chi mayiij pahqb'al kuyb'al mahk. Ruuk' i re' naa rukuyariik i ru mahk i reh, eh naa wo' rukuyariik i kimahk.", "21": "Eh naa ruk'amam reje i k'isa imas wakax chi riij i itz'ihy naah paat inkimol wii' kiib'. Naa wo' ruk'atam chi mayiij je' rukab' noq xuk'at i pampeet i k'isa imas wakax. Re' i naa ruk'atariik chi mayiij chi riij i kimahk i tinamit.", "22": "<pb/>Eh wila' re' jino'q i k'amal b'eeh xub'an i mahk chi ma' reht'al, xub'an-oq jino'q i yiib' wach na'ojb'al re' i ruq'or i k'uhb'aal chi ma' ruk'ul ta chi naa rub'aan. Re' reh naa rukahniik chi wilik ru mahk.", "23": "Eh wila' xureq chi riij i ru mahk xub'an inchol ruq'asam chi ruk'atoj mayiij i k'isa imas kaprax manlik wach i ruti'jolal.", "24": "Naa ruye'em i q'ab' wach naah i imas kaprax ar naa ruyok'om i ralaq re' wo' hoq i naa ruyok'ariik wii' i ralaq imas wakax, chuwach i QaJaaw Dios. Re' mayiij wili pahqb'al kuyb'al ru mahk i k'amal kib'eeh i tinamit.", "25": "Eh re' i k'amal kib'eeh aj tiij naa rumuhaam i ju' q'ab' pankik', eh naa ruch'ulem chuwach taqe i ruk'aa' i artaal ink'atarik wii' i mayiij. Re' i ruqox i kik' naa ruchihkaam i koq waraa' i artaal i naa ruk'atariik wii' i mayiij.", "26": "Naa ruk'atam chu'nchel i ruq'ina'iil chinaah i artaal, je' rukab' noq ink'ahtik i ruq'ina'iil i chikop ink'atarik chi mayiij k'amal iib' panotob'il ruuk' i QaJaaw Dios. Re' i k'amal b'eeh aj tiij ruuk' i mayiij re' re' naa rupahqaam kuyb'al ru mahk i k'amal kib'eeh i tinamit, eh naa wo' rukuyariik i ru mahk.", "27": "<pb/>Eh wila' xmahkunik jino'q xama' nim ta wach, chi kixilak i tinamit xub'an-oq mahk chi ma' reht'al xkan-oq chi riij chi xub'an jino'q i yiib' wach na'ojb'al, re' ruq'or i k'uhb'aal chi ma' ruk'ul ta chi naa rub'aan.", "28": "Eh xureq-oq chi riij chi xub'an i mahk inchol ruq'asam chi ruk'atoj mayiij jino'q ixoq kaprax pahqb'al rukuyb'al chi riij i mahk xub'an xa re' la' re' i chikop re' re' koruman chi manlik wach i ruti'jolal.", "29": "Naa ruye'em i q'ab' wach naah i ixoq kaprax re' re' naa ruq'asam chi riij i ru mahk. Eh naa ruyok'om i ralaq chupaam i ye'aab' ink'atarik wii' i mayiij.", "30": "Chi riij i re', re' i k'amal b'eeh aj tiij naa rumuhaam chee ju' q'ab' chupaam i kik' naa ruch'ulem chuwach taqe i ruk'aa' i artaal ink'atarik wii' i mayiij. Eh chu'nchel i ruqox i kik' naa ruchihkaam i koq waraa' i artaal.", "31": "Eh re' naa ruye'wiik reh i mayijimaj chikop naa resam chu'nchel i ruq'ina'iil, je' rukab' noq i nehtesjik i ruq'ina'iil i chikop inye'arik mayiij k'amal iib' panotob'il ruuk' i QaJaaw Dios. Re' re' naa ruk'atariik chinaah i artaal chi jinaj mayiij q'e' k'ohnik imponik chuwach i QaJaaw Dios. Re' i k'amal b'eeh aj tiij naa ruk'atam i mayiij chi riij i aj mahk re' re', eh naa wo' rukuyariik i ru mahk.", "32": "<pb/>Eh wila' re' aj mahk re' re', tentzun i xuk'am cho chi riij i ru mahk inchol chi ixoq tentzun i naa ruk'amam chaloq xa re' la' koruman chi manlik wach i ruti'jolal.", "33": "Eh naa ruye'em i q'ab' wach naah ixoq tentzun, chi riij i re' naa ruyok'om i ralaq naa ruq'aasam chi k'atoj mayiij chi riij i ru mahk, chupaam i ye'aab' i naa rukanteesjiik wii' i chikop naa ruk'atariik chi mayiij.", "34": "Eh chi riij i re', re' k'amal b'eeh aj tiij naa rumuhaam chee ju' q'ab' chupaam i rukik'eel i chikop inye'arik chi mayiij, eh naa ruch'ulem chuwach taqe i rukaa' i artaal, ink'atarik wii' i mayiij. Eh re' ruqox i kik' naa ruchihkaam i koq waraa' i artaal.", "35": "Naa resam chu'nchel i ruq'ina'iil i chikop, je' rukab' noq inehteesjik i ruq'ina'iil i chikop i nq'ahteesjik chi k'atoj mayiij k'amb'al iib' panotob'il ruuk' i Dios. Eh re' i k'amal b'eeh aj tiij naa ruk'atam i chikop re' re' chinaah i artaal chuwach i QaJaaw Dios. Re' k'amal b'eeh aj tiij naa ruk'atam i mayiij re' re' chi riij i ru mahk i aj mahk, eh naa rukuyariik i ru mahk."}