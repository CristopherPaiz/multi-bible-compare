{"1": "<pb/><t>Re' i QaJaaw Dios je' wili i xuq'or:</t> <t>Re' nuk'uhb'aal wili, aweh taq i hat,</t> <t>k'amal kib'eeh aj tiij naa nuq'orom.</t>", "2": "<t>Eh wila' ma' xinab'iraj taq,</t> <t>wila' ma' xayeew taq nuloq'il</t> <t>chu'nchel taq ak'ux re' hin naa nuye'em i ti' k'axik taq cha naah.</t> <t>Eh ti' k'axik chik naanusutem wii' taq atoob'jiik i nub'an.</t> <t>Eh naa taq kaat nuq'eb'em chiriij nuk'ux,</t> <t>ruum ma' xayeew ta taq ak'ux chub'anariik</t> <t>i xnuq'or taq aweh, inki i QaJaaw Dios nim rajaawriik.</t>", "3": "<pb/><t>Re' hin naa taq wesam i runimaal awach</t> <t>i hat taq k'amal kib'eeh aj tiij,</t> <t>naanukutum taq panaq'awach i kisaa' chikop,</t> <t>inkiyeew chi kimayiij i tinamit.</t> <t>Re' taq i hat naa taq awehteesjiik cho rij paat,</t> <t>je' rukab' noq inehteesjik cho rij paat i kisaa' i chikop.</t>", "4": "<t>Re' i nuk'uhb'aal wili xnuq'or taq aweh</t> <t>reh chinee taq i nanaab'eej</t> <t>chi koruman chi naarub'aan i nuyejaam cho wach ruuk'</t> <t>i kajaaw i k'amal kib'eeh aj tiij Leví rub'ihnaal, inki i QaJaaw Dios nim rajaawriik.</t>", "5": "<pb/><t>Re' reh je' wili i xuq'or:</t> <t>Re' i xnuyejaa' wach ruuk' i Leví, re' chi naa ruk'achariik parukorkiil,</t> <t>pansuqkiil k'uxliis, re' inwaaj i hin chi xuyohleej nuwach, eh chi xirunimaj.</t> <t>Eh re' reh xirunimaj, xuyohleej nuwach.</t>", "6": "<t>Re' Leví re' wo' hoq i korik xuk'uhtaaj chaloq.</t> <t>Eh ma' xtaj i yiib' wach q'orik xuq'or.</t> <t>Eh pansuqkiil k'uxliis xwihik wuuk' noq xk'acharik.</t> <t>Eh ma' k'isiin wo' taqe i xukoj kina'ojb'al,</t> <t>reh chi xkikanaa' i yiib' wach chi b'anarik.</t>", "7": "<t>Re' i kikamaj taqe i k'amal kib'eeh aj tiij</t> <t>re' chi naa kiq'orom chi naa runimjiik i k'uhb'aal.</t> <t>Eh reh wo' hoq chi kuuk' i keh naa rojiik</t> <t>kipahqaam kina'ojb'al chu'nchel i tinamit,</t> <t>ruum re' keh waj kamanoom taqe,</t> <t>inki i QaJaaw Dios nim rajaawriik.</t>", "8": "<pb/><t>Re' taq i hat xakanaa' taq i korik laj b'eeh,</t> <t>ruuk' taq i tijinik i nak'uhtaaj ma' k'isiin</t> <t>i tinamit xaq'eb' taq panmahk.</t> <t>Ruuk' i re' xayoj taq wach i qayejaam</t> <t>cho wach ruuk' i Leví chi naa naq rub'aan.</t>", "9": "<t>Ruum aj re', re' hin naanuk'uhtaam taq ak'ixb'ilaal,</t> <t>ma' suq ta taq awilariik naa kianam i tinamit,</t> <t>ruum ma' na a'n ta taq inwaaj i hin.</t> <t>Eh ruum chi konasik' taq wach i na a'n taq otob'il reh</t> <t>noq i na a'n taq i q'ataj q'orik, inki i QaJaaw Dios nim rajaawriik.</t>", "10": "<t>¿Mi ma' aweht'al taq re' hat chi xa jinaj wo' i QaJaaw Dios,</t> <t>eh chi re' reh xtz'uhkrisanik cho qeh?</t> <t>¿Chib'ih reet noq k'ul inqajot' qiib' chi qawach,</t> <t>ruuk' i re' inqayeew chi re' chi ma' re' i ruk'uhb'aal i QaJaaw Dios</t> <t>ruyejaam cho wach kuuk' taqe i qamaam qati't?</t>", "11": "<t>Re' taqe i aj Judá k'ahchi' keeb' chi yiib' wach na'ojb'al ar Jerusaleem, ar Israel.</t> <t>Eh k'ahchi' kich'uwarisam paam i santo laj rupaat i Dios,</t> <t>re' i q'e' ruk'ax i reh, ruum xkik'am chi kehk'een</t> <t>i kiloq'inik reh taqe i tiyoox.</t>", "12": "<t>Re' i QaJaaw Dios neenesanik reh chi qaxilak,</t> <t>i re' ruuk' taqe i riih rumaam i Jacob kib'anik reh taqe re',</t> <t>atoob' ta aj tijoom, atoob' ta aj tiij,</t> <t>atoob' ta ruk'am wo' naq chaloq i rumayiij chuwach i QaJaaw Dios nim rajaawriik.</t>", "13": "<pb/><t>Re' taq i hat ma' toob' ta taq i na a'n,</t> <t>ruum xa konak'er wo' taq aachii' chi oq'ik,</t> <t>i nat'aqsaj taq naah i artaal ruuk' i riis naq'awach.</t> <t>Je' taq re' i na a'n ruum re' i QaJaaw Dios</t> <t>ma' ruk'ul ta taq chik aweh aamayiij i nak'am taq cho chuwach.</t>", "14": "<t>Eh re' taq i hat ¿Chib'ih reet? tiki taq.</t> <t>Ruum re' i QaJaaw Dios reht'al chi ma' korik ta taq wach ak'ux</t> <t>ruuk' awehk'een xa a'n taq cho wii' kaxáro pan awak'uniil,</t> <t>eh ma' xa a'n ta taq i xayejaa' taq cho wach kuuk'.</t> <t>Atoob' ta re' wo' naq i re' taq awehk'een.</t>", "15": "<t>¿Mi ma' re', re' i QaJaaw Dios xkananik keh chi xa jinaj chik i ki'ib'?</t> <t>¿Chib'ih reet noq je' re' i xub'an?</t> <t>re' xraaj chi naaruwihiik taq awak'uun awixq'uun</t> <t>reh chi naa kiq'asam kiib' reh.</t> <t>Re' taq i hat cha yejaa' taq ak'achariik</t> <t>cha a'n taq i xayejaa' taq cho wach ruuk' awehk'een,</t> <t>xa a'n taq cho wii' kaxáro pan awak'uniil.</t>", "16": "<t>Re' i QaJaaw Dios nim rajaawriik qaDios i hoj,</t> <t>hoj aj Israel je' wili xuq'or: Chawik'raaj taq</t> <t>awiib' cha kanaa' taq i yiib' wach na'ojb'al,</t> <t>ruum re' hin ma' imponik ta chi nuwach noq</t> <t>inkich'aq kiib' ruuk' i kehk'een i winaq, inki.</t> <t>Re' taq i hat maa ch'uwa'reej taq chik wach aakaxáro.</t>", "17": "<t>Re' i QaJaaw Dios xq'uhtik chik chi rib'irjiik taq inaq'or.</t> <t>Eh re' taq i hat inapech'uj taq chi je' wili:</t> <t>¿Chib'ih xqaq'uhtisaj wii'? tiki taq.</t> <t>K'oloq taq panak'ux chi naq'or taq chimponik</t> <t>chuwach chi suuqb'ik ruk'ux i QaJaaw Dios</t> <t>ruuk' i ma' holohik ta laj na'ojb'al taq i na a'n.</t> <t>Eh ma' nanimaj ta taq chi re' Dios korik wach ruk'ux chi q'ataj q'orik.</t>"}