{"1": "<pb/><t>QaJaaw Dios k'oloq tii cho panak'ux i ti' k'axik xqak'ul,</t> <t>ruum q'e' xkik'uhtaaj qak'ixb'ilaal.</t>", "2": "<t>Eh re' taqe chib'ih qeh xkiq'uch i tokoom tinamit,</t> <t>eh xkiq'uch i qapaat.</t>", "3": "<t>Xoj kahnik chi ma' xta ilil qeh, xa je' ma' xta qajaaw,</t> <t>re' taqe i qatuut xi kahnik chi je' kamnaq kib'ahiil.</t>", "4": "<t>Re' i qahaa' inquk'ej xan qaloq' chik,</t> <t>eh re' i qasii' inqak'at xan qaloq' wo' chik.</t>", "5": "<t>Re' taqe i ki-ixowanik qawach jinaj ahl laj ihq i xkiyeew chi qanaah,</t> <t>ma' qohi'lik ta chik kuum.</t>", "6": "<t>Eh koxqapahqaaj chik chib'ih qeh kuuk' i aj Egipto,</t> <t>kuuk' i aj Asiria, xa je' chik re' noq xqa a'n qawa' qahaa'.</t>", "7": "<t>Re' taqe i qamaam qati't ximahkunik chaloq.</t> <t>Eh re' chik i hoj k'ahchi' qatojwik wach i kimahk.</t>", "8": "<t>Re' taqe i kimoso xkikoj chi taaq'anik chi qanaah.</t> <t>Eh ma' awach ta chik ineesanik qeh pan kiq'ab'.</t>", "9": "<t>Re' taqe i kansan qeh xa aha' wilkeeb'.</t> <t>Xa yo'jik inqa a'n noq qohooj chusik'ariik i qawa'.</t>", "10": "<t>Re' i qati'jolal xan qop chik inqik'raaj ruum i qanuhmiik,</t> <t>xa je' chik rukab' i rutz'a'iil i horna.</t>", "11": "<t>Re' taqe i aj ixowaal ar Sión,</t> <t>ar Judá xkichop taqe ixoq, je' wo' taqe kok' xq'un.</t>", "12": "<t>Eh xkit'uyaa' chi kiq'ab' taqe i k'amal qab'eeh.</t> <t>Eh ma' xkiyeew ta rajaawriik taqe i mama' winaq.</t>", "13": "<t>Eh re' taqe k'ijool wilik chik kaansil xkikoj chi ruke'jiik i trigo.</t> <t>Eh re' taqe i kok' ak'un xakiq'ehb'ik chik chi ri'sil i ahl laj sii' inye'arik chikiij.</t>", "14": "<t>Ma' nilarik ta chik kiwach i mama' winaq panookb'al reh i tinamit.</t> <t>Eh re' taqe i k'ijolaq ma' kitz'uyinik ta chik.</t>", "15": "<t>Eh re' hoj ma' qoh soninik ta chik.</t> <t>Re' i rusuqkiil qak'ux xsutinik chi ruti'kiil qak'ux.</t>", "16": "<t>Xkesaj i qaloq'il,</t> <t>q'e' wo' chik ti' i k'ahchi' qak'ulum ruum ma' k'isiin i mahk qa'nam chaloq.</t>", "17": "<t>Ruum taqe i ti' k'axik re' re' xan yot'ik chik i qanima,</t> <t>eh ma' q'e' ta chik saqum qoh ilwik.</t>", "18": "<t>Eh re' taqe i wilik naq chinaah i yuuq' Sión xsacharik kiwach</t> <t>xa re' chik i yaak k'uul kiooj chinaah.</t>", "19": "<t>Eh re' hat QaJaaw Dios chi juneliik naa awihiik chi reyil,</t> <t>eh chi juneliik naa awihiik chi taaq'anik chupaam aaye'aab'.</t>", "20": "<t>QaJaaw Dios ¿Mi xoj sahchik panak'ux re'?</t> <t>¿Chib'ih reet noq naakooj akanaam chi qutkeel nik'-oq najtiil?</t>", "21": "<t>Chakuy qoh ak'ul awuuk', nee wo' chik qoh sutinik awuuk'.</t> <t>Eh nee ta tii i nayeew qeh i suq laj k'acharik je' rukab' i pampeet.</t>", "22": "<t>QaJaaw Dios ¿Mi xoj akanaa' chi qutkeel chi jumpech re'?</t> <t>¿Mi juneliik naa aye'em aajosq'iil chi qanaah re'?</t>"}