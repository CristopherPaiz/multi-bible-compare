{"1": "<pb/><t>Re' i hin i winaq xnuk'ul i runimaal</t> <t>ti' k'axik xuyeew chi nunaah i Dios ruum i rujosq'iil.</t>", "2": "<t>Xiruk'am panq'equm,</t> <t>eh ma' kiruk'am ta chik pansaqum.</t>", "3": "<t>Chi q'iij chi aq'ab' i ruyeew q'ab' chi nunaah reh</t> <t>i ruye'ariik chee ti' k'axik chi nunaah.</t>", "4": "<pb/><t>Eh xirurijb'isaj, xutoqib'eej i nub'aqil noq i xwik'raaj.</t>", "5": "<t>Eh xukotej wiij chi ti' k'axik, eh chi ruti'kiil k'uxliis.</t>", "6": "<t>Eh xiruyeew panq'equm, je' rukab'</t> <t>i q'equm wilkeeb' wii' i kamnaq najtir kikimik.</t>", "7": "<pb/><t>Xukotej wiij ma' xnub'an ta chik elik chupaam,</t> <t>xub'ak' nuwach chi karena.</t>", "8": "<t>Eh xnuk'er nuchii' chupahqaljiik i nutoob'jiik</t> <t>reh i QaJaaw xama' xrib'iraj ta wo' cho weh i nutiij.</t>", "9": "<t>Re' reh tusuj ab'aj i xukoj panub'eeh,</t> <t>reh chi ma' xinelik ta korik ruuk' i k'ahchi' nukapaam.</t>", "10": "<pb/><t>Re' reh xa je' chik rukab' i kaq b'ahlam,</t> <t>xa je' chik rukab' i oso xaraaj chi rukutum riib' chi nunaah</t>", "11": "<t>Eh xiresaj chupaam i nub'eeh, xiruxereb'eej, eh xirukanaa' chi wutkeel.</t>", "12": "<t>Re' xub'an weh re' re', je' naa xu yub' i kutb'al reh i ru flecha.</t>", "13": "<pb/><t>Je' naa xik'saj chupaam i nuti'jolal i ru flecha.</t>", "14": "<t>Eh re' i nutinamiit xa kinkikaqse'laaj chik,</t> <t>xa hin chik tz'ajb'al paam kichii' rajlaal i q'iij.</t>", "15": "<t>Xa re' chik i ruti'kiil nuk'ux xuyeew, je' naa xi ruxohk'risaj ruuk' i k'ah laj ha'.</t>", "16": "<pb/><t>Eh je' naa xirukut wach ak'al, je' naa xutoqib'eej wach i weeh, xirutolej pan pooq.</t>", "17": "<t>Eh xama' suq ta chik i wihik xnub'an, xama' xnureq ta chik rusuqkiil nuk'ux.</t>", "18": "<t>Eh xnukapaaj chi xsahchik chik wach</t> <t>i xnuch'ikaam naq reje wii' nuk'ux ruuk' i QaJaaw Dios.</t>", "19": "<pb/><t>Re' hin ink'ulik panuk'ux i ruti'kiil nuk'ux,</t> <t>i rutz'irkiil nuwach, i ti' k'axik xnuk'ul.</t>", "20": "<t>Noq i nutoq'aa' nukapaam riij chu'nchel i re' rub'an kiib' nuk'ux ruum.</t>", "21": "<t>Xa re' la' jinaj inwaaj chi ma' nee ta nsahchik panuk'ux,</t> <t>reh chi ar nee nuch'ikaa' nuk'ux.</t>", "22": "<t>Re' chi re' i QaJaaw Dios ma' jaruuj i rukanaa'</t> <t>ruketeljiik qawach, eh ma' sahchinaq ta wach i rotob'il.</t>", "23": "<t>Iqal i iqal la' kirutob'eej ruum xiik' naah i rotob'il ruyeew chi nunaah.</t>", "24": "<t>Re' hin xnuq'or, re' i QaJaaw Dios neentoob'inik weh ruuk' i reh i nuyeew nuk'ux.</t>", "25": "<pb/><t>Re' i QaJaaw Dios q'e' atoob' kuuk' taqe inkiyeew kik'ux ruuk', kisik'wik reh.</t>", "26": "<t>Q'e' chihooj chi neenquy-eej ruuk' q'unil chi qoh ruko'leej i QaJaaw Dios.</t>", "27": "<t>Re' i winaq q'e' chihooj chi noq neeruq'asaj riib'</t> <t>chi ri'sil i rajaawriik i Dios parak'uniil.</t>", "28": "<pb/><t>Q'e' chihooj chi ma' xta neeruq'or,</t> <t>chi nee rukuy ruuk' q'unil i ti' k'axik,</t> <t>ruum re' wo' Dios xye'wik chinaah.</t>", "29": "<t>Nee la' ruloch' riib' chi nee rutz'ub' aak'al, eh koneeruy-eej i rotob'il i Dios.</t>", "30": "<t>Eh nee ruyeew chi sak'arik i pan wach keh i nixowanik wach, neerukuy ransil i b'ajarik.</t>", "31": "<pb/><t>Ruum re' i QaJaaw Dios ma' jaruuj</t> <t>nee qoh rukanaa' chi jumpech.</t>", "32": "<t>Atoob' ta neerutib'isaj qak'ux,</t> <t>nee wo' chik i ruketelaaj qawach,</t> <t>ruum ma' kisiin i k'axooj ruuk'.</t>", "33": "<t>Re' reh ma' awach taj i neerutib'isaj ruk'ux,</t> <t>i nee ruyeew panti' k'axik chi ma' xta rub'ehel.</t>", "34": "<pb/><t>Eh ma' imponik ta chuwach chi neenyeq'arik panak'al</t> <t>i wilkeeb' chi ri'sil i kajaawriik i tokoom tinamit.</t>", "35": "<t>Eh ma' imponik ta chuwach chi neenq'ucharik i chib'ih reh i tokoom.</t>", "36": "<t>Ma' imponik ta chuwach i QaJaaw noq ma' parub'ehel ta inq'atarik i q'orik.</t>", "37": "<pb/><t>¿Mi nee ruyeew riib' chi neen q'orarik</t> <t>chi re' taqe ink'ularik ma' reht'al taj i QaJaaw Dios?</t>", "38": "<t>¿Mi ma' re' wo' re' i QaJaaw Dios</t> <t>inyej-anik wach taqe i holohik,</t> <t>taqe i ma' holohik taj ink'ularik?</t>", "39": "<t>Mi ma' ruum wo' re' i ru mahk i winaq</t> <t>inchalik i ti' k'axik chinaah ¿Chib'ih reet noq intib'ik ruk'ux?</t>", "40": "<pb/><t>Re' hoj qakapaam riij i qana'ojb'al</t> <t>neerub'an chi nee wo' chik inqanimaj i QaJaaw Dios.</t>", "41": "<t>Eh qajosaj johtoq i qaq'ab' i qanima chuwach</t> <t>i QaJaaw Dios wilik cho pan taxaaj, je' wili i neenqaq'or:</t>", "42": "<t>QaJaaw Dios re' hoj xoj mahkunik chawach</t> <t>ma' xat qanimaj taj, eh ma' xakuy taj i qamahk.</t>", "43": "<pb/><t>Eh ruum aajosq'iil xayeew i ti' k'axik chi qanaah</t> <t>xakansaj taqe i qatinamiit ma' xta qamahk.</t>", "44": "<t>Je' naa jinaj suutz' q'atwik reh i qatiij</t> <t>ruum i re' ma' xoj ab'iraj taj.</t>", "45": "<t>Eh xoj akanaa' chi hoj manlik kise'lb'aal, chu'nchel i tinamit.</t>", "46": "<pb/><t>Chu'nchel i ki-ixowanik qawach ma' holohik ta kiq'orik chiqiij.</t>", "47": "<t>Q'e' ti' i xqak'ul xsacharik wach i qatinamiit, runimaal yo'jikwilkooj wii'.</t>", "48": "<t>Xa je' chik raasb'al ha' i riis naq'nuwach</t> <t>ruum oq'ik i nub'an ruum xsacharik wach i nutinamiit.</t>", "49": "<pb/><t>Re' hin ma' kinhi'lik ta chi oq'ik ruum ma' qoh elik ta chupaam i ti' k'axik.</t>", "50": "<t>Xa kore' wo' neenumay wila' xaketelaaj cho qawach i QaJaaw kopan taxaaj.</t>", "51": "<t>Xanyot'ik chik i wánima i rub'an i xkik'ul</t> <t>taqe ixoq wilkeeb' panutinamiit.</t>", "52": "<pb/><t>Re' i ki-ixowanik nuwach xinkichop</t> <t>chi ma' xta numahk, je' rukab' noq</t> <t>inchoparik pan xirob' i k'isa tz'ikin.</t>", "53": "<t>Eh k'achlik nuwach noq xinkikut pan chaamlaj jul, xkitz'ap naah chi ab'aj.</t>", "54": "<t>Ar xutz'ap nunaah i ha', eh je' wili i xnuq'or: Ayu' xkuxik wach i nuk'achariik kinki.</t>", "55": "<pb/><t>QaJaaw Dios re' hin xnupahqaaj nutoob'jiik aweh noq wilkiin cho paruchamiil i jul.</t>", "56": "<t>Eh xab'iraj wo' i nutiij, noq xnuq'or aweh chi naa kiin ako'leem xina ko'leej wo' hoq.</t>", "57": "<t>Noq xnupahqaaj aweh chi naakiin atoob'eem</t> <t>je' wili i xaq'or: Matyo'jik wilkiin awuuk', ti kiweh.</t>", "58": "<pb/><t>QaJaaw Dios kinako'leej ti chupaam i ti' k'axik chako'leej riij i nuk'achariik.</t>", "59": "<t>Re' hat inawilow i ma' holohik taj</t> <t>inki a'n weh kinako'leej tii weh.</t>", "60": "<t>Re' hat i naa wilow chi k'ahchi' kisik'im chi riij,</t> <t>nik' wach noq naa kianam weh i ki-ixowanik nuwach.</t>", "61": "<pb/><t>QaJaaw Dios re' hat inab'iraj i nub'ajariik inki a'n</t> <t>je' wo' hoq i k'ahchi' kiyejaam wach chi wiij.</t>", "62": "<t>Re' i ki-ixowanik nuwach ma' holohik ta kiq'orik chi wiij</t> <t>chu'nchel i q'iij, xa re' chik i hin kinkiq'or.</t>", "63": "<t>Eh inawilow wo' chu'nchel inki a'n xa hin chik kise'lb'aal chi jumpech.</t>", "64": "<pb/><t>QaJaaw Dios chayeew taqe chutojariik i kimahk, je' rukab' i ruk'ul chi keh.</t>", "65": "<t>Chakowb'isaj i kánima reh chi ma' nee ta</t> <t>nkireq chi riij i korik, chayeew i ti' k'axik chikinaah.</t>", "66": "<t>QaJaaw Dios chayeew aajosq'iil chikinaah, chasach kiwach chinaah i wach ak'al wili.</t>"}