{"1": "<pb/><t>Re' tinamit Jerusaleem q'e' ti' xukul ruum xk'ahnik chi rutkeel.</t> <t>Eh re' naq i reh xti nim wach,</t> <t>chikinaah i k'ihset chi tinamit,</t> <t>eh yu'naak xkahnik chi je' rukab' i ixoq kamnaq rub'ahiil,</t> <t>ruum xk'amarik reje pankowlaj kamanik i rutinamiit.</t>", "2": "<pb/><t>Xa suq chik inoq'ik rajlaal aq'ab', xantz'urik chik i riis inaq'wach.</t> <t>Eh re' taqe ink'axwik naq reh ma' jino'q chik i ye'wik rusuqkiil ruk'ux.</t> <t>Eh re' taqe i naah ramigo xjot'arik kuum,</t> <t>xi sutinik chi ixowan wach.</t>", "3": "<pb/><t>Re' taqe i aj Judá xi k'amarik reje pa ti' k'axik pankowlaj kamanik,</t> <t>pan tokoom tinamit, ar chik k'acharik inki a'n ponoq yu'naak, xa</t> <t>ma' kihilik ta chik.</t> <t>Eh ma' inki a'n ta chik eliik chikiwach inixowanik kiwach.</t>", "4": "<pb/><t>Eh xan tz'irik chik paam taqe i b'eeh inooj Sión</t> <t>ruum ma' awach ta chik ink'ulik chi ninq'ijinik.</t> <t>Eh re' taqe i ookb'al reh i tinamit xan tz'irik chik.</t> <t>Re' taqe i k'amal kib'eeh i aj tiij xasuq chik kioq'ik.</t> <t>Eh re' taqe i q'ahxoq, eh chu'nchel i aj Jerusaleem xati' chik kik'ux.</t>", "5": "<pb/><t>Re' inixowan wach xi elik korik re' chik i keh imb'anik i taaq'anik chinaah,</t> <t>ruum re' i QaJaaw Dios xtib'isanik ruk'ux ruum ma' k'isiin i mahk xub'an chuwach.</t> <t>Eh re' taqe i rak'uun rixq'uun xi k'amarik reje</t> <t>pan tokoom tinamit chikiwach inixowanik kiwach.</t>", "6": "<pb/><t>Eh xsahchik wach i ruholwochiil i tinamit Sión.</t> <t>Re' taqe i k'amal kib'eeh xak'ul chik kiooj</t> <t>xa je' chik kikab' i keej ma' nkireq ta kiwa'.</t> <t>Re' keh xama' xta chik kaansil noq xi elik naq chikiwach i aj ixowaal.</t>", "7": "<pb/><t>Re' taqe i aj Jerusaleem noq wilkeeb' panti' k'axik,</t> <t>kuum i aj ixowaal ma' awach ta xtoob'inik keh.</t> <t>Eh noq ti' wilkeeb' xk'ulik pankik'ux chi ma' xinimanik taj,</t> <t>xk'ulik pankik'ux kib'ehomal.</t> <t>Eh xk'ulik pankik'ux noq xchoparik kinaah kuum i aj ixowaal,</t> <t>eh xikaqse'ljiik kuum.</t>", "8": "<pb/><t>Re' taqe i aj Jerusaleem ma' k'isiin i mahk xkian,</t> <t>ruum i re' xi ehteesjik reje pan kiye'aab'.</t> <t>Eh re' naq taqe inye'wik kiloq'il,</t> <t>ma' x-ajawjik ta chik kiwach kuum, ruum pank'ixb'ilaal chik wilkeeb'.</t> <t>Eh xasuq chik kioq'ik, xan kikeb'aa' chik i kiwach.</t>", "9": "<pb/><t>Re' keh xruxlab'ej i kiso' i ruch'uwa'iil kiwach,</t> <t>eh ma' nkikapaaj taj chib'ih i naakik'ulum.</t> <t>Eh noq xkik'ul i ti' k'axik ma' awach ta</t> <t>xye'wik rusuqkiil kik'ux, je' naq chik wili i xkiq'or:</t> <t>QaJaaw Dios chawilow xkesaj</t> <t>i qajaawriik i aj ixowaal, inki taqe.</t>", "10": "<pb/><t>Re' taqe i aj ixowaal xkichop naah</t> <t>i kib'ehomal i aj Jerusaleem.</t> <t>Re' i tinamit xkilow noq yohb'aal wach i kijosq'iil</t> <t>i tokoom tinamit chupaam i santo laj ye'aab',</t> <t>re' i aq'orom i hat QaJaaw Dios chi ma' naa ta kokiik awuuk' ar.</t>", "11": "<pb/><t>Chu'nchel i rutinamiit xioq'ik,</t> <t>xak'ul chik kiooj chi rusik'ariik kiwa',</t> <t>reh chi ma' xikimik taj,</t> <t>xkiyeew i kib'ehomal chi riij, je' wili i xkiq'or:</t> <t>QaJaaw Dios chawilow i ti' k'axik inqak'ul, inki taqe.</t>", "12": "<pb/><t>Eh je' wili xkiq'or reh i kik'ik ar.</t> <t>¿Mi ma' intib'ik taq ak'ux ruum i ti' k'axik</t> <t>k'ahchi' qak'ulum? ¿Mi wilik ink'ulwik reh i ti' wili?</t> <t>Re' hoj qeht'al noq re' i QaJaaw Dios</t> <t>xtaaq'anik cho reh i ti k'axik wili ruum xqop wach i rujosq'iil.</t>", "13": "<pb/><t>Eh je' q'aaq' xuqasaj cho pan taxaaj chi qanaah,</t> <t>xponik kochuwach taqe i qab'aqil.</t> <t>Je' xirob' i xuyeew panqab'eeh reh chi xesaj qajaawriik,</t> <t>eh xoj rukanaa' chi qutkeel chuk'ulariik i ti' k'axik rajlaal i q'iij.</t>", "14": "<pb/><t>Ruum chixiik'naah i qamahk,</t> <t>re' QaJaaw Dios xoj ruyeew panti' k'axik</t> <t>ahl laj ihq i xuyeew chi qanaah.</t> <t>Eh xama' xta chik qansil inqik'raaj</t> <t>xoj ruyeew pan kiq'ab' i ki-ixowanik qawach,</t> <t>xama' qakuy ta chik pan kiq'ab'.</t>", "15": "<pb/><t>Re' QaJaaw Dios xusach kiwach</t> <t>i qa soldado q'e' kow kiib'.</t> <t>Eh xuk'am taqe chaloq i tokoom tinamit</t> <t>chusachariik kiwach i qak'ijool.</t> <t>Eh xuyeew i ti' k'axik chikinaah i aj Judá</t> <t>je' rukab' noq inyeq'arik paam i uuva chupaam i yitz'b'al reh.</t>", "16": "<pb/><t>Re' i k'ahchi' qak'ulum wili qoh oq'ik ruum,</t> <t>ma' awach ta inye'wik rusuqkiil qak'ux, rukowiil qak'ux.</t> <t>Xsahchik kiwach i qak'uun qixq'uun,</t> <t>ruum re' taqe i ki-ixowanik qawach</t> <t>ma' xqakuy ta pan kiq'ab'.</t>", "17": "<pb/><t>Re' taqe i aj Sión xkisik' naq kitoob'jiik,</t> <t>xama' awach ta wo' xye'wik rusuqkiil kik'ux.</t> <t>Re' QaJaaw Dios xuyeew q'ab' chi re' taqe</t> <t>i riih rumaam i Jacob naa rixowjiik kiwach ruum i kika'jaah.</t> <t>Eh chi re' taqe i aj Jerusaleem naa rixowjiik kiwach.</t>", "18": "<pb/><t>Re' QaJaaw Dios rub'ehel i xub'an qeh,</t> <t>ruum re' hoj ma' xqanimaj taj i ruq'oral.</t> <t>Re' taq i hat tinamit chakoj taq rehtaal</t> <t>i ti' k'axik k'ahchi' qak'ulum,</t> <t>re' taqe i qak'ijolaaq,</t> <t>taqe i qaq'ahxoqaaq xi k'amarik reje pan tokoom tinamit.</t>", "19": "<pb/><t>Eh xqapahqaaj naq qatoob'jiik keh i kik'axwik qeh,</t> <t>ma' xkaaj taj. Re' taqe i k'amal b'eeh i aj tiij,</t> <t>taqe i nimaq wach kina'ojb'al</t> <t>xkuxik kikimiik panqatinamiit.</t> <t>Eh xak'ul naq chik kiooj chusik'ariik i kiwa'</t> <t>reh naq chi ma' naa ta kikimiik.</t>", "20": "<pb/><t>QaJaaw Dios chaketelaaj ti qawach ruuk' i ti' k'axik wili,</t> <t>xanaa chik ruk'eriik i chi' qak'ux noq inqik'raaj,</t> <t>eh xan yot'ik chik i qanima, noq ink'ulik cho pan qak'ux chi ma' xoj nimanik taj.</t> <t>Pantaq b'eeh q'aq'inik inkansanik keh i qak'uun</t> <t>qixq'uun, eh panqapaat yab'ilaal inkasanik keh.</t>", "21": "<pb/><t>Eh inkib'iraj wo' naq qoq'iim, xama' awach ta wo' xye'wik rusuqkiil qak'ux.</t> <t>Re' i ki-ixowanik qawach keht'al chi k'ahchi' qak'ulum</t> <t>i ti' k'axik insuuqb'ik kik'ux chi riij i xa a'n qeh.</t> <t>Chayeew chikinaah aaq'orom cho rib'iral,</t> <t>reh chi neen kik'ul kekeh i ti' k'axik wili.</t>", "22": "<pb/><t>Xponik chik awuuk' taqe i kiyiib' wach na'ojb'al,</t> <t>chayeew taqe chutojariik i kimahk je' rukab'</t> <t>i xa a'n quuk' i hoj ruum ma' xat qanimaj taj.</t> <t>Re' hoj ma' k'isiin taj oq'ik inqa a'n ruum,</t> <t>re' qanimaxiik'naah ti'kiil wilik, inki taqe.</t>"}