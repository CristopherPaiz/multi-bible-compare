{"1": "<pb/><t>Re' QaJaaw Dios xuqequmb'risaj paam i Jerusaleem,</t> <t>ruum i rujosq'iil xresaj i ruloq'il qatinamiit Israel, xuyeew panak'al.</t> <t>Eh ruum i rujosq'iil ma' xuketelaaj ta wach i rupaat ye'aab' reh.</t>", "2": "<pb/><t>Re' QaJaaw Dios xusach wach i kipaat i riih rumaam i Jacob, je' wo'</t> <t>inajt kinaah tz'aq inkiko'leej wii' kiib' i aj Judá.</t> <t>Xresaj i rajaawriik i reey, je' wo' taqe i kitaaq'anik ruuk'.</t>", "3": "<pb/><t>Eh ruum i rujosq'iil xresaj i kajaawriik i aj Israel,</t> <t>ma' xojrutoob'eej ta chik ruuk' i rajaawriik noq xi k'uloq i aj ixowaal chi qanaah.</t> <t>Eh je' q'aaq' i xuqop cho chi kixilak i riih rumaam i Jacob, kuxik ruk'atam taqe.</t>", "4": "<pb/><t>Re' i QaJaaw Dios je' rukab' i aj ixowaal wilik ru flecha ruuk'</t> <t>ruum xusach wach chu'nchel i xiik' naq naah holwochiil.</t> <t>Eh chupaam i kiye'aab' taqe i aj Sión yohb'aal wach</t> <t>noq xuyeew rujosq'iil xa je' chik rukab' i xaq q'aaq' insachwik.</t>", "5": "<pb/><t>Re' i QaJaaw Dios xub'an je' rukab' i rub'an i aj ixowaal xusach kiwach i aj Israel,</t> <t>je' wo' i paat inki a'n wii' i taaq'anik i reey.</t> <t>Eh xusach wach i paat inkiko'leej wii' kiib',</t> <t>ma' k'isa ti' k'axik xuyeew chikinaah i aj Judá.</t>", "6": "<pb/><t>Ma' xuketelaaj ta wach noq xusach wach i rupaat,</t> <t>je' wo' ye'aab' i molarik wii' iib'.</t> <t>Ruuk' i re', re' QaJaaw xusach pankik'ux i tinamit taqe i ninq'ijinik,</t> <t>i rumolariik taqe i hi'limb'al q'iij, ar Sión.</t> <t>Eh ruum i rujosq'iil ma' xponik ta chik</t> <t>chuwach i reey, je' wo' taqe i k'amal b'eeh aj tiij.</t>", "7": "<pb/><t>Re' QaJaaw Dios ma' xponik ta chik chuwach ru artaal, i rusantolaj ye'aab',</t> <t>xuyeew pan kiq'ab' i aj ixowaal i koraal tz'aq ko'lb'al reh</t> <t>i tinamit, reh chi xkisacham wach i rupaat i reey.</t> <t>Eh xak'erik chik kichii' parupaat i Dios</t> <t>xa je' chik rukab' noq imb'aan ninq'iij ar.</t>", "8": "<pb/><t>Eh re' i QaJaaw Dios xuyejaa' cho wach chi naa rusachariik wach</t> <t>i tz'aq kotimaj wii' riij i holohik laj tinamit Sión, xub'an chi jumehq'iil.</t> <t>Xusach kiwach i tz'aq, je' wo' taqe paat najt naah xkuxik ruch'ahaam wach ak'al.</t>", "9": "<pb/><t>Re' taqe i ru puertahiil i tinamit xi q'ehb'ik wach ak'al, xitoqib'ik i lutz'b'al reh.</t> <t>Re' kireey, re' taqe i k'amal kib'eeh</t> <t>xi k'amarik reje pan tokoom tinamit aha' ma' xta wii' i k'uhb'aal,</t> <t>eh re' i Dios ma' xta chik i ruk'uhtaaj keh</t> <t>pan kisaq wiriik i jalal ruq'oral.</t>", "10": "<pb/><t>Eh re' taqe i mama' winaq aj Sión</t> <t>xkitzunaa' kiib' wach ak'al, xkitukej pooq wach kinaah,</t> <t>xkikoj i q'as wach itz'ihy chikiij ruum i ruti'kiil kik'ux.</t> <t>Eh re' taqe i q'ahxoq aj Jerusaleem i xkik'utzaa' qohoq i kinaah wach ak'al.</t>", "11": "<pb/><t>Re' hin ma' k'isiin ooq'ik,</t> <t>xati' chik inwik'raaj xan yot'ik chik i wánima xub'an</t> <t>noq xwilow chi xsacharik wach i nutinamiit.</t> <t>Eh ruum chi xwilow taqe i kok' ha'lak'un chi xikimik pantaq b'eeh ruum kiwa' kihaa'.</t>", "12": "<pb/><t>Eh je' wili inkiq'or reh i kituut: Inqaaj naq qawa' qahaa', inki taqe.</t> <t>Eh ruum i kinuhmiik kikimik wach kitileb' i kituut</t> <t>xa je' chik rukab' noq kikimik pamb'eeh i kikanteesjik panq'aq'inik.</t>", "13": "<pb/><t>¿Awach aj uuk' neetinupaj, neetinujalwachej i hat Jerusaleem?</t> <t>¿Nik' wach noq neenuyeew rusuqkiil ak'ux i hat, hat holohik laj Sión?</t> <t>Ruum tiyohb'aal wach i ti' xak'ul ma' xata je' chamiil paam</t> <t>i palaw. ¿Mi wilik i neenesanik aweh chupaam noq inaq'or?</t>", "14": "<pb/><t>Re' xkilow pan kisaq wiriik i kijalwik ruq'oral i Dios</t> <t>re' xkiq'or xa jot'b'al taq aweh.</t> <t>Re' keh ma' xkiq'or ta taq aweh chi naa taq ayot'om ak'ux chi riij taq amahk,</t> <t>xachukuj q'orik taq i xkian aweh.</t>", "15": "<pb/><t>Eh noq inik'ik kilow i xuk'ul taq aatinamiit Jerusaleem,</t> <t>xan kikaqse'laaj, xan kipohq'aaj chik paam i kiq'ab',</t> <t>inkik'uyu'saj i kinaah inkixub'ej i koq je' wili inkiq'or:</t> <t>¿Mi ma' re' naq re' i tinamit wili xiik' naah holwochiil</t> <t>suq naq wilik chikiwach i tinamit wach ak'al? inki taqe.</t>", "16": "<pb/><t>Eh chu'nchel i ki-ixowanik awach ma' holohik ta kiq'orik taq chawiij,</t> <t>tikikaqse'laaj tikixub'eej taq, je' wili inkiq'or:</t> <t>Qasach chik wach i kitinamiit, re' i q'iij wili xanqaaj naq chik chi naa ruponiik,</t> <t>eh yu'naak xqasach chik wach, inki taqe.</t>", "17": "<pb/><t>Xa re' la' re' i QaJaaw Dios</t> <t>xub'an taq wuuk' i ruyejaam cho wach,</t> <t>i ruq'orom cho pampeet.</t> <t>Xusach wach taq aatinamiit ma' xuketelaaj ta kiwach.</t> <t>Eh xuyeew kajaawriik i aj ixowaal reh chi xkian taq aweh.</t>", "18": "<pb/><t>Re' taq i hat i holohik laj aj Sión</t> <t>cha pahqaaj taq atoob'jiik reh i QaJaaw,</t> <t>maa kanaa' taq chik oq'ik chi q'iij chi aq'ab'</t> <t>maa hi'lisaj taq i naq'awach</t> <t>reh oq'ik maakanaa' taq ruchihkiljiik i riis naq'awach.</t>", "19": "<pb/><t>Chak'er taq aachii' chi oq'ik chi q'iij chi aq'ab',</t> <t>chuwach i QaJaaw, b'eh-oq taq i riis naq'awach chi je' rooq ha'.</t> <t>Eh cha pahqaaj taq reh i Dios chu'nchel ak'ux</t> <t>chajosaj taq aq'ab' chuwach chupahqaljiik</t> <t>reh i kik'achariik taq awak'uun awixq'uun</t> <t>ruum re' keh k'achi' kikimiik ruum</t> <t>kiwa' kihaa' chi tz'uk taq b'eeh.</t>", "20": "<pb/><t>QaJaaw Dios, noq inqaq'or i hoj ma' jino'q i a'nam reh chi je' re'.</t> <t>¿Mi naa aye'em q'ab' reh chi re' taqe i tuutb'ees naa kik'uxum i kiha'lak'uun?</t> <t>¿chi re' taqe i k'amal b'eeh aj tiij</t> <t>chi re' taqe i kijalwik aq'oral naa kikanteesjiik chupaam i santo laj ye'aab'?</t>", "21": "<pb/><t>Yu'naak xa aha' tuch'lik i kiti'jolal i kamnaq chi nimaq chi kok' taq,</t> <t>chi je' taqe i k'ijolaq, chi je' taqe q'ahxoq xikimik ruum q'aq'inik.</t> <t>Xakansaj taqe ruum aajosq'iil, ma' xaketelaaj ta kiwach.</t>", "22": "<pb/><t>Aha' ta chik ma' xak'am chaloq taqe i aj ixowaal, xa je' chik kik'uloq aj ninq'iijineel.</t> <t>QaJaaw Dios noq xayeew aajosq'iil ma' awach taj i xkiko'leej kiib',</t> <t>re' taqe i xnuk'isaj, ixnutijej xkuxik kikanteesjiik kuum i aj ixowaal.</t>"}