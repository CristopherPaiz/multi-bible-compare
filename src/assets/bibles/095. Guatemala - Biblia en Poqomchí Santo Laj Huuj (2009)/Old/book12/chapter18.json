{"1": "<pb/>Eh ixib' chik haab' rokiik chi reyil Israel i Oseas rak'uun i Ela, noq xokik chi reyil Judá i Ezequías rak'uun i Acaz.", "2": "Eh ho'oob' ru ka'winaq haab' i wilik reh noq xokik chi reyil, eh b'elejeeb' ru ka'winaq haab' xwihik chi reyil Jerusaleem. Re' i rutuut i Ezequías Abi i rub'ihnaal rixq'uun i Zacarías.", "3": "Eh re' reey Ezequías re' taqe i holohik na'ojb'al xub'an chuwach i QaJaaw Dios. Je' rukab' i xub'an i reey David i xikin rumaam.", "4": "Re' reey Ezequías xresaj taqe i artaal wilkeeb' chinaah taqe inajt kinaah yuuq' xkuxik rupaxem taqe i tiyoox, resaj wo' i rujalwaach i tiyoox Asera, xuxereb'eej i aaq' ruyejaam chee Moisés ruuk' q'an ch'ihch'. Ruum re' taqe i aj Israel konkik'at naq i insensia chuwach, eh Nehustán i b'ih kikojom i aaq' re' re'.", "5": "<pb/>Re' reey Ezequías xuyeew ruk'ux ruuk' i qaDios i hoj, hoj aj Israel. Eh xa re' wo' hoq i Ezequías korik wach ruk'ux ma' jino'q i kireey i aj Judá wihinaq chaloq, eh ma' jino'q chik i xwihik koq'uun chi je' rukab' i reh.", "6": "Eh xuchop ruk'ux chunimjiik i QaJaaw Dios ma' nik' ta xukanaa' riib' chi riij, xub'an la' chu'nchel i ruq'or i ruk'uhb'aal, je' rukab' i xukanaa' i QaJaaw Dios reh i Moisés.", "7": "Ruum aj re' ma' k'isiin ta xtoob'jik ruum i QaJaaw Dios, eh chib'ih rutoq'aa' rub'aan i nelik korik chuwach. <pb/>Re' i reey Ezequías ma' xunimaj taj i kireey i aj Asiria, ma' xraaj ta ruye'em riib' chi ri'sil i rajaawriik.", "8": "Eh xub'an keh i aj filisteo, ar xutoq'aa' reje Gaza, koxponik pank'ula't ruuk' i Judá, xponik i wilkeeb' wii' i kok' paat imb'aan wii' cha'jinik, xponik chupaam i tinamit wilik ko'lb'al riib' chi korik.", "9": "<pb/>Eh noq kijib' chik haab' rokiik chi reyil Judá i Ezequías, noq wuq'uub' chik haab' rokiik chi reyil Israel i Oseas rak'uun i Ela. Re' i Salmanasar i kireey i aj Asiria xukotej riij i Samaria, eh xutoq'aa' q'aq'inik ruuk'.", "10": "Eh ixib' haab' xkian i q'aq'inik, waq'iib' haab' chik rokiik chi reyil Judá i Ezequías, b'elejeeb' haab' chik rokiik chi reyil Israel i Oseas, noq choparik naah i Samaria.", "11": "Re' kireey i aj Asiria xuchop taqe reje i aj Israel, xuk'am taqe reje parutinamiit, wilik taqe i xuyeew chupaam i ruyuq'ul i Halah i wilik wii' i nim ha' Gozán, wilik taqe i xuyeew chupaam taqe i kitinamiit i aj Media.", "12": "Je' re' xkik'ul i aj Israel wilkeeb' Samaria ruum ma' xkinimaj taj i QaJaaw Dios i ma' xkian taj i ruyejaam cho wach kuuk'. Eh ma' xkian taj aha' wilik i rukanaam kahnoq ruq'orariik i Moisés raj kamanoom i Dios.", "13": "<pb/>Eh kajlaj haab' chik rokiik chi reyil Judá i Ezequías noq re' i Senaquerib kireey i aj Asiria xutoq'aa' q'aq'inik kuuk' tinamit wilik ko'lb'al kiib' chi korik wilkeeb' ar i Judá, eh xuchop kinaah.", "14": "Eh re' Ezequías i kireey i aj Judá je' wili i xutaq'aaj ruq'orariik reh i kireey i aj Asiria wilik Laquis: Re' hin ma' holohik ta ximb'anik chawach, xa re' la' i nuq'or aweh chi nee ti elik panutinamiit, nee wo' nutoj aweh jarub' i tumiin neenapahqaaj weh, inki. <pb/>Eh re' i kireey i aj Asiria xupahqaaj reh i Ezequías chi naa rutaq'aam i kiib' siento kintaal i plata, eh juninaq kintaal i oro.", "15": "Eh re' i reey Ezequías xutaq'aaj wo' reh i kireey i aj Asiria i plata nik' k'ihaal i xureq chupaam i rupaat i QaJaaw, je' wo' hoq i xureq chupaam i paat i rub'an wii' taaq'anik.", "16": "Re' Ezequías xresaj wo' taqe oro rulechaam i koq chuwach taqe i ru puertahiil i rupaat i QaJaaw Dios, xresaj wo' taqe i oro rulechaam i koq chuwach i chopolkeeb' wii' i puerta, xutaq'aaj reh i kireey i aj Asiria.", "17": "<pb/>Eh re' i kireey i aj Asiria xutaq'aaj taqe reje Jerusaleem i ixib' chi winaq kajaaw i soldado chi q'aq'inik ruuk' i Ezequías je' wili kib'ihnaal: Tartán, Rebsaris, Rabsaces, eh xutaq'aaj wo' chikiij i k'amal kib'eeh taqe i winaq kapuun. Eh noq xi ponik Jerusaleem ar xi kahnik chupaam i b'eeh kikamanik wii' aj tz'ajool. Re' i ye'aab' re' re' ar inkahnik chi chii' i rooq ha' i nelik cho ruuk' i nimlaj molb'al ha' wilik johtoq ko taxaaj.", "18": "Eh noq xi ponik i xkitaq'aaj naq ruk'amariik i reey Ezequías, ixib' taqe i winaq xi chalik chi q'orob'jiik je' wili i kib'ihnaal: Eliaquim rak'uun i Hilcías incha'jinik reh i paat imb'aan wii' taaq'anik, re' i Sebna i aj tz'ihb', re' i Joa rak'uun i Asaf, k'amal kib'eeh i kimolwik reh i huuj.", "19": "Re' i Rabsaces je' wili i xuq'or keh: <pb/>Re' taq i hat je' wili i naa aq'orom reh i reey Ezequías: Je' taqe wili i xutaq'aaj cho ruq'orariik aweh i kireey i aj Asiria ixtinim rajaawriik: ¿Awach uuk' ch'iklik ak'ux?", "20": "Re' hat inakapaaj naak, chi ruuk' taqe i holohaq q'orik naa ako'leem awiib' chi nuwach. ¿Mi re' re' inye'wik rukowiil ak'ux noq inakapaaj? ¿Awach inye'wik rukowiil ak'ux chi ma' tiyo'jik ta wuum?", "21": "Re' hin weht'al chi nayeew ak'ux chi neetirutob'eej i tinamit Egipto. Xa re' la' re' i tinamit Egipto xa je' rukab' jino'q i kaxlanhaaj xa toqik chik reh wila' xakoj chi akarote, wi xayeew awahlil chinaah nentoq neeruhop aq'ab'. Je' re' noq awach i ruyeew ruk'ux ruuk' i kireey i aj Egipto ti' inaruk'ulum.", "22": "Re' taq i hat neena taq inaq'or weh chi nayeew taq ak'ux ruuk' i QaJaaw Dios. ¿Mi ma' aweht'al taq re' hat chi re' i reey Ezequías xkuxik resam taqe i artaal chinaah taqe inajt kinaah yuuq', eh chi xuq'or chi re' taqe i aj Judá i aj Jerusaleem ar naa kiloq'em i Dios chuwach i artaal wilik Jerusaleem?", "23": "Re' hin i kireey i aj Asiria nupahqaaj otob'il aweh chi wilik i naaqayejaam wach awuuk', re' hin neenuyeew aweh kiib'-oq miil i kawáyu, mi nee pa' inareq taqe i hat i neekijohtik chi riij.", "24": "Re' hat ma' nee ta nakuy i q'aq'inik ruuk' i rajaaw soldado aj Asiria atoob' ta ma' q'e' ta nim wach. ¿Mi nakapaaj re' hat chi neen kiyeew aweh i aj Egipto aakareta, aakawayu, je' wo' hoq i neekijohtik chi riij i kawáyu?", "25": "¿Mi nakapaaj re' hat chi xa panuk'ux xchalik chi xin chalik chi q'aq'inik awuuk' chusachariik wach aatinamiit? Re' hin re' i QaJaaw xq'orik cho weh chi xin chalik chi q'aq'inik awuuk' chi rusachariik wach aatinamiit, inki, tiko'q reh.", "26": "<pb/>Re' Laquim, re' i Sebna, re' i Joa je' wili ruchaq'weesjiik xkian i Rabsaces aj Asiria: <pb/>Inqapahqaaj otob'il aweh chi qoh aq'oreej pan arameo ruum re' hoj inqareq chi riij i q'orik re' re'. Maa qoh aq'oreej pan kiq'oral i aj Judá ruum chu'nchel i tinamit i wilkeeb' cho nah tz'aq k'ahchi' ki-ib'iriniik reh i k'ahchi' aq'orom, inki taqe.", "27": "<pb/>Eh re' i Robsaces je' wili i xuq'or: <pb/>Re' hin ma' xata ruuk' taq aareey, ma' xata awuuk' taq i hat xintaq'ab'jik cho chi k'utaaj. Xintaq'ab'jik la' wo' cho chi k'utaaj kuuk' i tinamit wilkeeb' cho naah tz'aq. Eh naa ruponiik i q'iij chi re' keh, eh chi re' taq i hat naa taq ak'uxum aasaa', eh naa taq awuk'em aawaab' chinaah, inki.", "28": "<pb/>Eh xpa'lojik johtoq xuk'er chii' chuq'orariik keh i aj Judá pan kiq'oral i aj hebreo chi je' wili: Chab'iraj taq i ruq'or cho chawiij i qareey i hoj aj Asiria re' i reey xti nim rajaawriik.", "29": "Je' wili xuq'or chaloq: Mayeew taq awiib' chi jot'arik reh i reey Ezequías re' reh xa ruchuk chi nee taq i rub'an ako'ljiik panuq'ab'.", "30": "Wila' re' Ezequías xuq'or taq aweh chi chach'ikaa' taq ak'ux ruuk' i QaJaaw, wixuq'or taq aweh chi je' wili: Xti korik chi re' QaJaaw naa ruko'liniik taq aweh re' reh ma' naa ta ruye'em q'ab' chi re' qatinamiit nee ruchop naah i kireey i aj Asiria, inkoq taq aweh.", "31": "Maa nimaj taq reh. Re' i qareey i hoj, hoj aj Asiria xutaq'aaj cho ruq'orariik chi wiij chi chaq'asaj taq awiib' reh chak'am taq awiib' panotob'il ruuk', reh nee taq i na a'n rusuqkiil i wach taqe i ru-uuva, i wach taqe i ru higo. Eh nee wo' taq i na a'n ahaa' chupaam taqe i rujulhaa'.", "32": "Eh naa taq kaat nuk'amam reje chupaam i ye'aab' q'e' holohik chuwach aa ye'aab' taq i hat. Re' i nelik wii' i uuva, i trigo, re' i korjik wii' i kaxlanwi'k, i wilik wii' riis uuva. Eh re' i nelik wii' i aseite i nelik wii' i riis kaab', suq taq naa awihiik, ma' naa ta taq akimiik. Xa re' la' ma' nimaj taq reh aajot'ariik neerub'an i reey Ezequías noq nee ruq'or taq aweh chi netaq tiruko'leej i Dios.", "33": "¿Mi wilik jino'q i dios xuko'leej i rutinamiit pan q'ab' i kireey i aj Asiria noq inaq'or taq i hat?", "34": "¿Mi wilik kajaawriik i ki dios i aj Hamat, i Arfad? ¿Mi wilik rajaawriik re' i ki dios i aj Serfarvaim, Hena, i aj Iva? ¿Mi xkian ruko'ljiik i tinamit Samaria panuq'ab' i hin?", "35": "¿Mi wilik jino'q keh re' dios re' re' xub'an ruko'ljiik i rutinamiit panuq'ab' i hin? ¿Nik' wach noq inakapaaj taq i hat chi re' taq aaWaJaaw aaDios neenko'linik reh i tinamit Jerusaleem panuq'ab' i hin inki i qareey? inki.", "36": "<pb/>Eh re' taqe i tinamit Judá ma' jino'q chi q'orik xichaq'wik ruum i q'orooj keh ruum i reey Ezequías chi ma' naa ta kichaq'wik.", "37": "Eh re' i Eliaquim rak'uun i Hilcías incha'jinik reh i paat imb'aan wii' taaq'anik, ruch'ihil i Sebna i aj tz'ihb' ruch'ihil i Joa rak'uun i Asaf re' i k'amal kib'eeh i kimolwik reh taqe i huuj, xkiweq i kiso' chikiij ruum xtib'ik kik'ux. Eh xiooj ruuk' i reey Ezequías xponik kiq'or reh chib'ih i xuq'or i Rabsaces nim wach winaq aj Asiria."}