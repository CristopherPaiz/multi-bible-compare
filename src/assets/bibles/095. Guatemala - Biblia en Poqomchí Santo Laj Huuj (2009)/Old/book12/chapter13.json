{"1": "<pb/>Noq ixib' chik ru ka'winaq haab' rokiik chi reyil Judá i Joás i rak'uun i Ocazías. Re' i Joacaz i rak'uun i Jehú xokik chi reyil chikinaah i aj Israel ar Samaria. Eh wuqlaj haab' xwihik chi reyil.", "2": "Xa re' la' re' i Joacaz xub'an i yiib' wach na'ojb'al chuwach i QaJaaw Dios, je' rukab' i xub'an i Jeroboam i rak'uun i Nabat re' i xminwik keh chub'anariik i mahk i aj Israel. Re' i Joacaz xama' xukanaa' ta wo' rub'anariik i yiib' wach na'ojb'al.", "3": "Eh ruum taqe i re' xchalik rujosq'iil i QaJaaw Dios chikinaah i aj Israel. Najt taqe xuyeew chi ri'sil i rajaawriik i Hazael re' kireey i aj Siria, je' wo' chi ri'sil i rajaawriik i Ben-adad i rak'uun.", "4": "<pb/>Re' i reey Joacaz xub'an rutiij chuwach i QaJaaw Dios, eh x-ib'irjik wo' hoq i rutiij ruum xrilow chee Dios i ruti'kiil kik'ux i aj Israel xye'arik ruum i Hazael i kireey i aj Siria.", "5": "Re' QaJaaw Dios xupab'aa' jinaj i winaq x-esanik keh i aj Israel chi ri'sil i rajaawriik i kireey i aj Siria, reh chi xik'acharik wo' chik pan ki-itz'ihy naah paat chi suq kik'ux, je' rukab' noq xi k'acharik cho pampeet.", "6": "Atoob' ta suq wo' naq xi wihik, xama' xkikanaa' ta wo' rub'aan i mahk xk'uhtjik kahnoq keh kuum taqe i riih rumaam i Jeroboam, xkian la' i yiib' wach na'ohjb'al chuwach i QaJaaw Dios xama' xkesaj ta wo' hoq i tz'aqoj tiyoox Asera wilik Samaria.", "7": "<pb/>Eh re' i reey Joacaz xama' k'ih ta chik i ru soldado xkahnik xalajeeb' roxk'ahl chik i ru soldado kiooj chi riij i kawáyu, eh ach lajeeb' i rukareta, eh ach lajeeb' miil i ru soldado kiooj chi kooq. Ruum re' taqe i kik'uliil i ru soldado xsacharik kiwach ruum i kireey i aj Siria, xa je' chik rukab' noq inyeq'arik paam i pooq noq xusach kiwach.", "8": "<pb/>Eh re' i ruk'uliil i xub'an, je' wo' hoq i rukowiil reey Joacaz tz'ihb'amaj rehtaliil chupaam taqe i huuj reh i Crónicas, re' wo' tz'ihb'amaj wii' i rehtaliil i xkian chu'nchel i xi wihik cho chi reyil Israel.", "9": "Re' i reey Joacaz xkimik reje ar xkimuq'aa' Samaria re' i muhqinaq taqe wii' i rumaam rati't. Eh re' chik i Joás rak'uun xokik chi reyil chi jilow.", "10": "<pb/>Noq wuqlaj ru ka'winaq haab' chik rokiik chi reyil Judá i Joás rak'uun i Ocozías re' Joás jinaj chik rak'uun i Joacaz xokik chi reyil chikinaah i aj Israel ar Samaria. Eh waqlaj haab' xwihik chi reyil.", "11": "Eh re' i reey Joás i rak'uun i Joacaz xub'an i yiib' wach na'ojb'al chuwach i QaJaaw Dios je' rukab' i xub'an i Jeroboam rak'uun i Nabat, re' i xminwik keh i pamahk i aj Israel. Re' Joás ma' xukanaa' ta rub'aan i yiib' wach na'ojb'al.", "12": "<pb/>Re' taqe i ruk'uliil i xub'an i reey Joás, eh nik' wach i rukowiil noq xichop ruk'ux chi q'aq'inik ruuk' i Amasías tz'ihb'amaj rehtaliil chupaam taqe i huuj reh i Crónicas, re' wo' tz'ihb'amaj wii' rehtaliil i xkian chu'nchel i xi wihik chi reyil Israel.", "13": "Re' reey Joás xkimik reje xooj rureq taqe i rumaam rati't. Ar xkimuq'aa' Samaria re' wo' i muhqinaq taqe wii' i xi wihik cho chi reyil Israel, re' chik i Jeroboam xkahnik chi reyil chi jilow.", "14": "<pb/>Re' Eliseo jalal ruq'oral i Dios wilik pa runimaal yab'ilaal xakimik chik reh. Eh re' i Joás i kireey i aj Israel xooj k'oloq chi rilariik, noq xrilow wach xoq'ik je' wili xuq'or reh: <pb/>Hat wajaaw, hat wajaaw noq wilkaat, ¿Chib'ih inak'ul? re' hat xat ko'linik reh i qatinamiit Israel, inki.", "15": "<pb/>Re' Eliseo je' wili i xuq'or reh i Joás: <pb/>Chachop jino'q i kutb'al, eh xachop kiib' ixib'-oq flecha, inki. <pb/>Re' i reey ruchop wo' hoq i xq'orarik reh.", "16": "<pb/>Eh je' wo' chik wili i xuq'or i Eliseo reh i kireey i aj Israel: <pb/>Chachop i flecha, inki, re' reh chuchop wo' hoq i flecha. Eh re' Eliseo xuyeew i q'ab' chinaah i q'ab' i reey.", "17": "Eh je' wili i xuq'or reh: <pb/>Chateh reje i ventana wilik reje pareelb'aal q'iij inki. <pb/>Noq xuteh i ventana i reey je' wili i xuq'or i Eliseo: <pb/>Chakut reje aaflecha, inki. <pb/>Noq xukut reje i reey je' wili i xuq'or i Eliseo: <pb/>Re' flecha wili rehtaliil chi re' i QaJaaw Dios naa riko'liniik taq aweh. Eh chi naa taq asacham kiwach i aj Siria, ar Afec, inki.", "18": "<pb/>Re' Eliseo jalal ruq'oral i Dios, je' wo' chik wili i xuq'or reh i reey Joás: <pb/>Chaq'oj paam aak'al ruuk' aaflecha, inki. <pb/>Eh re' i reey oxpech xuq'oj paam ak'al ruuk' i flecha, eh xukanaa' wo' chik.", "19": "Re' Eliseo jalal ruq'oral i Dios xkaqrik je' wili xuq'or reh i reey: <pb/>Wita xaq'oj paam ak'al ho'pech oon waq pech-oq, naa naq ruk'uxiik asacham kiwach i aj Siria. Raaj i wili xa oxpech xaq'oj paam aak'al xa oxpech naa a'nam keh i aj Siria, inki.", "20": "<pb/>Re' Eliseo jalal ruq'oral i Dios xkimik reje, eh xkimuq'aa'. Eh chupaam taqe i q'iij re' re' rajlaal haab' kichalik taqe i aj Moab chi i leq' chupaam i kiye'aab' i aj Israel.", "21": "Eh re' taqe aj Israel xooj kimuq'aa' jinaj i winaq, eh inkilow xk'uloq taqe i aj Moab wilik cho kich'ihch' pan kiq'ab' xkilow chi je' re' i aj Israel xkikut qohoq i kamnaq re' re' chupaam i jul muqlik wii' i Eliseo. Eh noq xqajik i kamnaq chinaah irub'aqil i Eliseo, re' kamnaq xk'aach wo' chik chaloq ruka'peech, eh xpa'lojik johtoq.", "22": "<pb/>Re' i Hazael i kireey i aj Siria xub'an ti' k'axik keh i aj Israel nik' najtiil xwihik i Joacaz chi kireey i aj Israel.", "23": "Xa re' la' re' QaJaaw Dios ti' taqe xrik' raaj i aj Israel xuketelaaj kiwach. Ruum i re' ma' xuyeew ta q'ab' chi xsacharik kiwach ruum wilik ruyejaam cho wach chikiij ruuk' i Abraham, ruuk' i Isaac, ruuk' i Jacob. Ma' xukanaa' ta taqe chi kutkeel chi jumpech.", "24": "<pb/>Eh noq xkimik reje i Hazael i kireey i aj Siria re' chik i Ben-adad i rak'uun xkahnik chi reyil chi jilow.", "25": "Eh re' i reey Joás rak'uun i Joacaz xuq'uch wo' chik taqe i k'ih seht chi tinamit reh i reey Ben-adad i rak'uun i Hazael, re' naq ruq'uchum reh panq'aq'inik i Joacaz re' i rajaaw. Re' Joás oxpech xub'an reh i Ben-adad xuq'uch wo' chik taqe i tinamit Israel ruq'uchum naq."}