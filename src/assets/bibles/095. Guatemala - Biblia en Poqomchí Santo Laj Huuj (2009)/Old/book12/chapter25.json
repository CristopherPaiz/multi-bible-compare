{"1": "<pb/>Noq b'elejeeb' chik haab' rokiik chi reyil Judá i Sedequías chupaam i lajeeb' rub'eeh i ru lajeeb' poh reh i haab' re' re' noq re' i reey Nabucodonosor, ruch'ihil chu'nchel i ru soldado xchalik chi q'aq'inik ar Jerusaleem. Eh xkikotej riij, xkiyejaa' i ki-itz'ihy naah paat chuwach reje, eh xkiyejaa' ko'lemb'al kiib' chi junsuut.", "2": "Re' tinamit Jerusaleem najt xkikotej riij xa ko kikotem wo' riij noq junlaj chik haab' rokiik chi reyil i Sedequías.", "3": "Eh noq b'elejeeb' chik q'iij ruk'amam rub'eeh i ru kaajpoh x-uhtik wach i wi'jaleel ar Jerusaleem korehtaal xponik chi ma' aha' ta chik inkireq kiwa' i wilkeeb' ar.", "4": "Re' taqe i aj Jerusaleem xkihop i tz'aq kotimaj wii' riij i tinamit, eh chaq'ab' xi elik reje chupaam i hoop taqe i soldado kow kiib' chi q'aq'inik ruch'ihil i kireey. Ar xi elik reje chi chii' i ookb'al wilik panyejaal i kiib' chi tz'aq wilik chucheel i tikooj wii' i rutz'ub' i reey, ar xiooj reje chupaam i b'eeh inooj Arabá. Eh kotimaj wo' naq riij i kitinamiit kuum i ki soldado i aj Babilonia.", "5": "Eh re' taqe i ki soldado i aj Babilonia xkitahqeej reje i reey Sedequías korehtaal xponik kireq wach k'ixkaab' Jericó. Eh xkanab'jik kuum chu'nchel i ru soldado k'ul xkich'aqib'eej kiib'.", "6": "Eh xkichop reje i reey Sedequías, eh xkik'am reje chuwach i kireey i aj Babilonia wilik ar Ribla reh chi xq'atarik i q'orik chinaah.", "7": "Eh chuwach wo' i Sedequías xuyok' i ralaq taqe i rak'uun. Chi riij i re' xresaj kab'chel inaq'wach i Sedequías xub'ak' wach chi karena, eh xuk'am reje Babilonia.", "8": "<pb/>Eh wuquub' chik q'iij ruk'amam rub'eeh i roo' poh reh i rub'elejlaj haab' rokiik chi reyil i Nabucodonosor. Re' i Nabuzaradán i nim wach rukamaj ruuk' i reey, eh k'amal kib'eeh soldado kicha'jinik reh i reey i xponik Jerusaleem.", "9": "Xuqop ruq'aq'al i rupaat i Dios je' wo' paat i rub'an wii' i taaq'anik i reey. Eh xuqop wo' ruq'aq'al chu'nchel i paat wilkeeb' chupaam i tinamit re' re', eh xti xuqop wo' ruq'aq'al i kipaat i nimaq wach kajaawriik.", "10": "Eh re' taqe ru soldado aj Babilonia ruch'ihil i Nabuzaradán xkikut wach ak'al i koraal tz'aq kotimaj wii' riij i tinamit Jerusaleem.", "11": "Re' i Nabuzaradán k'amal kib'eeh soldado xuchop taqe i tinamit nik' chik k'ihaal i koxikahnik, eh xuk'am reje Babilonia, je' wo' taqe i wilik kina'ojb'al chub'aan taqe i xa chib'ih kamanikaal, je' wo' taqe i xkiq'asaj kiib' ruuk' i kireey aj Babilonia xkuxik ruk'amam taqe reje Babilonia.", "12": "Eh ach wo' re' taqe i q'e' neb'aa' xukanaa' ar reh chi xkab'ixeej wach aak'al, eh chi xkiq'ireej i uuva.", "13": "<pb/>Re' taqe i aj Babilonia xkipaxej taqe i ch'iit je' wo' taqe i xa chib'ih jariik korjinaq ruuk' q'an ch'ihch' xkipaxej wo' hoq i nimlaj ye'aab' haa', je' wo' hoq i ch'ikaab' reh i wilkeeb' parupaat i QaJaaw Dios. Eh xkuxik kik'amam reje Babilonia i q'an ch'ihch'.", "14": "Eh xkik'am wo' reje Babilonia i nimaq xun, taqe i molb'al chaaj, taqe i likb'al, taqe i chu'nchel i kamamb'al, taqe i nimaq cucharo, je' wo' chu'nchel i xa chib'ih jariik ruuk' q'an ch'ihch' korjinaq inkamanik parupaat i Dios.", "15": "Re' i Nabuzaradán k'amal kib'eeh soldado xuk'am wo' taqe reje i sansario, je' wo' taqe i ye'aab' nah wach q'aaq', je' wo' taqe i xa chib'ih jariik korjinaq taqe ruuk' oro, ruuk' plata.", "16": "Xuk'am reje i kiib' chi pilalix, je' wo' i nimlaj molb'al haa', ruch'ihil taqe i ch'ikaab' reh i re' i kikamanik parupaat i Dios ruyejaam ruuk' q'an ch'ihch' i Salomón. Re' kahliil taqe i re' ma' xuyeew ta riib' chi pajarik.", "17": "Re' i kiib' chi pilalix b'elejeeb' b'ara kooq, eh jinaj b'ara ruuk' yejaal i kiju' b'otooj chi q'an ch'ihch' xoyimaj i kiju' chi tolotaq q'an ch'ihch', je' wach granado. Eh eliik wach b'anooj keh i kiib' chi pilalix.", "18": "<pb/>Re' Nabuzaradán i k'amal kib'eeh i soldado xuk'am wo' reje i Serarías, i peet k'amal kib'eeh aj tiij, je' wo' hoq i Sofonías i rukab' i k'amal kib'eeh aj tiij, xuk'am wo' taqe reje ixib' chi soldado i kib'anik i cha'jinik panookb'al reh i rupaat i Dios.", "19": "Eh xuk'am wo' reje Babilonia taqe i ho'oob' kikojwik runa'ojb'al i kireey i aj Judá. Eh xuk'am wo' taqe reje intaaq'anik keh i ki soldado i aj Israel, ruch'ihil i winaq intz'ihb'anik reh i kib'ihnaal i tinamit wilkeeb' ar. Eh xuk'am wo' taqe reje oxk'ahl chi winaq ko wilkeeb' pan tinamit.", "20": "Eh re' i Nabuzaradán xuk'am taqe reje chuwach i kireey i aj Babilonia ar Ribla.", "21": "Re' i kireey i aj Babilonia ar xutaq'aaj kikanteesjiik, chupaam i tinamit Ribla. <pb/>Je' aj re' noq xi k'amarik reje tokoom tinamit i aj Judá.", "22": "<pb/>Re' Nabucodonosor kireey i aj Babilonia xupab'aa' chi ajaab'esil ar Judá i Geladías, rak'uun i Ahicam riih i Safán. Reh chi naa rucha'jeem taqe i tinamit xukanaa' Judá.", "23": "Eh noq xkib'iraj taqe i k'amal kib'eeh i ki soldado i aj Judá ruch'ihil i kitinamiit chi re' chik i Ahicam xkahnik chi ajaab'esil chikinaah, xiooj ar Mizpa chi kiq'orob'jiik i Gedalías. Re' i xiooj je' wili i kib'ihnaal: Re' i Ismael rak'uun i Netanías, re' i Johanán rak'uun i Carea, re' Seraías rak'uun i Tanhumet, aj pan tinamit Netofa, eh re' i Jaazanías rak'uun jinaj i winaq aj pan tinamit Maaca, xiooj wo' haa' i winaq wilkeeb' ruuk'.", "24": "Re' i Gedalías xuq'or korik keh i xi ponik q'orinoq reh, je' wili i xuq'or keh: Matyo'jik taq chi nee taq ti kahnik chi hat taq kimoso i aj Babilonia, ti patinoq taq chupaam i ye'aab' wili, tikahnoq chi hat rumoso i kireey i aj Babilonia reh chi ma' xta taq neenak'ul, inki.", "25": "<pb/>Eh re' i Ismael rak'uun i Netanías riih i Elisama, ma' tokoom ta ruuk' i kireey i aj Judá, chupaam i ruwuuq poh reh i haab' re' re', xooj ar Mizpa ruch'ihil taqe i lajeeb' chi winaq. Eh pankomonil xkikansaj i Gedalías, eh xkikansaj wo' taqe i aj Judá je' wo' taqe i aj Babilonia ruch'ihil ar i Gedalías.", "26": "Noq xkilow chi je' re' i aj Judá, ma' k'isiin ta xchalik kiyo'jiik kuum i aj Babilonia xkimol chi elik xiooj Egipto chi nimaq chi kok' taq, je' wo' taqe i k'amal kib'eeh soldado.", "27": "<pb/>Eh noq wuquub' ru ka'winaq rub'eeh i rukab'laaj poh reh i ruwuqlaaj ru ka'winaq haab' ruk'amariik reje prexo i Joaquín ar Babilonia, re' i wihinaq cho chi reyil Judá. Chupaam i haab' re' re' xokik chi reyil ar Babilonia i Evil-merodac, eh xuketelaaj wach i Joaquín xresaj chi prexohjik.", "28": "Eh xuq'oreej panotob'il, xa re' wo' reh q'e' xuk'ax chuwach taqe i reey wilkeeb' ruuk' i ar Babilonia.", "29": "Je' re' noq xresaj i ruso' prexo chi riij i Joaquín, eh jinaj xkian wii' kiwa' nah mexa ruuk' i reey nik' chik najtiil xk'acharik.", "30": "Eh eqal eqal inye'arik reh ruum i kireey i aj Babilonia i xuk'uxlaaj wii' riib'. Je' re' i xb'aan reh korehtaal chik xkimik."}