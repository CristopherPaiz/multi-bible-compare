{"1": "<pb/>Noq waxaqlaj haab' chik rokiik chi reyil i Josafat Judá, xokik chi reyil i Joram rak'uun i Acab chikinaah i aj Israel ar Samaria. Eh kab'laj haab' xwihik chi reyil.", "2": "Xa re' la' xub'an i yiib' wach na'ojb'al chuwach i QaJaaw Dios, xa re' la' ma' xrik'saj ta naah ma' xureq ta chi je' rukab' i xub'an i rutuut rajaaw. Re' Joram xresaj taqe i ab'aj inloq'jik wii' i Baal, re' i xuyejaa' kahnoq i rajaaw.", "3": "Xa re' la' re' Joram xub'an wo' hoq i mahk xub'an i Jeroboam rak'uun i Nabat ruuk' taqe re' xumin taqe pamahk i aj Israel.", "4": "<pb/>Eh re' Mesa kireey i aj Moab, aj k'isan tentzun. Eh rajlaal haab' i ruq'asaj reh i reey ar Israel jinaj siento miil chi tentzun, eh jinaj siento miil chi imas tentzun chaam i rismaal kiij.", "5": "Xa re' la' noq xkimik reje i reey Acab re' i kireey i aj Moab xchalik ruk'aah chinaah i kireey i aj Israel.", "6": "Re' reey Joram, xelik cho Samaria. Eh xumol kiwach i ru soldado wilkeeb' Israel.", "7": "Eh je' wili i xutaq'aaj ruq'orariik reh i kireey i aj Judá: <pb/>Re' kireey i aj Moab xchalik ruk'aah awuuk' wila' naawaaj nee kinatoob'eej noq nee kinooj chi q'aq'inik ruuk', inki. Re' i kireey i aj Judá je' wili i xuq'or: Nee tinutob'eej chi q'aq'inik je' chi re' hin, je' chi re' taqe i nu soldado je' wo' taqe nukawayu wilkeeb' cha toob'jiik chi kitoob'jiik taqe a soldado.", "8": "Eh aha' wilik i b'eeh neenqak'am noq nee qohooj chi q'aq'inik ruuk', inki. <pb/>Re' Joram je' wili i xuq'or: re' neenqak'am i b'eeh i nik'ik ponoq panchiq yuuq' Edom, inki.", "9": "<pb/>Eh re' kireey i aj Israel, i kireey i aj Judá, i kireey i aj Edom xiooj chi q'aq'inik, xa re' la' konajt xponik kikotej wuquub' q'iij xib'ehik ruum i re' xk'uhlik i kihaa' i ki soldado, ruch'ihil i kichikoop.", "10": "Eh re' i Joram i kireey i aj Israel je' wili xuq'or: <pb/>Chawilow taq re' hoj, hoj ixib' chi reey xoj kuxik, xoj chalik ta b'ila' ruq'asaj i QaJaaw Dios pan kiq'ab' i aj Moab, inki.", "11": "<pb/>Eh re' Josafat kireey i aj Judá je' wili i xuq'or: <pb/>¿Mi ma' chih jino'q jalal ruq'oral i Dios ayu' re', reh chi nee rupahqaaj reh i QaJaaw Dios i ruk'ul chi neen qa'an? inki. <pb/>Eh jinaj i nim wach rukamaj ruuk' i kireey i aj Israel je' wili xuq'or: <pb/>Ayu' wilik i Eliseo rak'uun i Safat i xkamanik ruuk' i Elías.", "12": "<pb/>Re' i reey Josafat je' wili xuq'or ru q'iij nee ruq'or qeh i neraaj i QaJaaw Dios chi neenqa'an, inki. <pb/>Eh re' i Joram kireey i aj Israel, i Josafat kireey i aj Judá, i kireey i aj Edom jumehq'iil xooj kiq'oreej i Eliseo.", "13": "Eh re' Eliseo je' wili i xuq'or reh i kireey i aj Israel: <pb/>¿Chib'ih reet noq inapahqaaj weh chi naa kaat nutob'eem? Hiy cha pahqaaj keh i jalal ruq'oral i Dios xi kamanik ruuk' awajaaw chi nee tikitob'eej, inki. <pb/>Re' kireey i aj Israel toq' toq' xub'an je' wili xuq'or: <pb/>Ma' chih taj ruum re' QaJaaw Dios molwik qawach i hoj, hoj ixib' chi reey, eh naakooj ruq'asam pan kiq'ab' i aj Moab, inki.", "14": "<pb/>Re' Eliseo je' wili xuq'or: <pb/>Re' hin parub'ihnaal i QaJaaw Dios nim rajaawriik i nukamaneej wach i nuq'or aweh i korik. Chi ma' ta naq i nuyeew rajaawriik i Josafat kireey i aj Judá ma' nee ta naq taq tinuq'o'reej, eh ma' nee ta naq taq tinutob'eej.", "15": "Yu'naak chak'am taq cho jino'q weh inq'ojinik arpa, inki. <pb/>Eh noq k'ahchi' chik chi q'ooj arpa i, re' QaJaaw Dios xuq'oreej chee Eliseo xuq'or reh chib'ih i naa kianam.", "16": "Eh re' i Eliseo je' wili xuq'or keh ixib' chi reey: Re' wili i xuq'or taq cha weh i QaJaaw: Chupaam i rooq yuuq' wili naa rub'eeh i ma' k'isa ha',", "17": "Atoob' ta ma' nee taq inawil wach i teew atoob' ta ma' nee taq inawil wach i jab' re' rooq yuuq' wili naa runujiik chi ha'. Eh naa taq awuk'em aweh i hat, naa kuk'em keh taq aachikoop.", "18": "Re' wili ma' k'axik ta chi b'anarik chuwach i QaJaaw Dios. Eh ma' xata re' re' naa rub'anam naa la' wo' ruq'asam taq panaq'ab' taqe i aj Moab.", "19": "Naa taq asacham kiwach i tinamit kotimaj kiij chi tz'aq, je' wo' taqe i holohaq tinamit. Eh naa taq rukuxiik ayok'om i chee' kiwachinik, naa taq atz'apam kipaam taqe i jul ha'. Eh naa taq ahamam ab'aj chupaam i ye'aab' kielik wii' i tik, inki.", "20": "<pb/>Eh noq saq'ik chi junwaar chupaam i ru orahiil i ruq'ahteesjiik i mayiij, xqajik chee ha' paruyuq'ul i Edom, xnujik parooq yuuq'.", "21": "Re' taqe i aj Moab xkib'iraj rib'iral chi re' taqe i ixib' chi reey xiooj chi q'aq'inik kuuk'. Je' aj re' noq xkimol wach taqe i mama' winaq, je' wo' taqe i k'ijool manlik i kihab'ul reh ojik pankuartel, xooj kuy-eej i q'aq'inik pank'ula't reh i tinamit.", "22": "Eh parusaq'iik chi junwaar noq xelik chee q'iij xsihq'inik i rusaqumaal chinaah i ha'. Noq xitz'ehtanik reje i aj Moab xa kik' chik i ha' noq xkilow.", "23": "Eh je' wili xkiq'or chikiwach: Re' wulu' kik', noq inqaq'or i hoj chi re' taqe ixib' chi reey xkitoq'aa' peleto chikiwach, eh kikansaj kiib'. Je' re' noq hat aj Moab taq taq qachop naah i chib'ih keh xkikanaa', inki.", "24": "<pb/>Xa re' la' noq xi okik i koq taqe i aj Moab chupaam i ye'aab' kimolom wii' kiib' i aj Israel. Re' keh xkitoq'aa' cho q'aq'inik kuuk' i aj Moab, eh xkimol chi elik. Re' taqe i aj Israel xkajimaj reje i aj Moab korehtaal xkikansaj.", "25": "Eh xkisach wach taqe i tinamit, eh xkiham ab'aj chupaam i ye'aab' i nelik naq wii' i ti. Eh kiham wo' paam taqe i jul ha' xkuxik wo' kiyok'om taqe i chee' kiwachinik. Ach wo' re' i tinamit Qir-hareset xkahnik chi ma' xta xkian reh.", "26": "<pb/>Eh noq xrilow i kireey i aj Moab chi re' q'aq'inik q'e' kow, ma' naa ta rukuyum ransil, xuk'am reje chi riij i wuquub' siento chi soldado wilik kiq'aslaj ch'ihch' kuuk' xkaaj naq kianam reh i kireey i aj Edom, xa re' la' xama' xta wo' kuchej.", "27": "Eh re' i kireey i aj Moab xuchop i peet rak'uun, re' naq i naa rokiik chi reyil chi jilow xuq'asaj chi mayiij chinaah i tz'aq chuwach i ki dios i aj Moab. Ruum i xub'an re' re' yohb'aal wach noq xchalik kijosq'iil i aj Israel xiooj pan kitinamiit."}