{"1": "<pb/>Noq kamnaq chik i reey Acab re' taqe i aj Moab kija'wachej i tinamit Israel.", "2": "<pb/>Eh re' reey Ocozías xq'ehb'ik cho pan ventana ko paruka'ch'iht i paat i rub'an wii' i taaq'anik ar Samaria. Eh ruum chi q'e' ti' i xiq'oj, wilik taqe i rutaqareel xutaq'aaj reje je' wili xuq'or: Hiy taq ruuk' i Baal-zebub re' ki dios i aj Ecrón, cha pahqaaj taq cho reh mi konaa nuk'aachjiik oon ma' naak ta chik, inki.", "3": "Eh jinaj i ruánjel i QaJaaw Dios xq'orinik cho reh i Elías jalal ruq'oral i Dios Tisbe i rutinamiit: Hiy chuk'ulariik i raj taqareel i reey wilik Samaria, je' wili i neenaq'or keh: ¿Chib'ih reet noq naa taq awojiik chi pahqanik ruuk' i Baal-zebub i ki dios i aj Ecrón? ¿Mi ma' xta re' i Dios ayu' Israel?", "4": "Eh cha q'or keh chi re' i Dios xuq'or chi ma' naa ta chik ruk'aachjiik i reey xti korik la' chi naa rukimiik tiko'q reh, inki ánjel. <pb/>Eh re' Elías xooj wo' rub'an i xq'orarik reh.", "5": "<pb/>Eh noq re' taqe i aj taqareel xi ponik wo' chik ruuk' i reey Ocozías xupahqaaj keh chi je' wili: <pb/>¿Chib'ih reet noq xat sutinik taq lom chaloq? inki.", "6": "<pb/>Re' keh je' wili i xkiq'or: <pb/>Xooj sutinik chaloq ruum jinaj i winaq xqak'ul ti sutinoq taq reje ruuk' i reey xtaaq'anik taq cha weh, je' taq wili i cha q'or reh: Re' QaJaaw Dios je' wili xuq'or: ¿Chib'ih reet noq i naataq'aaj reje awaj taqareel chupahqaljiik reh i Baal-zebub ki dios i aj Ecrón? ¿Mi ma' xta re' i Dios ayu' Israel? Ruum aj re' ma' naa ta chik ak'aachjiik xti korik la' chi naa akimiik, tiko'q taq reh, inki taqe.", "7": "<pb/>Eh re' reey Ocozías xupahqaaj keh chi je' wili: <pb/>¿Nik' wach ruwii' i winaq xq'orik taq aweh chi je' re'? inki.", "8": "<pb/>Re' taqe raj taqareel je' wili i xkiq'or: Re' ruso' re' ruuk' i rismaal riij chikop korjinaq wii' re' i b'ak'b'al paam re' ruuk' i tz'uhuum, inki taqe, re' reey je' wili xuq'or: <pb/>Re' re', re' Elías Tisbe i rutinamiit, inki.", "9": "Re' reey xutaq'aaj reje kajaaw i lajeeb' roxk'ahl chi soldado, eh ruch'ihil taqe i lajeeb' roxk'ahl chi soldado re' re', noq xooj chuk'amariik i Elías. Eh tzunlik nah yuuq' i Elías noq xponik rureq je' wili i xuq'or: <pb/>Hatjalal ruq'oral i Dios, re' reey xutaq'aaj cho ruq'orariik chi naa aqajiik qohoq chinaah i yuuq' wili, chi naa awojiik ruuk', inki.", "10": "<pb/>Re' Elías je' wili xuq'or: <pb/>Wila' korik chi hin manlik jalal ruq'oral i Dios neenqajik chaloq i q'aaq' pan taxaaj neetik'ahtik i hat, eh nee wo' kik'ahtik i lajeeb' roxk'ahl chi soldado awuch'ihil taqe, inki. <pb/>Eh xa chupaam i jumehq' re' re' xqajik chee q'aaq' pan taxaaj xk'ahtik i reh, eh xik'ahtik wo' taqe i soldado ruch'ihil.", "11": "<pb/>Eh re' reey xutaq'aaj wo' chik reje i kajaaw i lajeeb' roxk'ahl chi soldado, eh ruch'ihil wo' taqe i lajeeb' roxk'ahl chi soldado Re' kajaaw i soldado re' re' xponik rureq i Elías je' wili xuq'or reh: <pb/>Hat jalal ruq'oral i Dios, re' reey xutaq'aaj cho ak'amariik, chi naa aqajiik qohoq chi jumehq'iil chinaah i yuuq' wili, inki.", "12": "<pb/>Eh re' Elías je' wili xuq'or: <pb/>Wila' korik chi hin jalal ruq'oral i Dios neenqajik chaloq i q'aaq' pan taxaaj neetik'ahtik i hat, eh nee wo' kik'ahtik i lajeeb' roxk'ahl chi soldado awuch'ihil, inki. <pb/>Eh xa chupaam i jumehq' re' re' xqajik chee q'aaq' pan taxaaj, xk'ahtik i reh xik'ahtik wo' taqe i soldado ruch'ihil.", "13": "<pb/>Eh paroxpeech re' reey xutaq'aaj wo' chik reje jinaj i kajaaw i lajeeb' roxk'aahl chi soldado, eh ruch'ihil wo' taqe i lajeeb' roxk'ahl chi soldado Re' i kajaaw i soldado xponik rureq i Elías chinaah i yuuq', xuxuk'aa' riib' chuwach je' wili i xuq'or reh: <pb/>Hat jalal ruq'oral i Dios cha kuy maa kinakansaj tii hin, eh maa kansaj wo' taqe i lajeeb' roxk'ahl chi soldado wuch'ihil, re' taqe i kikamanik aweh.", "14": "Eh re' taqe i kiib' chi kajaaw soldado xi k'ulik chi peet kuch'ihil i ki soldado xikimik ruum i q'aaq' xqajik cho pan taxaaj. Ruum aj re' i nupahqaaj otob'il aweh chi maa kinakansaj tii hin je' wo' taqe i nu soldado wuch'ihil, inki.", "15": "<pb/>Eh re' i ruánjel i QaJaaw Dios je' wili i xuq'or reh i Elías: Mat yo'jik ruum, hiy chi riij, inki. <pb/>Re' Elías xqajik cho naah yuuq' xooj chi riij i kajaaw i soldado ruuk' i reey Ocozías.", "16": "Re' Elías je' wili i xuq'or reh i reey: <pb/>Re' i QaJaaw Dios je' wili xuq'or: ¿Chib'ih reet noq xataq'aaj rupahq'aljiik ana'ojb'al reh i Baal-zebub ki dios i aj Ecrón? ¿Mi ma' xta re' Dios ayu' Israel reh chi nee napahqaaj ana'ojb'al reh? Ruum i xa a'n re' re' ma' naa ta k'aachjik, xti korik la' chi naa akimiik, inki.", "17": "<pb/>Eh re' reey Ocozías xkimik wo' reje, je' rukab' i xuq'or i QaJaaw Dios ruuk' chii' i Elías. Re' i Ocozías ma' xwihik ta jino'q rak'uun ruum aj re', re' Joram i ruchaaq' xkahnik chi reyil chi jilow Israel. Re' wili xk'ularik noq kiib' haab' chik rokiik chi reyil Judá Joram rak'uun i Josafat.", "18": "<pb/>Eh re' i ruk'uliil taqe i xub'an i reey Ocozías tz'ihb'amaj rehtaliil chupaam taqe i ruhuuj i Crónicas. Re' wo' tz'ihb'amaj wii' i xkian i xi wihik chi reyil Israel."}