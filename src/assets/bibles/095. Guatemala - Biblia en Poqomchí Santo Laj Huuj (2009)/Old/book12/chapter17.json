{"1": "<pb/>Eh kab'laj chik haab' rokiik chi reyil Judá i Acaz noq xokik chi reyil Israel i Oseas rak'uun i Ela. Eh b'elejeeb' haab' xwihik chi reyil chikinaah i aj Israel Samaria.", "2": "Xa re' la' re' taqe i yiib' wach na'ojb'al xub'an chuwach i QaJaaw Dios. Atoob' ta ma' q'e' yiib' wach xb'anik i reh ma' xponik ta chi je' rukab' i xkian i xi wihik cho chi reyil Israel pampeet.", "3": "<pb/>Eh re' Salmanasar i kireey i aj Asiria xooj chi q'aq'inik ruuk' i reey Oseas, xuchop naah i Oseas, eh kahnik chi rumoso chi tojb'al riij i xub'an.", "4": "Eh pan jinaj q'iij i Salmanasar kireey i aj Asiria xukoj rehtaal chi k'ahchi' rujot'ariik ruum i Oseas chi wilik taqe i raj taqareel xutaq'aaj reje ruuk' i So kireey i aj Egipto. Eh ma' rub'an ta chik i tooj i rub'an naq rajlaal haab'. Ruum aj re', re' Salmanasar xutaq'aaj ruchopariik i Oseas xuyeew pantz'ilom.", "5": "Chi riij i re', re' i kireey i aj Asiria xooj wo' chik chi q'aq'inik kuuk' i aj Israel. Eh ixib' haab' xub'an i q'aq'inik kuuk' ar Samaria.", "6": "Eh noq b'elejeeb' chik haab' rokiik chi reyil Israel i Oseas, re' i kireey i aj Asiria xuchop naah i Samaria. Eh xuk'am taqe reje i aj Israel Asiria. Wilik taqe i xuyeew ar Halah, ar Habor, wilik ma' najt ta ruuk' i nim ha' Gozán. Wilik taqe i xuyeew pan kitinamiit i aj Media.", "7": "<pb/>Je' re' i xkik'ul i aj Israel ruum xkian i mahk chuwach i QaJaaw i kiDios re' x-esanik cho keh Egipto, re' wo' x-esanik cho keh chi ri'sil i rajaawriik i reey ar Egipto. Eh xkiyeew ruloq'il taqe i tiyoox.", "8": "Eh re' taqe i aj Israel xkian i yiib' wach na'ojb'al inki a'n i tokoom tinamit, re' i xresaj taqe reje i QaJaaw Dios chupaam i ye'aab' xi okik wii' i keeh, xkian keh i yiib' wach na'ojb'al je' rukab' xitijik kahnoq wii' kuum i xi wihik cho chi reyil pampeet.", "9": "<pb/>Re' taqe i aj Israel xkian panke'lik i yiib' wach na'ojb'al ma' imponik ta chuwach i QaJaaw Dios. Eh xkiyejaa' i kiye'aab' loq'oomb'al keh taqe i tiyoox chupaam chu'nchel i tinamit, xkiyejaa' chupaam i kok' paat imb'aan wii' i cha'jinik, je' wo' chupaam taqe i tinamit wilik ko'lb'al kiib' chi korik.", "10": "Eh xkiyejaa' kitiyoox rujalwaach i tiyoox Asera, xkiyeew chinaah taqe inajt kinaah yuuq'. Eh xkiyeew wo' chi ri'sil taqe i chee' nimaq rumuuj.", "11": "Eh xkik'at i insensia chinaah taqe inajt kinaah yuuq' re' i xkiyejaa' wii' i ye'aab'. Xkian keh je' rukab' i xkian i tinamit xresaj reje i QaJaaw Dios chupaam i ye'aab' xi okik wii' keh, xkian i xiik' naah yib'kiil wach na'ojb'al ruuk' i re' xkijosaj wach i rujosq'iil i QaJaaw Dios.", "12": "Je' re' noq xkiloq'ej taqe i tiyoox, re' naq i q'orooj keh ruum i QaJaaw Dios chi ma' naa ta kiloq'em.", "13": "<pb/>Re' QaJaaw Dios xuq'il taqe i aj Israel, je' wo' taqe i aj Judá ruuk' kichii' chu'nchel i raj kamanoom i jalal ruq'oral noq xkiq'or chi je' wili: Chakanaa' taq chu'nchel ayiib' wach na'ojb'al, cha a'n taq i ruq'or i ruk'uhb'aal i Dios chak'am wo' taq naah i xat rutijej taq wii'. Cha a'n taq chu'nchel i ruq'or i ruk'uhb'aal, je' rukab' i xutijej taqe cho wii' aamaam awati't, inki taqe.", "14": "Eh re' taqe i aj Israel xama' xkib'iraj ta wo' hoq xq'orarik keh xkikowb'isaj i kinaah, je' wo' rukab' i xkian i kimaam kati't, xama' xkiyeew ta wo' kik'ux ruuk' i QaJaaw Dios.", "15": "Ma' xponik ta panaq' kiwach i ruk'uhb'aal i Dios je' wo' hoq i xuyejaa' cho wach kuuk' i kimaam kati't. Ma' xponik ta panaq'kiwach i ruq'oral i Dios, xkitahqeej taqe i tiyoox xama' xta kiokik wii'. Re' taqe i aj Israel xi kahnik chi xama' xta kiokik wii' xkitijej keh i yiib' wach na'ojb'al inki a'n i tinamit wilkeeb' chi kijunsuut. Re' naq i q'orooj keh ruum i QaJaaw Dios chi ma' naa ta kianam.", "16": "Eh xkiq'eb' chi riij kik'ux i ruk'uhb'aal i QaJaaw i Dios. Eh xkiyejaa' i kiib' i kok' wakax tiyoox, eh xkiyejaa' wo' taqe i tiyoox rujalwaach i tiyoox Asera, xkiloq'ej i tiyoox Baal, je' wo' hoq i q'iij, i poh, taqe i ch'umiil wilkeeb' pan taxaaj.", "17": "Eh xkik'at chi kimayiij i kak'uun kixq'uun xooj kipahqaaj kina'ojb'al kuuk' i aj q'iij, kuuk' i aj war. Re' chik i yiib' wach na'ojb'al xkian chuwach i QaJaaw Dios ruum taqe re' xkijosaj cho wach i rujosq'iil i QaJaaw Dios.", "18": "<pb/>Je' aj re' noq re' i QaJaaw Dios ruum i rujosq'iil xresaj taqe reje i aj Israel chupaam i kiye'aab', ach wo' re' i junch'uq chi riih rumaam Judá xkahnik ar.", "19": "Xa re' la' re' taqe i riih rumaam Judá xama' xkian ta wo' hoq i ruq'or i ruk'uhb'aal i QaJaaw i Dios. Xkik'am la' naah i yiib' wach na'ojb'al xkian i kuch aj Israel.", "20": "Eh re' i QaJaaw Dios ma' xponik ta panaq'wach i xkian chu'nchel i aj Israel ruum i re' xutaq'aaj chee ti' k'axik chikinaah korehtaal xuq'asaj taqe pan kiq'ab' i nixowanik kiwach, eh xresaj taqe reje pan kiye'aab'.", "21": "Noq re' i QaJaaw Dios xresaj taqe i aj Israel chi kixilak i riih rumaam David. Re' taqe i aj Israel xkipab'aa' chi kireey i Jeroboam rak'uun i Nabat. Eh re' i Jeroboam xminwik keh chi xkiq'eb' chi riij kik'ux i QaJaaw Dios, eh nimlaj mahk i xkian re' re'.", "22": "Je' re' noq re' taqe i aj Israel xkian keh i yiib' wach na'ojb'al xub'an i reey Jeroboam ma' xkikanaa' ta chik rub'aan i mahk chuwach i QaJaaw Dios.", "23": "Eh noq xooj kuxoq re' i QaJaaw Dios xresaj taqe reje pan kiye'aab' i aj Israel xub'an wo' hoq aha' wilik i ruq'orom cho rib'iral ruuk' kichii' chu'nchel i jalal ruq'oral re' taqe i raj kamanoom. Je' aj re' noq re' taqe i aj Israel xichoparik, xi k'amarik reje Asiria, eh ar xi kahnik chi jumpech.", "24": "<pb/>Re' i kireey i aj Asiria xuk'am taqe chaloq ar Israel i aj Babilonia, taqe i aj Cuta, taqe i aj Ava, taqe i aj Hamat, taqe i aj Sefarvaim. Eh ar taqe xuyeew chi patinik chupaam taqe i tinamit wilkeeb' paruyuq'ul i Samaria pan kiye'aab' i aj Israel je' re' noq xi okik chi patinik ar Samaria.", "25": "Eh noq xkitoq'aa' patinik ar taqe i tinamit re' re' ma' inkiloq'ej taj i k'achlik Dios. Je' re' noq re' i QaJaaw Dios xutaq'aaj taqe chaloq i kaq b'ahlam kik'ulik kanteesjoq.", "26": "Eh je' wili i xponik kiq'or reh i kireey i aj Asiria: Re' i tinamit xak'am taqe reje chi patinik chupaam i tinamit wilkeeb' paruyuq'ul i Samaria ma' keht'al taj nik' wach rulooq'jiik i Dios inki a'n i aj Israel ar. Eh ruum chi ma' nkian taj aha' wilik iraaj i Dios, re' reh k'ahchi' cho rutaq'aam i kaq b'ahlam kik'ulik kanteesjoq, inki taqe.", "27": "<pb/>Eh re' i kireey i aj Asiria je' wili i xuq'or: Wilik taqe i k'amal kib'eeh aj tiij qak'amam cha yu' neerub'an chi nee taq i nak'am taqe reje ar reh chi nee kik'uhtaaj keh i tinamit re' re' nik' wach rulooq'jiik i Dios imb'aanar, inki.", "28": "<pb/>Je' aj re' noq jinaj keh i k'amal kib'eeh aj tiij kesam reje Samaria xkitaq'aaj wo' chik cho ar. Eh xokik chi patinik Bet-el. Reh chi xuk'uhtaaj keh i tinamit nik' wach rulooq'jiik i Dios naa kianam.", "29": "Xa re' la' re' taqe i ju'jun ch'uq xi chalik pan tokoom tinamit xkiyejaa' kitiyoox chi kiju'junaal aha' xi patinik wii'. Eh ponik kiyeew chupaam i ye'aab' kiyejaam i aj Samaria chikinaah taqe inajt kinaah yuuq'.", "30": "Re' i xi chalik Babilonia xkiyejaa' rujalwaach i Sucot-benot, eh re' i xi chalik Cuta xkiyejaa' rujalwaach i Nergal, re' i xi chalik Hamat xkiyejaa' rujalwaach i Asima.", "31": "Eh re' xi chalik Ava xkiyejaa' i rujalwaach i Nibhaz, je' wo' hoq i Tartac, eh re' taqe i xi chalik Sefarvaim xkik'at i kak'uun kixq'uun chi kimayiij chuwach i Adramelec, eh chuwach i Anamelec re' taqe i kitiyoox.", "32": "Korik inkiloq'ej wo' naq i QaJaaw Dios xa re' la' xa awach inkipab'aa' chi k'amal kib'eeh aj tiij chi kixilak chuk'atariik i kimayiij chupaam i rupaat i kitiyoox, eh chinaah taqe inajt kinaah yuuq'.", "33": "Je' re' noq atoob' ta nkiloq'ej wo' naq i QaJaaw Dios xama' xkikanaa' ta wo' rulooq'jiik i kitiyoox. Ma' xkikanaa' ta rub'aan i okrinaq taqe cho wii' pan kitinamiit xi ehtesjik cho wii'.", "34": "<pb/>Re' taqe i tinamit re' re' ma' xkikanaa' ta rub'an inki a'n cho najtir. Eh xama' inkiloq'ej ta wo' hoq i QaJaaw Dios. Xa ma' inki a'n ta wo' hoq i ruq'or taqe i ruk'uhb'aal, je' wo' hoq i kitaq'ab'jiik imb'aan. Re' taqe i ruq'or i QaJaaw Dios chi naa kianam i riih rumaam Jacob re' xukoj chi Israel i kib'ihnaal.", "35": "Re' noq xuyejaa' cho wach i QaJaaw Dios kuuk' i aj Israel je' wili xuq'or keh: Re' taq i hat ma' naa ta taq aloq'em taqe i tiyoox, ma' naa ta taq aye'em runimaal kiwach. Eh ma' naa ta taq ak'atam amayiij chikiwach.", "36": "Re' la' hin naa kiin taq aloq'em ruum re' hin taq aaWaJaaw aaDios xineesanik taq chaaweh Egipto ruuk' i runimaal i wajaawriik, xa re' hin i ruk'ul chi naa taq aye'em runimaal nuwach, chi naa taq aye'em aamayiij chi nuwach.", "37": "Eh cha a'n wo' taq juneliik i tinutaq'aaj taq wii', i tinutijeej taq wii', cha a'n taq i ruq'or i nuk'uhb'aal. Eh naa taq a'nam chu'nchel inwaaj i hin je' rukab' i tz'ihb'amaj panhuuj, eh maa loq'ej taq i tiyoox.", "38": "Maa nsahchik taq panak'ux i xnuyejaa' taq wach awuuk', maaloq'ej taq i tiyoox.", "39": "Xa re' wo' i hin, naa taq ayohleem nuwach ruum hin taq aaWaJaaw aaDios, nee kinko'linik taq aweh pan kiq'ab' i ki-ixowanik taq awach, inki i Dios.", "40": "<pb/>Xa re' la' re' taqe i tinamit re' re' xama' xkian ta wo' hoq i xuq'or i QaJaaw Dios keh i aj Israel, xakok'ahchi' wo' keeb' i kinajtir na'ojb'al.", "41": "Korik noq re' taqe i tinamit re' re' xkiloq'ej wo' naq i QaJaaw Dios, xa re' la' xama' xkikanaa' ta wo' rulooq'jiik i tiyoox. Je' wo' re' i xkian i kak'uun kixq'uun i kiih kimaam, eh xama' xkikanaa' ta wo' rub'aan i xkian chee kimaam kati't."}