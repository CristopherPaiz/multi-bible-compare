{"1": "<pb/>Jinaj ixoq rehk'een naq jinaj keh i jalal ruq'oral i Dios je' wili ruq'or reh i Eliseo: <pb/>Re' nub'ahiil kamnaq chik, eh re' hat aweht'al chi xuyohleej wach i Dios. Eh wilik kahnoq ruk'aas, eh re' i winaq wilik wii' i ruk'aas iraaj ruq'uchum taqe i kiib' chi wak'uun reh chi naakikamaniik ruuk' tojb'al riij i k'aas, inki.", "2": "<pb/>Re' Eliseo je' wili xuq'or: <pb/>¿Chib'ih nee tinutob'eej wii'? ¿Chib'ih i wilik aweh panapaat? inki. <pb/>Re' ixoq je' wili i xuq'or: <pb/>Re' hin, hin awaj kamanoom ma' xta wilik weh, xa jinaj wo' tii xaro chi aseite i wilik panupaat, inki.", "3": "<pb/>Re' Eliseo je' wili xuq'or reh ixoq: <pb/>Yu'naak hiy kuuk' taqe aka'jaah cha pahqaaj keh chi kemeel i xaro ma' xta kipaam xajarub' pa' neenareq.", "4": "Eh nee ti okik i koq panapaat awuch'ihil i kiib' chi awak'uun neena tz'ap awiib' ar. Eh re' aseite wilik pan axaro nee naham chupaam taqe i xaro neenakemelej. Eh re' ahamam chik pareh taqe neenayeew, inki.", "5": "<pb/>Re' ixoq xooj wo' rutz'ap riib' parupaat ruch'ihil i kiib' chi rak'uun. Re' taqe i rak'uun xi-iksanik i koq reh taqe i xaro, eh re' reh xuham i aseite chupaam.", "6": "Eh noq xkuxik kinujisam chi aseite taqe i xaro je' wili i xuq'or reh jinaj keh i rak'uun: <pb/>Chak'am chik cho jino'q weh i xaro, inki. <pb/>Re' i rak'uun je' wili i xuq'or ma' xta chik jino'q i xaro, inki. <pb/>Eh xukanaa' wo' chee elik i aseite pank'isa xaro.", "7": "Eh re' ixoq xponik ruq'or reh i Eliseo jalal ruq'oral i Dios. Re' i Eliseo je' wili xuq'or reh ixoq: <pb/>Yu'naak chak'ayej i aseite ruuk' i re' neenatoj aak'aas, eh re' i ruq'ox i tumiin ruuk' i re' neenak'uxlaaj awiib' i hat, nee taqe nak'uxlaaj awak'uun, inki.", "8": "<pb/>Pan jinaj q'iij i Eliseo xik'ik ponoq pan tinamit Sunem, ar patim jinaj ixoq nim rajaawriik. Eh toq' toq' xub'an reh i Eliseo chi xik'ik rub'an ruwa' parupaat, jarpech i nik'ik ar i Eliseo ar i nik'ik rub'an ruwa'.", "9": "Re' ixoq re' re' je' wili xuq'or reh i rub'ahiil: <pb/>Chab'iraj i naa nuq'orom aweh re' i winaq re' re' jarpech i nik'ik, qoh k'ulik rula'eej re' hin weht'al chi re' winaq re' re' santo laj jalal ruq'oral i Dios.", "10": "Je' re' noq i ruk'ul chi naaqayejaam jino'q i k'isa paat paruka'chiht i paat reh ruhi'lb'aal ar neenqayeew ruch'aht neenqayeew jino'q rumexa, neenqayeew jino'q ruxila, neenqayeew rusaquum. Noq nee qoh k'ulik rula'eej ar neenkahnik, inki.", "11": "<pb/>Eh xponik wo' chik i ruq'ijil noq xik'ik ponoq ar i Eliseo, ar xkiwarsaj chupaam i k'isa paat re' re'.", "12": "Je' wili i xuq'or reh i Giezi i rumoso: <pb/>Chayuq'eej cho weh ixoq, inki. <pb/>Eh re' i rumoso xponik wo' ruyuq'eej ixoq, noq xponik ixoq ruuk' i Eliseo, je' wili i xuq'or reh i Giezi i rumoso:", "13": "Chapahqaaj reh ixoq q'e' atoob' quuk' iraaj oon chi neenqatoob'eej, iraaj oon chi nee qohq'orik chi riij ruuk' i reey, oon iraaj chi nee qohq'orik chi riij ruuk' i k'amal kib'eeh soldado, inki. <pb/>Re' ixoq je' wili i xuq'or: Re' hin ma' xta reet wilkiin ayu' chi kixilak i nutinamiit, inki.", "14": "<pb/>Eh re' i Eliseo je' wili i xuq'or reh i Giezi i rumoso. <pb/>¿Chib'ih neenqatoob'eej wii'? inki. Re' i Giezi je' wili i xuq'or: <pb/>Re' ixoq wili ma' xta ruha'lak'uun, eh re' rub'ahiil rijib' chik, inki.", "15": "<pb/>Chayuq'eej wo' chik cho weh, inki i Eliseo. <pb/>Re' rumoso xponik wo' ruyuq'eej xa re' la' re' ixoq xkahnik paa' chii' puerta.", "16": "Eh je' wili i xq'orarik reh ruum i Eliseo: <pb/>Je' yu' pan jinaj haab' aq'ahcheem chik jinaj i k'isa awak'uun, inki reh. <pb/>Re' ixoq je' wili xuq'or: <pb/>Ma' chih taj jaaw jalal ruq'oral i Dios maachuk i q'orik weh hin awaj kamanoom, inki.", "17": "<pb/>Eh re' ixoq kahnik wo' wach k'acharik je' rukab' i xq'orarik reh ruum i Eliseo. Eh chupaam chik i haab' jinaj x-aasjik jinaj k'isa rak'uun.", "18": "<pb/>Re' i k'isa k'un noq nim chik pan jinaj q'iij xooj chi rilariik i rajaaw chupaam i ye'aab' k'ahchi' wii' chusik'ariik i wach i trigo, ruch'ihil taqe i rumoso.", "19": "Eh je' wili i xuq'or reh i rajaaw: <pb/>Yohb'aal wach ti'kiil i nunaah, yohb'aal wach ti'kiil i nunaah, inki. <pb/>Re' rajaaw je' wili i xuq'or reh jinaj keh i rumoso: <pb/>Chak'am reje ruuk' i rutuut, inki.", "20": "<pb/>Re' i moso xuq'ahcheej reje i k'isa k'un xuk'am wo' reje reh i rutuut. Eh re' rutuut xuq'ahcheej i k'isa rak'uun, xuyeew qohoq warutuuq, xa re' la' noq xponik kab'lajora i q'iij xkimik.", "21": "Re' i tuutb'ees xuq'ahcheej johtoq i k'isa k'un paruka'chiht i paat chupaam i ye'aab' xuyejaa' reh i Eliseo jalal ruq'oral i Dios, xuyok'aa' cho wach ch'aht xelik chee reh xutz'ap chee puerta.", "22": "Eh xuyuq'eej reje i rub'ahiil je' wili xuq'or reh: <pb/>Chataq'aaj cho jino'q weh i moso chuk'am cho jino'q i b'uurux reh chi nee kinjohtik reje chi riij, reh chi nenooj nuq'oreej i Eliseo jalal ruq'oral i Dios, nee wo' chik kinsutinik chaloq chi jumehq'iil, inki.", "23": "<pb/>Eh re' rub'ahiil je' wili xuq'or: ¿Chib'ih reet noq naa awojiik ruuk' yu'naak? Yu'naak ma' re' ta ak' poh, eh ma' re' ta hi'limb'al q'iij, inki. Re' i rehk'een je' wili i xuq'or: <pb/>Mat kapeb'inik chi riij i re', inki.", "24": "<pb/>Re' ixoq xuq'or reh i moso chi xkojarik rij jinaj i b'uurux, je' wili xuq'or ree moso: <pb/>Yu'naak re' hat naa ak'amwiik rub'eeh i b'uurux ma' aha' ta nee ti pahik konee nuq'or aweh i hin noq neenapab'aa', inki reh.", "25": "<pb/>Re' ixoq xooj wo' ruuk' i Eliseo jalal ruq'oral i Dios chinaah i yuuq' Carmelo. Eh kochinajt xi ilarik cho ruum i Eliseo: Re' i Eliseo je' wili xuq'or reh i Giezi re' rumoso: <pb/>Chawilow reje ixoq xk'uloq wulu' re' i aj Sunem.", "26": "Hiy chak'ul chaloq cha pahqaaj reh mi suq ruk'ux i reh, mi suq ruk'ux i rub'ahiil, je' wo' hoq i k'isa kak'uun, inki. <pb/>Re' ixoq je' wili xuq'or reh i Giezi: suq qak'ux, inki.", "27": "<pb/>Eh noq xponik chinaah i yuuq' wilik wii' i Eliseo xuxuk'aa' i koq riib' chuwach, xuchop i rooq: Eh re' i Giezi xtohq'ik naq resam reje. Xa re' la' re' Eliseo jalal ruq'oral i Dios je' wili xuq'or: <pb/>Chakanaa' re' ixoq wili q'e' ti' ruk'ux re' Dios komajaa' ta ruq'or weh chib'ih i ruti'kiil ruk'ux, inki.", "28": "<pb/>Re' ixoq je' wili i xuq'or reh i Eliseo: <pb/>Qajaaw, re' hin ma' nik' ta xnupahqaaj wak'uun aweh ¿Mi ma' xnuq'or aweh re' chi maachuk weh i q'orik? inki.", "29": "<pb/>Eh re' i Eliseo, je' wili i xuq'or reh i Giezi: <pb/>Chayejaa' awiib' chi jumehq'iil hiy parupaat ixoq wili nee nak'am i nukarote wila' awach i xak'ul maa pab'aa' awiib' ruuk', wila' awach i xutoq'aa' k'utaaj awuuk' maa toq'aa' k'utaaj ruuk'. Noq nee ti ponik neena t'anaa' qohoq i nukarote chuwach i k'isa k'un xkimik, inki.", "30": "<pb/>Eh re' rutuut i k'isa k'un je' wili i xuq'or reh i Eliseo: <pb/>Re' hin xti korik i nuq'or aweh parub'ihnaal i Dios, panab'ihnaal i hat chi re' hin ma' nee ta nkinsutinik reje panupaat wila' ma' xooj awilow i k'isa wak'uun, inki.", "31": "<pb/>Eh re' i Eliseo xooj wo' chi riij ixoq, re' i Giezi chalinaq chik chi peet b'eeh, rut'anaam naq chik qohoq i rukarote i Eliseo chuwach i k'isa k'un, xa re' la' re' i k'isa k'un xama' xk'aach ta wo' chik xrilow chi je' re' xooj ruk'ul i Eliseo je' wili xuq'or reh: Re' hin xnut'anaa' qohoq aakarote chuwach i k'isa k'un, xa re' la' xama' xk'aach ta wo' chik, inki.", "32": "<pb/>Noq xokik i koq i Eliseo pampaat i xrilow kamnaq chik i k'isa k'un yoklik wach ch'aht.", "33": "Re' reh xokik i koq xutz'ap chaloq i puerta xa re' chik i keh kikab'cheel xi kahnik pampaat.", "34": "Re' Eliseo xjohtik johtoq nah ch'aht xupach'aa' qohoq riib' chinaah i k'isa k'un xub'an k'ulchi' k'ul naq'wach ruuk' i k'isa k'un, xuchop chi q'ab', eh xub'an rutiij chuwach i QaJaaw Dios. Eh noq xupitz' i koq chi' ruk'ux i ruti'jolal i k'isa k'un xchalik ruq'iximb'iik i ruti'jolal.", "35": "Re' Eliseo xwuktik johtoq xak'ul chik inooj chi b'ehik chupaam i paat, chi riij i re' xjohtik wo' chik chinaah i ch'aht xupitz' wo' chik i koq chi' ruk'ux i ruti'jolal i k'isa k'un. Eh re' k'isa k'un wuq'uub' pech xub'an i at'isrik, eh xteh kab'chel i naq'wach.", "36": "Re' Eliseo xuyuq'eej reje i Giezi re' i rumoso je' wili i xuq'or reh: Chayuq'eej chee rutuut i k'isa k'un, inki reh. <pb/>Eh noq xponik je' wili i xq'orarik reh ruum i Eliseo: <pb/>Wili i k'isa awak'uun xk'aach wo' chik, i nuchjik.", "37": "<pb/>Xrilow chi je' re' ixoq xuxuk'aa' i koq riib' chuwach i Eliseo: Chi riij i re' xuq'ahcheej chee k'isa rak'uun chi k'achlik chik xelik cho chupaam i k'isa paat re' re'.", "38": "<pb/>Eh re' Eliseo xooj wo' chik reje Gilgal, eh ma' k'isiin naq wi'jaleel ar. Eh noq kimolom kiib' taqe i jalal ruq'oral i Dios ruuk' i Eliseo. Eh re' reh je' wili i xuq'or reh i rumoso: Chakoj jino'q i nimlaj xun wach q'aaq', cha yejaa' i k'uxb'al wi'k reh chi neenkik'ux taqe ijalal ruq'oral i Dios, inki.", "39": "<pb/>Eh jinaj keh i jalal ruq'oral i Dios xooj panch'ahn sik'il i chaaj, juniwal i ch'ahn xureq wilik wach je' inka'yik k'uum i wach. Eh xusik' chaloq xunujisaj chee itz'ihy xuk'am chaloq. Eh noq xk'uloq xuset' paam xukoj i koq chi xilak i k'uxb'al wi'k, eh ma' keht'al taj chib'ih jariik.", "40": "Noq chaq'inaq chik i k'uxb'al wi'k xpuhkuljik reje keh i jalal ruq'oral i Dios. <pb/>Eh noq xkinik'eej i koq kow xkik'er kichii' je' wili i xkiq'or: <pb/>Re' hat quch jalal ruq'oral i Dios kojooj kanteesb'al ruuk' i k'uxb'al wili, inki taqe, ma' kota chik xkik'ux.", "41": "Eh re' i Eliseo je' wili xuq'or: <pb/>Chak'am taq chaloq i arina, inki. <pb/>Eh xuyeew qohoq pan xun, yu'naak chapuhkaaj reje keh i tinamit, inki. <pb/>Noq xkik'ux suq chik xkik'raaj i ma' xta chik reet.", "42": "<pb/>Eh jinaj i winaq xponik ruuk' i Eliseo inchalik Baal-salisa xuk'am reje i juninaq chi tz'a' laj kaxlanwi'k re' ruuk' i sebada, xuk'am wo' reje paruchiim i ak' trigo xusiij reh i Eliseo. Eh re' reh je' wili i xuq'or reh i rumoso chapuhkaaj keh i tinamit reh chi neenkik'ux, inki.", "43": "<pb/>Eh re' i rumoso je' wili xuq'or: <pb/>¿Nik' wach noq neenmanlojik keh i jinaj siento chi winaq taqe i kaxlanwi'k wili? inki. <pb/>Re' Eliseo je' wili xuq'or: <pb/>Chapuhkaaj keh ruum re' QaJaaw Dios je' wili xuq'or weh: Ruuk' i re' naa kianam kiwa' chi kunchelaal, eh ko wilik i naakiqohxaam, inki, inki.", "44": "<pb/>Eh re' i rumoso xupuhkaaj wo' keh i kaxlanwi'k. Eh xkian kiwa' chi kunchelaal, eh ko wilik xqohxanik, je' rukab' i xuq'or i QaJaaw Dios."}