{"1": "<pb/>Noq waqlaj ru ka'winaq haab' chik rokiik chi reyil Judá i Asa. Re' i Baasa kireey i aj Israel xooj chi q'aq'inik kuuk' i aj Judá xukolareej riij i tinamit Ramá, reh chi ma' awach ta i nelik, inokik ruuk' i Asa kireey i aj Judá.", "2": "Je' aj re' noq re' reey Asa xresaj taqe chaloq i oro, plata molik chupaam i rupaat i QaJaaw Dios. Eh xresaj wo' taqe chaloq i molik i rub'an wii' i taaq'anik i reh. Eh xutaq'aaj reh i Ben-adad kireey i aj Siria, wilik ar Damasco. Re' reey Asa xutaq'aaj wo' reje reh taqe i q'orik wili:", "3": "Re' hin inwaaj chi neenqa a'n jinaj wach qak'ux awuuk', je' rukab' i xub'an i wajaaw ruuk' awajaaw. Re' hin xnutaq'aaj reje rusijiik aweh i oro, i plata. Re' inwaaj i hin chi nee nakanaa' i wihik pan jinaj wach k'uxliis ruuk' Baasa kireey i aj Israel, reh chi nee rukanaa' nujot'ariik ayu', inki.", "4": "<pb/>Eh re' reey Ben-adad xuk'ulaa' i xq'orarik reh ruum i reey Asa, xutaq'aaj taqe i kik'amwik rub'eeh i ru soldado chi q'aq'inik ar Israel. Eh xkian reh i tinamit Ijón, Dan, Abel-maim, taqe i tinamit wilkeeb' pan kiye'aab' i riih rumaam Neftalí inkimol wii' taqe i xa chib'ih jariik.", "5": "Noq xrib'iraj rib'iral i reey Baasa chi je' re' i xk'ularik xukanaa' rukoraljiik riij i tinamit Ramá xupab'aa' i kamanik.", "6": "Re' reey Asa xutaq'aaj kik'amariik chu'nchel i wilkeeb' ar Judá, xutaq'aaj taqe reje i Ramá, chi ruk'amariik taqe ab'aj, taqe chee' k'ahchi' naq rukolarem wii' riij i tinamit Ramá i reey Baasa. Re' reey Asa ruuk' taqe ab'aj i chee' re' re' xuyejaa' i kiib' chi tinamit, re' Mizpa, re' Geba.", "7": "<pb/>Eh chupaam taqe i q'iij re' re', re' Hanani jalal ruq'oral i Dios xk'uloq ruuk' i Asa kireey i aj Judá, je' wili xuq'or reh: Re' hat ma' re' ta ruuk' i QaJaaw Dios xa ch'ikaa' ak'ux, ruuk' la' i Ben-adad kireey i aj Siria xach'ikaa' ak'ux, ruum aj re', re' taqe i ru soldado i reey Siria xkiko'leej kiib' chawach.", "8": "¿Mi ma' yohb'aal wo' naq wach re' i ki soldado taqe i aj Etiopía, taqe i aj Libia? ¿Mi ma' k'ih wo' naq re' i ki soldado kib'ehik chi riij taqe kawáyu, eh mi ma' k'ih wo' naq re' i kikareta? Chu'nchel i re', re' QaJaaw Dios xq'asanik keh panaq'ab' ruum ruuk' wo' reh xach'ikaa' ak'ux.", "9": "Re' i QaJaaw Dios reht'al chu'nchel chib'ih jariik i k'ahchi' ruk'ulariik wach ak'al. Reh chi nee ruyeew rukowiil kik'ux taqe inkiyeew kik'ux ruuk' chu'nchel i kánima. Re' xa a'n re' re' hat Asa amemil i xa a'n wii' ruum i re' juneliik naa ruwihiik q'aq'inik panatinamiit, inki Hanani.", "10": "<pb/>Noq xrib'iraj chi je' re' i reey Asa yohb'aal wach noq xchalik ruk'aah chinaah i Hanani jalal ruq'oral i Dios, xutaq'aaj pantz'ilom. Eh chupaam taqe q'iij re' re', re' Asa wilik taqe ixrik'saj chi ti' chupaam i rutinamiit.", "11": "<pb/>Re' i xub'an i reey Asa ko parutohq'iik chaloq, eh ko parukuxiik wach tz'ihb'amaj rehtaliil chupaam i kihuuj i xi wihik chi reyil Judá, i xi wihik chi reyil Israel.", "12": "Eh noq b'elejlaj ru ka'winaq haab' chik rokiik chi reyil i Asa xchoparik ruum i nimlaj yab'ilaal i rooq. Atoob' ta yohb'aal wach i ruyab'ilaal ma' xusik' taj i rutoob'jiik ruuk' i QaJaaw Dios, re' la' taqe i aj iq'omaneel xusik'.", "13": "Eh noq jinaj chik roxk'ahl haab'rokiik chi reyil i Asa xkimik reje.", "14": "Eh ar xkimuq'aa' chupaam i muq'umb'al rutaq'aam chi yejeb'jik chupaam irutinamiiti David. Eh xkiyeew chuwach jinaj i yokaab' nujinaq chi ink'ohnik laj iq'oom chu'nchel wach ink'ohnik laj iq'oom xkikoj reh, re' ruuk' taqe i korb'isamaj chi korik kuum i yej-an reh. Noq xkimuq'aa' xkiqop jinaj i nimlaj q'aaq' ye'b'al ruloq'il."}