{"1": "<pb/>Re' Jotam hoob' ru ka'winaq haab' i wilik reh noq xokik chi reyil, eh waqlaj haab' xwihik chi reyil Jerusaleem. Re' rutuut i Jotam Jerusa rub'ihnaal rixq'uun i Sadoc.", "2": "Re' reey Jotam re' taqe i holohik laj na'ojb'al xub'an chuwach i QaJaaw Dios, je' rukab' i xub'an i Uzías i rajaaw. Xa re' la' re' Jotam reh ma' xokik ta chupaam i rupaat i Dios. Re' taqe i tinamit ma' xkikanaa' ta kiloq'oonjiik taqe i xa tiyoox.", "3": "<pb/>Re' i reey Jotam xyej-anik reh chi korik i nimlaj ru puertahiil i rupaat i QaJaaw Dios. Eh xuyejaa' wo' chi korik i koraal tz'aq wilik chi riij i tinamit.", "4": "Eh wilik wo' taqe i tinamit xuyejaa' chupaam taqe i raxchee' paruyuq'ul i Judá, eh xuyejaa' wo' taqe inajt kinaah i tz'aq paat ko'lb'al iib'.", "5": "Eh re' Jotam xwihik panq'aq'inik ruuk' taqe i kireey i aj Amón, xub'an keh. Chupaam i haab' re' re' xkiyeew chi xkitoj Amón reh i Jotam ik'inaq oxlaj ru kajwinaq kintaal i plata, eh lajeeb' miil kintaal i trigo, lajeeb' miil kintaal i sebada. Je' wo' chik re' xkian chupaam i rukab' haab', je' wo' paroox haab'.", "6": "Re' Jotam yohb'aal wach i rajaawriik xwihik ruum re' holohik laj na'ojb'al xub'an chuwach i QaJaaw Dios.", "7": "<pb/>Eh re' taqe i ruk'uliil i xub'an i reey Jotam, je' wo' taqe i q'aq'inik xub'an tz'ihb'amaj rehtaliil chupaam i huuj tz'ihb'amaj wii' rehtaliil xkian i xi wihik chi reyil Israel je' wo' hoq i xkian i xi wihik chi reyil Judá.", "8": "Re' Jotam hoob' ru ka'winaq haab' i wilik reh noq xokik chi reyil, eh waqlaj haab' xwihik chi reyil Jerusaleem.", "9": "Eh noq xkimik i reey Jotam ar xkimuq'aa' chupaam i ye'aab' muq'amaj taqe wii' i rumaam rati't, chupaam i rutinamiit i David. Eh re' chik i Acaz i rak'uun xokik chi reyil chi jilow."}