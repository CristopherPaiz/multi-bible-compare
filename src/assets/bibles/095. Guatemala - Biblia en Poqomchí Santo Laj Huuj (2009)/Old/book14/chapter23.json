{"1": "<pb/>Eh wuquub'-oq chik haab' kikeb'aam i Joás, re' i Joiada k'amal kib'eeh aj tiij xutaq'aaj kik'amariik i kajaaw i soldado je' wili kib'ihnaal: Azarías, rak'uun i Jeroham, Ismael, rak'uun i Johanán, Azarías rak'uun i Obed, Maasías, rak'uun i Adaía. Elisafat, rak'uun i Zicri. Xkiq'or i xti korik kuuk' chi naa kianam i kiyejaam wach.", "2": "Re' taqe i re' xkib'ehuj paam i ruyuq'ul i Judá, eh xkimol wach taqe aj Levíta kik'amwik b'eeh chupaam i ju'jun ch'uq chi patineel aj Israel, wilkeeb' taqe chupaam i ju'jun chi tinamit xkik'am taqe chaloq Jerusaleem.", "3": "Eh chu'nchel i xkimol kiib' ar, wilik i xkiyejaa' wach ruuk' i reey parupaat i Dios, je' wili xq'orarik keh ruum i Joiada: Wili i rak'uun i reey Ocozías re' reh naa rokiik chi reey je' rukab' i xuq'or i QaJaaw Dios reh i reey David chi re' taqe i riih rumaam naa kokiik chi reyil.", "4": "Re' taq i hat naa taq acha'jeem i oxch'uq chi k'amal kib'eeh aj tiij, peet re' taq i hat aj Levíta nik' i naa taq awokiik chi kamanik chupaam i hi'limb'al q'iij naa taq awihiik chi cha'jinik panookb'al reh i rupaat i Dios.", "5": "Eh re' i ruka'ch'uq naa kokiik chi cha'jinik chupaam i paat i rub'an wii' taaq'anik i reey. Eh re' i roxch'uq naa kokiik chi cha'jinik reh taqe i puerta wilkeeb' panyuuq'. Chu'nchel i tinamit naakihi'liik reje chupaam i tehlik pantaq rucheel i rupaat i Dios.", "6": "Xa re' la' ma' jino'q i tokoom i naa kokiik i koq parupaat i Dios, xa re' wo' taqe i k'amal kib'eeh aj tiij aj Levíta naa kokiik chi kamanik ar. Ruum xa re' wo' keh kuxisamaj taqe. Eh re' taqe i ruk'ihaal tinamit naa kokiik chi cha'jinik je' rukab' i xuq'or i QaJaaw Dios.", "7": "Eh re' taqe i aj Levíta naa taqe i akojom chi cha'jinik chi junsuut i reey Joás noq naa reliik, noq naa rokiik, eh naa kichopom kich'ihch' reh q'aq'inik. Eh awach i tokoom naa rajwaam i koq okik parupaat i Dios naa kikansam.", "8": "<pb/>Eh re' taqe i aj Levíta, taqe i aj Judá, xkian wo' chu'nchel i xq'orarik keh ruum i Joiada k'amal kib'eeh aj tiij. Chi kiju'junaal xkik'am rub'eeh taqe i ki soldado, re' i kiokik chi kamanik chupaam taqe i hi'limb'al q'iij chi je' i kiokik chi cha'jinik, chi je' kielik chi cha'jinik. Ruum re' i Joiada i k'amal kib'eeh aj tiij ma' rukanaa' ta chi kiooj i kielik chi cha'jinik.", "9": "Eh re' i Joiada xuq'asaj keh i kajaaw soldado i q'as ju' ch'ihch' taqe i nimaq pulato ch'ihch' ko'lemb'al kiib'. Re' taqe i xkamanik cho reh i reey David, ar naq kimolom chupaam i rupaat i QaJaaw Dios.", "10": "Eh xutus kiwach taqe i soldado chi chii' i rupaat i Dios, wilik taqe i xuyeew pansak'aaj, wilik taqe i xuyeew pantz'eet, wilik taqe i xuyeew chucheel i artaal, eh kichopom kich'ihch' chi kiju'junaal ko'lb'al reh i reey Joás.", "11": "Re' i Joiada ruch'ihil taqe i rak'uun xkesaj chee Joás rak'uun i reey Ocozías xkikoj i ru corona, xkijalk'iij aseite wach naah, xkipab'aa' chi reey, eh xkiyeew pan q'ab' i huuj reh i k'uhb'aal. Eh chi kunchelaal kow xkiq'or chi je' wili: Neeta naq inwihik ruk'achariik i qareey, inki taqe.", "12": "<pb/>Noq xrib'iraj i Atalía chi re' tinamit kajimam kiib' chi k'erlik kichii' chi ruye'ariik ruloq'il i reey xooj parupaat i QaJaaw Dios re' wilkeeb' wii' chu'nchel i re'.", "13": "Eh re' i Atalía xrilow chi pa'lik i reey warooq rupaat i Dios pan ookb'al, re' wo' inkipab'aa' wii' kiib' i reey. Eh chi rujunsuut wilkeeb' taqe i kajaaw soldado, wilkeeb' wo' ar, k'achi' kixulinik reh i kituun, xak'erik chik kichii' chu'nchel i tinamit ruum rusuqkiil kik'ux. Re' taqe i aj tz'uuy k'ahchi' kiq'ojem i kiq'ooj, eh k'ahchi' wo' keeb' chi k'amaj b'eeh reh i ruloq'oonjiik i Dios. Noq xrilow chi je' re' i Atalía xuxih i ruso' chi riij xuk'er chii' chuq'orariik chi je' wili: Xinajot' taq, xi najot taq, inki.", "14": "<pb/>Eh re' i Joiada i k'amal kib'eeh aj tiij xuyuq'eej taqe i kajaaw soldado, je' wili xuq'or keh: Chawesaj taqe reje i Atalía chi chii' i rupaat i Dios, eh awach neentahqinik reje reh cha kansaj taq ruuk' q'aslaj ch'ihch', inki. Ruum chi ruq'orom i Joiada k'amal kib'eeh aj tiij chi ma' nee ta kikansam chupaam i rupaat i Dios.", "15": "Xa xkichop chaloq kesaj cho chi chii' i puerta. Eh xkik'am reje ruuk' i paat i rub'an wii' taaq'anik i reey noq xi ponik i ki-ik'ik wii' i kawáyu ar xkikansaj i Atalía ixoq reey.", "16": "<pb/>Eh re' i Joiada xuyejaa' wach kuuk' i tinamit, chi re' reey chi re' taqe chu'nchel i tinamit naakiye'em kik'ux chi naa kikahniik chi rutinamiit i QaJaaw Dios taqe.", "17": "Eh chi kunchelaal i tinamit xiooj chupaam i rupaat i tiyoox Baal xkixereb'eej, eh xkixereb'eej wo' taqe i artaal, je' wo' taqe i tiyoox wilkeeb' ar. Eh re' i Matán i k'amal kib'eeh aj tiij chuwach i Baal, ar xkiyok' i ralaq chuwach taqe i artaal.", "18": "Eh re' Joiada xupahb'aa' taqe i k'amal kib'eeh aj tiij chupaam i rupaat i QaJaaw Dios, eh re' taqe i aj Levíta k'amal kib'eeh aj tiij xi k'amwik rub'eeh i kamanik. Re' keh xkian i kamanik je' rukab' i ruyejaam kahnoq wach i reey David. Eh xkik'at wo' taqe mayiij chuwach i QaJaaw Dios je' rukab' i tz'ihb'amaj chupaam i k'uhb'aal ye'ooj ree Moisés. Xkian wo' kitz'uuy chi suq kik'ux, je' rukab' i ruyejaam kahnoq wach i David.", "19": "Re' Joiada xukoj taqe i aj cha'joom chi chii' taqe i ru puertahiil i rupaat i QaJaaw Dios reh chi ma' jino'q i ruch'uwa'risam riib' ruuk' i yiib' wach na'ojb'al neenokik i koq ar.", "20": "<pb/>Eh re' Joiada xuk'am chi riij taqe i kajaaw soldado, taqe wilik kajaawriik, taqe wilkeeb' chi taaq'anik chikinaah i tinamit, je' wo' chu'nchel i tinamit xponik kesaj i reey Joás chupaam i rupaat i QaJaaw Dios, xkik'am reje chi chii' i nim wach puerta reh i paat i rub'an wii' taaq'anik i reey. Ar xkikoj i koq xponik kitzunaa' i reey Joás chupaam i kitzunaab' i reey.", "21": "Eh chu'nchel i tinamit xsuuqb'ik kik'ux. Ruum chi xkanteesjik chik i Atalía xi kahnik pansuqkiil k'uxliis i tinamit."}