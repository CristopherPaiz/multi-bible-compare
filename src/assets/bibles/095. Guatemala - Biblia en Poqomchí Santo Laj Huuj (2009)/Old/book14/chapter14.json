{"1": "<pb/>Re' i Abiam xkimik reje xkimuq'aa' chupaam i ye'aab' xkimuq'aa' wii' taqe i rumaam rati't, i parutinamiit i David. Eh re' chik i Asa i rak'uun xokik chi reyil Judá chi jilow. Noq wilik chi reyil i Asa lajeeb' haab' xwihik i suq kiil k'uxliis chupaam i tinamit.", "2": "<pb/>Re' i Asa re' i holohik laj na'ojb'al, re' i rub'ehel xub'an chuwach i QaJaaw Dios.", "3": "Ruum re' reh xresaj taqe i artaal inlooq'jik wii' i tiyoox, eh xupaxej taqe i tiyoox wilkeeb' chinaah taqe inajt kinaah yuuq', xupaxej wo' taqe i tiyoox rujalwaach i Asera.", "4": "Eh xuq'or wo' keh i aj Judá chi naa kisik'im i Dios re' ki Dios i kimaam kati't chi naa kinimam chi korik i kitaq'ab'jik wii' je' wo' hoq chu'nchel i ruq'or i k'uhb'aal.", "5": "Eh resaj wo' chupaam taqe i tinamit wilkeeb' paruyuq'ul i Judá taqe i ye'aab' tiyoox wilkeeb' chinaah taqe inajt kinaah yuuq', je' wo' taqe i artaal inkik'at wii' i insiensia chikiwach i tiyoox.", "6": "<pb/>Eh re' i reey Asa ruum chi wilik suq kiil k'uxliis Judá ma' awach taj i xchalik chi q'aq'inik kuuk' chupaam taqe i haab' re' re' xuyejaa' taqe i tinamit xukotej pan koraal tz'aq ko'lb'al iib'.", "7": "Je' wili i xuq'or keh i aj Judá: Qakoj koraal tz'aq chikiij taqe i tinamit wili, qayejaa' taqe inajt kinaah tz'aq chi junsuut i qayejaa' taqe chi korik i ru puertahiil qakoj nimaq ch'ihch' chi tz'apb'al riij, ruum yu'naak kopan qaq'ab' wilik i tinamit wili. Ruum wo' hoq chi xqasik' i QaJaaw Dios re' reh xooj rukoj pansuqkiil k'uxliis kuuk' taqe i wilkeeb' chi qajunsuut, inki. Ruum aj re' xi elik korik noq xkiyejaa' taqe re'.", "8": "<pb/>Re' reey Asa ixib' siento miil taqe i ru soldado re' ruuk' taqe i riih rumaam Judá wilik kinimaq pulato ch'ihch' ko'lb'al iib' i wilik wo' kiq'as ju' ch'ihch'. Eh kiib' siento ruuk' kajwinaq miil taqe i ru soldado re' taqe i riih rumaam i Benjamín, chu'nchel i wilik kiflecha, wilik wo' kikareta. Re' taqe i soldado re' re' kow kiib' chi q'aq'inik.", "9": "<pb/>Eh xchalik i Zera aj Etiopía chi q'aq'inik kuuk' xk'uloq pan tinamit Maresá, xuk'am cho chi riij i jinaj miyón chi soldado, eh ixib' siento i rukareta reh q'aq'inik.", "10": "Re' reey Asa ruch'ihil taqe i ru soldado xooj chi kulb'ejiik wach k'ixkaab' Sefata wilik ma' najt ta ruuk' i Maresá.", "11": "Re' i Asa xuq'oreej i Dios je' wili i xuq'or: QaJaaw Dios, re' hat ma' xtaj i tokoom rilariik i na a'n nik' wach noq i naa tob'eej i kow ruk'ux, je' wo' re' rutoob'jiik i na a'n i ma' kow ta ruk'ux. Je' re' noq i nupahqaaj aweh QaJaaw Dios chi qoh atoob'eej tii, ruum awuuk' i hat qaye'em qak'ux. Eh panab'ihnaal xchalik qak'ulb'ilej taqe i ruk'ihaal soldado wili, eh qeht'al noq re' hat, hat qaDios ma' jino'q i winaq neenq'atwik awach.", "12": "<pb/>Je' aj re' noq re' i QaJaaw Dios xutoob'eej i reey Asa ruch'ihil taqe i aj Judá, ruum i re' xkian reh taqe i aj Etiopía, ruum i re' xkimol chi elik i aj Etiopía.", "13": "Eh re' reey Asa ruch'ihil taqe i ru soldado xkajimaj reje korehtaal xi ponik Gerar. Eh xama' inkikuy ta chik i aj Etiopía chu'nchel kuxik rusachariik kiwach ruum i QaJaaw Dios, eh kuum taqe i ki soldado i aj Judá. Chupaam i q'aq'inik re' re' yohb'aal wach i chib'ih jariik xkiq'uch keh i aj ixowaal re' re'.", "14": "Eh re' taqe i ki soldado i aj Judá xiooj chi q'aq'inik chupaam taqe i tinamit wilkeeb' chi junsuut i tinamit Gerar, eh ma' k'isiin ta xye'arik kiyo'jiik ruum i QaJaaw Dios. Re' taqe i aj Judá xkik'am taqe i xa chib'ih jariik i k'ih taq tz'aaq xkireq chupaam taqe i tinamit re' re'.", "15": "Eh re' taqe i ki soldado i aj Judá xkian q'aq'inik kuuk' i wilik kichikoop, ma' k'isiin taqe i tentzun, ma' k'isiin taqe i cameyo xkichop naah. Chi riij i re' xi sutinik wo' chik cho Jerusaleem."}