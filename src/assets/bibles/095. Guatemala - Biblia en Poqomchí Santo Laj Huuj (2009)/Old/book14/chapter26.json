{"1": "<pb/>Chu'nchel i tinamit wilkeeb' Judá xkipab'aa' i Uzías chi reey ar Judá chi jilow i Amasías i rajaaw. Re' Uzías waqlaj haab' naq i wilik reh.", "2": "Eh noq kamnaq chik i rajaaw i Uzías xuyejaa' wo' chik chi korik i tinamit Elot xuchop wo' chik naah chi keh i aj Judá.", "3": "<pb/>Re' Uzías waqlaj haab' i wilik reh noq xokik chi reyil, eh kab'laj roxk'ahl haab' xwihik chi reyil Jerusaleem. Re' i rutuut i Uzías Jecolías i rub'ihnaal, aj Jerusaleem.", "4": "<pb/>Eh re' Uzías re' taqe i holohik laj na'ojb'al xub'an chuwach i QaJaaw Dios, je' rukab' i xub'an i Amasías i rajaaw.", "5": "Re' i Uzías xuchop ruk'ux chusik'ariik i QaJaaw Dios noq kok'achlik i Zacarías. Noq i xusik' i QaJaaw Dios, chu'nchel i xub'an xelik korik chuwach.", "6": "<pb/>Eh re' i reey Uzías xooj chi q'aq'inik kuuk' i aj filisteo xupahxej taqe i koraal tz'aq wilik chikiij i tinamit Gat, Jabnia. Eh xuyejaa' taqe i tinamit Asdod, je' wo' taqe i wilkeeb' wii' i aj filisteo.", "7": "Re' QaJaaw Dios xutoob'eej i Uzías noq xub'an i q'aq'inik kuuk' i aj filisteo, kuuk' i aj árabe, Gur-baal, eh je' wo' kuuk' i aj Amonita.", "8": "Eh re' taqe i aj Amonita inkitoj riij i chib'ih keh ruuk' i reey Uzías. Re' i Uzías xelik rib'iral i rajaawriik xponik rib'iral kopan k'ula't reh i Egipto, ruum yohb'aal wach i rajaawriik xwihik.", "9": "<pb/>Eh xuyejaa' inajt kinaah tz'aq ko'lemb'al iib' chinaah i koraal tz'aq wilik chi riij i Jerusaleem jinaj i xuyejaa' chucheel i puerta wilik pan tz'uk. Eh jinaj i xuyejaa' ruuk' i puerta inilwik reje wach k'ixkaab', jinaj i xuyejaa' parutz'ukaal i koraal tz'aq chi juntar.", "10": "Eh xuyejaa' wo' taqe inajt kinaah tz'aq ko'lemb'al kiib' chupaam i ye'aab' chiq yuuq'. Eh k'ih wo' i jul ha' xuk'ot, ruum k'ih i ruwakax xwihik, wilik taqe i wilkeeb' wach k'ixkaab', wilik taqe i wilkeeb' wach yuuq' Sefela. Eh wilik taqe i rumoso kitikwik i ru-uuva wataq yuuq', wataq k'ixkaab', chupaam i holohik ye'aab'. Ruum re' reh xtimponik chuwach taqe i tik mu'uun.", "11": "<pb/>Re' i reey Uzías yohb'aal wach taqe i ru soldado xi wihik, re' taqe i xa kiooj chi q'aq'inik wataq k'ixkaab', eh chi kich'uhqaal taqe ye'ooj ruum i Jehiel i aj tz'ihb', eh ruch'ihil i Maasías nim, re' intaaq'anik chupaam i tinamit ruch'ihil i Hananías re' taqe i k'amal b'eeh ruuk' i reey.", "12": "Eh kiib' miil ruuk' waqiib' siento taqe i k'amal kib'eeh taqe i soldado. Re' taqe re' kik'amwik kib'eeh i ju'jun chi patineel kow kiib' chi q'aq'inik.", "13": "Re' taqe re' ink'amwik kib'eeh ixib' siento miil ruuk' wuq'uub' miil ruuk' ho'oob' siento chi soldado tijimaj taqe chi korik kow kiib' chi q'aq'inik chi rutoob'jiik i reey reh i ruko'ljiik pan kiq'ab' i aj ixowaal.", "14": "Re' reey Uzías xuyejaa' kich'ihch' i ju'jun chi soldado, xuyejaa' kipulato ch'ihch' ko'lemb'al, kiq'as ju' ch'ihch', kich'ihch' puneet, kich'ihch' so', kiflecha, kitolo'x kutb'al ab'aj.", "15": "Eh wilik taqe i aj na'ojb'al xukoj Jerusaleem chi rutinamiit jinaj i kamamb'al reh q'aq'inik. Re' ch'ihch' re' re' xuyeew cho chinaah i koraal tz'aq wilik chi riij i tinamit kutb'al reh i nimaq ab'aj, kutb'al reh i flecha. Re' i Uzías aha' ta chik yuuq' ma' xelik rib'iral, ruum ma' k'isiin ta xtoob'jik ruum i QaJaaw Dios korehtaal xponik chi ma' k'isiin i rajaawriik.", "16": "<pb/>Eh noq xiik' chik naah i rajaawriik chi reyil i Uzías xunimb'isaj wach chi rib'il riib' ruum i re' xuyeew riib' panti' k'axik. Xuja'wachej i ruq'oral i Dios xokik i koq chupaam i rupaat i QaJaaw Dios chuk'atariik i insensia, chuwach i artaal ink'atarik wii' i insensia.", "17": "Eh re' i Azarías kajaaw i k'amal kib'eeh aj tiij xokik i koq chi riij i reey Uzías ruch'ihil taqe i kajwinaq chi k'amal kib'eeh aj tiij kikamanik chuwach i QaJaaw Dios kow kiib'.", "18": "Eh xkiq'or reh i Uzías chi ma' holohik taj i rub'an je' wili xkiq'or reh: Re' hat reey Uzías ma' weh ta ruk'atariik i insensia chuwach i QaJaaw Dios. Re' taqe i pab'amaj chuk'atariik i insensia re' taqe i k'amal kib'eeh aj tiij, re' taqe i riih rumaam Aarón. Re' hat eleen reje chupaam i loq'laj ye'aab' wili, ruum ma' holohik taj i xa a'n chuwach i QaJaaw Dios. Eh re' reh ma' nee ta ruyeew aloq'il ruum i xa a'n re' re', inki taqe.", "19": "<pb/>Re' i Uzías pa'lik i koq chuwach i artaal ruyohq'eem jinaj i sansario k'atb'al reh i insensia. Eh yohb'aal wach noq xchalik ruk'aah chikinaah i k'amal kib'eeh aj tiij. Xa chupaam i jumehq' re' re' chupaam i rupaat i Dios chikiwach taqe i k'amal kib'eeh aj tiij xelik chaloq i raxq'aah yejal wach i Uzías.", "20": "Eh noq re' i Azarías kajaaw i k'amal kib'eeh aj tiij, je' wo' chu'nchel i k'amal kib'eeh aj tiij ruch'ihil xkilow chi xelik chee raxq'aah yejal wach i reey Uzías, chi jumehq'iil xkesaj cho chupaam i rupaat i Dios. Eh re' reh xraaj wo' elik chaloq chi jumehq'iil, noq xrilow chi xye'arik chee ti' k'axik chinaah.", "21": "<pb/>Je' aj re' noq re' reey Uzías xkahnik chi rax q'aah i riij korehtaal i rukimiik. Eh pareh xkiyeew chupaam jinaj i paat, je' wo' rukab' imb'aan keh chu'nchel i rax q'aah kiij. Ma' xkiyeew ta chik q'ab' reh chi xokik chupaam i rupaat i QaJaaw Dios. Re' chik i Jotam i rak'uun i Uzías xokik chi ajaab'esil chinaah i tinamit Jerusaleem.", "22": "<pb/>Re' ruk'uliil i xub'an i reey Uzías parutihk'ik chaloq kopan rukuxiik wach xutz'ihb'aaj rehtaliil i Isaías jalal ruq'oral i Dios rak'uun i Amoz.", "23": "Eh noq xkimik reje i Uzías xkimuq'aa' chupaam i ye'aab' kimuhq'ik wii' i reey re' wo' muhqinaq cho wii' taqe i rumaam rati't. Re' tinamit je' wili xkiq'or: Re' reh rax q'aah i riij, inki taqe. Re' chik i Jotam i rak'uun xkahnik chi reyil chi jilow."}