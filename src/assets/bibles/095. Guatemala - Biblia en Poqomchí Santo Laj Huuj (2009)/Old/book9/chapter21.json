{"1": "<pb/>Re' David xooj ar Nob ruuk' i Ahimelec k'amal kib'eeh aj tiij. Eh re' i Ahimelec xelik cho chi k'ulariik i David je' wili i xuq'or reh: <pb/>¿Chib'ih reet noq awutkeel xat k'uloq ma' awach ta awuch'ihil? inki.", "2": "<pb/>Re' David je' wili ruchaq'weesjiik xub'an: <pb/>Re' reey xuq'or weh chi ma' awach ta naa runab'iniik reh i xirutaq'aaj cho wii', eh chib'ih jariik i xuq'or cho weh. Eh re' hin xaxnuq'or keh i nu soldado aha' taqe nanuk'ulum.", "3": "Re' hin inwaaj naq chi nee naa siij chib'ih weh, chayeew ho'oob'-oq nukaxlanwi'k, oon chib'ih chik jariik i wilik awuuk', inki.", "4": "<pb/>Eh re' i k'amal kib'eeh aj tiij je' wili ruchaq'weesjiik i David xub'an: <pb/>Re' hin ma' xtaj i xa kaxlanwi'k wuuk'. Re' kaxlanwi'k wilik wuuk' re' ruuk' i kuxisamaj reh mayiij, re' hin neenuyeew aweh xa re' la' wii re' taqe a soldado ma' xi wirik ta ruuk' i kehk'een, inki.", "5": "<pb/>Re' David je' wili ruchaq'weesjiik i k'amal kib'eeh aj tiij xub'an: <pb/>Re' taqe i nu soldado keb'ejer noq xinelik chee hin xama' wirinaq ta wo' chik taqe ruuk' i kehk'een, je' re' inki a'n atoob' ta ma' q'e' nim wach i qab'eeh ra'j naa chik ma' neenkik'ax kiib' yu'naak re', inki.", "6": "<pb/>Eh re' k'amal kib'eeh aj tiij xuyeew wo' hoq i mayijimaj kaxlanwi'k reh i David ruum ma' xta naq chik jino'q i tokoom kaxlanwi'k ruuk', xa re' wo' hoq i kaxlanwi'k inye'arik chi mayiij xkesaj cho chuwach i QaJaaw. Eh tz'a' laj kaxlanwi'k chik i xkiyeew chi jilow nah mexa.", "7": "Chupaam i q'iij re' re' jinaj i rumoso i Saúl xkahnik chupaam i rupaat i QaJaaw Dios. Re' winaq re' re' Doeg i rub'ihnaal aj Edom re' ink'amwik kib'eeh taqe i ki ilwik reh taqe i rutentzuun i reey Saúl.", "8": "<pb/>Eh re' David je' wili i xuq'or reh i Ahimelec: <pb/>¿Mi wilik awuuk' jino'q i q'aslaj ch'ihch', oon jino'q i q'as ju' ch'ihch'? Re' hin xa pan jumehq'iil xirutaq'aaj chee reey ruum i re' ma' xnuk'am ta cho nuq'as laj ch'ihch', eh ni xata jino'q i nutz'a'aamb'aal xnuk'am chaloq, inki.", "9": "<pb/>Re' Ahimelec k'amal rub'eeh aj tiij je' wili i xuq'or: <pb/>Re' hin xa re' wo' i ruq'aslaj ch'ihch' i Goliat wilik wuuk' re' i xakansaj wach k'ixkaab' Ela, ar wilik i molik taqe wii' Efod b'otlik pan itz'ihy neerub'an chi nee nak'am reje mi nawaaj, re' hin ma' xta chik jino'q tokoom tz'a'amb'al wuuk', inki. <pb/>Re' David je' wili i xuq'or: <pb/>Neerub'an chi neenuk'am ruum ma' xta chik jino'q i q'aslaj ch'ihch' chihooj chuwach i re', inki.", "10": "<pb/>Eh chupaam i q'iij re' re' xumol wo' chik chi elik i David chuwach i Saúl, xooj ruuk' i Aquis wilik chi reyil ar Gat.", "11": "Re' taqe rumoso i Aquis je' wili i xkiq'or reh: <pb/>Re' winaq wili re' i David raj kamanoom i reey Saúl. Chi riij i winaq wili xkian kisoon xkian kitz'uuy noq xkiq'or chi je' wili: <pb/><t>Re' Saúl jinaj miil chi winaq i xukansaj,</t> <t>eh re' David lajeeb' miil i xukansaj, inki taqe.</t>", "12": "<pb/>Re' David xukoj rehtaal i xq'orarik chi riij ruum i re' ma' k'isiin ta xyojik chuwach i Aquis reey ar Gat.", "13": "Ruum aj re' noq wilik chikiwach i David xujal wach i runa'ojb'al je' ti chik yojeel paam i naah xub'an riib' xtohq'ik taqe rutz'ihb'aam wach taqe i ookb'al reh i tinamit, eh ma' k'isiin i riis chii' xelik chaloq xut'aqsaj i rusinchii'.", "14": "Noq xrilow chi je' re' i Aquis je' wili xuq'or keh i raj kamanoom: <pb/>Re' winaq wili ahqaal ¿Chib'ih reet noq i nak'am taq cho weh?", "15": "¿Mi koruman chi weh re' i ahqaal ruum i nak'am taq cho weh ayu' reh chi xchalik rub'an rahqalil panupaat? inki."}