{"1": "<pb/>Pan jinaj q'iij xiooj taqe i aj filisteo chi q'aq'inik ar Keila, eh xkelq'aaj i trigo kox potz'arik pariij, eh noq xrib'iraj chi je' re' i David,", "2": "xupahqaaj ree Dios chi je' wili: <pb/>¿Mi nee nayeew q'ab' weh chi nee kinooj chi q'aq'inik kuuk' i aj filisteo? inki. <pb/>Re' i QaJaaw Dios je' wili i xuq'or: <pb/>Ma' xta reet hiy q'aq'ineel chako'leej i tinamit Keila, inki.", "3": "<pb/>Eh re' taqe i ru soldado i David je' wili xkiq'or: <pb/>Eh noq ko ayu' wilkooj Judá inchalik qayo'jiik ruum i ki soldado i aj filisteo ra'j naa chik ma' neenchalik qayo'jiik kuum re' chi nee qohooj q'aq'ineel kuuk', inki taqe.", "4": "<pb/>Eh re' David xupahqaaj wo' chik ree Dios mi ruk'ul chi naa rojiik chi q'aq'inik. Re' QaJaaw Dios je' wili ruchaq'weesjiik xub'an: <pb/>Hiy q'aq'ineel chupaam i tinamit Keila. Re' hin naa nuq'asam taqe panaq'ab' i aj filisteo, inki.", "5": "<pb/>Re' David ruch'ihil taqe i ru soldado xiooj chi q'aq'inik ar Keila. Eh ma' k'isiin taqe i aj filisteo xkikansaj, eh kiq'uch i kiwakax, re' i David je' re' noq xiko'leej i tinamit Keila.", "6": "<pb/>Eh noq re' i Abiatar rak'uun Ahimelec i k'amal kib'eeh aj tiij xelik chuwach i Saúl xuk'am reje chi riij i Efod xooj rureq i David ar pan tinamit Keila.", "7": "Re' Saúl xrib'iraj rib'iral chi re' David ar wilik pan tinamit Keila, je' wili i xukapaaj paruk'ux. Re' hin re' Dios xq'asanik panuq'ab' i David ruum xokik chupaam i tinamit Keila ar xtz'ahpik chi jumpech ma' aha' ta chik neenelik, inki.", "8": "<pb/>Eh re' Saúl xutaq'aaj rumolariik wach chu'nchel i ru soldado xiooj ar Keila reh chi xooj kikotej riij i David, ruch'ihil taqe i ru soldado.", "9": "Eh noq xrib'iraj rib'iral i David chi naa rub'aan reh xuq'or reh i Abiatar k'amal kib'eeh aj tiij chi xk'amarik cho reh i Efod reh chi xupahqaaj ree QaJaaw Dios chib'ih i naa rub'anam.", "10": "Re' David xub'an rutiij je' wili i xuq'or: <pb/>QaJaaw Dios qaDios i hoj aj Israel re' hin amoso weht'al chi re' Saúl chalik reh chi rusachariik wach i tinamit Keila xa ruum i nukanteesjiik i hin.", "11": "¿Mi korik chi naa ruchaliik i Saúl chi nusik'ariik je' rukab' imb'iraj? ¿Mi nee kinaq'asaj pan q'ab' i Saúl, je' wo' chu'nchel i tinamit wilkeeb' ayu' Keila? QaJaaw Dios qaDios i hoj aj Israel cha q'or ti cho weh hin, hin awaj kamanoom ¿Mi naa ruchaliik? inki. <pb/>Re' QaJaaw Dios je' wili xuq'or: <pb/>Re' Saúl naa ruchaliik, inki.", "12": "<pb/>Re' David je' wili i xuq'or: <pb/>¿Mi naa kiin kiq'asam pan q'ab' i Saúl i tinamit ayu' Keila wuch'ihil taqe i nu soldado? inki. <pb/>Re' i QaJaaw Dios je' wili xchaq'wik xub'an: <pb/>Naa taq kaat kiq'asam pan q'ab' i Saúl, inki.", "13": "<pb/>Noq xrib'iraj chi je' re' i David xi elik Keila ruch'ihil i ru soldado wilkeeb' naa waqiib'-oq siento chi kiib' ma' k'utlik ta wach aha' xiooj. Eh noq xponik ar i reey Saúl xrib'iraj chi xelik chik reje i David xama' xooj ta wo' chik rusik'.", "14": "<pb/>Re' David ar xkahnik chi patinik panchiq yuuq' wilik ar Zif. Eh re' Saúl eqal eqal i rusik' i David xa re' la' xama' xureq ta wo' hoq ruum re' Dios ma' xuq'asaj ta pan q'ab'.", "15": "Eh re' David q'e' inyo'jik ruum i Saúl ruum k'ahchi' naq rusik'ariik reh i rukanteesjiik, ruum aj re' ar xkahnik Hores wilik chupaam i chiq yuuq', ar Zif.", "16": "<pb/>Pan jinaj q'iij re' Jonatán i rak'uun i Saúl xooj ruuk' i David ar Hores chi ruye'ariik rukowiil ruk'ux rusuqkiil ruk'ux xuq'or reh chi naa ruye'em ruk'ux ruuk' i Dios.", "17": "Je' wili xuq'or reh i David: <pb/>Re' hat mat yo'jik ruum i Saúl i wajaaw ma' naa ta kaat rureqem. Re' hat korehtaal naa akahniik chi reyil chinaah i tinamit Israel, eh re' hin nanukahniik chi rukab' wilik wajaawriik chawiij. Re' wili reht'al chik i Saúl i wajaaw.", "18": "<pb/>Eh xkiyejaa' wo' wach kikab'cheel xkiq'or chi re' Dios x-ilwik reh i xkiq'or. Re' Jonatán xsutinik reje parupaat. Eh re' David reh ar xkahnik Hores.", "19": "Xa re' la' re' taqe i patim ar Zif xiooj Gabaá chuq'orob'jiik i Saúl je' wili xkiq'or reh: <pb/>Re' David ar rukeb'aam riib' chupaam i qayuq'ul Hores, ar pampaat ab'aj wilik chinaah i yuuq' Haquila wilik reje pansak'aaj reh i chiq yuuq'.", "20": "Re' hoj qajaa reey qeht'al chi nawaaj achopom i David neerub'an chi nee tiooj chi jumehq'iil panqatinamiit, re' hoj neenqaq'asaj panaq'ab', inki taqe.", "21": "<pb/>Eh re' Saúl je' wili i xuq'or: <pb/>Re' ta naq i QaJaaw Dios neenkuxisanik taq aweh ruum xaq'or taq weh chi ketelb'al nuwach.", "22": "Re' hin i nupahq'aaj taq otob'il aweh chi hiy taq cha sik' chi riij aha' i ye'aab' wilik chakoj taq rehtaal, eh awach ilwinaq wach ar. Ruum re' hin inkiq'or weh chi q'e' wilik runa'ojb'al chi ko'ljiik riib'.", "23": "Eh xti chakoj taq rehtaal aha' wilkeeb' i ye'aab' rukeb'aam wii' riib', eh nee wo' chik taq ti chalik chi jumehq'iil nee taq ink'ulik aq'or weh chib'ih i xponik taq awilow. Re' hin nee taq kinooj chawiij, neenusik'ib'eej korehtaal i nureq aha' wilik naa wo' nusik'im chi kixilak i aj Judá, inki.", "24": "<pb/>Eh re' taqe i patim ar Zif xi elik reje ruuk' i reey Saúl xiooj wo' chik pan kitinamiit. Eh re' i David haa' taqe i winaq ruch'ihil, ar naq chik wilkeeb' chupaam i ye'aab' chiq yuuq' Maón wach k'ixkaab' wilik pantz'eet reh i rookb'aal i q'iij reje reh i chiq yuuq'.", "25": "Eh re' Saúl ruch'ihil taqe i ru soldado xiooj chusik'ariik i David. Xa re' la' xq'orarik reh i David chi k'ahchi' rusik'ariik, ruum i re' xooj qohoq chupaam i ye'aab' chiq yuuq' Maón pan rax chee' ar xukeb'aa' riib' chi xilak taqe ab'aj. Eh re' i Saúl xooj chusik'ariik i David.", "26": "Re' Saúl chi juntar yuuq' k'ahchi' rusik'im i David. Eh re' i David reh haa' taqe i winaq ruch'ihil chi juntar yuuq' k'ahchi' rik'iik, xa rajimam chik riib' chi elik chuwach i Saúl. Eh re' Saúl ruch'ihil taqe i ru soldado xa k'isiin naq chik ma' xkireq i David reh i ruchopariik.", "27": "Eh chupaam i jumehq' re' re' jinaj i taqareel xponik ruuk' i Saúl je' wili i xuq'or reh: <pb/>Tisutinoq reje panqatinamiit ruum re' taqe i aj filisteo xi okik chik chi q'aq'inik panqatinamiit, inki.", "28": "<pb/>Je' re' noq re' Saúl xukanaa' rusik'ariik i David xsutinik reje parutinamiit xooj chub'anariik keh i aj filisteo. Ruum i re' xkikoj i rub'ihnaal i ye'aab' re' re' chi Sela-hama-lecot.", "29": "Eh re' David xelik reje chupaam i ye'aab' re' re', ar xooj rukeb'aa' riib' chupaam i ye'aab' En-gadi."}