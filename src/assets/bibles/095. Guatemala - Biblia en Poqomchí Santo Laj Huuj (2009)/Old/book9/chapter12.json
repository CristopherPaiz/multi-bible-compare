{"1": "<pb/>Re' Samuel je' wili i xuq'or keh chu'nchel i aj Israel: <pb/>Re' taq i hat xawil taq chik chi xnuyeew taq chik aweh chu'nchel i xapahqaaj taq weh yu'naak xnupab'aa' taq chik aareey.", "2": "Yu'naak wilik taq chik aareey re' i naa ruk'amwiik taq ab'eeh. Eh re' hin xin rijb'ik chik xsaqb'ik chik i rismaal nunaah. Re' taqe i wak'uun wilkeeb' ayu' taq chaxilak. Eh re' hin kopan nuk'isinal xtohq'ik taq cho nuk'amam ab'eeh, eh ko xink'uloq ayu' yu'naak.", "3": "Re' hin ayu' pa'alkiin taq chawach yu'naak cha q'or taq weh i korik chuwach i Dios, chuwach i reey xusik' wach i reh. Wila' wilik taq aweh i xwelq'aaj rub'oyaax, oon rub'uuruux, oon xnub'an ti' k'axik reh, oon i xnuq'uch i chib'ih reh, oon xnuk'ul i rutumiin chi riij i xachukuj q'orik, cha q'or taq wila' wilik, re' hin neenutoj chu'nchel i nuk'aas, inki.", "4": "<pb/>Re' taqe i tinamit je' wili i xkiq'or: Re' hat ma' jank'al ta na a'n ti' k'axik qeh ma' jank'al ta naq'uch i chib'ih qeh, ma' jank'al ta wo' nak'ul i tumiin chi riij i chukuj q'orik, inki taqe.", "5": "<pb/>Re' Samuel je' wili i xuq'or: <pb/>Re' QaJaaw Dios, eh re' i reey xusik' wach i reh xi ib'irinik reh taq i xaq'or chi ma' xtaj i yiib' wach nub'anam je' rukab' taq i xaq'or, inki. <pb/>Korik chi je' re', inki wo' chik taqe i keh.", "6": "<pb/>Re' Samuel je' wo' chik wili i xuq'or keh i tinamit: <pb/>Re' i QaJaaw Dios xsik'wik wach i Moisés, ruch'ihil i Aarón noq xkesaj taqe chaloq aamaam awati't paruyuq'ul i Egipto.", "7": "Je' re' noq chab'iraj taq, re' hin naa taq nuq'asam aweh chuwach i QaJaaw Dios chib'ih otob'il xub'an i QaJaaw Dios keh taq aamaam awati't, je' wo' hoq i otob'il xub'an taq cha weh i hat.", "8": "Eh noq xiooj Egipto i Jacob ruch'ihil i rak'uun rixq'uun. Re' keh xb'aan ti' k'axik keh kuum i aj Egipto, re' taq aamaam awati't re' re' xkiq'or ree Dios. Eh re' i QaJaaw Dios xutaq'aaj reje i Moisés ruch'ihil i Aarón reh chi xponik kesaj taq aamaam awati't ar Egipto. Eh xkik'am chaloq chupaam i ye'aab' wili.", "9": "Xa re' la' re' taq aamaam awati't xkiq'eb' chi riij kik'ux i kaJaaw i ki Dios ruum aj re', re' i Dios xuq'asaj taqe pan q'ab' i Sisara i kajaaw i k'amal kib'eeh soldado, je' wo' pan q'ab' i Jabín re' kireey i aj Hazor. Eh xuq'asaj wo' taqe chi ri'sil i kajaawriik i aj filisteo, je' wo' chi ri'sil i rajaawriik i kireey i aj Moab, re' xib'anik keh.", "10": "Xa re' la' re' taq aamaam awati't xkikoj rehtaal chi mahk i xkian chuwach i QaJaaw Dios chi re' chik taqe i rujalwaach i tz'aqoj tiyoox Baal Astarot xtohq'ik kinimam. Eh xkipahqaaj reh i QaJaaw Dios chi naa kiko'ljiik pan kiq'ab' taqe i nixowanik kiwach, eh xkiq'or wo' reh chi xa re' chik i reh naa kiloq'em.", "11": "<pb/>Ruum aj re', re' QaJaaw Dios xutaq'aaj reje i Jerobaal, i Barac, i Jefté, i Samuel chako'ljiik taq pan kiq'ab' taqe i ki-ixowanik taq awach reh chi xat k'acharik taq pansuqkiil k'uxliis.", "12": "Xa re' la' re' taq i hat noq xutoq'aa' taq cho rub'anam aweh i kireey i aj Amón, xapahqaaj taq weh jinaj taq aareey reh chi re' chik i reh naa rutaaq'aniik taq aweh. Xanaah re', re' taq aareey i hat re' naq taq aaWaJaaw aaDios.", "13": "Eh yu'naak wili taq chik aareey xapahqaaj taq, re' taq i hat xakoj taq chik rehtaal chi re' i QaJaaw Dios xupab'aa' taq chik aareey.", "14": "Eh wila' re' taq i hat xayohleej taq wach i QaJaaw Dios, wila' xayeew taq ruloq'il, wila' xanimaj taq i ruk'uhb'aal wila' xat k'acharik taq i hat je' rukab' iraaj i reh, wixnimanik taq aareey chi je' re' ma' xta reet taq nee ti wihik.", "15": "Eh raaj wila' ma' xayohleej taq wach i QaJaaw, eh wila' ma' xanimaj taq i ruk'uhb'aal naa taq ruye'em chee ti' k'axik cha naah taq i hat je' wo' chinaah taq aareey je' rukab' i xub'an cho keh taq aamaam awati't.", "16": "<pb/>Chawuy-eej pee taq i hat konaa taq awilom i sahchb'al k'uxliis naa rub'anam QaJaaw Dios taq chawach.", "17": "Chakoj taq rehtaal, ¿Mi ma' yu'naak re' i ruq'ijil i rusik'ariik i wach i trigo? eh yu'naak ma' re' ta ruq'ijil jab'. Re' hin naa nupahqaam reh i QaJaaw Dios chi nee rutaq'aaj chee ma' k'isa kahoq, ruch'ihil i runimaal jab'. Reh chi nee taq inareq chi riij, eh nee taq inakoj rehtaal chi mahk taq i xa a'n chi xapahqaaj taq jinaj aareey, inki.", "18": "<pb/>Eh re' Samuel xupahqaaj ree Dios i jab', eh re' Dios xa chi jumehq'iil xutaq'aaj chee ma' k'isa kahoq, je' wo' hoq i ma' k'isa jab'. Eh re' taqe i tinamit ma' k'isiin ta xiyo'jik chuwach i Dios, je' wo' chuwach i Samuel.", "19": "Ruum aj re' chu'nchel i tinamit je' wili xkiq'or reh i Samuel: <pb/>Chapahqaaj i rotob'il aaDios chiqiij i hoj, hoj awaj kamanoom reh chi ma' nee ta qoh kimik, ruum re' hoj xqatiq naah i qamahk ruuk' i rupahqaljiik i qareey, inki taqe.", "20": "<pb/>Eh re' Samuel je' wili kichaq'weesjiik xub'an: <pb/>Matyo'jik taq, korik noq ma' holohik ta taq xat b'anik, xa re' la' maa kanaa' taq awiib' chi riij i Dios chayeew la' taq ruloq'il chu'nchel taq awánima.", "21": "Maa nimaj taq i tiyoox ruum re' keh xama' nee ta wo' taq tikitob'eej, eh xama' nee ta wo' taq tikiko'leej ruum xama' xta wo' kajaawriik.", "22": "Re' QaJaaw Dios iraaj chi naa ruye'ariik runimaal wach i rub'ihnaal ma' jaruuj taq neetirukanaa', ruum re' reh iraaj chi hat taq manlik rutinamiit.", "23": "Ruum aj re', re' hin nee kimahkunik chuwach i Dios wila' xnukanaa' taq i tiij chawiij. Naa la' taq kaat nuk'uhb'alem reh chi nee taq ti k'achariik parub'ehel, parukorkiil.", "24": "Re' taq i hat naa ruponiik taq panaq'awach i QaJaaw Dios, eh naa taq aloq'em parukorkiil chu'nchel taq awánima. Eh ma' naa ta rusahchiik taq panak'ux i runimaal i rotob'il rub'anam taq chaawuuk'.", "25": "Eh wila' re' taq i yiib' wach na'ojb'al xa a'n naa rusahchiik taq awach i hat, eh naa wo' rusahchiik wach taq aareey, inki."}