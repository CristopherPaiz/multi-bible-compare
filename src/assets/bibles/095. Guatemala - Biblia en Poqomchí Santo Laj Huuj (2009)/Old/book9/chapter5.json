{"1": "<pb/>Noq kiq'uchum chik i loq'laj kaxa molooj wii' i ruk'uhb'aal i Dios taqe i aj filisteo xkesaj reje Eben-ezer xkik'am reje pan tinamit Asdod.", "2": "Eh ar xooj kiyeew parupaat i kitz'aqoj tiyoox Dagón rub'ihnaal, ar xkiyeew i koq chucheel i tiyoox re' re'.", "3": "Eh chi junwaar chik noq xi ponik ar aj Asdod xponik kireq i kitiyoox Dagón rub'ihnaal chi kutlik chik wach ak'al chuwach i loq'laj kaxa molik wii' i ruk'uhb'aal i Dios. Xkilow chi je' re' xkimol johtoq i Dagón xkiyeew wo' chik paruye'aab'.", "4": "Noq xi ponik i tinamit re' re' chi junwaar xponik wo' chik kireq i Dagón chi kutlik wach ak'al chuwach i loq'laj kaxa molik wii' i ruk'uhb'aal i Dios, toqeel chik i ralaq, eh toqeel wo' chik kab'chel i q'ab', wilkeeb' reje chi chii' i puerta, eh ach wo' re' i rutohnaal raa' ma' xtoq taj.", "5": "Ruum aj re', re' taqe i k'amal kib'eeh aj tiij parukamaj i Dagón, ruch'ihil taqe i kiloq'inik reh ar Asdod ma' inkiye'q' ta chi jumpech aha' xq'ehb'ik wii' i kitiyoox re' re'.", "6": "<pb/>Chi riij i re', re' i QaJaaw Dios xuyeew chaloq i runimaal ti' k'axik, i runimaal yo'jik chikinaah i aj Asdod re' re'. Xuyeew chee yab'ilaal chikinaah, xinujik chi sipjeel.", "7": "Eh noq xkilow i aj Asdod chi je' re' i k'ahchi' kik'ulum, je' wili xkiq'or: Re' loq'laj kaxa molik wii' i ruk'uhb'aal i ki Dios i aj Israel ma' ruk'ul ta chi wilik pan qaxilak. Re' Dios re' re' kow k'ahchi' rub'anam i ti' k'axik qeh i hoj, je' wo' reh i Dagón qadios, inki taqe.", "8": "<pb/>Eh xkitaq'aaj ruk'amariik chu'nchel i k'amal kib'eeh i aj filisteo, xkimol kiib' kuuk' xkipahqaaj keh chi je' wili: <pb/>¿Chib'ih i naaqanam ruuk' i loq'laj kaxa molik wii' i ruk'uhb'aal i Dios? inki taqe. <pb/>Neerub'an chi neenqak'am reje chupaam i tinamit Gat, inki taqe. <pb/>Eh re' taqe i aj filisteo xkik'am wo' reje ar i loq'laj kaxa.", "9": "Eh noq kik'amam chik reje i loq'laj kaxa molik wii' i ruk'uhb'aal i Dios koxuyeew wo' chaloq i runimaal yo'jik chikinaah i wilkeeb' Gat, xuyeew chee yab'ilaal chikinaah re' ruuk' i nimaq taq sipjeel, xelik cho keh chi nimaq chi kok' taq.", "10": "Eh re' taqe i aj filisteo ar chik xkik'am reje i loq'laj kaxa molik wii' i ruk'uhb'aal i Dios ar Ecrón. Eh noq xkilow chi je' i wilkeeb' chupaam i tinamit Ecrón chi xooj k'oloq i loq'laj kaxa chi kixilak, je' wili xkiq'or: Xkik'am cho qeh i loq'laj kaxa molik wii' ruk'uhb'aal i ki Dios i aj Israel reh chi naaqakimiik, chi qunchelaal i hoj, inki taqe.", "11": "<pb/>Eh chupaam chu'nchel i tinamit re' re' xchalik i runimaal yo'jik xkitaq'aaj ruk'amariik i chu'nchel i k'amal kib'eeh i aj filisteo, je' wili xkiq'or: Chawesaj taq reje panqatinamiit i loq'laj kaxa molik wii' i ruk'uhb'aal i ki Dios i aj Israel chak'am wo' taq chik reje paruye'aab' reh chi ma' nee ta qoh rukansaj i hoj chiquncheel, inki taqe.", "12": "<pb/>Eh re' i tinamit ma' kikimik taj, i nelik chaloq i sipjeel chikiij xak'erik chik kichii' ruum i ruti'kiil xanq'ajb'anik chik paam i taxaaj inki a'n."}