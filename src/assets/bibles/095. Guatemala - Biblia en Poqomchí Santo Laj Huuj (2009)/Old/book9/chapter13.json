{"1": "<pb/>Re' Saúl wilik chik ruhab'ul noq xokik chi reyil. Eh noq kiib' chik haab' rokiik chi reyil chinaah i tinamit Israel.", "2": "Xusik' kiwach ixib' miil chi soldado chi kixilak i aj Israel, eh kiib' miil i xi kahnik ruuk' i Saúl ar Micmas ar Bet-el, re' chik i jinaj miil xkahnik ruuk' i Jonatán ar Gabaa, chupaam i kiye'aab' taqe i riih rumaam i Benjamín. Eh re' taqe i junch'uq chik re' Saúl xutaq'aaj reje pankipaat chi kiju'junaal.", "3": "Eh re' Jonatán wilik taqe i ki soldado i aj filisteo xukansaj ar Gabaa. Eh re' taqe i aj filisteo xkib'iraj rib'iral. Re' Saúl xutaq'aaj ruxuljiik i tuun chupaam chu'nchel i tinamit, reh chi chu'nchel i aj hebreo naakinab'iniik reh chib'ih i xk'ularik.", "4": "<pb/>Chu'nchel i aj Israel xkinab'eej chi re' Saúl xukansaj i ki soldado taqe i aj filisteo, ruum xkixowaaj wach i aj Israel. Eh chu'nchel i aj Israel xkimol kiib' ruuk' i Saúl ar Gilgal.", "5": "Eh re' taqe i aj filisteo keh xkimol kiib' chi q'aq'inik kuuk' i aj Israel lajeeb' ru ka'winaq miil i kikareta, waqiib' miil i ki soldado rij kawáyu ojik inki a'n Eh re' ojik inki a'n chi kooq xiik' naah kik'ihaal je' k'ihaal i saniib' tub'lik chi chii' i palaw. Eh ar xiooj Micmas ar xponik kiyejaa' i ki-itz'ihy naah paat panelb'aal reje reh i q'iij reh i tinamit Bet-avén.", "6": "<pb/>Eh noq xkilow i aj Israel chi ma' naa ta kianam ruko'ljiik kiib' pan kiq'ab' i aj filisteo xooj kikeb'aa' kiib' pantaq paat ab'aj, pantaq hoop, pantaq jul, xilak taq ab'aj, pantaq rooq ha', pantaq chaamlaj jul.", "7": "Eh ma' k'isiin wo' kik'ihaal keh xi q'ahxik reje chi juntar i nim ha' Jordán, xiooj chupaam i kiye'aab' i riih rumaam i Gad, eh i Galaad. Eh re' Saúl kox kahnik pee ar Gilgal, re' taqe i ru soldado wilkeeb' ruuk' xakib'arb'otik chik ruum kiyo'jiik.", "8": "Re' Saúl wuq'uub' q'iij xub'an i uy-inik ar je' wo' rukab' i xq'orarik reh ruum i Samuel. Xa re' la' re' Samuel xucham cho riib' ma' xponik ta wo' ar Gilgal ruum i re' wilik taqe i ru soldado xa xi elik reje.", "9": "Ruum aj re', re' Saúl je' wili xuq'or keh: <pb/>Chak'am taq cho weh i chikop naa qak'atam chi mayiij k'amb'al qiib' panotob'il ruuk' i Dios, inki. <pb/>Eh re' Saúl xk'atwik reh i mayiij re' re'.", "10": "<pb/>Eh noq manlik k'ahchi' rukohlaam ruk'atariik i mayiij i Saúl xponik i Samuel. Eh re' i Saúl xelik chaloq chi k'ulariik i Samuel xchalik ruyeew rusuqkiil ruk'ux.", "11": "Re' Samuel je' wili xuq'or reh i Saúl: <pb/>¿Chib'ih reet noq xa a'n i re'? inki. <pb/>Re' Saúl je' wili i xuq'or: <pb/>Re' hin noq xwilow chi re' taqe i soldado k'ahchi' kojiik, re' hat ma' xat k'ulik ta iloq chupaam i q'iij aq'orom. Xanaah re', re' taqe ki soldado i aj filisteo kimolom chik kiib' ar Micmas.", "12": "Xnukapaaj i hin chi naa kichalik chi q'aq'inik quuk' ayu' Gilgal, chi naa kianam qeh chi ma' ta xnuyeew wiib' pan q'ab' i QaJaaw Dios. Ruum aj re', re' hin xwilow chi koruman chi xnuk'at i mayiij wili, inki.", "13": "<pb/>Eh re' Samuel je' wili ruchaq'weesjiik xub'an: <pb/>Re' i xa a'n wili xa sahcheel laj na'ojb'al. Wita xanimaj i xuq'or aweh i QaJaaw re' reh xat rukanaa' naq chi reey chi jumpech chikinaah i aj Israel.", "14": "Eh re' hat ma' naa ta kahnik chi reey chi jumpech. Re' QaJaaw Dios naa rusik'im wach jino'q i winaq je' rukab' imponik chuwach i reh re' chik i reh naa rupab'aam chi k'amal b'eeh chikinaah i aj Israel, ruum re' hat ma' xanimaj taj i xuq'or aweh i QaJaaw Dios, inki.", "15": "<pb/>Eh xelik reje i Samuel Gilgal xooj Gabaa pan kiye'aab' i riih rumaam Benjamín. <pb/>Eh re' Saúl reh xtohq'ik rajlaam taqe i ru soldado, eh ach waqiib' siento chi kiib' xkahnik ruuk'.", "16": "Eh re' Saúl ruch'ihil i Jonatán re' i rak'uun, ruch'ihil taqe i ki soldado xi kahnik ar Gabaa wilik pan kiye'aab' riih rumaam Benjamín. Eh re' taqe i ki soldado i aj filisteo ar xponik kiyejaa' i ki-itz'ihy naah paat Micmas.", "17": "Eh ox ch'uq taqe i ki soldado i aj filisteo xiooj chi relq'jiik i chib'ih keh i aj Israel. Re' peet ch'uq xiooj reje chupaam i b'eeh inooj Ofra wilik paruyuq'ul i Sual.", "18": "Re' rukab' ch'uq xiooj reje Bet-horón, re' i roox ch'uq xiooj reje chi k'ulwaach i k'ixkaab' wilik ar Zeboim wilik reje pank'ula't reh i chiq yuuq'.", "19": "<pb/>Chupaam taqe i q'iij re' re' ma' xta naq jino'q ch'eyel ch'ihch' chupaam chu'nchel i tinamit ruum re' taqe i aj filisteo xkikapaaj chi je' re' ma' nee ta nkiyejaa' kiq'aslaj ch' ihch', kiq'as ju' ch'ihch', taqe aj Israel.", "20": "Ruum re' taqe i aj Israel ko kiooj kuuk' i aj filisteo chujuk'ariik i ruch'ihch'aal i ki arado, i kasaroon, i kikeej, i kiloklok naah macheet.", "21": "Eh kiib' chi tumiin re' ruuk' i plata inkitoj chi riij noq inkijuk' i ruch'ihch'aal i ki arado, i kasaroon. Eh jinaj chi tumiin re' ruuk' i plata inkiyeew chi riij noq inkijuk' i kikeej taqe i kich'ihch'.", "22": "Eh noq ponik i ruq'ijil i q'aq'inik ma' jino'q keh i ki soldado i Saúl i Jonatán wilik kiq'aslaj ch'ihch' kiq'as ju' ch'ihch', xa re' wo' keh kikab'cheel wilik kich'ihch' pan kiq'ab'.", "23": "Eh junch'uq i ki soldado i aj filisteo xiooj q'atool chupaam i b'eeh inooj ar Micmas."}