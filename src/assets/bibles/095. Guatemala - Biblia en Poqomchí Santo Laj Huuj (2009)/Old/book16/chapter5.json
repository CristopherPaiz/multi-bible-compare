{"1": "<pb/>Chupaam taqe i q'iij re' re', re' taqe winaq, je' wo' taqe kehk'een xtohq'ik kiwech'um kiib' kuuk' i kuch aj Judío.", "2": "Wilik taqe i je' wili i xkiq'or: Re' hoj k'ih taqe i qak'uun qixq'uun, k'uxumb'al qeh inqaaj, naa qasik'im aha' naa ruchaliik qatrigo reh chi ma' nee ta qoh kimik ruum qawa', inki taqe.", "3": "Eh wilik i xiq'orik reh chi je' wili: Ruum i wi'jaleel xqayeew chi kemeel i ruhujil i qakaal, i qapaat, xqayeew wo' qatik chi riij i tumiin, inki taqe.", "4": "Eh wilik i kiq'orik reh chi je' wili: Re' hoj koxqakemelej qatumiin reh chi xqa'an i tooj ruuk' i reey, xqakanaa' ruhujil i qak'aal, eh xqayeew i qatik chi riij.", "5": "Re' hoj eliik wach qati'jolal kuuk' i b'ehoom. Eh re' taqe i qak'uun, qixq'uun i hoj elik wo' wach ruuk' i kak'uun kixq'uun i keh. Xa re' la' ruum ruti'kiil inqak'ayej chi mosojik i qak'uun qixq'uun kuuk' i keh. Eh wilik taqe i qixq'uun qak'ayem chik keh chi mosojik, yu'naak ma' nee ta chik i ruyee riib' chi neenqaq'uch keh ruum ma' xta chik wilik qeh. Re' i qak'aal, ruch'ihil i qatik qamu'uun tokoom chik inehchanik reh, inki taqe.", "6": "<pb/>Eh noq xb'iraj taqe i xkiq'or, re' hin ma' k'isiin ta noq xchalik nuk'aah.", "7": "Eh noq nukapaam chik riij chi korik xnuq'il taqe i b'ehomaq, taqe wilkeeb' chi taaq'anik, je' wili xnuq'or keh: <pb/>¿Mi holohik re' chi napahqaaj taq tojb'al riij atumiin keh taq aatinamiit? kinki keh. <pb/>Eh xnuq'or wo' keh chi naa kimolom kiib' reh chi naa qaq'oriik chi riij i re'.", "8": "Eh je' wili xnuq'or keh: <pb/>Re' hoj xti ko aha' i xuyeew riib' chi qawach xqesaj taqe chaloq i quch tinamitaal aj Judío chi ri'sil i kajaawriik i tokoom tinamit. Eh re' taq i hat yu'naak k'ahchi' wo' taq chik aloq'om reh chi nee wo' chik inqaloq' i hoj, kinki keh. <pb/>Re' keh ma' xichaq'wik taj ruum ma' inkireq ta chik chi riij chib'ih i naa kiq'orom.", "9": "<pb/>Re' hin je' wo' chik wili xnuq'or keh: <pb/>Re' taq i k'ahchi' kaat re' re' ma' holohik taj, ma' nayohleej ta taq i Dios, k'ahchi' taq a'nam aweh i yiib' wach na'ojb'al inki a'n i tokoom tinamit ki-ixowanik qawach reh chi nee qoh kikaqse'laaj.", "10": "Re' hin, re' taqe i kikamanik chi nuto'ool qaye'em wo' qatumiin i hoj, qaye'em wo' ki trigo chi kemeel i quch aj Judío, xa re' la' re' hoj naa qakuyum kimahk ruuk' i kikemeel re' re'.", "11": "Re' hin i nupahqaaj otob'il aweh taq i hat chi yu'naak chaq'asaj taq i ruhujil kak'aal, i kipaat, je' wo' hoq i ki uuva, i ki olivo. Chaq'asaj wo' chik taq keh i rak'uun taq atumiin xkitoj riij taq aweh, je' wo' hoq i trigo, i aseite, riis uuva taq xak'ul.", "12": "<pb/>Eh re' taqe i b'ehoom je' wili chaq'wik xkian: <pb/>Re' hoj nee wo' chik inqaq'asaj keh chu'nchel i re', ma' naa ta chik apahqaam keh je' rukab' i xaq'or, inki taqe. <pb/>Eh re' hin xnuyuq'eej taqe i k'amal kib'eeh aj tiij chikiwach i keh xkiq'or i xti korik chi naa kia'nam i xkiq'or.", "13": "Re' hin xnukihraaj wach i nuso', je' wili xnuq'or keh: <pb/>Je' wili i naa rub'anam i QaJaaw Dios noq naa risam taqe cho pankipaat, pan kiye'aab' awach taqe i ma' naa ta kianam i xkiq'or korik chi naa kianam. Eh naa ruq'uchariik i chib'ih keh, kinki. <pb/>Chu'nchel i kimolom kiib' ar je' wili xkiq'or: <pb/>Je' ta naq re', inki taqe, eh xkiloq'ej i Dios. Re' tinamit xkian wo' hoq i xkiq'or.", "14": "<pb/>Eh juninaq chik haab' rokiik chi reyil i Artajerjes noq xirupab'aa' chi taaq'anik chinaah i tinamit Judá. Eh xponik kab'laj ru ka'winaq haab' chik rokiik chi reyil, eh chuwach i kab'laj haab' re' re', ni xata re' hin, ni xata re' taqe to'ool weh xqak'ul qatojb'aal, ni xata xqapahqaaj k'uxumb'al qeh.", "15": "Eh re' taqe i aj taaq'oom wihinaq taqe cho chi peet chi nuwach jinaj nimlaj ihq xkiyeew wach naah i tinamit, ruum i iqal i iqal inkipahqaaj ka'winaq chi tumiin re' ruuk' i plata, inki pahqaaj k'uxumb'al keh je' wo' riis uuva. Eh re' taqe i kikamanik kuuk' chu'nchel xkipahqaaj, re' hin ma' je' ta re' i xnub'an, ruum i nuyohleej i Dios.", "16": "Eh xnuyeew wo' nuk'ux chi rutinamiit i koraal tz'aq chi riij i tinamit. Re' hin ma' xnuloq' ta wak'aal. Re' taqe i xitowik weh xkiyeew wo' kik'ux chub'aan i kamanik.", "17": "Eh jinaj siento ruuk' lajeeb' roxk'ahl taqe i aj Judío xi wihik panupaat, eh chi kixilak i re' xi wihik taqe i raj kamanoom ajaab'ees. Eh ma' xwaajlaaj ta taqe haa' i kichalik chupaam i tinamit wilkeeb' chi qajunsuut.", "18": "Eh re' inkiyejaa' chi k'uxumb'al weeh rajlaal i q'iij, inkikansaj jinaj i b'ooyax, waqiib' i tentzun re' ruuk' i sik'ooj kiwach wilik taqe i kixlaan, eh xiik' naah k'ihaal i riis uuva inkik'am cho weh rajlaal lajeeb' q'iij. Atoob' ta yohb'aal wach insahchik ma' nik' ta xnupahqaaj k'uxumb'al weh keh i tinamit ruum weht'al i hin chi yohb'aal wach i ihq wilik chikinaah i tinamit.", "19": "<pb/>QaJaaw Dios nee ta tii nakoj paruman aha' wili i holohik xnub'an kuuk' i tinamit wili."}