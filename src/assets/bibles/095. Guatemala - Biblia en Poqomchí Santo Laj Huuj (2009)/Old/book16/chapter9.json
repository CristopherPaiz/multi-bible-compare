{"1": "<pb/>Eh pan kijib' ru ka'winaq rub'eeh i poh re' re' xkimol kiib' i aj Israel xkian kitiij chi ma' kianam ta kiwa' kihaa', xkikoj i q'as wach itz'ihy chikiij ruum i ruti'kiil kik'ux, eh xkitukej pooq wach kinaah.", "2": "Re' taqe i aj Israel xkesaj kiib' chi kixilak i tokoom tinamit, eh xkipab'aa' kiib' je' wili i xkiq'or: Xoj mahkunik i hoj, eh ximahkunik wo' chee qamaam qati't, inki taqe.", "3": "Eh noq pa'alkeeb' pan kiye'aab' ixib' ora x-ilarik wach i ruk'uhb'aal i qaDios chikiwach. Eh chuwach wo' chik ixib' ora xkipahqaaj kuyb'al kimahk, eh xkiloq'ej i qaDios.", "4": "Eh re' taqe i aj Levíta Jesúa, Bani, Cadmiel, Sebanías, Buni, Serebías, Bani, Quenani kib'ihnaal xijohtik johtoq chinaah inajt naah i ye'aab' kow xkik'er kichii' chulooq'jiik i qaDios.", "5": "Eh re' taqe i aj Levíta Jesúa, Cadmiel, Bani, Hasabnías, Serebías, Hodías, Sebanías, Petaías kib'ihnaal je' wili xkiq'or reh i tinamit: <pb/>Wukteen taq johtoq chayeew taq ruloq'il i QaJaaw Dios xti nim rajaawriik. <pb/><t>Chayeew taq ruloq'il chi juneliik,</t> <t>chayeew taq runimaal wach</t> <t>i loq'laj rub'ihnaal chi juneliik.</t>", "6": "<pb/><t>Eh re' Esdras je' wili xkiq'or parutiij:</t> <t>Hat QaJaaw, xa re' wo' hat i Dios</t> <t>Re' hat xat yej-anik reh i taxaaj, i ch'umiil wilkeeb' chupaam.</t> <t>Re' hat xatyej-anik reh i wach ak'al, wilkeeb' chupaam.</t> <t>Re' hat xatyej-anik reh i palaw, i wilkeeb' chupaam.</t> <t>Re' hat ti ye'wik kik'achariik taqe i chib'ih jariik,</t> <t>ruum aj re' tikiloq'ej taqe i ch'umiil wilkeeb' pan taxaaj.</t>", "7": "<pb/><t>QaJaaw Dios re' wo' hat xat sik' wik cho wach i Abram,</t> <t>re' wo' hat xat eesanik cho reh Ur, re' kitinamiit i aj Caldeo,</t> <t>re' wo' hat xat kojwik rub'ihnaal chi Abraham.</t>", "8": "<t>Re' hat xakoj rehtaal chi korik wach ruk'ux chawach,</t> <t>je' re' noq xayejaa' wach ruuk'</t> <t>i xaq'or reh chi naa aye'em keh i riih rumaam</t> <t>i kiye'aab' i aj cananeo,</t> <t>aj heteo, aj amorreo,</t> <t>ferezeo, aj jebuseo, aj gergeseo.</t> <t>Re' hat xayeew wo' keh ruum re' hat korik wach ak'ux.</t>", "9": "<pb/><t>Eh xakoj wo' rehtaal i ti' k'axik xkik'ul i qamaam qati't ar Egipto,</t> <t>xab'iraj wo' hoq noq xkipahqaaj awotob'il noq wilkeeb' chi chii' i kaq palaw.</t>", "10": "<t>Eh xa a'n rehtaliil i sahchb'al k'uxliis ruuk' i kireey i aj Egipto</t> <t>je' wo' kuuk' i kikamanik ruuk',</t> <t>je' wo' kuuk' chu'nchel i aj Egipto.</t> <t>Ruum xawil chi k'ahchi' naq</t> <t>kik'sam chi ti' k'axik i qamaam qati't.</t> <t>Eh xk'uloq ayu' yu'naak chi xooj rib'iral</t> <t>chupaam taqe i tinamit chi na a'n taqe i nimaq wach na'ojb'al.</t>", "11": "<t>Eh xa ch'aq panyejaal i kaq palaw chikiwach i qamaam qati't,</t> <t>reh chi panchiqiij xi-ik'ik panyejaal.</t> <t>Eh xa tz'ap kinaah pan palaw taqe i aj Egipto k'ahchi' rajiminiik keh.</t> <t>Xiooj qohoq ko paruchamiil i palaw, je' rukab' noq inkutarik qohoq jino'q ab'aj.</t>", "12": "<t>Noq xib'ehik cho pan q'iij i qamaam qati't,</t> <t>xak'am cho kib'eeh ruuk' i junrahp chi suutz',</t> <t>noq xib'ehik cho chaq'ab' xak'am cho kib'eeh ruuk' i</t> <t>junrahp chi q'aaq' reh chi xkilow chee kib'eeh xi chalik wii'.</t>", "13": "<pb/><t>Eh chinaah i yuuq' Sinaí xaq'o'reej taqe cho pan taxaaj i qamaam qati't,</t> <t>xaq'or cho keh aak'uhb'aal xatijej taqe,</t> <t>xaq'or keh chib'ih i naa kianam.</t> <t>Eh q'e' holohik aak'uhb'aal xaq'or keh.</t>", "14": "<t>Eh xaq'or wo' keh i k'uhb'aal chi riij i hi'limb'al q'iij q'e' looq' chawach,</t> <t>xaq'or keh aak'uhb'aal xatijej taqe,</t> <t>ruuk' chii' awaj kamanoom Moisés.</t>", "15": "<pb/><t>Eh noq ma' xta naq chik kiwa' xaqasaj chee kiwa' pan taxaaj.</t> <t>Eh noq ma' xta naq chik kihaa' xawesaj chee kihaa' pansaq rehp ab'aj.</t> <t>Xaq'or keh chi naa kokiik chupaam</t> <t>i ye'aab' aq'orom keh chi naa aye'em keh.</t>", "16": "<t>Xa re' la' re' taqe qamaam qati't xkiq'etwachej aak'uhb'aal,</t> <t>xkikowb'isaj i kánima, ma' xkaaj ta kib'iram aak'uhb'aal.</t>", "17": "<t>Eh ma' xkaaj ta kib'iram,</t> <t>ma' xkiyeew ta rajaawriik i sahchb'al k'uxliis</t> <t>xa a'n cho kuuk' pampeet. Xkikowb'isa la'</t> <t>kánima, xkiq'etwachej kiib' chawach</t> <t>xkaaj wo' naq chik kisik'im, k'amal kib'eeh</t> <t>reh chi naa wo' naq chik kik'amariik reje Egipto.</t> <t>Xa re' la' re' hat jinaj Dios kuyuul xakuy kimahk,</t> <t>ruum q'e' hat atoob', hat chaq'laam</t> <t>q'uun inchalik aajosq'iil, hat aj keteloom wachiis,</t> <t>ruum aj re' ma' xakanaa' ta taqe chi kutkeel.</t>", "18": "<pb/><t>Eh xkiyejaa' wo' jinaj i k'isa imas wakax oro,</t> <t>xkikoj chi ki dios, xkiq'or chi re' re' x-esanik</t> <t>cho keh Egipto, re' re' i runimaal mahk xkian.</t>", "19": "<t>Eh re' hat ruum chi ma' k'isiin</t> <t>i ketelinik wachiis awuuk' ma' xakanaa' ta</t> <t>taqe chi kutkeel chupaam i ye'aab' chiq yuuq'.</t> <t>Xak'am la' wo' cho kib'eeh ruuk'</t> <t>i junrahp chi suutz' pan q'iij.</t> <t>Eh xak'am wo' cho kib'eeh ruuk'</t> <t>i junrahp chi q'aaq' chaq'ab',</t> <t>reh chi xkilow chee kib'eeh xi chalik wii'.</t>", "20": "<pb/><t>Eh xayeew cho keh aawuxlaab'al</t> <t>reh chi xak'uhtaaj keh i korik.</t> <t>Ma' jaruuj xakanaa' ruye'ariik keh i maná,</t> <t>ma' xakanaa' ta wo' hoq ruye'ariik kihaa'.</t>", "21": "<t>Ka'winaq haab' taqe xak'uxlaaj chaloq noq xik'ik cho chupaam i ye'aab' chiq yuuq',</t> <t>xayeew keh chu'nchel i ajwaal wach chi keh,</t> <t>ma' nik' ta xi kahnik chi ma' xta kiso',</t> <t>eh ma' xsipjik ta wo' chee kooq chi b'ehik.</t>", "22": "<pb/><t>Eh xaq'asaj wo' pan kiq'ab' i nimaq tinamit.</t> <t>Xkichop naah i tinamit Hesbón,</t> <t>re' wilik wii' chi reyil i Sihón.</t> <t>Eh xkichop naah i tinamit Basán,</t> <t>re' wilik wii' chi reyil i Og.</t>", "23": "<t>Eh xak'ihaaxb'isaj wo' kiih kimaam,</t> <t>korehtaal xi ponik chi je' k'ihaal i ch'umiil pan taxaaj</t> <t>xak'am wo' taqe chaloq chupaam i</t> <t>ye'aab' aq'orom cho rib'iral keh i kimaam kati't.</t>", "24": "<t>Re' taqe i aj Israel xayeew q'ab' keh chi xi okik chupaam i ye'aab' Canaán,</t> <t>xkian reh taqe i patim ar ruch'ihil taqe i wilkeeb' chi reyil,</t> <t>xkian reh taqe i aj cananeo.</t> <t>Re' taqe i tinamit wilkeeb'</t> <t>ar xaq'asaj pan kiq'ab' i aj Israel,</t> <t>reh chi re' chik i keh xi kahnik chi taaq'anik chikinaah.</t>", "25": "<t>Eh xkichop wo' naah taqe i tinamit kotimaj kiij chi tz'aq,</t> <t>eh xkichop naah taqe i holohaq ye'aab'.</t> <t>Eh xkichop wo' naah i holohaq paat</t> <t>wilik taqe i jul ha' chi chii' re' taqe i tikooj wii' i uuva,</t> <t>i olivo, i tikooj taqe wii' i chee' suq inkiwachuj.</t> <t>Re' keh xkik'ux keh i re', korehtaal xinujik,</t> <t>xiq'inaab'ik.</t>", "26": "<pb/><t>Xa re' la' xkijosaj chaajosq'iil,</t> <t>ruum xat kiq'etwachej,</t> <t>ma' xponik ta panaq'kiwach aak'uhb'aal.</t> <t>Eh xkikansaj taqe i jalal aq'oral,</t> <t>xq'orik keh chi naa wo' chik kisutiniik awuuk'</t> <t>eh ma' k'isiin i yiib' wach na'ojb'al xkian chawach.</t>", "27": "<t>Ruum aj re', re' hat xaq'asaj</t> <t>taqe pan kiq'ab' i nixowanik kiwach re' i xib'anik ti' k'axik keh.</t> <t>Re' noq ti' chik wilkeeb' xkipahqaaj aweh chi naa taqe atoob'eem.</t> <t>Re' hat kopan taxaaj xab'iraj chee kitiij,</t> <t>ruum q'e' hat aj keteloom wachiis,</t> <t>xataq'aaj ko'len keh pan kiq'ab' i nixowanik kiwach.</t>", "28": "<t>Eh noq suq chik wilkeeb' inki a'n wo' chik yiib' wach na'ojb'al chawach.</t> <t>Ruum aj re', re' hat xakanaa' wo' chik taqe pan kiq'ab' i</t> <t>nixowanik kiwach, i xib'anik ti' k'axik keh.</t> <t>Eh inkipahqaaj wo' chik kitoob'jiik aweh.</t> <t>Re' hat ruum chi ma' k'isiin i ketelenik wachiis awuuk',</t> <t>eh k'ih pech xako'leej taqe.</t>", "29": "<t>Re' hat xaq'or keh chi naa kianam i ruq'or taqe aak'uhb'aal,</t> <t>re' keh xkiq'ehtaaj kiib' chawach.</t> <t>Eh ma' xkaaj ta kianam i xaq'or,</t> <t>xkiq'eb' chi riij kik'ux aak'uhb'aal.</t> <t>Xanaah re', re' taqe k'uhb'aal xaq'or keh re' naq i re' naa ruye'wiik kik'achariik.</t> <t>Xa re' la' xkikowb'isaj i kánima.</t> <t>Ma' xkaaj ta kib'iram i xaq'or keh.</t>", "30": "<pb/><t>Re' hat najt xa a'n iq'unil kuuk',</t> <t>xa k'uhb'aleej taqe ruuk' i Santolaj aaWuxlaab'al,</t> <t>eh ruuk' kichii' taqe i jalal aq'oral,</t> <t>re' keh xama' xkib'iraj ta wo' hoq,</t> <t>ruum aj re' xaq'asaj taqe pan kiq'ab' i tokoom tinamiit.</t>", "31": "<t>Ruum chi re' hat QaJaaw Dios</t> <t>ma' k'isiin i ketelinik wachiis awuuk',</t> <t>ma' xasach ta kiwach.</t> <t>Eh ma' xakanaa' ta taqe chi kutkeel,</t> <t>ruum re' hat q'e' hat atoob' q'e' nim ak'axb'al.</t>", "32": "<t>QaJaaw Dios nim awajaawriik,</t> <t>xiik' naah nimaal awach, xiik' naahyohb'aaliil awach.</t> <t>Eh i na a'n aha' wilik i ayejaam wach,</t> <t>ruum q'e' nim ak'axb'al.</t> <t>Ma' ta naq neenakana' chi je' re' i ti' k'axik</t> <t>xkik'ul i qareey, i k'amal qab'eeh,</t> <t>taqe i k'amal kib'eeh aj tiij taqe i jalal aq'oral,</t> <t>taqe i qamaam qati't, taqe aatinamiit.</t> <t>Eh xa re' wo' xtohq'ik cho rik'ulariik noq</t> <t>xi wihik chee kireey i aj Siria,</t> <t>eh xk'uloq ayu' yu'naak.</t>", "33": "<t>Ruuk' i ti' k'axik xayeew cho chi qanaah</t> <t>inqilow noq re' hat korik wach ak'ux</t> <t>ruum xa a'n cho quuk' aha' wilik aq'orom chaloq.</t> <t>Eh re' hoj xa re' i yiib' wach na'ojb'al inqa'an.</t>", "34": "<t>Re' taqe i qareey, re' taqe i k'amal qab'eeh,</t> <t>re' taqe i k'amal kib'eeh aj tiij, re' taqe i qamaam qati't,</t> <t>ma' xkian taj i ruq'or aak'uhb'aal,</t> <t>ma' xkaaj ta kib'iram i xaq'or keh,</t> <t>ma' xkaaj ta kik'amam naah i xa tijej taqe wii'.</t>", "35": "<t>Eh noq wilkeeb' chik pan kajaawriik,</t> <t>noq ma' k'isiin chik i chib'ih keh aye'em,</t> <t>chupaam i ye'aab' xaq'asaj keh i rub'an wii' i tik,</t> <t>re' i keh xama' xkian ta wo' hoq inawaaj i hat,</t> <t>xama' xkikanaa' ta wo' hoq</t> <t>i kiyiib' wach na'ojb'al.</t>", "36": "<pb/><t>Chawil yu'naak, re' hoj xa chi mosojik wilkooj</t> <t>chupaam i holohik laj ye'aab' xayeew cho keh i qamaam qati't.</t> <t>Reh chi neen qa'an rusuqkiil i tik mu'uun i nelik chuwach konaa qak'axkilem.</t>", "37": "<t>Re' taqe i tik ma' k'isiin wo' naq i kiwach i nelik,</t> <t>xa re' la' chu'nchel inooj keh i qareey xakoj taqe chi taaq'anik chi qanaah,</t> <t>ruum xooj mahkunik chawach.</t> <t>Re' keh inki a'n quuk' chib'ih inkaaj i keh,</t> <t>je' wo' re' inki a'n kuuk' i qachikoop,</t> <t>xiik' naah ti'kiil wilkooj, inki parutiij.</t>", "38": "<pb/>Eh re' taqe i tinamit xkian jinaj wach kik'ux xkik'ulaa' aha' wilik i xkiyejaa' wach i k'amal kib'eeh xkikoj i kib'ihnaal, xkikoj wo' kib'ihnaal taqe i k'amal kib'eeh aj tiij aj Levíta."}