{"1": "<pb/>Re' i QaJaaw Dios xuq'oreej wo' chik ruka'peech i Jonás, je' wilik i xuq'or reh:", "2": "Jonás yu'naak cha yejaa' awiib', naa awojiik chupaam i nimlaj tinamit Nínive neenaq'or rib'iral keh chib'ih i naa nuq'orom aweh, inki.", "3": "<pb/>Eh re' Jonás xooj wo' pan tinamit Nínive je' rukab' i xq'orarik reh ruum i QaJaaw Dios. Re' i tinamit Nínive xiik' nah nimaal, je' naa ixib' q'iij imb'eehjiik paam chi oqis.", "4": "Eh noq xokik i koq i Jonás jinaj q'iij xb'ehik pan tinamit k'erlik chii' chi q'orariik chi je' wili: Je' yu' pankaa' winaq q'iij naarusachariik wach i tinamit Nínive ruum i Dios inki.", "5": "<pb/>Noq xkib'iraj chi je' re' taqe i aj Nínive, chi nimaq chi kok' taq xkinimaj i Dios. Eh xkian kitiij chi ma' kianam ta kiwa' kihaa' xkikoj kiq'as wach so' chikiij.", "6": "Eh noq xponik rib'iral ruuk' i wilik chi reyil Nínive i xuq'or i Jonás jumehq'iil xresaj i ruholohik so' chiriij, q'as chik wach i ruso' xukoj ruum i ruti'kiil ruk'ux. Eh xelik chaloq chupaam i ruye'aab', xutzunaa' riib' nah chaaj.", "7": "Eh re' i reey ruch'ihil taqe i nimaq kiwach kikamanik ruuk' jinaj i k'uhb'aal xkesaj ruq'orkiil ar Nínive je' wili i xkiq'or: Ma' wach ta chik jino'q taq aweh i naa rub'anam ruwa' ruhaa', ni xata re' taqe i wakax, ni xata re' taqe i tentzun naa kianam kiwa' kihaa', inki.", "8": "Eh q'as taq chik wach aso' chakoj, rehtalil chi xayot' taq chik awánima chiriij taq amahk. Eh kow taq cha pahqaaj kuyb'al amahk ree Dios, cha kanaa' taq ayiib' wach na'ojb'al je' wo' chu'nchel i ti' k'axik i na a'n taq keh aawas ach'aaq'.", "9": "Chi je' re' nee oon naq inche rujal wach i rukapeb'aal i Dios, nee oon naq inche jot'looj wach i rujosq'iil, chi je' re' ma' nee ta naq qoh kimik, inki taqe.", "10": "<pb/>Eh re' i QaJaaw Dios xrilow i xkian i tinamit Nínive, chi xkikanaa' i kiyiib' wach na'ojb'al. Eh xukapaaj wo' chik chi ma' naa ta rusacham kiwach, je' naq rukab' i xuq'or cho pampeet."}