{"1": "<pb/>Re' QaJaaw Dios xukuxisaj i Noé, je' wo' taqe ixib' chi rak'uun je' wili xuq'or keh: Re' taq i hat naa taq ak'ihaaxb'iik, korehtaal taq inanujisaj i wach ak'al.", "2": "Eh chu'nchel i chikop wilkeeb' wach ak'al, naa ruwihiik taq awajaawriik chikinaah, ma' k'isiin naa kiyo'jiik taq awuum. Chi je' taqe i chikop kirupinik pan taxaaj, chi je' taqe xa wach ak'al kiwihik, chi je' taqe wilkeeb' pantaq ha'.", "3": "Re' hin nee taq i nuyeew q'ab' aweh chi nee taq inak'ux chu'nchel i chikop, reh chi nee taq inak'uxlaaj awiib'. Eh je' wo' chu'nchel jar b'uhr kiwach i chaaj.", "4": "Xa re' la' jinaj i ma' nwaaj taj chi nee taq inak'ux, re' i tiwik kik' paam, ruum re' i kik' inye'wik k'acharik.", "5": "Ruum re' hin xti korik taq i nuq'or aweh chi awach i xukansaj i ras ruchaaq', naa wo' nuye'em jilow ree i hin. Eh wila' xatrukansaj taq i chikop i hat, naa wo' nuye'em jilow ree hin, wila' xakansaj taq jino'q aawas achaaq' i hat, naa wo' nuye'em jilow aweh taq i hat.", "6": "<pb/><t>Wila' awach i xukansaj jino'q i ras ruchaaq',</t> <t>tokoom chik naa rukansaniik ree reh,</t> <t>ruum re' i ras ruchaaq' xukansaj nuyejaam chaloq chi je' nuwii' i hin.</t>", "7": "<t>Eh re' taq i hat wih-oq taq</t> <t>k'ih-oq awak'uun awixq'uun</t> <t>korehtaal kinujik chinaah i wach ak'al, inki.</t>", "8": "<pb/>Re' QaJaaw Dios je' chik wili i xuq'or reh i Noé ruch'ihil taqe ixib' chi rak'uun.", "9": "Chab'iraj taq, re' hin naa nuyejaam wach taq awuuk' i hat chib'ih i naa nub'anam taq awuuk' i hat, je' wo' hoq chib'ih i naa nub'anam kuuk' taqe awiih aamaam.", "10": "Je' wo' hoq chib'ih i naa nub'anam kuuk' chu'nchel i chikop xi elik chaloq pan kanowa paat. Re' taqe i chikop kirupinik pan taxaaj, taqe i chikop ruuk' paat taqe ehchaal, taqe i panch'ahn chikop, je' wo' kuuk' chu'nchel i chikop.", "11": "Re' naa nuyejaam wach taq awuuk': Re' chi re' hin ma' jaruuj chik naa nusacham kiwach i tinamit, je' wo' taqe i chikop ruuk' i elal ha', ruum ma' naa ta chik nuye'em elal ha' chi sachb'al kiwach taqe i wilkeeb' wach ak'al.", "12": "<pb/>Re' hin naa nukojom jinaj i rehtalil i naa nuyejaam taq wach awuuk' chi naa nub'anam reh juneliik, je' wo' hoq chib'ih i naa nub'anam kuuk' chu'nchel i chikop.", "13": "Re' re' raxkojl xnukoj pan suutz', i rehtalil chi naa rojiik eloq wach i nuyejaam wach chi naa nub'anam kuuk' taqe i k'achareel wach ak'al.", "14": "Eh noq naa nuqasam chaloq i suutz' wach ak'al, naa wo' ruk'utiniik i raxkojl nukojom pan suutz'.", "15": "Ruuk' i re' naa ruk'uliik panuk'ux i nuyejaam wach awuuk' taq i hat. Je' wo' hoq i nuyejaam wach chi naa nub'anam kuuk' i chikop. Eh ma' naa ta chik nuye'em i elal ha' chi sachb'al kiwach taqe re'.", "16": "Noq naa wilow wach i raxkojl chupaam i suutz', naa ruk'uliik cho panuk'ux i xqayejaa' wach awuuk' i hat. Je' wo' hoq i nuyejaam wach kuuk' chu'nchel i wilik kik'achariik chinaah i wach ak'al.", "17": "<pb/>Re' aj re' wili xkahnik chi rehtalil i nuyejaam wach chi naa nub'anam kuuk' i tinamit. Je' wo' hoq i nuyejaam wach chi naa nub'anam kuuk' chu'nchel i chikop, inki Dios reh i Noé.", "18": "<pb/>Re' taqe ixib' chi rak'uun i Noé i xi elik pan kanowa paat, je' wili i kib'ihnaal: Sem, Cam, Jafet, re' Cam rajaaw chaloq i Canaán.", "19": "Re' aj taqe wili ixib' chi rak'uun i Noé, eh ruuk' chik i kiih kimaam i keh xnujik i tinamit chinaah i wach ak'al.", "20": "<pb/>Re' Noé xtohq'ik wo' chik rab'ixeem wach aak'al, peet i reh xutoq'aa' rutikariik i uuva.", "21": "Eh re' Noé pan jinaj q'iij xuk'ej reh i k'ahlaj ha' korehtaal xohk'rik, t'uslik, noq xkahnik tool chupaam i ru itz'iihy naah paat.", "22": "Eh noq re' Cam rajaaw i Canaán xrilow i rajaaw chi xohk'reel, eh chi t'uslik xchalik ruq'or keh kab'chel i ruchaaq' wilkeeb' rij paat.", "23": "Noq xkib'iraj chi je' re' i Sem ruch'ihil i Jafet xkik'am chaloq nah kitileb' i b'urb'al, ruuk' i re' xkib'ur i kajaaw. Eh kib'aq'aam reje i kiwach chi juntar noq xik'u'loq ruuk', re' inkaaj chi ma' xkilow taj chi t'uslik i kajaaw.", "24": "Noq xik'ik i ruxohk'riik i Noé xunab'eej chib'ih jariik i xb'aan reh ruum i rak'uun chaaq'b'ees.", "25": "Je' wili i xuq'or: <pb/><t>Re' i Cam xuq'eb' i rak'uun Canaán rub'ihnaal.</t> <t>Je' re' noq, re' reh naa rukahniik chi xa je' chik jino'q k'isamoso</t> <t>kuuk' i ras kab'chel, inki.</t>", "26": "<pb/>Je' wo' chik wili i xuq'or i Noé: <pb/><t>Re' ta naq i waJaaw i nuDios neentoob'iin reh i wak'uun Sem,</t> <t>eh re' Canaán nee ta nkahnik chi xa je' jino'q rumoso.</t>", "27": "<t>Eh nee ta naq inye'arik runimaal wach ruum i Dios i wak'uun Jafet</t> <t>i naa rupatiniik chupaam i ru-itz'ihy naah paat i Sem,</t> <t>eh re' i Canaán nee ta nkahnik chi xa je' jino'q rumoso, inki.</t>", "28": "<pb/>Noq rub'anam chik i runimaal jab', re' Noé ko ixib' siento ruuk' lajeeb' roxk'ahl haab' chik xk'acharik.", "29": "Je' re' noq, re' Noé b'elejeeb' siento ruuk' lajeeb' roxk'ahl haab' i wilik reh noq xkimik reje."}