{"1": "<pb/>Re' QaJaaw Dios je' wili i xuq'or reh i Jacob: Yu'naak cha yejaa' taqe i chib'ih aweh, eh nee tiooj chi patinik chupaam i ye'aab' Bet-el. Ar neenayejaa' jinaj i artaal chi loq'oomb'al weh i hin, hin aaDios. Re' xnuk'uhtaaj wiib' chawach noq elik ina' a'n chuwach aawas Esaú, inki.", "2": "Eh noq xrib'iraj chi je' re' i Jacob je' wili i xuq'or keh i awach reh wilkeeb' parupaat, je' wo' taqe i wilkeeb' ruuk': <pb/>Chawesaj taq i tiyoox wilkeeb' taq awuuk', cha a'n taq awitiin, chajal taq aso'.", "3": "Taq taq chi jumehq'iil chupaam i ye'aab' Bet-el, ar naa nuyejaam jino'q i artaal reh chi naa nuloq'em i nuDios xtoob'inik weh noq wilkiin chupaam i ruti'kiil nuk'ux. Re' reh juneliik wilik wuuk' xa aha' kinooj, inki.", "4": "<pb/>Re' taqe i re' xkiq'asaj wo' reh i Jacob chu'nchel i tiyoox wilik kuuk', xkiq'asaj wo' reh chu'nchel i kika'xikin. Eh re' reh xumuq'aa' taqe chi ri'sil i juniwal chi ruche'el tz'inuj, wilik ma' najt ta ar Siquem.", "5": "Re' QaJaaw Dios xuyeew q'ab' chi xchalik kiyo'jiik i tinamit wilkeeb' chi junsuut i ye'aab' xelik reje wii' i Jacob ruch'ihil taqe awach reh. Ruum i re', ma' xooj ta b'anroq keh wach b'eeh.", "6": "<pb/>Eh re' Jacob haa' taqe i kitahqinik reh xi ponik chupaam i ye'aab' Luz rub'ihnaal, re' wo' hoq i tinamit Bet-el, wilik ar Canaán.", "7": "Re' Jacob ar xuyejaa' jinaj i artaal, re' i ye'aab' re' re' El-bet-el i rub'ihnaal xukoj, ruum ar xuk'uhtaaj riib' i Dios chuwach noq elik i rub'an chuwach i ras Esaú.", "8": "Eh ar wo' xkimik ixoq Débora, re' i xcha'jinik reh i Rebeca. Ar xkimuq'aa' chi ri'sil juniwal chi ruche'el tz'inuj ma' najt ta ruuk' i Bet-el. Re' Jacob re' juniwal chi tz'inuj imb'aan wii' oq'ik i xikoj chi rub'ihnaal i ye'aab' re' re'.", "9": "<pb/>Noq xsutinik wo' chik chaloq i Jacob reh i Padan-aram, ar wo' chik Bet-el xuk'uhtaaj riib' i Dios chuwach, eh xkuxeesjik.", "10": "Je' wili i xq'orarik reh: <pb/><t>Re' hat, Jacob ab'ihnaal yu'naak,</t> <t>xa re' la' yu'naak johtoq chi qawach</t> <t>Israel chik i naa ab'ihnaam, i nuchjik.</t> <pb/>Noq jalooj chik i rub'ihnaal,", "11": "je' wili i xq'orarik reh: <pb/><t>Re' hin i Dios nim wajaawriik,</t> <t>re' hin naa nuk'ihaaxb'isam taqe awak'uun awixq'uun, taqe awiih aamaam.</t> <t>Eh korehtaal kiponik chi k'ih ch'uq chi tinamit,</t> <t>eh wilik taqe i naa kokiik chi reyil.</t>", "12": "<t>Re' ye'aab' xnuyeew cho reh aamaam Abraham, i xnuyeew reh awajaaw Isaac,</t> <t>naa wo' nuye'em aweh i hat,</t> <t>eh naa wo' nuye'em keh awiih aamaam, na'chub'an.</t>", "13": "<pb/>Eh noq xelik reje i Dios chupaam i ye'aab' xq'orob'jik wii' i Jacob,", "14": "re' reh xuchop chaloq jinaj ab'aj xulamaa' panak'al chi je' jilow pilalix rehtalil chi ar xq'orob'jik ruum i Dios. Eh xukuxisaj, xut'urej i aseite, riis uuva chinaah.", "15": "Eh Bet-el i rub'ihnaal xukoj i ye'aab' re' re'.", "16": "<pb/>Re' taqe re' xi elik wo' chik reje Bet-el, eh noq ach naa je' yejaal i jinaj léwa majaa' kiponik chupaam i ye'aab' Efrata noq xponik i ora reh i ruk'uliik ruk'ux i Raquel, eh q'e' k'axik noq xk'ulik ruk'ux.", "17": "Noq yijlik i ruti'kiil je' wili i xq'orarik reh ruum i rilool: Maatib'isaj ak'ux re' i k'isa aha'lak'uun x-aasjik k'isa k'un wo' chik, i nuchjik.", "18": "Eh noq re' Raquel ach k'isiin ma' nkimik noq k'ahchi' chik rub'ehlaam ruxlaab', Benoni rub'ihnaal i k'isa k'un xukoj, eh xkimik. Re' i k'isa k'un Benjamín i rub'ihnaal xkojarik ruum i rajaaw.", "19": "<pb/>Je' re' i kimik xuk'ul i Raquel, ar xkimuq'aa' chi chii' i b'eeh inooj chupaam i ye'aab' Efrata, eh yu'naak re' i k'isa tinamit Belén.", "20": "Re' Jacob jinaj i nim rooq ab'aj xulamaa' panak'al chi rehtalil aha' xmuhqik wii' i rehk'een Raquel, eh xa ko wilik wo' ar i rehtalil chupaam taqe q'iij yu'naak.", "21": "<pb/>Re' Israel xelik reje chupaam i ye'aab' re' re'. Ar chik xooj ruyejaa' i ru-itz'ihy naah paat chi juntar i ye'aab' Migdal-edar.", "22": "Eh noq ruyejaam chik i ru-itz'ihy naah paat ar i Israel, re' Rubén xwirik i koq ruuk' i Bilha, re' rukab' rixoqil i rajaaw. Noq xunab'eej i Israel chi je' re' i xub'an i rak'uun ma' k'isiin ta xchalik ruk'aah.", "23": "<pb/>Re' taqe i rak'uun i Jacob xi wihik kab'laj taqe chi kiib', re' taqe i rak'uun xi wihik ruuk' i Lea je' wili i kib'ihnaal: Rubén i peet rak'uun, eh re' i Simeón, Leví, Judá, Isacar, eh Zabulón.", "24": "Re' i rak'uun xi wihik ruuk' i Raquel ki'ib' taqe, José i jinaj, re' chik i jinaj Benjamín.", "25": "Eh re' rak'uun xi wihik ruuk' i Bilha re' rajpooh i Raquel ki'ib' wo' taqe, je' wili i kib'ihnaal: Dan, eh Neftalí.", "26": "Re' taqe i rak'uun xi wihik ruuk' i Zilpa re' i rajpooh i Lea, ki'ib' wo' taqe, je' wili kib'ihnaal: Gad, eh Aser. Re' taqe i re', chu'nchel i rak'uun i Jacob xi-aasjik chupaam i ye'aab' Padan-aram.", "27": "<pb/>Re' Jacob xooj chi rilariik i rajaaw Isaac chupaam i ye'aab' Mamre, re' wo' hoq i tinamit Arba, eh Hebrón, ar xpatinik i Abraham, ruch'ihil i Isaac.", "28": "Re' i Isaac jinaj siento ruuk' kajwinaq haab' i wilik reh,", "29": "noq xkimik xti maam chik chi korik xponik rureq taqe i rumaam rati't kamnaq taqe chaloq. Eh noq xkimik i Isaac, re' i rak'uun Esaú ruch'ihil i Jacob xmuuq'anik reh."}