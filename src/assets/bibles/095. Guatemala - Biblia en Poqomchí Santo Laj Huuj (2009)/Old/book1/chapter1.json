{"1": "<pb/>Noq komajaa' chii wilik, re' QaJaaw Dios peet xutz'uhkrisaj i taxaaj ruch'ihil i wach ak'al.", "2": "Eh re' wach ak'al xama' nk'utinik ta naq nik' wach noq wilik, eh ma' xta wo' naq i wilik chupaam. Xa jinaj naq chi runimaal ha', xa jinaj chi runimaal q'equm. Xa re' naq i Ruxlab'al i QaJaaw Dios k'ul inooj chinaah i ha'.", "3": "<pb/>Re' i QaJaaw Dios je' wili xuq'or: Wih-oq i saqum, inki. <pb/>Eh xwihik wo' lom i saqum.", "4": "Eh xrilow i QaJaaw Dios chi ma' xta reet i saqum. Chi q'atb'al paam, pareh xuyeew i saqum. Pareh xuyeew i q'equm.", "5": "Re' saqum, pan q'iij i rub'ihnaal xukoj. Eh re' q'equm chaq'ab' i rub'ihnaal xukoj. Re' taqe wili xub'an pampeet q'iij.", "6": "<pb/>Chi riij i re', je' wili i xuq'or i QaJaaw Dios: Wih-oq chik jino'q i ye'aab' reh chi nee nuch'aq i ha' wilik wach ak'al, inki. Eh xkorjik wo' hoq aha' wilik i xuq'or.", "7": "Eh xuyejaa' wo' hoq i ye'aab' re' re', ch'aqb'al reh i ha'. Wilik i xuyeew chi ri'sil i ye'aab' re' re', eh wilik i xuyeew chinaah.", "8": "Eh re' i ye'aab' re' re', pan taxaaj i rub'ihnaal xukoj. Eh re' taqe wili xub'an chupaam i rukab' q'iij.", "9": "<pb/>Eh re' QaJaaw Dios je' wo' chik wili i xuq'or: Re' ha' wilik wach ak'al xa jinaj chumol wii' riib', reh chi pareh neenkahnik i chiqiij laj ak'al, inki. Eh xub'an wo' hoq aha' wilik i xuq'or.", "10": "Re' QaJaaw Dios aha' ma' xta wii' i ha', ak'al i rub'ihnaal xukoj. Eh re' i xumol wii' riib' i ha' palaw i rub'ihnaal xukoj. Eh noq xrilow i QaJaaw Dios chi q'e' holohik taqe i xub'an re' re'.", "11": "<pb/>Xuq'or chi naa ruwihiik chu'nchel i raxch'ahn chinaah i wach ak'al. Je' wo' taqe i chee' wilik rija'eel, eh chi naa wo' kiwihiik taqe i chee' kiwachinik. Eh xkorjik wo' hoq aha' wilik taqe i xuq'or.", "12": "Eh xipoq' wo' hoq chinaah i wach ak'al chu'nchel i rax ch'ahn, je' wo' taqe i chee' wilik kija'eel, je' wo' taqe i chee' kiwachinik. Eh re' QaJaaw Dios xrilow chi q'e' holohik taqe i xuyejaa'.", "13": "Re' taqe re' xub'an chupaam i roox q'iij.", "14": "<pb/>Chi riij i re', re' QaJaaw Dios je' wili i xuq'or: Wih-oq taqe i saqum pan taxaaj q'atb'al paam i q'iij ruuk' i chaq'ab'. Eh nee wo' kikamanik chi q'atb'al paam siq'jil q'iij, ruuk' i jab' q'iij, je' wo' hoq i ju'jun chi q'iij, je' wo' hoq i ju'jun chi haab',", "15": "reh wo' chi neekisihq'inik pan taxaaj, eh nee wo' kisihq'inik wach ak'al, inki. Eh je' wo' re' xub'an i QaJaaw Dios.", "16": "Je' aj re' noq re' i QaJaaw Dios xuyejaa' i kiib' chi saqum, re' i xti nimlaj saqum reh chi nsihq'inik pan q'iij, eh re' i saqum ma' q'e' ta saqum wach reh chi nsihq'inik chaq'ab'. Eh xuyejaa' wo' taqe i ch'umiil.", "17": "Re' taqe re' xukoj i QaJaaw Dios pan taxaaj reh chi xisihq'inik cho chinaah i wach ak'al,", "18": "pan q'iij, eh reh chi xisihq'inik cho chaq'ab', reh chi pareh xkahnik i saqum, pareh xkahnik i q'equm. Re' QaJaaw Dios xrilow chi q'e' holohik taqe i xuyejaa'.", "19": "Re' taqe re' xub'an chupaam i rukaaj q'iij.", "20": "<pb/>Chi riij i re', re' QaJaaw Dios je' wili i xuq'or: Wih-oq taqe i chikop chupaam taqe i ha', je' wo' taqe i chikop kirupinik pan taxaaj, inki. Eh xkorjik wo' taqe i xuq'or.", "21": "Re' i QaJaaw Dios xutz'uhkrisaj taqe i nimaq taq kar ti yo'joq kuum, je' wo' taqe i xa chib'ih chopkaal wilkeeb' pan palaw. Eh xutz'uhkrisaj wo' taqe i xa chib'ih chopkaal kirupinik pan taxaaj. Eh noq xrilow i QaJaaw Dios chi q'e' holohik taqe i xuyejaa',", "22": "xukuxisaj ruuk' taqe i q'orik wili i chikop: Wih-oq taq k'ih-oq aha'lak'uun korehtaal taq inanujisaj paam taqe i palaw. Eh korehtaal wo' kik'ihaaxb'iik chi junsuut i wach ak'al taqe i chikop kirupinik.", "23": "Re' taqe re' xub'an chupaam i roo' q'iij.", "24": "<pb/>Chi riij i re', re' QaJaaw Dios je' wili i xuq'or: Wih-oq chinaah i wach ak'al chu'nchel i chikop, re' taqe i xa ruuk' paat naa kiwihiik, re' taqe i josq'laj chikop, je' wo' taqe i xa kijukem kiib' noq kib'ehik, inki. <pb/>Eh xkorjik wo' taqe aha' wilik i xuq'or.", "25": "Re' QaJaaw Dios, je' re' noq xutz'uhkrisaj chaloq chu'nchel i chikop re' re'. Eh xrilow chi q'e' holohik taqe i xuyejaa'.", "26": "<pb/>Chi riij i re', je' wili i xuq'or i QaJaaw Dios: Yu'naak qayejaa' i winaq chi je' qawii' i hoj, reh chi nee nwihik rajaawriik chikinaah taqe i kar, chikinaah taqe i chikop kirupinik pan taxaaj. Eh je' wo' chikinaah taqe chikop xa ruuk' paat naa kiwihik, chikinaah taqe josq'laj chikop, chikinaah i chikop xa kijukem kiib' noq kib'ehik.", "27": "<pb/><t>Eh noq xuyejaa' i winaq i QaJaaw Dios,</t> <t>xuyejaa' chi je' ruwii' i reh,</t> <t>jinaj winaq, eh jinaj ixoq xuyejaa' chaloq.</t>", "28": "<pb/>Xukuxisaj taqe, je' wili i xuq'or keh: Wih-oq taq k'ih-oq awak'uun awixq'uun, korehtaal taq inanujisaj i wach ak'al. Eh naa wo' taq awihiik chi taaq'anik, naa taq ruwihiik awajaawriik chikinaah kar, chikinaah taqe chikop kijukem kiib' noq kib'ehik, inki.", "29": "<pb/>Chi riij i re', je' wili i xuq'or keh: Re' hin naa taq nuye'em aweh i ch'ahn inkiyeew kija'eel, je' wo' chu'nchel i chee' kiwachinik. Eh chu'nchel taqe re' naa rukamaniik chi k'uxumb'al taq aweh.", "30": "<pb/>Eh re' taqe i josq'laj chikop, taqe i chikop kijukem kiib' noq kib'ehik, taqe i xa chib'ih tz'inkaal, re' taqe rax ch'ahn naa nuye'em chi k'uxumb'al keh, inki. Eh je' wo' re' i xub'an.", "31": "Re' QaJaaw Dios, xrilow chi chu'nchel i xub'an q'e' holohik. Re' taqe re' xub'an chupaam i ruwaaq q'iij."}