{"1": "<pb/>Eh chi riij taqe re', re' i winaq inye'wik ruhaa' pan kulk i reey, je' wo' hoq i k'amal kib'eeh kiyej-anik rukaxlanwi'k i reey, wilik i ma' holohik taj xkian chuwach i kipatroon re' reey ar Egipto.", "2": "Re' i reey xchalik ruk'aah kuuk' i ki'ib' chi winaq re' re' jinaj i k'amal kib'eeh inye'wik ruhaa' i reey, re' i k'amal kib'eeh i kiyej-anik rukaxlanwi'k i reey.", "3": "Xuq'asaj taqe pan q'ab' ink'amwik kib'eeh i soldado, re' incha'jinik keh i aj tz'ilom. Eh xuyeew taqe prexo, re' wo' wilik wii' chi prexohjik i José.", "4": "Re' i k'amal kib'eeh i soldado incha'jinik keh i prexo xuq'or reh i José chi re' reh naa rilwiik keh i ki'ib' chi raj kamanoom i reey, wilkeeb' pantz'ilom. Eh re' taqe re' xama' k'ih ta laj q'iij xi wihik pantz'ilom.", "5": "<pb/>Eh pan jinaj q'iij, re' taqe i ki'ib' chi winaq wilkeeb' prexo, re' inye'wik ruhaa' i reey re' i aj yej-an kaxlanwi'k, wilik i xkilow wach pan kiwiriik chi kiju'junaal chupaam i jinaj chi aq'ab', eh reh reh wach i ruq'or i xkil pan kiwiriik.", "6": "Noq xooj k'oloq i José wahq'eq ma' k'isiin ta ntz'irik kiwach taqe i ki'ib' chi prexo re' re' noq xponik taqe rureq.", "7": "Je' re' noq xupahqaaj keh chi je' wili: <pb/>¿Chib'ih reet noq q'e' taq intz'irik awach yu'naak? inki.", "8": "<pb/>Re' hoj intz'irik qawach ruum wilik i xqil pan qawiriik, eh ma' awach ta inch'ob'wik rub'ehel qeh chib'ih i ruq'or, inki taqe. <pb/>¿Mi ma' aweht'al taq re' hat chi re' Dios neench'ob'wik rub'ehel chib'ih i ruq'or taq inaxohk'reej? <pb/>Neerub'an chi nee taq inaq'or weh nik' wach taq inaxohk'reej, inki José.", "9": "<pb/>Re' k'amal kib'eeh i kiye'wik ruhaa' i reey xuk'utjaaj reh i José aha' wilik i xrilow wach paruwiriik, je' wili i xuq'or: <pb/>Re' hin juniwal chik inchel i uuva xwilow wach.", "10": "Ixib' i q'ab', eh xtoxlinik b'ila', eh xuyeew ruhtz'ub'aal. Re' taqe i ruhtz'ub'aal xsutinik chi wach i uuva xa q'an chik noq xwilow.", "11": "Eh re' hin wilik b'ila' chik panuq'ab' i kulk i nuyeew wii' ruhaa' i reey inuyitz' chik i riis uuva chupaam, eh xnuq'asaj chik i kulk pan q'ab' i reey noq xwil, inki.", "12": "<pb/>Re' José je' wili i xuq'or: <pb/>Re' xawil i hat panawiriik je' wili i ruq'or: Re' ixib' chi q'ab' i uuva iraaj ruq'orom chi re' ixib' q'iij.", "13": "Eh panixib' q'iij naa kaat resam i reey pantz'ilom, eh naa wo' chik kaat rukojom panakamaj, eh naa wo' chik aye'em ruhaa' pan kulk i reey, je' wo' rukab' i na a'n cho pampeet.", "14": "Re' i hin i nupahqaaj otob'il aweh noq naa wo' chik awihiik ruuk' i reey k'oloq panak'ux i otob'il xnub'an aweh, tiq'oroq i koq chi wiij, reh chi nee ruketelaaj nuwach, eh nee wo' kiresaj pantz'ilom i hin.", "15": "Re' hin xa xinkelq'aaj wo' chaloq najtir pan kixilak i aj hebreo, eh noq wilkiin ayu' pantz'ilom, xama' xta wo' numahk, inki i José.", "16": "<pb/>Eh noq xrilow i k'amal kib'eeh i yej-an kaxlanwi'k chi re' José xuch'ob' rub'ehel chi holohik i ruq'or i xixohk'reej i aj tz'ilom jinaj, je' wili i xuq'or reh i José: <pb/>Re' hin je' wili i xwil panuwiriik ixib' b'ila' chik i nukok' chakaach wilik wach nunaah eh nujinaq taqe chi saq kaxlanwi'k.", "17": "Re' i k'isa chakach wilik kochinaah taqe chakach nutehlaam, reh reh wach i suq laj kaxlanwi'k wilik chupaam reh chik inche reey. Eh kirupik chik i kok' tz'ikin inkik'ux chik keh i kaxlanwi'k wilik chupaam i k'isa chakach nutehlaam, inki.", "18": "<pb/>Re' reh je' wili i chaq'wik xub'an: <pb/>Re' xawil i hat panawiriik je' wili i ruq'or, re' ixib' chi kok' chakach iraaj ruq'orom chi re' ixib' q'iij.", "19": "Pan ixib' q'iij re' reey naa kaat ruk'uliik resam pantz'ilom, eh naa kaat rut'uyaam nah q'ab' chee', re' aati'jolal re' k'uch naakik'uxwiik reh, i nuchjik ruum i José.", "20": "<pb/>Eh paroox q'iij xuninq'ijeej ruhab'ul i reey, jinaj i runimaal ninq'iij xub'an, xuyuq'eej taqe ruuk' chu'nchel i kikamanik ruuk'. Eh chuwach taqe i rulaa' xutaq'aaj rehtesjiik pantz'ilom ink'amwik kib'eeh i kiye'wik ruhaa' pan kulk i reey ruch'ihil i k'amal kib'eeh i kiyej-anik kaxlanwi'k.", "21": "Re' inye'wik ruhaa', i reey xukoj wo' chik parukamaj aha' naq wilik wii', xkahnik wo' chik chi ye'el ruhaa' i reey, je' wo' rukab' i rub'an cho pampeet.", "22": "Eh re' i k'amal kib'eeh i kiyej-anik kaxlanwi'k xutaq'aaj rut'uyub'jiik nah chee', xujihk'aaj chi ralaq je' wo' rukab' i xq'orarik reh ruum i José.", "23": "Re' i k'amal kib'eeh i kiye'wik ruhaa' pan kulk i reey, ma' xk'ulik ta chik paruk'ux otob'il xpahqaljik reh ruum i José."}