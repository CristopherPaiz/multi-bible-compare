{"1": "<pb/>Re' QaJaaw Dios je' wili i xuq'or ree Noé: Chi kixilak taqe i tinamit, xa re' wo' hat korik wach ak'ux chi nuwach. Ruum aj re', okeen chupaam i kanowa paat, awuch'ihil taqe awach aweh panapaat.", "2": "Chakoj wo' taqe awuuk' ar wuquub'-oq k'uhl i chikop re' ruuk' i kik'uxarik, jinaj i imaas, jinaj i xq'un. Eh re' taqe chikop ma' kik'uxarik taj xa junk'uhl i chakoj awuuk' jinaj i imaas, jinaj i xq'un.", "3": "Chakoj awuuk' ar wuquub'-oq k'uhl taqe i chikop re' ruuk' i kirupinik pan taxaaj, jinaj imaas, jinaj i xq'un, reh chi ma' nee tansahchik kiwach chinaah i wach ak'al.", "4": "Ruum re' hin xa pan wuquub' q'iij i nuyeew chaloq i runimaal jab' chinaah i wach ak'al ka'winaq q'iij ka'winaq aq'ab' naa rub'anam. Ruuk' i re' naa nusacham kiwach chu'nchel i wilik kik'achariik nutz'uhkrisam chaloq, wach ak'al, inki i QaJaaw Dios.", "5": "Re' Noé xub'an wo' chu'nchel nik' wach i xq'orarik reh ruum i QaJaaw Dios.", "6": "<pb/>Eh noq xtz'ahpik naah i wach ak'al ruum i elal ha', re' Noé waqiib' siento haab' i wilik reh.", "7": "Re' Noé xokik chupaam i kanowa paat ruch'ihil i rehk'een ruch'ihil taqe ixib' chi rak'uun, ruch'ihil taqe i kehk'een i rak'uun, reh chi ar xkiko'leej kiib' chuwach i elal ha'.", "8": "Eh chu'nchel i chikop, chi je' kik'uxarik, chi je' ma' kik'uxarik taj, chi je' kirupinik pan taxaaj, chi je' kijukem kiib' noq kib'ehik,", "9": "xi okik ruuk' i Noé pan kanowa paat. Chi k'uhlaal xi okik, jinaj imaas, jinaj i xq'un, je' wo' rukab' i xq'orarik reh ruum i QaJaaw Dios.", "10": "<pb/>Eh noq xponik i wuquub' q'iij xchalik i runimaal jab' xtohq'ik ruchaamb'iik i ha' chinaah i wach ak'al.", "11": "Chupaam i q'iij re' re' xik'erib'ik chaloq i ha' pantaq ak'al, eh xitehib'ik chaloq i taxaaj xuyeew chaloq i ma' k'isa jab'. Re' noq xub'an i re', pan wuqlaj rub'eeh i rukab' poh ree haab'. Eh chupaam i q'iij re' re' waqiib' siento haab' i wilik reh i Noé.", "12": "Eh ka'winaq q'iij, ka'winaq aq'ab' xub'an i runimaal jab' chinaah i wach ak'al.", "13": "Noq xchalik i runimaal jab', re' Noé okinaq chik pan kanowa paat, ruch'ihil i rehk'een, ruch'ihil taqe i rak'uun, Sem, Cam, Jafet i kib'ihnaal, ruch'ihil wo' hoq ixib' chi kehk'een i rak'uun.", "14": "Eh okinaq wo' chik taqe ruuk' i panch'ahn chikop, taqe i chikop ruuk' paat taqe ehchaal, taqe chikop xa kijukem kiib' noq kib'ehik, taqe i chikop kirupinik pan taxaaj.", "15": "Eh jar b'uhr kiwach taqe chikop chi ka'kab'iil xi okik ruuk' i Noé chupaam i kanowa paat.", "16": "Jinaj imaas, jinaj xq'un xi okik, re' q'oreel jar b'uhr kiwach taqe i chikop, je' wo' rukab' i xq'orarik reh i Noé ruum i QaJaaw Dios. Eh, re' i QaJaaw Dios xutz'ap i ru puertahiil i kanowa paat.", "17": "<pb/>Re' runimaal jab' ka'winaq q'iij, ka'winaq aq'ab' xub'an, eh noq xtohq'ik ruchaamb'iik i ha', reh reh rujohtiik chinaah i ha' i kanowa paat.", "18": "Eh noq re' elal ha', reh reh ruchaamb'iik chinaah i wach ak'al, je' wo' hoq i kanowa paat reh reh wo' rujohtiik chinaah i ha'.", "19": "Re' elal ha' yohb'aal wach najtiil xjohtik chinaah i wach ak'al, korehtaal xutz'ap kinaah i yuuq' xiik' naah najtiil kinaah wilkeeb' wach ak'al.", "20": "Eh noq rutz'apam chik naah taqe inajt kinaah yuuq' i ha' ko ik'inaq wuquub' b'ara xik'ik johtoq chikinaah.", "21": "Eh xkuxik kikimiik i tinamit wilkeeb' sut i wach ak'al. Xkuxik kikimiik i chikop kirupinik pan taxaaj, taqe i chikop xa ruuk' paat taqe ehchaal, taqe i panch'ahn chikop, je' wo' taqe i chikop xa kijukem kiib' noq kib'ehik.", "22": "Je' re' noq, chu'nchel i wilik naq kik'achariik wilkeeb' sut i wach ak'al xkuxik kikimiik.", "23": "Re' QaJaaw Dios ruuk' elal ha' xusach kiwach chu'nchel i tinamit, taqe i chikop ruuk' paat taqe ehchaal, taqe i chikop kirupinik pan taxaaj, taqe i chikop xa kijukem kiib' noq kib'ehik. Ach wo' tii re' Noé ruch'ihil taqe i wilkeeb' ruuk' pan kanowa paat xi kahnik chi k'achalkeeb'.", "24": "Eh jinaj siento ruuk' lajeeb' roxk'ahl q'iij xwihik i ha' chinaah i wach ak'al."}