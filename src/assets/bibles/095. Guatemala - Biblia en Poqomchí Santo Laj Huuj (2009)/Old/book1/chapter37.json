{"1": "<pb/>Re' Jacob xkahnik chi patinik chupaam i ye'aab' Canaán, re' wo' hoq i xik'ik wii' chi patinik i kamnaq rajaaw.", "2": "Re' wili i k'utaaj chi riij i kianam chaloq taqe i rak'uun i Jacob. Noq re' José ko k'isa k'ijool wuqlaj haab' i wilik reh aj cha'jen rutentzuun i rajaaw ruch'ihil taqe i ras, re' taqe i rak'uun i Bilha je' wo' taqe rak'uun i Zilpa, re' taqe re' i rixoqil i Jacob, i rajaaw. Eh re' José noq i rilow chi ma' holohik taj i na'ojb'al inki a'n i ras imponik rujal reh i rajaaw.", "3": "<pb/>Re' Israel ma' k'isiin ta raaj wach i rak'uun José chikiwach taqe i aasb'ees rak'uun, ruum chi q'e' chik mama' winaq noq x-aasjik i rak'uun re' re', xuyejaa' jinaj runimrooq so' q'e' holohik.", "4": "Eh noq xkikoj rehtaal taqe ras i José chi re' reh q'e' najawjik ruum i kajaaw. Re' keh ma' k'isiin ta xtohq'ik kixowaam wach i kichaaq' xata naq chik inkaaj kiq'o'reem.", "5": "<pb/>Eh pan jinaj q'iij re' José wilik i xrilow wach paruwiriik, eh xuk'utjaaj keh i ras. Re' taqe i ras ma' k'isiin ta chik xkixow wach i kichaaq' ruum i re'.", "6": "Re' reh je' wili xuq'or: <pb/>Chab'iraj taq, re' hin naa taq nuk'utjaam aweh chib'ih i xwil panuwiriik.", "7": "Re' hin xwilow panuwiriik chi, chi qunchelaal b'ila' chik wilkooj ponoq chu b'ak'ariik paam chi chuhtaal i trigo. Re' i junchuht xnub'ak' paam i hin, xwuktik b'ila' johtoq, xupab'aa' riib'. Eh re' taq i xab'ak' paam i hat chi junsuut i weh xi kahnik, eh xkiyeew i koq ruloq'il i weh noq xwilow, inki.", "8": "<pb/>Eh re' taqe i ras je' wili ruchaq'weesjiik xkian: <pb/>Ruuk' inaq'or qeh re' re', ¿mi nawaaj chi naa akahniik chi qareey re', eh chi hat naa ataq'aniik qeh? inki taqe. <pb/>Ruuk' i xrilow re' re', ruum taqe i ruk'utjiik xub'an ma' k'isiin ta xkixow wach i kichaaq'.", "9": "<pb/>Eh chi riij i re', re' José wilik wo' chik i xrilow wach paruwiriik xuk'utjaaj wo' chik keh i ras je' wili i xuq'or: <pb/>Chab'iraj taq, re' hin wilik wo' chik i xwilow panuwiriik, xwilow b'ila' chik inchel i q'iij ruch'ihil i poh, eh haa' chik taqe i junlaj chi ch'umiil, eh xkiyeew chik nuloq'il noq xwil, inki.", "10": "<pb/>Eh noq xuk'utjaaj reh i rajaaw, keh i ras i xrilow paruwiriik, xnaqarik ruum i rajaaw je' wili i xq'orarik reh: <pb/>¿Chib'ih inawaaj aq'orom qeh ruuk' i xawilow panawiriik re' re'? ¿Mi nakapaaj re' hat chi naa ruye'em aloq'il aatuut je' wo' taqe aawas, eh je' wo' hin? inki.", "11": "<pb/>Re' taqe ras q'e' xkixow wach ruum taqe xrilow wach paruwiriik, eh re' rajaaw xqajik kapeew ruum taqe i re'.", "12": "<pb/>Chi riij taqe re', re' taqe i ras i José xiooj chucha'jaljiik taqe i rutentzuun i kajaaw chupaam i ye'aab' Siquem.", "13": "Re' Israel je' wili i xuq'or reh i José chaaq'b'ees rak'uun: <pb/>Re' taqe aawas wilkeeb' ponoq Siquem chucha'jaljiik taqe i nutentzuun, inwaaj naq chi nee taqe nooj awil, inki. <pb/>Ma' xta reet, re' hin chu'nchel nuk'ux nee kinooj, inki noq chaq'wik.", "14": "<pb/>Re' Israel je' wili i xuq'or reh i rak'uun: Hiy re', nee nawil taqe chaloq aawas, je' wo' taqe tentzun, eh nee wo' chik ti chalik chi jumehq'iil neen k'ulik aq'or weh chib'ih inki a'n inki. <pb/>Re' Israel ko Hebrón wilik noq xutaq'aaj reje i José, eh noq xponik chupaam i ye'aab' Siquem,", "15": "sahchik chupaam taqe ye'aab' re' re'. Eh jinaj i winaq xreqwik reh ar xpahqaljik reh chi je' wili: <pb/>¿Chib'ih jariik inasik'? i nuchjik.", "16": "<pb/>Re' hin re' taqe was inusik', inki noq chaq'wik i José. Chakuy ma' nee ta nanaaq'or weh i hat aha' k'ahchi' keeb' chi cha'jinik tentzun, inki.", "17": "<pb/>Re' winaq je' wili xuq'or: Re' keh xi elik chik reje ayu'. Re' hin xb'iraj rib'iral chi xiooj chupaam i ye'aab' Dotán, inki. <pb/>Eh re' José xooj wo' rusik' taqe i ras, eh ar wo' xponik taqe rureq chupaam i ye'aab' Dotán.", "18": "<pb/>Re' taqe i ras noq xkilow cho wach i kichaaq' chi xooj k'oloq, eh noq komajaa' imponik kuuk' xkiyejaa' wach nik' wach rukanteesjiik naa kianam.", "19": "Je' wili i xkiq'or chikiwach: <pb/>Chab'iraj taq, wulu' xk'u'loq i xa reh reh i rilow wach paruwiriik inki taqe.", "20": "Kim taq neenqakansaj, chi riij i re' neenqamin pan chaamlaj jul, eh neenqaq'or chi josq'laj chikop xk'uxwik reh. Konee aj inqilow re' mi wilik i ruq'or taqe i rilow wach paruwiriik, inki taqe.", "21": "<pb/>Eh re' Rubén noq xrib'iraj aha' wilik i xkiyejaam wach, xraaj naq ruko'leem, je' wili xuq'or: <pb/>Re' hoj ma' ruk'ul ta chi neenqakansaj i qachaaq'.", "22": "<pb/>Maacansaj taq, wila' xti ma' nawaaj taq chik wach, xa chamin taq qohoq chupaam i chiqiij paam jul wilik chupaam i ye'aab' wili, chi je' re' ma' nee ta taq inawesaj rukik'eel, inki. <pb/>Re' Rubén je' re' i xuq'or, re' naq xraaj i reh chi xooj wo' naq chik ruq'asaj reh i rajaaw.", "23": "Eh noq xponik i José aha' wilkeeb' wii' i ras xkesaj i runim rooq so' q'e' holohik rukojom naq chi riij.", "24": "Jumehq'iil xkichop xkimin pan chaamlaj jul, ma' xta ha' chupaam.", "25": "Eh xkitzunaa' kiib' chi wi'k, xkilow reje chi xik'u'loq juntzuhb' i aj b'iyajo, re' taqe ruuk' i aj Ismaelita, ar xi chalik Galaad. Re' keh wilik taqe ink'ohnik laj iq'oom inkik'am cho rij kicameyo, xa chib'ih chik taqe iq'oom inkik'am chaloq mirra taqe, ar inkik'am reje Egipto.", "26": "Re' Judá jinaj keh i ras i José je' wili i xuq'or keh i ruk'u'liil: <pb/>¿Chib'ih jariik i neenqak'ax chi neenqakansaj i qachaaq', eh chi ma' nee ta nqaq'or chi hoj xoj kaansanik reh?", "27": "Noq i nuq'or i hin re' naq ma' xta reet chi nee ta nqak'ayej reje keh i aj Ismaelita, ma' je' ta rukab' chi neenqakansaj. Qakapaaj riij noq ketel wach ruum qachaaq' wo' hoq, inki. <pb/>Eh re' taqe i ras i ruchaaq' xkik'ulaa' i xuq'or i Judá.", "28": "<pb/>Eh noq xi-ik'ik ponoq i aj b'iyajo aj madianita, ruch'ihil taqe i aj Ismaelita aha' wilkeeb' wii', xkesaj cho panjul i José taqe i ras juninaq chi tumiin re' ruuk' i plata xkik'ayej reje wii' i kichaaq' keh i aj Ismaelita. Je' re' noq re' keh xkik'am reje i José kopan tinamit Egipto.", "29": "<pb/>Eh noq xponik i Rubén i wilik wii' i jul xkimin wii' i ruchaaq' José, noq xrilow ma' xta chik ar i ruchaaq' xuweq i ruso' chi riij ruum i ruti'kiil ruk'ux.", "30": "Chi riij i re' xooj wo' chik aha' wilkeeb' wii' i ras eh ruchaaq' je' wili i xuq'or keh: <pb/>¿Raaj i qachaaq' aha' xooj? ma' xta chik panjul, eh ¿chib'ih i naa nub'anam yu'naak i hin? inki.", "31": "<pb/>Eh re' taqe i aasb'ees re' re' xkikansaj jinaj i kaprax, eh re' i rukik'eel i re' xkich'ulej wach ruso' i José i kichaaq'.", "32": "Eh xkik'am cho reh i kajaaw, je' wili i xkiq'or reh: Re' hoj xqareq chaloq itz'ihy wili panch'ahn inqaaj chi neenanab'eej wach mi re' i ruso' awak'uun José, i qachaaq', inki taqe.", "33": "<pb/>Re' i Jacob xunab'eej wach chi re' i ruso' i rak'uun xtib'ik ruk'ux je' wili xuq'or: Re' wili re' ruso' i wak'uun José, i jinaj taq aweh i hat, re' re' josq'laj chikop naa xk'uxwik reh xuwetz'eb'eej naa nchee ruti'jolal, inki.", "34": "Re' Jacob xuweq i ruso' chi riij ruum i ruti'kiil ruk'ux q'eq chik i ruso' xukoj, eh najt xroq'ej i rukimiik i rak'uun.", "35": "Eh re' Jacob xa chu'nchel naq chik taqe i rak'uun rixq'uun inq'uninik wach, xa re' la', re' reh xama' jaruuj ta wo' chik inik'ik i ruti'kiil ruk'ux, ma' k'isiin la' oq'ik i rub'an chi riij i rak'uun je' wili i ruq'or: Re' hin kore' neenik'ik ruti'kiil nuk'ux wila' xooj nureq i wak'uun nah kamnaq, inki.", "36": "<pb/>Re' taqe i aj madianita, taqe i aj Ismaelita xponik wo' chik kik'ayej i José Egipto reh jinaj i winaq Potifar rub'ihnaal k'amal kib'eeh i ru soldado i wilik chi reyil Egipto."}