{"1": "<pb/>Re' Adán xwirik ruuk' i Eva re' i rehk'een, eh xkahnik wach k'acharik x-aasjik jinaj i k'isa rak'uun, Caín i rub'ihnaal xukoj. Eh re' Eva je' wili i xuq'or: Re' QaJaaw Dios xraaj chi xuyeew jinaj k'isa wak'uun, inki.", "2": "Chi riij i re', x-aasjik wo' chik jinaj k'isa rak'uun ruchaaq' i Caín, eh Abel i rub'ihnaal xukoj. Re' rukamaj i Abel k'isanik taqe tentzun, eh re' i Caín aj ab'ixoom.", "3": "<pb/>Eh xponik i q'iij noq re' i Caín xuk'am reje i wach i rutik, xuyeew chi rumayiij chuwach i QaJaaw Dios.", "4": "Je' wo' Abel reh, xuk'am taqe reje i peet rak'uun i rutentzuun, xiik' naah kiq'ina'iil, xuyeew chi rumayiij chuwach i QaJaaw Dios. Eh re' i QaJaaw Dios xponik chuwach i rumayiij i Abel je' wo' hoq i runa'ojb'al.", "5": "Eh re' rumayiij i Caín reh ma' xponik ta chuwach QaJaaw Dios, ni xata re' i runa'ojb'al xponik chuwach. Xrilow chi je' re' i Caín xuyoj i wach, eh ma' k'isiin ta xchalik ruk'aah.", "6": "Xrilow chi je' re' i QaJaaw Dios je' wili i xuq'or reh i Caín: <pb/>¿Chib'ih reet noq xayoj aawach, eh ma' k'isiin ta xchalik ak'aah?", "7": "Wila' re' holohik k'ahchi' kaat neemponik chi nuwach, eh wila' ma' holohik i k'ahchi' kaat, re' mahk ma' najt ta wilik, xa re' wo' yu' neetiq'ehb'ik chupaam. Re' hat wilik awajaawriik chi ma' nee ta ti q'ehb'ik pamahk, i nuchjik.", "8": "<pb/>Chalik i Caín xuk'am reje i ruchaaq' panab'iix. Eh noq wilkeeb' chik ar, re' Caín ma' k'isiin ta noq xchalik ruk'aah, eh xukansaj i ruchaaq', Abel.", "9": "Eh noq xsutinik reje i Caín xpahqaljik reh chi je' wili ruum i QaJaaw Dios: <pb/>¿Aha' xakanaa' chaloq i Abel aachaaq'? i nuchjik. <pb/>Re' Caín je' wili i chaq'wik xub'an: <pb/>¿Chib'ih naa nunaab'eem i hin, hin ta' nche cha'jen reh i nuchaaq'? inki.", "10": "<pb/>Je' wili i xq'orarik reh ruum i QaJaaw Dios: <pb/>¿Chib'ih reet noq xakansaj aachaaq'? Re' rukik'eel aachaaq' xachihkaaj chinaah i wach ak'al xwilow chik ruum i re' naa nuq'atam i q'orik cha naah.", "11": "Yu'naak aj re' xaq'eb' awiib' chuwach aak'al x-uk'inik reh i rukik'eel aachaaq' noq xakansaj.", "12": "Eh noq naa chik aawab'ixeem wach aak'al, ma' naa ta chik kiwachiniik taqe atik, xak'ul naa awojiik chinaah i wach ak'al xama' naa ta chik ahi'liik, inki.", "13": "<pb/>Eh re' Caín je' wili i ruchaq'weesjiik i QaJaaw Dios xub'an: <pb/>Xti q'e' wo' chik ti' i tojb'al numahk xayeew, ti ma' kuyuuj ta wo' chik.", "14": "Yu'naak xinawesaj chupaam i ye'aab' wili, eh xa aha' chik nawojiik chi b'ehik reh chi ma' nee ta chik inawil nuwach, xa je' chik hin tokoom tinamit, eh xa awach pa' naa rureqwiik weh naa kiin rukansam, inki.", "15": "<pb/>Eh re' i QaJaaw Dios je' wili i xuq'or reh i Caín: <pb/>Wila' awach xkansanik aweh wuquub' pech naa ruye'ariik chutojariik i ru mahk, inki. <pb/>Re' QaJaaw Dios xukoj rehtalil i Caín reh chi awach naa rureqwiik reh ma' naa ta rukanteesjiik ruum.", "16": "<pb/>Chi riij i re', xelik reje i Caín aha' xuq'oreej wii' i QaJaaw Dios, xooj chi patinik paruyuq'ul i Nod, re' i wilik reje pareelb'aal q'iij reh i Edén.", "17": "<pb/>Re' i Caín xukanaa' wach k'acharik i rehk'een, eh x-aasjik jinaj k'isa rak'uun, Enoc i rub'ihnaal xukoj. Chi riij i re', xuyejaa' i junseht chi tinamit, Enoc i rub'ihnaal xukoj, re' i rub'ihnaal i rak'uun.", "18": "Eh re' Enoc xwihik chaloq jinaj rak'uun Irad rub'ihnaal. Re' Irad rajaaw chaloq i Mehujael, re' i Mehujael, rajaaw i Metusael, re' Metusael rajaaw i Lamec.", "19": "Re' Lamec ki'ib' i rixoqil xwihik, re' jinaj, Ada rub'ihnaal, eh re' chik i jinaj Zila rub'ihnaal.", "20": "Re' Ada jinaj i rak'uun xwihik, Jabal i rub'ihnaal xukoj, re' kimaam kati't, taqe i xi patinik xa pan itz'ihy naah paat, re' taqe i xik'isanik cho chikop.", "21": "Re' Jabal jinaj i ruchaaq' xwihik Jubal i rub'ihnaal, re' i kimaam kati't chu'nchel i xiq'ojinik cho arpa, je' wo' taqe i xixulinik cho reh i xuul q'ooj.", "22": "Re' ixoq Zila x-aasjik jinaj rak'uun Tubal-caín i rub'ihnaal xukoj. Re' reh aj ch'eyel reh chu'nchel i q'an ch'ihch', taqe i raxch'ihch'. Re' i Tubal-caín jinaj i ranaab' xwihik Naama rub'ihnaal.", "23": "<pb/>Eh pan jinaj q'iij, re' Lamec je' wili i xuq'or keh kab'chel i rixoqil: <pb/><t>re' Ada, eh re' i Zila:</t> <t>Hat taq wixoqil akab'cheel chab'iraj taq i naa nuq'orom: Re' hin</t> <t>jinaj i winaq xnukansaj ruum i nuyok'ariik xub'an,</t> <t>eh jinaj wo' aak'un xnukansaj ruum i nuq'ojariik xub'an.</t>", "24": "<t>Eh wila' wuquub' pech naa rutojom i ru mahk i naa rukansaniik reh i Caín.</t> <t>Re' naa rukansaniik wee hin</t> <t>lajeeb' rukajwinaq pech chi wuquub' pech</t> <t>naa rutojom i ru mahk, inki.</t>", "25": "<pb/>Re' Adán xukanaa' wo' chik wach k'acharik i rehk'een, eh x-aasjik wo' chik jinaj rak'uun, Set i rub'ihnaal xukoj. Re' Eva je' wili xuq'or: Re' QaJaaw Dios xuyeew wo' chik jilow weh i wak'uun Abel, re' i xukansaj i Caín, inki.", "26": "Eh re' Set reh xwihik wo' jinaj rak'uun, Enós rub'ihnaal xukoj. Ar aj xtohq'ik chaloq re' i rulooq'jiik QaJaaw Dios."}