{"1": "<pb/>Je' re' noq kuxik ruyejeb'jiik i taxaaj ruch'ihil i wach ak'al, je' wo' chu'nchel i wilkeeb' chupaam taqe re'.", "2": "Eh re' QaJaaw Dios noq rukohlaam chik rub'aan nik' nimaal taqe i xuyejaa', xhi'lik ruuk' i rukamaj, paruwuuq q'iij.", "3": "Re' QaJaaw Dios xukuxisaj i ruwuuq q'iij, eh xukanaa' chixiik'naah loq'il, ruum chupaam i q'iij re' re' xhi'lik chukamaanjiik wach taqe chu'nchel i xutz'uhkrisaj.", "4": "Je' wili noq xkorjik i taxaaj ruch'ihil i wach ak'al. <pb/>Re' QaJaaw Dios xuyejaa' i taxaaj, xuyejaa' i wach ak'al.", "5": "Re' noq komajaa' naq chih juniwal-oq i tik mu'uun, eh majaa' wo' impoq' juniwal-oq i ch'ahn, ruum re' QaJaaw Dios komajaa' wo' naq i ruyeew chaloq i jab' chinaah i wach ak'al, eh komajaa' ta wo' chih jino'q i winaq imb'anik i kamanik chuwach.", "6": "Xanb'ohkanik la' naq chaloq aak'al, eh re' re' int'aqsanik reh chu'nchel i wach ak'al.", "7": "Eh noq xrilow chi je' re' i QaJaaw Dios xuchop chaloq aak'al xuyejaa' chi ruwii' winaq, xuhupej i Ruxlab'al panju' eh xuyeew ruxlab'al. Je' re' noq xwihik ruk'achariik i winaq.", "8": "<pb/>Chi riij i re', re' QaJaaw Dios xuyejaa' junseht i ye'aab' q'e' holohik reh i rutik mu'uun, ar paruyuq'ul i Edén chi rukorkiil reje ireelb'aalq'iij. Eh ar xuyeew i winaq xuyejaa'.", "9": "Re' QaJaaw Dios ar xuk'isaj johtoq i xa reh reh wach chi chee' re' ruuk' i suq inkiwachuj, eh ma' xta reet chi k'uxarik. Eh chi yejaal i tik mu'uun re' re' xuk'isaj johtoq i Dios i chee' inye'wik k'acharik, xuk'isaj wo' johtoq ar i chee' inye'wik na'ojb'al, re' ink'uhtanik i holohik, i ma' holohik taj.", "10": "<pb/>Eh chupaam i ye'aab' Edén jinaj i nim ha' i nelik chaloq. Re' re' int'aqsanik reh i tik mu'uun, i ruch'aq riib' kijib' chik i q'ab' noq inooj kuxoq.", "11": "Re' peet q'ab' i nim ha' re' re', Pisón rub'ihnaal, re' inik'ik chupaam chu'nchel i ruyuq'ul i Havila, re' i wilik wii' i oro.", "12": "Re' oro wilik chupaam i ye'aab' re' re', q'e' holohik. Eh wilik wo' taqe ab'aj q'e' holohaq wilkeeb' ar, bedelio, ónice kib'ihnaal.", "13": "Re' rukab' q'ab' i nim ha' re' re' Gihón rub'ihnaal, re' inik'ik chupaam chu'nchel i ruyuq'ul i Cus.", "14": "Re' roox q'ab' i nim ha' re' re', Tigris rub'ihnaal, re' inik'ik reje pareelb'aal q'iij reh i tinamit Asiria. Eh re' i rukaaj q'ab' i nim ha' re' re', Éufrates rub'ihnaal.", "15": "<pb/>Re' QaJaaw Dios xuyeew i winaq chupaam i ye'aab' Edén, wilik wii' i tik mu'uun, reh chi naa rab'ixeem wach, eh naa rucha'jeem.", "16": "Eh re' i QaJaaw Dios je' wili i xuq'or reh i winaq: Neerub'an chi neenak'ux aweh chu'nchel i kiwach i chee' wilkeeb' chupaam i ye'aab' wili,", "17": "xa re' la', maak'ux i wach i chee' inye'wik na'ojb'al, re' ink'uhtanik reh aha' wilik i holohik eh aha' wilik i ma' holohik taj. Ruum wila' xak'ux i wach i chee' re' re', xti korik i nuq'or aweh chi nee tikimik, inki.", "18": "<pb/>Chi riij i re', re' QaJaaw Dios je' wilik i xuq'or: Re' winaq ma' ruyee ta riib' chi naa ruwihiik chi rutkeel. Ruum aj re', naa nuyejaam jino'q ruch'ihil xti ruk'ul chi to'ool reh, inki.", "19": "Re' QaJaaw Dios ruuk' ak'al xuyejaa' taqe chu'nchel i panch'ahn chikop, je' wo' chu'nchel i chikop kirupinik pan taxaaj. Eh xuk'am taqe reje ruuk' i Adán<f>[1]</f> reh chi xukoj kib'ihnaal. Eh re' Adán xukoj wo' kib'ihnaal taqe chikop re' re'. Aha' wilik i kib'ihnaal xukoj re' wo' re' i xti manlik kib'ihnaal.", "20": "Re' Adán xukoj wo' kib'ihnaal chu'nchel i chikop xa ruuk' paat naa kiwihiik, je' wo' taqe i panch'ahn chikop, je' wo' taqe i chikop kirupinik pan taxaaj. Xa re' la' xama' jino'q wo' keh i chikop re' re' xkahnik chi ruk'ul chi to'ool reh i Adán.", "21": "Eh noq xrilow chi je' re' i QaJaaw Dios xuqasaj i ruwiriik i Adán, eh noq suq suq chik i ruwiriik, xresaj jinaj i rub'aqil i jojol, eh xuk'ulaa' wo' chik wach i ruti'jolal xresaj wii'.", "22": "Eh re' QaJaaw Dios ruuk' i rub'aqil i jojol i Adán xuyejaa' jinaj ixoq, eh xuq'asaj reh i Adán.", "23": "Noq xrilow wach ixoq i Adán, je' wili xuq'or: <pb/><t>Re' ixoq wili xti re' ruuk' i nuti'jolal,</t> <t>eh xti re' ruuk' taqe i nub'aqil.</t> <t>Ixoq i naa rubíhnaam ruum panujojol</t> <t>xresaj chaloq i Dios, inki.</t>", "24": "<pb/>Ruum aj re', re' winaq koruman chi nareliik nah q'ab' i rutuut rajaaw. Eh ruuk' chik i rehk'een naa ruk'ulaam wach i ruk'achariik pan kaxárohiil. Eh re' taqe kiib' re' re' naa kikahniik chi xa jinaj chik taqe.", "25": "<pb/>Eh re' Adán ruch'ihil i Eva<f>[2]</f> i rehk'een t'usulkeeb' naq, xa re' la', ma' kik'ixiik ta naq."}