{"1": "<pb/>Ayu' tz'ihb'amaj rehtalil taqe i rak'uun rixq'uun taqe i riih rumaam i Adán. <pb/>Eh Je' wo' hoq nik' wach noq xuyejaa' chaloq i winaq i Dios chi je' ruwii' i reh.", "2": "Re' QaJaaw Dios jinaj winaq jinaj ixoq xuyejaa' xukuxisaj taqe. Eh noq xuyejaa' taqe je' wili i xuq'or: Re' taqe wili kiristianu' i naakib'ihnaam, inki.", "3": "<pb/>Re' Adán jinaj siento ruuk' lajeeb' ru ka'winaq haab' wilik reh noq x-aasjik jinaj i rak'uun, Set i rub'ihnaal xukoj. Xti je' wo' nka'yik, je' wo' ruwii' i reh.", "4": "Eh re' Adán waxiqiib' siento haab' chik xk'acharik chi riij noq x-aasjik i Set, eh kook'ih taqe i rak'uun rixq'uun xi wihik.", "5": "Eh re' Adán b'elejeeb' siento ruuk' lajeeb' ru ka'winaq haab' i wilik reh noq xkimik reje.", "6": "<pb/>Eh re' Set jinaj siento ruuk' hoob' haab' i wilik reh noq x-aasjik i rak'uun, Enós i rub'ihnaal xukoj.", "7": "Re' Set waxiqiib' siento ruuk' wuquub' haab' chik xk'acharik chi riij noq x-aasjik i Enós, eh kook'ih taqe i rak'uun rixq'uun xi wihik.", "8": "Je' re' noq re' Set b'elejeeb' siento ruuk' kab'laj haab' i wilik reh noq xkimik reje.", "9": "<pb/>Eh re' Enós lajeeb' chik ma' jinaj siento haab' i wilik reh noq x-aasjik i rak'uun, Cainán i rub'ihnaal xukoj.", "10": "Re' Enós waxiqiib' siento ruuk' ho'lajuuj haab' chik xk'acharik chi riij noq x-aasjik i Cainán, eh kook'ih taqe i rak'uun rixq'uun xi wihik.", "11": "Je' re' noq, re' Enós b'elejeeb' siento ruuk' hoob' haab' i wilik reh noq xkimik reje.", "12": "<pb/>Re' i Cainán lajeeb' ru kajwinaq haab' i wilik reh noq x-aasjik i rak'uun, Mahalaleel i rub'ihnaal xukoj.", "13": "Re' i Cainán waxiqiib' siento ruuk' ka'winaq haab' chik xk'acharik chi riij noq x-aasjik i Mahalaleel, eh kook'ih taqe i rak'uun rixq'uun xi wihik.", "14": "Je' re' noq, re' i Cainán b'elejeeb' siento ruuk' lajeeb' haab'.", "15": "<pb/>Eh re' i Mahalaleel ho'oob' ru kajwinaq haab' i wilik reh noq x-aasjik i rak'uun, Jared i rub'ihnaal xukoj.", "16": "Re' i Mahalaleel waxiqiib' siento ruuk' lajeeb' ru ka'winaq haab' chik xk'acharik chi riij noq x-aasjik i Jared, eh kook'ih taqe i rak'uun rixq'uun xi wihik.", "17": "Je' re' noq, re' i Mahalaleel hoob' chik haab' ma' b'elejeeb' siento haab' i wilik reh noq xkimik reje.", "18": "<pb/>Eh re' Jared jinaj siento ruuk' kiib' ru kajwinaq haab' i wilik reh noq x-aasjik i rak'uun, Enoc i rub'ihnaal xukoj.", "19": "Re' i Jared waxiqiib' siento haab' chik xk'acharik chi riij noq x-aasjik i Enoc, eh kook'ih taqe i rak'uun rixq'uun xi wihik.", "20": "Je' re' noq, re' i Jared b'elejeeb' siento ruuk' kiib' ru kajwinaq haab' i wilik reh noq xkimik reje.", "21": "<pb/>Re' i Enoc ho'oob' ru kajwinaq haab' i wilik reh noq x-aasjik i rak'uun, Matusalén i rub'ihnaal xukoj.", "22": "Re' i Enoc xk'acharik chi korik je' rukab' iraaj i QaJaaw Dios. Eh ixib' siento haab' chik xk'acharik chi riij noq x-aasjik i Matusalén, eh kook'ih taqe i rak'uun rixq'uun xi wihik.", "23": "Je' re' noq, re' i Enoc ixib' siento ruuk' ho'oob' ru kajwinaq haab' xk'acharik ayu' chinaah i wach ak'al.", "24": "Eh ruum chi re' i Enoc xk'acharik chi je' rukab' iraaj i QaJaaw Dios xponik i q'iij noq ma' x-ilarik ta chik wach ayu' wach ak'al, ruum xk'amarik johtoq pan taxaaj ruum i Dios.", "25": "<pb/>Eh re' i Matusalén jinaj siento ruuk' kajwinaq ruuk' wuquub' haab' i wilik reh noq x-aasjik i rak'uun, Lamec i rub'ihnaal xukoj.", "26": "Re' i Matusalén wuquub' siento ruuk' kajwinaq ruuk' kiib' haab' chik k'acharik chi riij noq x-aasjik i Lamec, eh kook'ih i rak'uun rixq'uun xi wihik.", "27": "Je' re' noq, re' i Matusalén b'elejeeb' siento ruuk' b'elejeeb' rukajwinaq haab' i wilik reh noq xkimik reje.", "28": "<pb/>Re' i Lamec jinaj siento ruuk' kajwinaq ruuk' kiib' haab' i wilik reh noq x-aasjik jinaj i rak'uun,", "29": "eh Noé i rub'ihnaal xukoj. Eh je' wili i xuq'or i Lamec: Re' QaJaaw Dios ruq'orom chi xq'ehb'ik panti' k'axik i wach ak'al, eh chi koruman chi kow naa qakamaneem wach. Eh yu'naak re' k'isa k'un wili naa ruye'wiik qahi'liik, inki.", "30": "Eh re' i Lamec ho'oob' chik haab' ma' waqiib' siento haab' chik xk'acharik chi riij noq x-aasjik i Noé, eh kook'ih taqe i rak'uun rixq'uun xi wihik.", "31": "Je' re' noq, re' i Lamec wuquub' siento ruuk' wuqlaj ru kajwinaq haab' wilik reh noq xkimik reje.", "32": "<pb/>Re' Noé hoob' siento haab' chik i wilik reh noq xkuxik kaasjiik taqe i rak'uun, je' wili kib'ihnaal: Sem, Cam, Jafet."}