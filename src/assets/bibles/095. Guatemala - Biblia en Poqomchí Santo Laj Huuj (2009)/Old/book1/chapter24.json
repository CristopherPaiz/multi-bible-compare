{"1": "<pb/>Re' Abraham k'isa maam chik chi korik k'ih chik i ruhab'ul. Eh xtoob'jik ruum i QaJaaw Dios ruuk' taqe i xub'an.", "2": "Re' Abraham xuyuq'eej ruuk' i rumoso najtir inokik ruuk', re' nilwik reh chu'nchel i chib'ih reh, je' wili i xuq'or reh: <pb/>Chayeew aaq'ab' xilak waa',", "3": "xti cha q'or weh i korik parub'ihnaal i QaJaaw Dios inehchanik reh i taxaaj i wach ak'al. Mi ma' naa aye'em q'ab' chi ayu' naa rusik'im rehk'een i wak'uun Isaac chi kixilak taqe ixoq aj Canaán. Re' hin patim wii' yu'naak.", "4": "Naa la' awojiik panutinamiit, eh chi kixilak taqe ixoq ma' tokoom ta wuuk' naa asik'im cho rehk'een i wak'uun, inki.", "5": "<pb/>Re' rumoso i Abraham je' wili i chaq'wik xub'an: <pb/>Raaj mo'-oq xraaj chalik chi wiij ixoq ¿Chib'ih i neenub'an? ¿Mi neerub'an chi neenuk'am reje awak'uun chupaam aatinamiit hat elinaq cho wii'? inki.", "6": "<pb/>Re' Abraham je' wili chaq'wik xub'an: <pb/>Ma' rik'ul taj chi nee nak'am reje ar i wak'uun", "7": "Re' QaJaaw Dios wilik cho pan taxaaj x-eesanik cho weh parupaat i wajaaw, chupaam i ye'aab' wilkeeb' wii' i ma' tokoom ta wuuk'. Re' reh xuq'or weh chi re' i ye'aab' wili naa ruye'em keh i wiih numaam. Re' wo' reh naa rutaq'aam chaloq i ruánjel reh chi nee ti rutoob'eej, chi neena a'n chi ruk'amariik jino'q ixoq rehk'een i wak'uun Isaac.", "8": "Eh wila' ma' xraaj chalik jino'q ixoq chawiij, neenkahnik chi je' re' i xqayejaa' wach awuuk' xa re' la' maak'am reje ar i wak'uun inki.", "9": "<pb/>Re' moso re' re' xuyeew i q'ab' xilak raa' i Abraham. Xuq'or i korik parub'ihnaal i QaJaaw Dios chi naa rub'anam i xq'orarik reh.", "10": "Re' moso re' re' xusik' wach i lajeeb' i cameyo, xusik' wo' kiwach i xa chib'ih jariik chi koochxiik'naah k'ihaal kitz'aaq chi kixilak i chib'ih reh i rupatroon. Re' taqe re' xuk'am reje noq xooj parutinamiit i Nacor, re' wilik ar Mesopotamia.", "11": "Eh re' moso re' re' noq xponik ma' najt ta ruuk' i tinamit jinaj i jul ha' wilik ar. Ruum chi okik chik i rub'an i q'iij xuhi'lisaj taqe i koq i rucameyo chi chii' i jul ha', eh chupaam i ora re' re' kiponik k'amal ha' taqe ixoq.", "12": "Re' rumoso i Abraham xub'an rutiij, je' wili i xuq'or: QaJaaw Dios, ruDios i nupatroon Abraham, kinatoob'eej tii, reh chi nee kinelik korik ruuk' i nub'eeh, chaketelaaj wach i nupatroon.", "13": "Re' hin ayu' naa nukahniik chi hi'lik chi chii' i jul ha' wili, reh chi naa wilom taqe i q'ahxoq aj ayu' noq naa kik'uliik k'amal ha' ayu'.", "14": "Jaaw kinatoob'eej, awach pa' q'ahxoq neenuq'or reh, chaqasaj aawikoom reh chi nee nayeew nuhaa' kinko'q reh. Chayeew q'ab' chi neeruq'or weh chi je' wili: Cha a'n ahaa' i hat, eh nee wo' nuyeew kihaa' aacameyo inko'q weh. Re'-oq i q'ahxoq re' re' asik'im cho wach chi rehk'een amoso Isaac. Chi je' re' neenukoj rehtaal chi korik chi xaketelaaj cho wach i nupatroon, inki.", "15": "<pb/>Eh re' moso re' re' noq xa komajaa'-oq wo' rukohlaaj rutiij xrilow chi xooj k'oloq chii' jul ha' jinaj i q'ahxoq rutehlaam nah tileb' i rikoom. Re' q'ahxoq re' re', Rebeca rub'ihnaal, rixq'uun i Betuel. Re' i Betuel rak'uun i Nacor ruuk' i Milcá. Re' Nacor ruchaaq' i Abraham.", "16": "Re' i Rebeca ma' k'isiin ta holwochiil inka'yik, eh xti ko k'isa xq'un chi korik komajaa' ta reht'al wach i q'o'rinik winaq. Re' reh xqajik qohoq chii' jul ha' xuqasaj i rikoom, xunujisaj chi ha' manlik sutinik naq chik i rub'an chaloq.", "17": "Noq xrilow chi je' re' i rumoso i Abraham rajimam riib' chalik rureq, je' wili xuq'or: <pb/>Chakuy chayeew k'isinoq weh chi uuk'jik ahaa' wilik panawikoom, inki.", "18": "<pb/>Re' Rebeca jumehq'iil xuq'asaj i rikoom nah tileb', ma' xta reet jaaw cha a'n ahaa', inki reh. <pb/>Pan q'ab' chik wilik i rikoom noq xuyeew i koq ruhaa'.", "19": "Eh noq xukohlaaj ruk'em i ruhaa' i rumoso i Abraham, je' wili i xq'orarik reh ruum i Rebeca: <pb/>Re' hin naa wo' wesam kihaa' taqe aacameyo reh chi neenkian kihaa', xanik' pa' k'ihaal inkaaj, inki.", "20": "<pb/>Eh xponik ruchihkaaj i ha' wilik parikoom chupaam i ye'aab' kihaa' taqe chikop. Xata wo' jarpech xub'an chi b'ehlanik ha', korehtaal xub'ehlaaj kihaa' chu'nchel i cameyo.", "21": "Re' rumoso i Abraham xa nkahnik chik meem, xama' xta chik i ruq'or. Re' reh xaraaj chik runab'eem mi xti naa rutoob'jiik ruum i QaJaaw Dios, mi naa reliik korik ruuk' i rub'eeh oon ma' chih taj.", "22": "<pb/>Noq xkikohlaaj kihaa' i cameyo, re' rumoso i Abraham, xresaj chaloq jinaj i je' lopq'aaq' i xti manlik oro k'ih tz'aaq, k'isiin ma' jinaj onse rahliil xulokaa' chi ju' i Rebeca, eh ki'ib' i reh ralaq q'ab' xukoj, ik'inaq kijib' onserahliilxti manlik oro.", "23": "Je' wili i xuq'or reh i Rebeca: <pb/>Chakuy cha q'or weh awach awajaaw, ¿eh mi wilik ye'aab' parupaat awajaaw chi ar neen qa'an qapatal chupaam aq'ab' wili wuch'ihil taqe i winaq nuk'u'liil? inki.", "24": "<pb/>Re' Rebeca je' wili i chaq'wik xub'an: <pb/>Re' hin, hin rixq'uun i Betuel, re' rak'uun i Nacor ruuk' i nuk'een Milcá.", "25": "<pb/>Pan qapaat i hoj wilik ye'aab' aha' taq neetikahnik wii' chupaam aq'ab' yu'naak. <pb/>Eh wilik wo' hoq i k'im neenkik'ux taq aacameyo, inki.", "26": "<pb/>Re' rumoso i Abraham xuxuk'aa' qohoq riib' wach ak'al chulooq'jiik QaJaaw Dios.", "27": "Je' wili xuq'or: Neeta naq inye'arik ruloq'il i QaJaaw Dios, re' ruDios i nupatroon Abraham, ruum re' reh korik wach ruk'ux, eh xti xuketelaaj wach i nupatroon. Re' wo' reh xk'amwik cho weh chi naawojiik parupaat i ma' tokoom ta ruuk' i nupatroon, inki.", "28": "<pb/>Re' Rebeca xooj rajimam riib' parupaat, xuk'utjaaj reh i rutuut chu'nchel i xq'orarik reh", "29": "Re' Rebeca wilik jinaj ras winaq Labán rub'ihnaal, re' reh xooj rajimam riib' chii' jul ha', xooj rilow i winaq wilik ar.", "30": "Ruum re' reh xrilow chik wach i je' lopq'aaq', je' wo' hoq i ki'ib' chi reh i ralaq q'ab' i ranaab' q'e' holohaq xye'arik reh. Eh xrib'iraj wo' hoq nik' wach noq xuk'utjaaj i ranaab' i xq'orarik reh ruum i rumoso i Abraham. Re' Labán xujil i koq riib' ruuk' i rumoso i Abraham noq ko wilik chii' jul ha', ruch'ihil taqe rucameyo.", "31": "Je' wili xuq'or: <pb/>Jaaw, re' hat q'e' ti ruk'ax i QaJaaw Dios, taq pampaat ¿chihreet noq naa akahniik ayu'? Re' hoj qayejaam chik aaye'aab', je' wo' hoq i kiye'aab' taqe aacameyo, inki.", "32": "<pb/>Re' rumoso i Abraham xooj wo' chi riij i Labán parupaat. Re' Labán ar xuq'asaj i kihq taqe i cameyo, eh xuyeew kiwa'. Chi riij i re', xuk'am chaloq i ha', reh chi xutz'aj i rooq i rumoso i Abraham, je' wo' taqe i winaq ruch'ihil.", "33": "Eh noq xkiyeew i ruwa' chuwach i rumoso i Abraham, je' wili xuq'or: <pb/>Re' hin peet naa nuq'orom i nub'eeh kora'j neenub'an nuwa' re', inki. <pb/>Ma' xta reet cha q'or aab'eeh, inki noq chaq'wik i Labán.", "34": "<pb/>Re' reh je' wili i xtohq'ik ruq'orom: <pb/>Re' hin, hin rumoso i Abraham.", "35": "Re' nupatroon Abraham ma' k'isiin ta xtoob'jik ruum i QaJaaw Dios. Xuyeew rub'ehomal, rutentzuun, ru ixoq wakax, rub'uuruux, rucameyo, ru oro, ru plata, rumoso winaq, rumoso ixoq.", "36": "Eh xye'arik wo' jinaj rak'uun ruuk' i rehk'een Sara, atoob' ta chi xa k'een chik. Eh re' nupatroon re' re' xukanaa' pan q'ab' i rak'uun chu'nchel i chib'ih jariik i wilik reh.", "37": "Re' hin je' wili xuq'or weh i nupatroon: Re' hat cha q'or weh i korik parub'ihnaal i QaJaaw, mi ma' naa aye'em q'ab' reh i wak'uun chi naa rub'anam kaxáro ruuk' jino'q i q'ahxoq wilkeeb' ayu' Canaán, re' hin patim wii' yu'naak.", "38": "Naa la' awojiik kuuk' taqe i ma' tokoom ta ruuk' i wajaaw, eh chi kixilak taqe ixoq ma' tokoom ta wuuk' neenasik' cho jino'q rehk'een, inki weh.", "39": "Eh re' hin je' wili xnuq'or reh i nupatroon: ¿Jaaw raaj wila' ma' xraaj chalik i q'ahxoq chi wiij? kinki reh.", "40": "Re' reh je' wili nuchaq'weesjiik xub'an: Re' hin i nunimaj i QaJaaw Dios, re' wo' reh naa rutaq'aam chaloq i ruánjel chi nee ti rutoob'eej, reh chi netielik korik ruuk' aab'eeh naa rojiik a'nam. Eh nee wo' nareq cho rehk'een i wak'uun chi kixilak taqe ixoq ma' tokoom ta wuuk', re' taqe i ma' tokoom ta ruuk' i wajaaw.", "41": "Eh wila' ma' xkaaj kiye'em chaaweh i q'ahxoq taqe i ma' tokoom ta wuuk' neenkahnik chi je' re' i korik xaq'or weh parub'ihnaal i QaJaaw Dios, inki weh.", "42": "<pb/>Je' aj re' noq re' hin xink'ulik iloq chii' jul ha' yu'naak, eh ar xnub'an nutiij chuwach i QaJaaw Dios, re' ruDios i nupatroon Abraham, je' wili i xnuq'or: Wila' xti korik Jaaw chi naa kiin atob'eem, reh chi nee kinelik korik ruuk' i nub'eeh.", "43": "Re' hin i nupahqaaj aweh ayu' i wilkiin wii' chii' jul ha', chi xa awach pa' chi kixilak taqe i q'ahxoq k'ulik iloq keh chi k'amaj ha' neenuq'or reh chi je' wili: Chakuy chayeew k'isinoq nuhaa' re' ruuk' i wilik panawikoom, kinko'q reh.", "44": "Chakuy i nupahqaaj aweh i hat chi chayeew q'ab' chi neeruq'or weh chi je' wili: Chawuk'ej ahaa' i hat nee wo' inwesaj kihaa' taqe aacameyo, inko'q weh. Re'-oq i q'ahxoq re' re' asik'im cho wach i hat QaJaaw Dios chi rehk'een i rak'uun i nupatroon, kinki.", "45": "Eh xa komajaa'-oq wo' nukohlaaj nutiij chuwach i QaJaaw Dios, eh inwilow xooj k'oloq i Rebeca rutehlaam rikoom nah tileb' xooj qohoq chii' jul ha', je' wili i xnuq'or reh: Chakuy chayeew k'isinoq nuhaa', reh chi neen wuk'ej, kinki reh.", "46": "Re' reh rutehlaam naq chik i rikoom, eh xuqasaj wo' chik, je' wili xuq'or weh: Cha a'n ahaa' i hat, eh nee wo' nuyeew kihaa' taqe aacameyo, inki. Je' re' noq, re' Rebeca xuyeew nuhaa' i hin, xuyeew wo' kihaa' taqe i nucameyo.", "47": "Re' hin xnupahqaaj reh chi je' wili: Chakuy, cha q'or weh ¿awach awajaaw? kinki reh. Re' reh je' wili chaq'wik xub'an: Re' hin, hin rixq'uun i Betuel rak'uun i Nacor ruuk' i nuk'een Milcá, inki. Je' re' noq, re' hin xnukoj jinaj i je' lopq'aaq' chi ju', eh ki'ib' wo' reh ralaq q'ab' xnukoj.", "48": "Eh re' hin xnuxuk'aa' wiib', xnuloq'ej i Dios, re' ruDios i nupatroon Abraham, ruum xiruk'am chaloq chupaam i korik laj b'eeh, xuyeew q'ab' weh chi xnureq jinaj i q'ahxoq ma' tokoom ta ruuk' i nupatroon, eh chi naa nuk'amam reje chi rehk'een i rak'uun.", "49": "Yu'naak cha q'or taq weh mi naa taq a'nam otob'il reh i nupatroon, eh mi nee taq inataq'aaj reje i Rebeca mi korik taq wach ak'ux ruuk'. Chaq'or wo' taq weh wi ma' chih, reh chi nee chik inooj nusik' jino'q i q'ahxoq tokoom, inki.", "50": "<pb/>Re' Labán ruch'ihil i rajaaw Betuel, je' wili chaq'wik xkian: <pb/>Chu'nchel i wili re' Dios k'ahchi' rub'aniik. Re' hoj ma' ruk'ul taj chi neenqaq'or aweh chi ma' xta reet oon ma' chih taj.", "51": "Re' Rebeca wili, neerub'an chi nee nak'am reje chawiij, reh chi nee naq'asaj ponoq chi rehk'een i rak'uun apatroon. Je' rukab' i ruyejaam cho wach i QaJaaw Dios, inki taqe.", "52": "<pb/>Eh noq xrib'iraj taqe q'orik wili i rumoso i Abraham xuxuk'aa' qohoq riib' chulooq'jiik i QaJaaw Dios korehtaal xponik rutz'a'j wach aak'al ruuk' i yejal wach.", "53": "Eh jumehq'iil xresaj taqe chaloq i xa chib'ih jariik, wilik oro, wilik plata, wilik taqe itz'ihy, chu'nchel i re', xuq'asaj chi rukooch i Rebeca. Reh i ras i Rebeca, je' wo' reh i rutuut.", "54": "Re' i rumoso i Abraham, ruch'ihil taqe i ruk'u'liil xkian kiwa' kihaa' chi korik. Ar xi wirik chupaam aq'ab' re' re'. Noq xsaq'ik chi junwaar, je' wili xuq'or: <pb/>Chayeew taq q'ab' weh chi nee wo' chik kinsutinik reje parupaat i nupatroon, inki.", "55": "<pb/>Re' ras i Rebeca ruch'ihil i rutuut, je' wili i xkiq'or reh i rumoso i Abraham: Ma' xta reet, xa re' la', kahnoq pee chik lajeeb'-oq q'iij quuk' i Rebeca, kora'j neenooj chawiij re', inki taqe.", "56": "<pb/>Re' rumoso i Abraham je' wili i chaq'wik xub'an: <pb/>Maquinaq'il taq, re' QaJaaw Dios xye'wik q'ab' weh chi naa reliik korik i nub'eeh wili. Chayeew la' taq q'ab' weh chi neekinsutinik reje parupaat i nupatroon, inki.", "57": "<pb/>Re' keh je' wili i chaq'wik xkian: <pb/>Qayuq'eej wo' pee chaloq i xq'un, chib'ih pa' wo' nee ruq'or i reh, inki taqe.", "58": "<pb/>Eh noq xk'u'loq i Rebeca xkipahqaaj reh chi je' wili: <pb/>¿Mi nawaaj ojik chi riij i winaq wili? inki taqe. <pb/>Hoo', inwaaj ojik chi riij, inki noq chaq'wik.", "59": "<pb/>Re' Labán ruch'ihil i rutuut xkitaq'aaj wo' reje i Rebeca ruch'ihil jinaj ixoq incha'jinik reh chi jumpech. Eh xkitaq'aaj wo' reje i rumoso i Abraham, je' wo' taqe i winaq ruch'ihil.", "60": "Eh xkipahqaaj reje i rotob'il i Dios chinaah i Rebeca, je' wili i xkiq'or reh: <pb/><t>Hat qanaab' noq wilkaat,</t> <t>nee ta naq ti kahnik chi kituut i ruk'ihaal tinamit.</t> <t>Re' taqe awiih aamaam nee ta naq inkichop naah</t> <t>i kitinamiit i naa rixowaniik kiwach, inki taqe.</t>", "61": "<pb/>Re' Rebeca ruch'ihil taqe i rumoso ixoq xijohtik reje chi riij i cameyo xiooj chi riij i rumoso i Abraham, eh xuk'am reje chi riij i Rebeca, xooj.", "62": "<pb/>Re' Isaac xsutinik chik chaloq noq xponik chi chii' i jul haa' k'achlik kiril i rub'ihnaal, ar chik wilik parupaat re' wilik chupaam i ye'aab' Neguev,", "63": "Eh re' Isaac xelik chaloq chi b'ehik parokiik i q'iij. Ar xrilow reje chi wilik taqe i cameyo ponik inki a'n", "64": "Eh re' i Rebeca xrilow wo' chaloq i Isaac, eh noq xrilow wach xqajik cho chi riij i cameyo.", "65": "Xupahqaaj reh i rumoso i Abraham chi je' wili: <pb/>¿Awach i winaq wulu' chalik i rub'an quuk'? inki. <pb/>Eh re' moso je' wili xuq'or: <pb/>Re' xk'u'loq wulu' re' i Isaac rak'uun i nupatroon, inki. <pb/>Noq xrib'iraj chi je' re' i Rebeca xuk'am chaloq i ruchahchib' wach itz'ihy xub'ur i wach chi reh:", "66": "<pb/>Re' i rumoso i Abraham xuk'utjaaj reh i Isaac chu'nchel i xponik rub'an.", "67": "Eh re' i Isaac xuk'am reje i Rebeca chupaam i itz'ihy naah paat, re' i patim naq wii' i kamnaq rutuut Sara. Re' i Isaac xub'an wo' kaxáro ruuk' i Rebeca, eh q'e' xuk'ax, xa je' re' noq xumay i ruti'kiil ruk'ux chi riij i rukimiik i rutuut."}