{"1": "<pb/><t>Chaloq'ej taq i QaJaaw Dios i hat, hat taq ánjel wilkaat taq cho pan taxaaj.</t> <t>Chayeew taq runimaal wach ruloq'il.</t>", "2": "<t>Chayeew taq ruloq'il i QaJaaw Dios, ruum xiik' naah loq'il i rub'ihnaal.</t> <t>Chaloq'ej taq i QaJaaw Dios, ruum xiik' naah holwochiil, eh xti wilik rusantohiil.</t>", "3": "<pb/><t>Re' ruq'oral i QaJaaw Dios inib'irjik chinaah taqe ha'.</t> <t>Xa nteleninik chik i ransil i ruq'oral.</t> <t>Eh xa je' chik inq'orik kahoq chinaah i palaw.</t>", "4": "<t>Je' re' noq, re' ruq'oral i QaJaaw Dios xiik' naah i ransil</t> <t>eh xti wilik rajaawriik.</t>", "5": "<t>Re' i ruq'oral i QaJaaw Dios i ruxereb'eej taqe chee' chakaltee',</t> <t>Eh i ruxereb'eej taqe i nimaq taq chakaltee' wilkeeb' Líbano.</t>", "6": "<t>Ruuk' i ruq'oral i ruk'uyu'saj taqe yuuq' ar Líbano, je' wo' wilkeeb' ar Sirión.</t> <t>Xa je' chik kipisk'anik kok' rak'uun wakax, xa je' chik kipisk'anik imas wakax.</t>", "7": "<t>Re' ransil i ruq'oral i QaJaaw Dios i rukut wo' taqe xaq q'aaq'.</t>", "8": "<t>Re' ransil i ruq'oral i QaJaaw Dios, i ruk'uyu'saj ye'aab' chiq yuuq'.</t> <t>Eh i ruk'uyu'saj ruuk' i ruq'oral taqe chiq yuuq' wilkeeb' chupaam i ye'aab', Cades.</t>", "9": "<t>Re' i QaJaaw Dios ruuk' i ruq'oral i ruk'uyu'saj taqe i tz'inuj chee'.</t> <t>Eh i rukanaa' chi ma' xta ruche'el wach taqe yuuq',</t> <t>eh chupaam i rupaat, chu'nchel kiye'wik ruloq'il.</t>", "10": "<pb/><t>Re' i QaJaaw Dios intaaq'anik reh i kowlaj jab' noq i rub'an i elal ha'.</t> <t>Re' reh i reey wilik rajaawriik chi taaq'anik chi juneliik.</t>", "11": "<t>Re' QaJaaw Dios inye'wik kajaawriik i rutinamiit.</t> <t>Eh i ruyeew keh i rusuqkiil k'uxliis.</t>"}