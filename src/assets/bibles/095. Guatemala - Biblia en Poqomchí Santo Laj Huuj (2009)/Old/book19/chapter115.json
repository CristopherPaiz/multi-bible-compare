{"1": "<pb/><t>QaJaaw Dios,</t> <t>re' la' hat naa ruye'ariik aloq'il ma' re' tee hoj.</t> <t>Ruum xa re' wo' hat tiketelinik qawach, eh xa re' wo' hat i korik.</t>", "2": "<t>Eh ¿Chib'ih reet noq inkiq'or i tinamit chi je' wili?</t> <t>¿Aha' wilik i ki Dios re'? inki taqe chiqiij.</t>", "3": "<pb/><t>Xanaah re', re' i qaDios i hoj pan taxaaj wilik,</t> <t>chu'nchel i xraaj ruyejaam i reh xuyejaa' wo' chaloq.</t>", "4": "<t>Eh re' ki dios i tinamit re' re',</t> <t>xa plata, xa oro kiyej-aal, eh xa kiyej-anik winaq.</t>", "5": "<t>Wilik kichii', xama' kiq'orik ta wo' hoq.</t> <t>Wilik naq' kiwach, xama' ki-ilwik ta wo' hoq.</t>", "6": "<t>Wilik kixikin, xama' ki-ib'irinik ta wo' hoq.</t> <t>Wilik kiju', xama' kiuhtz'inik ta wo' hoq.</t>", "7": "<t>Wilik kiq'ab', xama' kitz'a'inik ta wo' hoq. Wilik kooq,</t> <t>xama' kib'ehik ta wo' hoq.</t> <t>Eh ma' xta jino'q q'orik i nelik cho pan kalaq.</t>", "8": "<t>Re' taqe i tiyoox re' re' ma' xta k'isinoq kajaawriik,</t> <t>eliik wach kimemil ruuk' inyej-anik keh,</t> <t>eh je' wo' taqe inimanik keh.</t>", "9": "<pb/><t>Hat taq aj Israel ruuk' i QaJaaw Dios chayeew taq ak'ux.</t> <t>Ruum xa re' wo' reh intoob'inik inko'linik taq aweh.</t>", "10": "<t>Hat taq riih i Aarón i ruuk' i QaJaaw Dios taq chayeew ak'ux.</t> <t>Ruum xa re' wo' reh intoob'inik, inko'linik taq aweh.</t>", "11": "<t>Re' taq i hat inayohleej taq wach i QaJaaw Dios. Inayeew taq ak'ux ruuk'.</t> <t>Re' wo' reh intoob'inik, inko'linik taq aweh.</t>", "12": "<pb/><t>Re' QaJaaw Dios xojk'ulik cho paruk'ux,</t> <t>naakooj rukuxisam i hoj, hoj aj Israel.</t> <t>Eh naa wo' rukuxisam taqe i riih Aarón.</t>", "13": "<t>Eh re' QaJaaw Dios naa wo' rukuxisam taqe chaloq</t> <t>chu'nchel i kiyohlinik reh chi nimaq chi kok' taq.</t>", "14": "<pb/><t>Re' QaJaaw Dios naa ruye'em taq cha naah i hat i rotob'il.</t> <t>Eh naa wo' ruye'em i rotob'il chikinaah taq awak'uun awixq'uun.</t>", "15": "<t>Re' ta naq i QaJaaw Dios xyej-anik cho reh i taxaaj ruch'ihil i wach ak'al</t> <t>neentoob'inik taq aweh i hat.</t>", "16": "<pb/><t>Re' i taxaaj ruye'aab' i QaJaaw Dios ruum ar wilik chaloq,</t> <t>eh re' i wach ak'al xukanaa' chi kiye'aab' i tinamit.</t>", "17": "<t>Re' taqe kamnaq ma' nee ta chik inki a'n rulooq'jiik i QaJaaw Dios,</t> <t>ruum ma' xta chik kuxlaab'.</t>", "18": "<t>Re' la' hoj i naa qaye'wiik ruloq'il i QaJaaw Dios,</t> <t>je' yu'naak, je' chi juneliik. <pb/>Loq'imaj ta naq i QaJaaw Dios.</t>"}