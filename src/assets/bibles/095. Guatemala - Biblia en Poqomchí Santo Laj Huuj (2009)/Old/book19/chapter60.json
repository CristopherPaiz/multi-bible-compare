{"1": "<pb/><t>QaJaaw Dios, re' hat xoj akanaa' chi qutkeel ruum aajosq'iil.</t> <t>Xoj akanaa' chi ma' xta chik qakowiil.</t> <t>Inqapahqaaj aweh chi qoh atoob'eej,</t> <t>eh chayeew wo' chik qakowiil.</t>", "2": "<t>Chi qeh i hoj je' naa xak'u'yisaj aak'al, je' naa xatarib'eej,</t> <t>xa re' la' qoh atoob'eej wo' chik reh chi nee</t> <t>wo' chik i rureq paruye'aab'.</t>", "3": "<t>Eh xayeew q'ab' chi xuk'ul i ti' k'axik aatinamiit,</t> <t>je' naa xayeew qeh chi uuk'jik i k'ahlaj ha' inyojwik na'ojb'al.</t>", "4": "<t>Re' hat yu'naak xayeew jinaj kehtalil i kiye'wik aloq'il</t> <t>ko'lemb'al kiib' chuwach i kikanteesb'aal i aj ixowaal.</t>", "5": "<t>Eh qoh ab'iraj tii, qoh ako'leej ruuk' awajaawriik,</t> <t>chawesaj wo' taqe panti' k'axik awach taqe i q'e' nak'ax.</t>", "6": "<pb/><t>Re' QaJaaw Dios je' wili i xuq'or parusantolaj ye'aab':</t> <t>Re' hin naa rusuuqb'iik nuk'ux noq</t> <t>naa nuch'aqam i ye'aab' Siquem.</t> <t>Eh naa nupajam i ye'aab' wach k'ixkaab' Sucot.</t>", "7": "<t>Re' i Galaad, i Manasés wee hin taqe.</t> <t>Re' Efraín je' naa poyb'al wach nunaah.</t> <t>Eh re' i Judá, je' naa nukarote noq wilik, rehtalil i wajaawriik.</t>", "8": "<t>Re' i Moab je' jino'q johm ye'aab' tz'ajb'al nuq'ab'.</t> <t>Eh re' i Edom, naa nuyeq'em pan wooq.</t> <t>Eh naa rusuuqb'iik nuk'ux noq naa nuq'atam</t> <t>kiwach i taqe aj filisteo, inki i Dios.</t>", "9": "<pb/><t>QaJaaw Dios, ¿Awach naa ruk'amwiik reje</t> <t>weh chupaam i tinamit kow riib'?</t> <t>¿Awach i naa ruk'amwiik reje weh Edom?</t>", "10": "<t>QaJaaw Dios, ¿Mi xti xoj aq'eb' chi jumpech re'?</t> <t>¿Mi ma' nee wo' naq chik i rub'an chi re' hat</t> <t>nee ti k'amwik reje qeh panq'aq'inik re'?</t>", "11": "<t>Jaaw, qoh ako'leej tii pan kiq'ab' i ki-ixowanik qawach.</t> <t>Ruum re' ko'linik inki a'n i xa winaq xama' xta nokik wii'.</t>", "12": "<t>Re' QaJaaw Dios naa rutoob'iniik qeh</t> <t>reh chi ma' xta nee qoh kuchej i ki-ixowanik qawach.</t> <t>Eh re' wo' reh neenesanik i kajaawriik.</t>"}