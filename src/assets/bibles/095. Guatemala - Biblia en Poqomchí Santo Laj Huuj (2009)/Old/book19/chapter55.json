{"1": "<pb/><t>Hat nuDios, chab'iraj tii i nutiij,</t> <t>maakanaa' chi je' re' i nupahqaaj aweh.</t>", "2": "<t>Kinab'iraj tii, chayeew weh aha' wilik inwaaj,</t> <t>ruum noq k'ahchi' kiin chi nutiij xa nyot'ik chik i wánima.</t>", "3": "<t>Eh kiyo'jiik ruum</t> <t>inkiq'or chi wiij i ki-ixowanik nuwach,</t> <t>re' taqe i yiib' wach kina'ojb'al inkikoj numahk.</t> <t>Eh yohb'aal wach i kik'aah, inkaaj kianam weh.</t>", "4": "<pb/><t>Eh re' wánima xa nyot'ik chik inwik'raaj,</t> <t>ma' k'isiin ta nchalik nuyo'jiik noq imb'iraj rib'iral chi naa kinkikansam.</t>", "5": "<t>Re' hin kiyo'jik xa kinb'arb'otik chik.</t> <t>Je' nchi xanaa chik nukimiik noq inwik'raaj.</t>", "6": "<t>Ruum aj re' i nuq'or chi je' wili: Wilik ta naq nuxiik' chi je' rukab' i paloma</t> <t>nee naq kinrupinik reje nee naq kinooj hi'loq.</t>", "7": "<t>Eh jumehq'iil naq nee kinrupinik reje chi najt.</t> <t>Eh nee naq kinooj chi patinik panchiq yuuq'.</t>", "8": "<t>Jumehq'iil naq neenukeb'aa' wiib' chikiwach i yohb'aal wach i kijosq'iil chi nunaah</t> <t>xa je' chik rukab' i kaq suut teew jab', kinki.</t>", "9": "<pb/><t>QaJaaw Dios, nee ta nasach kiwach ruuk' i kiq'oral.</t> <t>Ruum re' hin xnukoj rehtaal chi xa re' i ti' k'axik xa re' i peleto inki a'n ree tinamit.</t>", "10": "<t>Re' keh chi q'iij chi aq'ab' kikotik chi riij i tz'aq kotimaj wii' riij i tinamit,</t> <t>re' yiib' wach na'ojb'al inki a'n eh xa re' ikaansanik inkaaj.</t>", "11": "<t>Xa re' rub'anariik i ti' k'axik inkikapaaj, xa re' jot'ooj,</t> <t>xa re' ileq' inki a'n pantaq ookb'al reh i tinamit.</t>", "12": "<pb/><t>Re' imb'anik weh</t> <t>i ti' k'axik ma' re' ta jino'q inixowanik nuwach.</t> <t>Wi ta re' jino'q inixowanik nuwach xnukuy naq,</t> <t>oon xnukeb'aa' naq wiib' chuwach.</t>", "13": "<t>Re' la' hat k'ahchi' ab'aniik ti' k'axik weh i hat naq naah wamigo,</t> <t>xanaah re' ma' hat ta naq tokoom wuuk'.</t>", "14": "<t>Xanaah re' noq xub'an xti suq inqaq'oreej qiib' awuuk'.</t> <t>Eh quch'ihil qiib' xasuq chik inqa'an noq qohponik chulooq'jiik i Dios chupaam i rupaat.</t>", "15": "<t>Xa chi ma' keht'al ta naq neenk'uloq i kimik chikinaah i ki-ixowanik nuwach.</t> <t>Neeta naq kimuhqik chi k'achilik kiwach,</t> <t>ruum xa re' i ma' tob'laj na'ojb'al wilik pan kánima.</t>", "16": "<pb/><t>Eh re' hin, re' nuDios naa nuq'o'reem,</t> <t>eh re' reh neenko'linik weh chupaam i ti' k'axik.</t>", "17": "<t>Re' hin naa nuq'o'reem i QaJaaw Dios ruuk' ooq'ik,</t> <t>pan wahq'eq, kab'lajora i q'iij, chaq'ab'.</t> <t>Eh re' reh naa kiin rib'iram.</t>", "18": "<t>Re' reh naa ruko'liniik weh panq'aq'inik,</t> <t>chuwach i kimik,</t> <t>atoob' ta naq yohb'aal wach kik'ihaal taqe i neenkaaj nukanteesjiik.</t>", "19": "<t>Re' QaJaaw Dios wilik rajaawriik chi taaq'anik, neerib'iraj i nutiij.</t> <t>Eh naa resam i kajaawriik taqe i aj ixowaal,</t> <t>ruum re' keh ma' nkijal ta wach i kina'ojb'al.</t> <t>Ni xata nkiyohleej i Dios.</t>", "20": "<pb/><t>Eh aha' naq wilik i kamigo, inki a'n ti' k'axik reh.</t> <t>Aha' naq wilik i k'axooj naa kianam noq inkiq'or xama' kian ta wo' hoq.</t>", "21": "<t>Eh xa ch'ub'ik chik i kiq'oral inki a'n kiib', xa je' chik ch'ub' kiil mantekilla.</t> <t>Xanaah re' xa re' i q'aq'inik inkaaj.</t> <t>Xa je' wo' naq chik ch'ub' kiil aseite i kiq'oral inki a'n kiib'.</t> <t>Xanaah re' q'e' ti' kiq'orik, xa je' chik rukab' i ruyok' i q'aslaj ch'ihch'.</t>", "22": "<pb/><t>Chakanaa' pan q'ab' i QaJaaw Dios</t> <t>chu'nchel i tiqaaj wii' kapeew re' reh neentoob'inik aweh.</t> <t>Ruum re' i QaJaaw Dios ma' jaruuj neeruq'eb' i korik wach ruk'ux.</t>", "23": "<pb/><t>QaJaaw Dios, re' taqe kaansoom,</t> <t>taqe i chukul q'orik ma' naa ta kik'achariik yejaal-oq i kik'achariik.</t> <t>Ruum re' hat naa aye'em q'ab' chi naakikimiik chi jumehq'iil.</t> <t>Eh re' hin, awuuk' i hat i nuyeew nuk'ux.</t>"}