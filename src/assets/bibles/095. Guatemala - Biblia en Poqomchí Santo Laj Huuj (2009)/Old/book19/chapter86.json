{"1": "<pb/><t>QaJaaw Dios chab'iraj tii i nupahqaaj aweh,</t> <t>kinatoob'eej, ruum re' hin q'e' ntz'irik nuwach, eh q'e' ti' nuk'ux.</t>", "2": "<t>Kinako'leej i hat nuDios, ruum korik wach nuk'ux awuuk'.</t> <t>Kinako'leej hin, hin amoso,</t> <t>awuuk' i hat nuye'em nuk'ux.</t>", "3": "<t>QaJaaw Dios chaketelaaj tii nuwach</t> <t>ruum re' hin juneliik nupahqaaj aawotob'il.</t>", "4": "<t>Jaaw chasuuqb'isaj i wánima hin, hin amoso,</t> <t>eh xa chawach hat i nub'an nutiij.</t>", "5": "<t>Re' hin Jaaw weht'al chi q'e' hat atoob'.</t> <t>Eh hat kuyuul mahk, i naaketelaaj kiwach inki a'n kitiij chawach.</t>", "6": "<t>QaJaaw Dios, chab'iraj tii i nutiij,</t> <t>chayeew weh i nupahqaaj aweh.</t>", "7": "<t>Nik' ti' nuk'ux re' hat tinuq'o'reej,</t> <t>ruum weht'al chi nayeew weh inupahqaaj aweh.</t>", "8": "<pb/><t>QaJaaw Dios, ma' xta chik jino'q dios chi je' rukab' i hat.</t> <t>Eh ma' awach ta neemb'anik reh taqe i na a'n i hat.</t>", "9": "<t>QaJaaw Dios, chu'nchel i</t> <t>nimaq tinamit ayejaam, naa kichaliik chalooq'jiik.</t> <t>Eh naakiye'em runimaal wach aab'ihnaal.</t>", "10": "<t>Ruum xa re' wo' hat i jinaj chi Dios, xiik' naah nimaal awach,</t> <t>eh i na a'n taqe i ma' ilooj taj.</t>", "11": "<t>QaJaaw Dios, cha k'uhtaaj weh aab'eeh,</t> <t>reh chi neenub'an i korik.</t> <t>Eh chayeew rukowiil i wánima,</t> <t>reh chi neenuyeew runimaal wach aab'ihnaal.</t>", "12": "<t>Hat waJaaw nuDios, naa kaat nuloq'em chu'nchel i wánima,</t> <t>eh juneliik naa nuye'em ruloq'il ab'ihnaal.</t>", "13": "<t>Eh ma' k'isiin ta xaketelaaj nuwach.</t> <t>Ruum xinako'leej chuwach i kimik.</t>", "14": "<pb/><t>QaJaaw re' taqe i ki-ixowanik nuwach yohb'aal wach i kijosq'iil.</t> <t>Re' taqe i ma' tikikapaaj taj inkaaj nukanteesjiik.</t>", "15": "<t>Eh re' hat Jaaw, hat Dios, q'e' hat kuyuul.</t> <t>Ma' jumehq'iil ta inchalik aajosq'iil,</t> <t>xiik' la' naah i ketelinik wachiis awuuk', eh re' hat i korik.</t>", "16": "<t>Kinawilow tii chaketelaaj nuwach.</t> <t>Chayeew rukowiil nuk'ux</t> <t>hin, hin amoso, hin rak'uun chaloq amoso re' i nutuut.</t>", "17": "<t>Chak'uhtaaj weh chi korik aawotob'il,</t> <t>eh noq neenkilow i ki-ixowanik nuwach neenchalik kik'ixiik.</t> <t>QaJaaw Dios, weht'al noq re' hat titoob'inik</t> <t>ti ye'wik rusuqkiil nuk'ux.</t>"}