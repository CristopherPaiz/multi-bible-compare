{"1": "<pb/><t>QaJaaw Dios re' hin naa kaat nuloq'em chu'nchel i wánima. <pb/>Jaaw, hat nuDios xiik' naah awajaawriik,</t> <t>xiik' naah nimaal awach, xiik' naah aaloq'il.</t>", "2": "<t>Re' hat xiik' naah saqumaal aachii' awach, re' hat xatyej-anik reh i taxaaj.</t> <t>Xayeew chinaah i wach ak'al chi je' nimlaj itz'ihy.</t>", "3": "<t>Re' hat xayejaa' aa ye'aab' chinaah i ha' ar pan taxaaj.</t> <t>Inakoj taqe chi je' aakareta b'ehtesb'al aweh i suutz'.</t> <t>Eh tib'ehik wo' hoq chupaam i teew.</t>", "4": "<t>Re' hat inakoj taqe chi awaj taqareel kowlaj teew.</t> <t>Eh inakoj taqe chi awaj kamanoom i xaq q'aaq.</t>", "5": "<pb/><t>Eh xach'ikaa' wo' chi korik i wach ak'al paruye'aab',</t> <t>reh chi ma' awach ta neenk'uyu'sanik reh.</t>", "6": "<t>Re' palaw rub'urum naq naah i wach ak'al.</t> <t>Eh re' ha' rub'urum naq naah taqe inajt kinaah yuuq'.</t>", "7": "<t>Eh noq xaq'or reh i ha', chi naa rumolom riib' xelik wo' chinaah i wach ak'al,</t> <t>noq xrib'iraj aq'oral xa je' chik inq'orik kahoq.</t>", "8": "<t>Eh noq xawesaj chee ha' chinaah i nimaq yuuq' xumol riib' wach k'ixkaab'.</t> <t>Eh xataq'aaj reje chupaam i ye'aab' aq'orom chi ar naa ruwihiik.</t>", "9": "<t>Aha' xaq'or reh chi naa ruwihiik xa ar wo' wilik, ma' xq'ahxik ta chik reje chi juntar,</t> <t>reh chi ma' xutz'ap ta chik naah i wach ak'al.</t>", "10": "<pb/><t>Re' hat ti ye'wik reh i ha' inaasjik cho paraasb'al.</t> <t>Eh re' hat ti ye'wik reh taqe nim ha' kiqajik cho nah taq yuuq'.</t>", "11": "<t>Eh re' taqe ha' re' re' inkuk'ej i josq'laj chikop.</t> <t>Ruuk' ha' re' re' inkik'saj i kichiqchi'iil</t> <t>i b'uurux wilkeeb' wa taq yuuq' k'ixkaab'.</t>", "12": "<t>Chi chii' i ha' re' re' inkiyejaa' kisuuq' i kok' tz'ikin kirupinik pan taxaaj.</t> <t>Ar xasuq chik i ruq'or i tz'uuy inki a'n nah q'ab' chee'.</t>", "13": "<t>Re' hat ti ye'wik cho kihaa' i yuuq' k'ixkaab' ko ar panaye'aab' pan taxaaj.</t> <t>Ruuk' i kowlaj jab' inajot'isaj i wach aak'al.</t>", "14": "<t>Re' hat tik'isanik johtoq reh i ch'ahn inkik'ux i chikop.</t> <t>Re' hat tik'isanik reh i rutik i winaq,</t> <t>reh chi ruuk' i re' naa rub'anam ruwa' ruhaa'.</t>", "15": "<t>Re' wi'k ha' re' re' inye'wik ransil,</t> <t>i nayeew reh i riis uuva chi ruk'ej.</t> <t>Eh i nayeew reh aseite reh chi nsuuqb'ik ruk'ux.</t>", "16": "<t>Inayeew cho kihaa' taqe chee' ak'isam johtoq i hat,</t> <t>je' wo' taqe i chee' chakaltee' wilkeeb' ar Líbano.</t>", "17": "<t>Eh chinaah taqe q'ab' i chee' re' re' inkiyejaa' kisuuq' kok' tz'ikin, eh</t> <t>inkiyejaa' wo' kisuuq' ar taqe i nimaq saq ikih.</t>", "18": "<t>Re' taqe inajt kinaah yuuq' inkamanik chi kiye'aab' i keej re' ruuk' i kaqch'ul.</t> <t>Eh pantaq ruhopil ab'aj inkiyejaa' kisuuq' taqe imul.</t>", "19": "<t>Eh re' hat QaJaaw Dios xayejaa' chee poh pajb'al reh i ju'jun chi q'iij.</t> <t>Eh aweht'al nik' i rumay i sihq'inik i q'iij.</t>", "20": "<t>Eh noq re' hat i nayeew chee q'equm chinaah i wach ak'al inkahnik chi chaq'ab' chik,</t> <t>eh kielik taqe chaloq i chikop pantaq ch'ahn.</t>", "21": "<t>Re' taqe kaq b'ahlam inkik'er kichii' chusik'ariik kitiib'</t> <t>inkipahqaaj aweh i hat i kiwa'.</t>", "22": "<t>Eh noq i nelik chaloq i rusaqumaal i q'iij kiooj wo' chik,</t> <t>eh inooj kiyok'aa' kiib' pankijuul.</t>", "23": "<t>Re' winaq noq insaq'ik inooj pan rukamaj.</t> <t>Eh noq inokik i q'iij insutinik wo' chik cho parupaat.</t>", "24": "<pb/><t>QaJaaw Dios yohb'aal inche wach taqe i xayejaa'.</t> <t>Eh chu'nchel i re', xayejaa' ruuk' ana'ojb'al.</t> <t>Aha' ta chik yuuq' ma' nilarik wach taqe i xa tz'uhk'risaj chaloq.</t>", "25": "<t>Hat xatyej-anik cho reh i palaw xiik' naah nimaal,</t> <t>eh xiik' naah k'ihaal chikop wilkeeb' chupaam ar,</t> <t>chi nimaq, chi kok' taq.</t>", "26": "<t>Eh chinaah palaw re' re' kib'ehik i barco.</t> <t>Ar wilik i qamaan k'ap,</t> <t>reh chi chupaam i palaw i rub'an ruk'o'niik.</t>", "27": "<pb/><t>Chu'nchel i chikop re' re',</t> <t>inkuy-eej chi re' hat naa aye'wiik kiwa' paruorahiil.</t>", "28": "<t>Re' hat i nayeew keh, eh re' keh inkimol,</t> <t>noq i nayeew keh i inkik'ux i suq atoob' korehtaal kinujik.</t>", "29": "<t>Wila' ma' xayeew chik cho kiwa' neenchalik kiyo'jiik.</t> <t>Eh wila' xawesaj i kuxlaab' nee kikimiik,</t> <t>nee wo' chik kisutinik chi pooq ak'al.</t>", "30": "<t>Eh noq i nayeew chee aawuxlaab'al wilik wo' chik i ki-aasjik,</t> <t>eh i nujik wo' chik chi k'achareel wach ak'al.</t>", "31": "<pb/><t>Neeta naq inye'arik ruloq'il i QaJaaw Dios chi juneliik.</t> <t>Eh suuqb'oq ta naq ruk'ux chi riij i rutz'uhkrisam chaloq.</t>", "32": "<t>Eh ink'uyu'jik i wach ak'al noq inilarik cho ruum i Dios.</t> <t>Eh i nelik kisib'eel i yuuq' noq kitz'ajik ruum i Dios.</t>", "33": "<t>Re' hin juneliik naa nutz'uyem wach i QaJaaw Dios</t> <t>nik' pa' chik najtiil i nuk'achariik ayu' wach ak'al.</t>", "34": "<t>Neeta naq imponik chuwach i QaJaaw Dios taqe i nukapaaj.</t> <t>Re' hin ruuk' i reh inureq rusuqkiil nuk'ux.</t>", "35": "<t>Neeta naq insahchik kiwach chinaah i wach ak'al aj mahk.</t> <t>Eh ma' ta naq chik neenilarik kiwach</t> <t>i yiib' wach i kina'ojb'al. <pb/>Re' hin naa nuloq'em i QaJaaw Dios chu'nchel i wánima.</t> <t>Loq'imaj ta naq i QaJaaw.</t>"}