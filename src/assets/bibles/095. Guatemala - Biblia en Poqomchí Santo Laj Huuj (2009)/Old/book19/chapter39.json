{"1": "<pb/><t>Re' hin xnuq'or naq chi naa wik'raam wiib' ruuk' i nuna'ojb'al,</t> <t>chi ma' naa ta numahkuniik ruuk' i ju' waaq'.</t> <t>Eh chi naa naq nutz'apam i nuchii' noq ko wilkeeb' ayu'</t> <t>i yiib' wach kina'ojb'al.</t>", "2": "<t>Re' hin xa je' hin meem xnub'an, wiib' ma' xta nuq'or.</t> <t>Ni xata naq chi riij i holohik xinq'orik.</t> <t>Xa re' la', re' nuti'kiil xooj chunimaal.</t>", "3": "<t>Re' wánima xa nyot'ik chik,</t> <t>eh noq kinokik chukapeb'jiik riij i k'achi' nuk'ulum,</t> <t>xa je' chik inqop ruq'aq'al i wánima noq inwik'raaj,</t> <t>ruum i re' kow xnuq'or chi je' wili:</t>", "4": "<pb/><t>QaJaaw Dios inwaaj chi nee nayeew weh</t> <t>chi naab'jik chib'ih naa wojiik kuxoq wii'.</t> <t>Eh nik' chik najtiil naa nuk'achariik ayu' wach ak'al.</t>", "5": "<t>Mi xama' najt ta rooq i nuk'achariik naa aye'em ayu' wach ak'al.</t> <t>Korik re' nuk'achariik xama' xta tz'aaq chawach,</t> <t>ruum re' k'acharik ayu' wach ak'al xa je' nik'ik junhuup chi teew.</t>", "6": "<t>Re' i k'achareel ayu' wach ak'al,</t> <t>xa je' nik'ik muuj i ruk'achariik.</t> <t>Xa ma' xta neerutiq reh chi nee rumol wach rub'ehomal,</t> <t>ruum ma' reht'al taj awach aj eh naa rukahniik.</t>", "7": "<pb/><t>QaJaaw Dios, yu'naak ma' awach ta chik i neenwuy-eej</t> <t>chi nee kirutob'eej, ruum xa awuuk' wo' hat ch'iklik nuk'ux.</t>", "8": "<t>Je' re' noq, cha a'n otob'il kinako'leej chupaam taqe numahk,</t> <t>maayeew q'ab' chi nee kinkikaqse'laaj taqe i ma' xta kina'ojb'al.</t>", "9": "<t>QaJaaw Dios, re' hin xa je' ma' kinchol q'orik xnub'an wiib',</t> <t>xama' xta xnuq'or chi riij i xnuk'ul,</t> <t>ruum re' hat aweht'al chib'ih i na a'n wuuk'.</t>", "10": "<t>Chakuy manlik i tojb'al numahk xayeew.</t> <t>Re' hin xakimik chik weh noq inwik'raaj</t> <t>ruum i ti' k'axik xayeew cho chi nunaah.</t>", "11": "<t>Re' hat i nayeew chutojariik i ru mahk</t> <t>awach inawaaj akojom runa'ojb'al,</t> <t>eh nayeew q'ab' chi nk'uxarik ruum</t> <t>i rumohol taqe i q'e' looq' reh.</t> <t>Je' re' noq, chu'nchel i k'achareel ayu' wach ak'al</t> <t>xa je' ki-ik'ik junhuup chi teew.</t>", "12": "<pb/><t>QaJaaw Dios chab'iraj tii weh i nutiij.</t> <t>Chab'iraj i nuq'or aweh.</t> <t>Maacanaa' chi je' re' i nupahqaaj aweh ruuk' oq'ik.</t> <t>Ruum xa hin ik'al b'eeh ayu', je' rukab' noq xi ik'ik</t> <t>chi k'acharik taqe i numaam wati't</t>", "13": "<t>QaJaaw Dios chayeew pee chik cho k'isinoq</t> <t>rusuqkiil nuk'ux noq komajaa' kinkimik, kinki.</t>"}