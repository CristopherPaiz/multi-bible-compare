{"1": "<pb/><t>Re' hin naa nuloq'em i QaJaaw Dios chu'nchel i wánima.</t> <t>Eh naa nuye'em ruloq'il i santo laj rub'ihnaal.</t>", "2": "<t>Naa nuye'em ruloq'il i QaJaaw Dios chu'nchel i wánima</t> <t>ruum ma' jaruuj naa rusahchiik panuk'ux i rotob'il.</t>", "3": "<t>Re' reh inkuywik chu'nchel i numahk,</t> <t>re' reh ink'aachrisanik weh ruuk' chu'nchel i nuti'kiil.</t>", "4": "<t>Re' reh inko'linik weh chuwach i kimik,</t> <t>eh i ruyeew weh i rotob'il chi manlik, i ruketelaaj nuwach.</t>", "5": "<t>Re' reh inye'wik weh i suq atoob', reh chi kinkahnik</t> <t>chi je' jino'q ak'un reh chi kinkahnik chi je' jino'q xihk ma' ahl ta ruti'jolal.</t>", "6": "<pb/><t>Re' QaJaaw Dios parub'ehel i ruq'at i q'orik</t> <t>chikinaah i k'ahchi' rub'aan ti' k'axik keh.</t>", "7": "<t>Eh xuk'uhtaaj wo' reh i Moisés chib'ih jariik taqe xub'an,</t> <t>xuk'uhtaaj i runimaal i rajaawriik keh i aj Israel.</t>", "8": "<t>Re' QaJaaw Dios xa atoob' wach ruk'ux, eh q'e' aj keteloom wachiis.</t> <t>Re' reh ma' jumehq'iil ta nchalik rujosq'iil,</t> <t>ruum xiik' naah i ketelinik wachiis ruuk'.</t>", "9": "<t>Ma' chu'nchel ta q'iij k'ahchi'kooj runaqam,</t> <t>eh ma' ruyeew ta paruk'ux i rujosq'iil.</t>", "10": "<t>Ma' qohruyeew ta panti' k'axik je' naq rukab' i ruk'ul chi qeh, ruum q'e' hoj aj mahk.</t> <t>Eh xiik' naah yib'kiil wach i qana'ojb'al.</t>", "11": "<t>Re' QaJaaw Dios xiik' naah i ruketeljiik kiwach i rub'an i kiyohlinik reh.</t> <t>Ma' xata je' najtiil ruuk' i wach ak'al i taxaaj i ruketeljiik kiwach i rub'an.</t>", "12": "<t>Ruum re' qamahk xresaj reje chi qawach,</t> <t>nik' najtiil wilik ruuk' ireelb'aalq'iij i rookb'aal q'iij</t> <t>je' re' najtiil xukanaa' reje quuk' i qamahk.</t>", "13": "<t>Re' QaJaaw Dios ma' k'isiin ta</t> <t>ruketelaaj kiwach i kiyohlinik reh,</t> <t>je' rukab' noq i ruketelaaj wach</t> <t>i rak'uun rixq'uun jino'q i aajaab'ees.</t>", "14": "<t>Ruum re' reh reht'al noq xa hoj wo' tii tiwik,</t> <t>eh reht'al wo' hoq chi xa pooq i qayej-aal.</t>", "15": "<pb/><t>Re' ruk'achariik i winaq xa reh junk'aam,</t> <t>xa je' rukab' i ch'ahn,</t> <t>xa je' rukab' i uhtz'ub' ink'er cho pantaq ab'iix.</t>", "16": "<t>Eh inchalik i kowlaj teew chinaah, eh insahchik wach,</t> <t>ma' awach ta chik i naab'inik reh chib'ih inooj kuxoq wii'.</t>", "17": "<t>Raaj i ketelinik wachiis i rub'an i QaJaaw Dios reh,</t> <t>wilik chi juneliik chi keh taqe i kiyohlinik reh,</t> <t>eh naa wo' rub'anam korik kuuk' i kiih kimaam.</t>", "18": "<t>Je' wo' re' i naa rub'anam kuuk'</t> <t>taqe i kib'anik reh taqe i ruq'orom chaloq chi naa rub'aan.</t> <t>Je' wo' kuuk' taqe i kinimanik reh taqe i ruq'or i ruk'uhb'aal.</t>", "19": "<pb/><t>Re' QaJaaw Dios ar wilik chi taaq'anik pan taxaaj.</t> <t>Eh re' reh wilik rajaawriik chikinaah chu'nchel i xa chib'ih jariik.</t>", "20": "<t>Chayeew taq ruloq'il i QaJaaw Dios</t> <t>i hat ánjel wilik taq akowiil.</t> <t>Re' taq i hat i na a'n taq aha' wilik i ruq'or,</t> <t>eh i nayeew taq ak'ux chunimjiik.</t>", "21": "<t>Chayeew taq ruloq'il i QaJaaw Dios</t> <t>chawunchelaal taq i hat i ruye'em taq awajaawriik</t> <t>chub'anariik taqe i rukamaj.</t> <t>Re' i tib'anik taq reh iraaj i reh.</t>", "22": "<t>Eh chawunchelaal taq i hat i xatrutz'uhkrisaj taq,</t> <t>i QaJaaw Dios chayeew taq ruloq'il</t> <t>ko aha' pa' imponik i rajaawriik chi taaq'anik. <pb/>Eh je' wo' hin naa wo' nuye'em ruloq'il i QaJaaw Dios</t> <t>chu'nchel i wánima.</t>"}