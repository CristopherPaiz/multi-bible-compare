{"1": "<pb/><t>QaJaaw Dios, re' hat inawilow, eh aweht'al nik' wach noq wilkiin.</t>", "2": "<t>Eh aweht'al noq kinwuktik. Je' wo' noq kintzuhnik,</t> <t>ko chi najt i nanaab'eej aha' wilik taqe i nukapaaj.</t>", "3": "<t>Re' hat aweht'al chib'ih taqe nub'an noq kinhi'lik.</t> <t>Eh aweht'al chib'ih jariik taqe i nub'an panuk'achariik.</t>", "4": "<t>QaJaaw Dios, atoob' ta komajaa' i nelik i q'orik ju' waaq'</t> <t>re' hat aweht'al chik chib'ih i naa nuq'orom.</t>", "5": "<t>Re' hat i peet chi nuwach, re' hat i xam chi wiij,</t> <t>eh i nayeew aaq'ab' chi nunaah.</t>", "6": "<t>Re' ana'ojb'al xiik' naah loq'il chi wee hin, xiik' naah nimaal wach,</t> <t>ma' nureq ta chi riij nik' wach noq i na a'n.</t>", "7": "<pb/><t>¿Mi neerub'an re' chi nee nukeb'aa' wiib' chuwach aawuxlaab'al?</t> <t>¿Mi neerub'an re' chi nenooj nukeb'aa' wiib' chawach?</t>", "8": "<t>Neeta kinjohtik pan taxaaj nee wo' kinawilow ar.</t> <t>Eh nee ta kinooj ko paruchamiil ak'al kiye'aab' i kamnaq, nee wo' kinawilow ar.</t>", "9": "<t>Eh nee ta nuq'or reh i teew chi nee kiruk'am reje chi patinik</t> <t>ko chi juntar i palaw wilik parelb'aal q'iij.</t>", "10": "<t>Xa nee wo' kinawilow ar ruuk' awajaawriik.</t> <t>Eh xama' nee ta wo' kinakanaa'.</t>", "11": "<t>Eh nee ta nooj nukeb'aa' wiib' panq'equm,</t> <t>nee ta nsutinik chi q'equm aq'ab' i saqum wilik chi nujunsuut.</t>", "12": "<t>Re' q'equm xama' nee ta wo' kirukeb'aa' chawach.</t> <t>Ruum chawee hat xa eliik wach chaq'ab' ruuk' pan i q'iij.</t> <t>Xa eliik wach q'equm ruuk' saqum cha weh i hat.</t>", "13": "<pb/><t>Re' wo' hat xatyej-anik cho reh chu'nchel i nuti'jolal.</t> <t>Eh re' wo' hat xatz'uhkrisanik cho weh ruuk' i nutuut.</t>", "14": "<t>Re' hin tinuloq'ej ruum insahchik nuk'ux</t> <t>i rub'an taqe akamaj a'nam.</t> <t>Eh xiik' naah loq'il chu'nchel i a'nam, xti nunimaj chi je' re'.</t>", "15": "<t>Re' hat xawilow</t> <t>noq xkorjik chu'nchel i nuti'jolal.</t> <t>Ma' re' ta nkiwii' chi ma' eht'alimaj xintz'uhkrik chaloq ruuk' i nutuut.</t>", "16": "<t>Re' hat xawilow noq xkorjik i nuti'jolal,</t> <t>chu'nchel i re' xanoq wo' atz'ihb'aam chaloq.</t> <t>Xa noq wo' awajlaam cho riij</t> <t>i nuq'ijil noq komajaa' kin-aasjik.</t>", "17": "<t>QaJaaw Dios, yohb'aal inche wach</t> <t>nimaal wach taqe akapeew chi wee hin.</t> <t>Xiik' naah loq'il chu'nchel noq inooj taqe ruk'ul riib'.</t>", "18": "<t>Eh nee ta naq inwajlaaj ma' nee ta naq i nukuy</t> <t>rajaljiik ruum ma' xata je' k'ihaal i saniib',</t> <t>eh noq inwik'raaj wiib' xa wilkaat wo' wuuk'.</t>", "19": "<pb/><t>QaJaaw Dios nee ta naq inasach kiwach i yiib' wach kina'ojb'al,</t> <t>chawesaj taqe chi nuwach i aj kansan kas kichaaq.</t>", "20": "<t>Re' taqe i ma' holohik ta kiq'orik chawiij,</t> <t>eh inkiq'or ab'ihnaal chi xama' xta rub'ehel.</t>", "21": "<t>QaJaaw Dios, re' hin inwixowaaj kiwach i ki-ixowanik awach i hat.</t> <t>Ma' nwaaj ta kiwach taqe inkiq'ehtaaj kiib' chawach.</t>", "22": "<t>Ma' imponik ta chi nuwach inki a'n</t> <t>ma' k'isiin ta inwixowaaj kiwach.</t>", "23": "<t>QaJaaw Dios, chawilow chib'ih taqe jariik i wilik cho pan wánima,</t> <t>kinapaj reh chi nee nanaab'eej i nukapeb'aal.</t>", "24": "<t>Eh kinawilow, wila' re' i yiib' wach b'eeh inuk'am,</t> <t>kinak'am tii chupaam i b'eeh ma' naa ta rusahchiik wach.</t>"}