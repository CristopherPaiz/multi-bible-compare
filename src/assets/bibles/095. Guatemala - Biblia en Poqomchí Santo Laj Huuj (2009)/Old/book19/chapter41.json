{"1": "<pb/><t>Atoob' reh awach intoob'inik reh i ma' kow ta ruk'ux i ti' wilik,</t> <t>ruum re' i QaJaaw Dios naa ruko'liniik reh panti' k'axik.</t>", "2": "<t>Re' QaJaaw Dios naa rutoob'iniik reh,</t> <t>naa ruye'ariik ruk'achariik, naa ruye'ariik i rusuqkiil ruk'ux.</t> <t>Ma' naa ta ruye'em q'ab' i QaJaaw chi naa rub'aan reh kuum i aj ixowaal.</t>", "3": "<t>Re' QaJaaw Dios naa ruye'wiik rukowiil ruk'ux noq naa ruwihiik pan yokaab'.</t> <t>Eh naa ruk'achreesjiik ruuk' i ruyab'ilaal.</t>", "4": "<pb/><t>Re' hin je' wili xnuq'or:</t> <t>QaJaaw Dios, chaketelaaj nuwach,</t> <t>atoob' ta ximahkunik chawach kina k'achrisaj ruuk' i nuti'kiil, kinki.</t>", "5": "<t>Eh re' taqe ki-ixowanik nuwach je' wili inkiq'or chi wiij:</t> <t>¿Jaruuj inkimik? ¿Xti jaruuj insahchik wach i rub'ihnaal? inki taqe.</t>", "6": "<t>Noq kik'ulik chi wula'jiik, xakojol wehtaal kik'ulik.</t> <t>Eh noq kielik reje wuuk'</t> <t>xa re' chik inuk'utjiik inki a'n pamb'eeh.</t>", "7": "<pb/><t>Re' taqe i ki-ixowanik nuwach inkimol kiib' chi nub'ajariik,</t> <t>inkikapaaj i keh chi ruum numahk k'ahchi' nuk'ulum i ti' k'axik.</t>", "8": "<t>Eh je' wili inkiq'or chi wiij:</t> <t>Re' ruyab'ilaal re' aj yahm inye'wik chinaah.</t> <t>Je' re' noq xqajik pan yokaab', ma' jaruuj chik naa ruktiik inki taqe.</t>", "9": "<t>Eh re' naq i naah wamigo i ch'iklik naq wii' nuk'ux,</t> <t>re' i jinaj naq inqa a'n wii' qawa'</t> <t>ruuk' xsutinik chi ixowan nuwach.</t>", "10": "<t>Eh re' hin QaJaaw Dios, aweh i hat i nupahqaaj</t> <t>chi chaketelaaj nuwach kinak'achrisaj johtoq,</t> <t>reh chi neenuyeew chutojariik i ru mahk.</t>", "11": "<pb/><t>Eh neenunab'eej chimponik chawach i nuna'ojb'al,</t> <t>reh chi re' inixowanik nuwach ma' xta neekiruchej,</t> <t>ma' nee ta ruq'at nuwach,</t>", "12": "<t>QaJaaw Dios, re' hat aweht'al chi ma' xtaj</t> <t>i yiib' wach k'ahchi' kiin chawach,</t> <t>re' hat naa atoob'iniik weh naa awihiik wuuk' chi juneliik.</t>", "13": "<pb/><t>Nee ta naq inye'arik ruloq'il chi juneliik i QaJaaw,</t> <t>re' i qaDios i hoj, hoj aj Israel</t> <t>je' ta wo' naq re'.</t>"}