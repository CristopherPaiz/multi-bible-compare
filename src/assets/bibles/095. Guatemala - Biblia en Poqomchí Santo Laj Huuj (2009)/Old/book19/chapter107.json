{"1": "<pb/><t>Chaloq'ej taq i QaJaaw Dios ruum re' reh xiik' naah i rotob'il.</t> <t>Eh q'e' aj keteloom wachiis chi juneliik.</t>", "2": "<t>Eh nee ta naq inlooq'jik i QaJaaw kuum i xuko'leej taqe.</t> <t>Re' taqe i xuko'leej pan kiq'ab' inixowanik kiwach.</t>", "3": "<t>Re' taqe i xumol cho kiwach chinaah i wach ak'al.</t> <t>Chi je' parelb'aal q'iij, chi je' parookb'aal q'iij,</t> <t>chi je' pantz'eet ree rookb'aal q'iij</t> <t>chi je' pansak'aaj ree rookb'aal i q'iij xi chalik.</t>", "4": "<pb/><t>Eh xisahchik cho panchiq yuuq',</t> <t>ma' nkireq ta naq chik i kib'eeh.</t> <t>Eh ni xata naq inkireq jino'q i tinamit naakipatiniik.</t>", "5": "<t>Xkikuy cho kiwa' kihaa'.</t> <t>Xa kimik naq chik keh.</t>", "6": "<t>Eh noq ti' kik'ux xkipahqaaj i rotob'il i QaJaaw Dios</t> <t>xa re' chik i reh x-eesanik keh chupaam ti' k'axik.</t>", "7": "<t>Eh re' xub'esaj taqe chaloq chupaam i korik laj b'eeh,</t> <t>reh chi xi chalik chupaam jinaj i tinamit xi patinik wii'.</t>", "8": "<t>Chaloq'ej taq i QaJaaw Dios,</t> <t>ruum re' reh q'e' aj keteloom wachiis, eh i rub'an otob'il keh i tinamit.</t>", "9": "<t>Ruum re' reh i ruket taqe i kimik keh ruum kiwa'.</t> <t>Eh irik'saj i kichiqchi'iil taqe i chiqiij kichii'.</t>", "10": "<pb/><t>Re' keh panq'equm naq wilkeeb' xakimik naq chik keh ruum i ti' k'axik.</t> <t>Je' naq b'ak'alkeeb' chi karena, je' naq pantz'ilom wilkeeb'.</t>", "11": "<t>Je' re' xkik'ul ruum xkiq'etwachej i QaJaaw Dios.</t> <t>Eh ma' xponik ta chikiwach i kik'uhb'aljiik</t> <t>xb'aan ruum i QaJaaw Dios wilik cho pan taxaaj.</t>", "12": "<t>Re' i QaJaaw Dios, xuyeew taqe chutojariik i kimahk pankowlaj kamanik.</t> <t>Eh noq kiq'ehb'ik wach ak'al ma' awach ta chik imb'anik otob'il keh.</t>", "13": "<t>Eh noq ti' i kik'ux xkipahqaaj i rotob'il i QaJaaw Dios,</t> <t>xa re' chik i reh x-eesanik keh chupaam.</t>", "14": "<t>Xresaj taqe chaloq chupaam i q'equm aha' xakimik naq chik keh,</t> <t>eh xuchej kiwach.</t>", "15": "<t>Chaloq'ej taq i QaJaaw Dios ruum re' reh q'e' aj keteloom wachiis.</t> <t>Eh i rub'an otob'il keh i tinamit.</t>", "16": "<t>Xuxereb'eej i puerta re' ruuk' i q'an ch'ihch'.</t> <t>Xutoqib'eej i b'olob'aq ch'ihch' noq xuko'leej taqe i rutinamiit.</t>", "17": "<t>Re' keh xa yowaab' naq chik taqe,</t> <t>xa ntz'irik naq chik kiwach ruum i kiyiib' wach na'ojb'al,</t> <t>ruum i kimahk.</t>", "18": "<t>Eh xama' ruq'or ta naq chik kik'ux i wi'k.</t> <t>Ruum i re' xi ponik nah kimik.</t>", "19": "<t>Eh noq ti' kik'ux xkipahqaaj i rotob'il i QaJaaw Dios,</t> <t>xa re' chik i reh x-eesanik keh chupaam ti' k'axik.</t>", "20": "<t>Xa ruuk' i ruq'oral xuk'achrisaj taqe.</t> <t>Eh xuko'leej taqe chuwach i kimik.</t>", "21": "<t>Je' re' noq chaloq'ej taq i QaJaaw Dios,</t> <t>ruum re' reh aj keteloom wachiis, eh i rub'an otob'il keh i tinamit.</t>", "22": "<t>Chayeew taq amayiij chuwach i QaJaaw Dios, t'iosb'al reh i rotob'il.</t> <t>Eh ruuk' suq kiil k'uxliis cha q'or taq rib'iral taqe i rub'anam chaloq re' re'.</t>", "23": "<pb/><t>Re' taqe yakool xa k'ahchi' keeb' chi b'ehik pan barco chinaah i palaw,</t> <t>inkikoj rehtaal chi korik nik' wach noq wilkeeb' taqe ha'.</t>", "24": "<t>Eh noq inkilow i runimaal, i ruchamiil i palaw inkikoj rehtaal</t> <t>chi re' i QaJaaw Dios xyej-anik reh ruuk' i runimaal i rajaawriik.</t>", "25": "<t>Ruum xa ruuk' i ruq'oral i QaJaaw Dios xwuktik chaloq i runimaal teew jab'.</t> <t>Eh yohb'aal wach taqe i rub'ohl i palaw i ruksaj.</t>", "26": "<t>Eh re' ki barco xa nkutarik chik taxaaj, wilik pech noq inooj qohoq ri'si haa'.</t> <t>Re' keh xakib'arb'otik chik ruum kiyo'jiik.</t>", "27": "<t>Eh xa kichelchotik chik kiq'ehb'ik xa je' chik taqe xohk'reel.</t> <t>Xa ma' keht'al ta chik inki a'n</t>", "28": "<t>Eh noq ti' kik'ux xkipahqaaj i rotob'il i QaJaaw Dios,</t> <t>xa re' chik i reh x-eesanik keh chupaam ti' k'axik.</t>", "29": "<t>Re' reh xusutej chi xa kok' musjab' i runimaal teew jab',</t> <t>eh xupab'aa' taqe i rub'ohl i palaw.</t>", "30": "<t>Eh noq xkilow chi xipa'lojik taqe i rub'ohl i palaw xsuuqb'ik kik'ux.</t> <t>Xik'amarik reje ruum i Dios ko aha' impa'lojik wii' i barco.</t>", "31": "<t>Chaloq'ej taq i QaJaaw Dios ruum re' reh q'e' aj keteloom wachiis.</t> <t>Eh i rub'an otob'il keh i tinamit.</t>", "32": "<t>Chayeew taq runimaal wach i QaJaaw Dios noq naa taq amolom awiib'.</t> <t>Chaloq'ej taq noq neenkimol kiib' taqe i nimaq wach kikamaj.</t>", "33": "<pb/><t>Re' QaJaaw Dios nim rajaawriik, ruum i ruchiqsaj taqe nim ha'.</t> <t>Eh i ruchiqsaj wo' taqe i raasb'al ha'.</t>", "34": "<t>Eh i resaj iransil aak'al reh chi ma' nwachinik ta chik taqe i tik,</t> <t>ruum q'e' yiib' wach i kina'ojb'al i k'achareel wach ak'al.</t>", "35": "<t>Re' QaJaaw Dios i rusutej chi nim ha' i ye'aab' chiq yuuq'.</t> <t>Eh re' i chiqiij pam aak'al i rusutej chi raasb'al ha'.</t>", "36": "<t>Chupaam i ye'aab' re' re', i ruyeew taqe i ma' xta kiwa' kihaa'.</t> <t>Eh ar inkiyejaa' kitinamiit kiwihik wii'.</t>", "37": "<t>Eh chupaam i ye'aab' re' re' inkitik chib'ih keh, inkitik ki uuva,</t> <t>eh ma' k'isiin tanwachinik.</t>", "38": "<t>Kikuxeesjik ruum i QaJaaw Dios, ma' k'isiin ta ink'ihaaxb'ik taqe i kak'uun kixq'uun.</t> <t>Eh ink'ihaaxb'ik taqe i kichikoop.</t>", "39": "<pb/><t>Noq imb'aan keh i ma' k'isa ti' k'axik</t> <t>kuum i aj ixowaal insuhb'ik wo' chik rooq</t> <t>i kik'ihaal, ruum wilik i kikimik.</t>", "40": "<t>Eh re' QaJaaw Dios i rub'an ti' k'axik keh</t> <t>ma' raaj ta kiwach inixowanik kiwach i rutinamiit.</t> <t>Eh re' taqe i k'amal kib'eeh xusach kik'ux, xama' nkireq ta chik kib'eeh.</t>", "41": "<t>Re' QaJaaw Dios i ruko'leej taqe i ti' wilkeeb'.</t> <t>Eh i ruk'ihaaxb'isaj i kak'uun kixq'uun.</t> <t>Je' rukab' noq kik'ihaaxb'iik taqe i tentzun.</t>", "42": "<t>Eh noq inkilow chi je' re' taqe i korik wach kik'ux, insuuqb'ik kik'ux.</t> <t>Eh re' taqe yiib' wach kina'ojb'al intz'aplojik i kichii'.</t>", "43": "<t>Awach i wilik runa'ojb'al nee rukoj rehtaal taqe wili.</t> <t>Eh nee rureq chi riij chi re' QaJaaw wilik ketelinik wachiis ruuk'.</t>"}