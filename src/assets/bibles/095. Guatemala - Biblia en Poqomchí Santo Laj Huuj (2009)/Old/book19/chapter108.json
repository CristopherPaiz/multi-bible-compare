{"1": "<pb/><t>QaJaaw Dios, re' hin nuye'em nuk'ux awuuk', naa nutz'uyem awach.</t> <t>Re' re' i q'e' looq' chi wee hin.</t>", "2": "<t>Re' hin naawik'raam wiib' noq naa rusaq'iik,</t> <t>naa nutz'uyem awach ruuk' i k'ahaam wach q'ooj, ruuk' i warpa.</t>", "3": "<t>Eh naa kaat nuloq'em chikiwach i tinamit QaJaaw Dios.</t> <t>Eh naa nuye'em runimaal awach ruuk' i nutz'uuy chikiwach chu'nchel i tinamit.</t>", "4": "<t>Ruum re' ketelinik wachiis i na a'n, imponik kopan taxaaj.</t> <t>Eh re' rukorkiil wach ak'ux, imponik kopan taxaaj.</t>", "5": "<pb/><t>QaJaaw Dios, nee ta naq nak'uhtaaj i runimaal awajaawriik ar pan taxaaj.</t> <t>Eh nee ta wo' naq inye'arik aloq'il chinaah chu'nchel i wach ak'al.</t>", "6": "<t>QaJaaw Dios, qoh ab'iraj tii. Eh qoh ako'leej ruuk' awajaawriik,</t> <t>chawisaj taqe cho panti' k'axik taqe i q'e' nak'ax.</t>", "7": "<pb/><t>Re' QaJaaw je' wili i ruq'or parusantolaj ye'aab':</t> <t>Re' hin naa rusuuqb'iik nuk'ux noq naa nuch'aqam i ye'aab' Siquem,</t> <t>noq naa nupajam i wach k'ixkaab' Sucot.</t>", "8": "<t>Re' ye'aab' Galaad, i Manasés, wehin taqe.</t> <t>Re' ye'aab' Efraín je' naa nupuneet wach i nunaah.</t> <t>Eh re' i ye'aab' Judá je' naa nukarote noq wilik.</t>", "9": "<t>Eh re' ye'aab' Moab je' jino'q johm ye'aab' tz'ajb'al q'ab'iis chi weh.</t> <t>Re' ye'aab' Edom, naa nuyeq'em pan wooq,</t> <t>naa rusuuqb'iik nuk'ux noq naa nuq'atam kiwach i aj filisteo, inki.</t>", "10": "<pb/><t>QaJaaw Dios ¿awach naa ruk'amwiik reje weh chupaam i tinamit kow riib'?</t> <t>¿Awach naa ruk'amwiik reje weh ar Edom?</t>", "11": "<t>QaJaaw Dios ¿Mi xoj aq'eb' chi jumpech re'?</t> <t>¿Mi ma' nee wo' naq chik i rub'an chi re' hat nee ti k'amwik reje qeh panq'aq'inik re'?</t>", "12": "<t>Eh qoh ako'leej pan kiq'ab' i ki-ixowanik qawach,</t> <t>ruum re' i ko'linik inki a'n i xa winaq xama' xta nokik wii'.</t>", "13": "<t>Re' QaJaaw Dios naa rutoob'iniik qeh,</t> <t>reh chi ma' xta nee qoh kuchej i ki-ixowanik qawach.</t>"}