{"1": "<pb/><t>Re' hin naa nuye'em i runimaal awach ruum hat nuDios, hat nuReey.</t> <t>Eh naa nuye'em runimaal wach chi juneliik aab'ihnaal.</t>", "2": "<t>Raaj laal q'iij naa nuye'em runimaal awach,</t> <t>eh naa nuloq'em chi juneliik ab'ihnaal.</t>", "3": "<t>Re' QaJaaw Dios xiik' naah nimaal wach, ruum aj re' ruk'ul chi naa ruye'ariik ruloq'il.</t> <t>Re' i runimaal wach ma' aha' ta chi je'.</t>", "4": "<pb/><t>Eh chi tuut, chi ajaaw, chi-iih maam naakiye'wiik ruloq'il taqe akamaj.</t> <t>Eh naa kiq'orom chikiwach chi xiik' naah loq'il i a'nam taqe chaloq.</t>", "5": "<t>Naa wo' ruq'orariik rib'iral i runimaal awach q'e' looq',</t> <t>re' hin naa nuq'orom rib'iral i nimaq kiwach na'ojb'al i na a'n.</t>", "6": "<t>Re' tinamit naa kiq'orom rib'iral i xiik' naah yohb'alil kiwach a'nam chaloq.</t> <t>Eh re' hin naa nuq'orom rib'iral i runimaal awach.</t>", "7": "<t>Naa wo' kiq'orom rib'iral aawotob'il xiik' naah nimaal wach,</t> <t>kow naa kiq'orom rib'iral chi re' hat korik wach ak'ux.</t>", "8": "<pb/><t>Re' QaJaaw Dios q'e' atoob', eh aj keteloom wachiis,</t> <t>ma' jumehq'iil ta nchalik rujosq'iil ruum wilik ketelinik wachiis ruuk'.</t>", "9": "<t>Re' QaJaaw Dios q'e' atoob' chu'nchel aj uuk',</t> <t>ruuk' q'unil i rucha'jeej taqe chu'nchel i ruyejaam chaloq.</t>", "10": "<pb/><t>Eh nee ta naq tikiloq'ej chu'nchel ayejaam chaloq.</t> <t>Eh nee ta naq inkiyeew runimaal awach asantolaj aj nimaneel.</t>", "11": "<t>Neeta naq inkiq'or rib'iral i runimaal aaloq'il.</t> <t>Eh nee ta naq inkiq'or rib'iral awajaawriik.</t>", "12": "<t>Neeta naq inkiyeew chi naab'jik awajaawriik keh i tinamit.</t> <t>Je' wo' hoq i ruloq'il i runimaal awajaawriik.</t>", "13": "<t>Re' runimaal awajaawriik naa ruwihiik chi juneliik.</t> <t>Eh naa awihiik chi taaq'anik chikinaah, i</t> <t>jar ch'iht chi k'achareel inaakik'iik.</t>", "14": "<pb/><t>QaJaaw Dios, re' hat ti ye'wik rukowiil kik'ux taqe i rub'an kiib' kik'ux.</t> <t>Eh re' wo' hat titoob'inik keh i wilkeeb' panti' k'axik.</t>", "15": "<t>Chu'nchel i k'achareel inkuy-eej aawotob'il</t> <t>reh chi nee nayeew i kiwa' kihaa' paruorahiil.</t>", "16": "<t>Jaaw, chayeew tii keh ajwaal wach chi keh.</t> <t>Chayeew aawotob'il chikinaah taqe i k'achareel.</t>", "17": "<t>Re' QaJaaw Dios korik wach ruk'ux ruuk' taqe i rub'an.</t> <t>Eh i ruketelaaj kiwach chu'nchel i ruyejaam chaloq.</t>", "18": "<t>Re' QaJaaw Dios, ma' najt ta wilik kuuk' i kipahqanik reh i rotob'il.</t> <t>Re' taqe i korik wach kik'ux chupahqaljiik i rotob'il.</t>", "19": "<t>Eh i ruyeew i ajwaal wach chi keh i kiyohlinik ree reh.</t> <t>Noq inkipahqaaj reh chi naa kitoob'jiik, ki-ib'irjik, kiko'ljik wo' hoq.</t>", "20": "<t>Re' i QaJaaw Dios i ruko'leej taqe i kik'axwik reh.</t> <t>Eh i rusach kiwach taqe i yiib' wach kina'ojb'al.</t>", "21": "<pb/><t>Neeta naq inuloq'ej ruuk' nuchii' i QaJaaw Dios.</t> <t>Chu'nchel ta naq neekiye'wik ruloq'il i rusantolaj b'ihnaal,</t> <t>je' yu'naak, je' chi juneliik.</t>"}