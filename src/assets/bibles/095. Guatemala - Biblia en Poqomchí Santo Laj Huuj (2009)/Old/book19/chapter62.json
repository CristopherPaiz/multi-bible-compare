{"1": "<pb/><t>Xa re' wo' ruuk' i Dios inureq i rusuqkiil nuk'ux.</t> <t>Eh re' wo' reh inye'wik i ko'lemb'al iib'.</t>", "2": "<t>Xa re' wo' reh intoob'inik weh, eh xa re' wo' reh inko'linik weh.</t> <t>Ma' nee ta nuq'eb' wiib' ruum re' reh incha'jinik weh.</t>", "3": "<t>Eh ¿ko jaruuj taq inakanaa' nupeletohjiik i hat inawaaj taq aq'atam nuwach.</t> <t>Re' taq i hat i nakapaaj taq chi je' nukab' jino'q i tz'aq xa q'ehb'ik chik reh.</t> <t>Eh i nakapaaj taq chi je' nukab' i koraal xa q'ehb'ik chik reh wach ak'al?</t>", "4": "<t>Re' taq i hat xa re' i rehtesjiik i wajaawriik taq inakapaaj,</t> <t>i nayeew taq ak'ux chi chukuj q'orik.</t> <t>Eh xa chachii taq kinak'ax,</t> <t>eh chupaam taq awánima ma' holohik taj inakapaaj chi wiij.</t>", "5": "<pb/><t>Re' hin xa ruuk' wo' QaJaaw Dios i nureq rusuqkiil nuk'ux.</t> <t>Eh xa ruuk' wo' reh inuch'ikaa' nuk'ux.</t>", "6": "<t>Xa re' wo' reh intoob'inik, inko'linik weh</t> <t>jinaj paat ab'aj ko'lb'al iib' chi weh</t> <t>ma' nee ta nuq'eb' wiib' ruum re' reh incha'jinik weh.</t>", "7": "<t>Re' Dios inye'wik weh i ko'lemb'al wiib'. Eh re' reh</t> <t>inye'wik weh i nuloq'il, re' wo' reh incha'jinik weh.</t>", "8": "<pb/><t>Hat taq nutinamiit juneliik taq chayeew ak'ux ruuk' i Dios.</t> <t>Eh chu'nchel ak'ux cha a'n taq atiij chuwach</t> <t>ruum xa re' wo' reh i Dios inko'linik qeh.</t>", "9": "<pb/><t>Re' taqe winaq xama' xta kiokik wii', chi je' taqe b'ehoom, chi je' taqe neb'aa'.</t> <t>Neeta naq kipajarik pan jino'q pexu</t> <t>eliik naq kiwach chi ma' ruk'aaj ahl taqe,</t> <t>ahl naq k'isinoq inerupaj i teew chikiwach.</t>", "10": "<t>Mayeew taq ak'ux chinaah i peletohinik.</t> <t>Eh mo'-oq xa ruuk' taq i leq' neenareq ab'ehomal.</t> <t>Eh wila' xk'ihaaxb'ik taq i chib'ih aweh</t> <t>maayeew taq ak'ux chinaah.</t>", "11": "<pb/><t>Re' Dios jinaj i Q'orik ruq'orom chaloq,</t> <t>eh ma' xata junriim b'iram i hin chi</t> <t>xa re' wo' reh nim rajaawriik.</t>", "12": "<t>QaJaaw Dios xa re' wo' hat tiketelinik wachiis,</t> <t>ruum re' hat i nayeew kitojb'aal i ju'jun</t> <t>re' q'oreel chib'ih xkian i xkiq'or.</t>"}