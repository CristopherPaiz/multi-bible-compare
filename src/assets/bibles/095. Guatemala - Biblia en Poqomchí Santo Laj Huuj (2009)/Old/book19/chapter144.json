{"1": "<pb/><t>Neeta naq inye'arik ruloq'il i QaJaaw Dios</t> <t>re' i paat ab'aj ko'lemb'al iib' chi weh.</t> <t>Re' reh intijinik weh chi q'aq'inik.</t>", "2": "<t>Re' reh inketelinik nuwach, waj ko'loom,</t> <t>ye'el rukowiil nuk'ux, esan weh panti' k'axik.</t> <t>Eh pulato ch'ihch' ko'lemb'al iib' chi weh,</t> <t>ruuk' i reh i nuyeew nuk'ux, i ruq'asaj chi ri'sil i wajaawriik i nutinamiit.</t>", "3": "<pb/><t>QaJaaw Dios, ¿Chib'ih rub'anam i winaq chi tiqaaj kapeew chi riij?</t> <t>Eh ¿Chib'ih rub'anam i xa rak'uun winaq chi ti' nawik'raaj?</t>", "4": "<t>Ruum re' ruk'achariik, xa je' nik'ik jun huup chi teew.</t> <t>Eh xa je' nik'ik jino'q muuj.</t>", "5": "<pb/><t>QaJaaw Dios, chaqasaj chaloq awajaawriik</t> <t>kopan taxaaj k'oloq atz'aa'j taqe yuuq' reh chi nee nelik kisib'eel.</t>", "6": "<t>Chayeew chaloq taqe kahoq chikinaah i ki-ixowanik nuwach,</t> <t>ruuk' flecha chakut taqe, reh chi neenkitukej kiib'.</t>", "7": "<t>Eh chayeew chaloq aq'ab' chi nunaah kopan taxaaj, kinako'leej.</t> <t>Eh kinawesaj chupaam i je' chaamlaj ha' wilkiin wii'.</t> <t>Kinako'leej pan kiq'ab' i tokoom tinamit.</t>", "8": "<t>Ruum re' keh xama' xta rub'ehel i kiq'oral,</t> <t>xa re' i chukuj q'orik inkaaj.</t>", "9": "<pb/><t>QaJaaw Dios, re' hin jinaj i ak'laj tz'uuy naa nutz'uyem ye'b'al aloq'il.</t> <t>Eh naa nutz'uyem taqe i tz'uuy ruuk' taqe nu k'ahaam wach q'ooj.</t>", "10": "<t>Re' i hat ti esanik keh korik i reey.</t> <t>Re' hat titoob'inik weh i hin David, hin awaj kamanoom,</t> <t>chi ma' kinkikansaj ta ruuk' q'aslaj ch'ihch'.</t>", "11": "<t>Eh kinawesaj, kinako'leej</t> <t>tii pan kiq'ab' taqe i tokoom tinamit.</t> <t>Re' taqe i xama' xta rub'ehel kiq'orik,</t> <t>xa re' chukuj q'orik inkaaj.</t>", "12": "<pb/><t>QaJaaw Dios,</t> <t>chayeew tii kikowiil i qak'uun,</t> <t>je'-oq kik'ihik johtoq i k'ijol chee' chi xilak uhtz'ub'.</t> <t>Re' taqe i qixq'uun je' ta naq kikab' i ruch'itil i nimlaj paat.</t>", "13": "<t>Chatoob'eej i qatik,</t> <t>reh chi neenqamol panye'aab' reh i xa reh reh wach chi k'uxumb'al qeh.</t> <t>Reh chi neenk'ihaaxb'ik i qachikoop,</t> <t>korehtaal kiponik chi yohb'aal wach kik'ihaal chupaam i qaye'aab'.</t>", "14": "<t>Eh chayeew tii kikowiil taqe i qab'ooyax inqakoj reh qakamaj.</t> <t>Ma' ta naq awach i neenokik chi i leq' panqatinamiit</t> <t>reh chi ma' awach taj ineeruk'er chii' ruum ruyo'jiik.</t>", "15": "<pb/><t>Atoob' reh i tinamit i je' re' ruk'ulariik i rotob'il i Dios i rub'an.</t> <t>Atoob' reh i tinamit i xa re' k'achlik Dios i rukoj chi ruDios.</t>"}