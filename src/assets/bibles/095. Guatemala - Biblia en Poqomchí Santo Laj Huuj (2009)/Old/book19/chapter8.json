{"1": "<pb/><t>WaJaaw nuDios, xiik' naah loq'il aab'ihnaal chi junsuut i wach ak'al. <pb/>Eh xayeew wo' aaloq'il chikinaah chu'nchel i wilkeeb' pan taxaaj.</t>", "2": "<t>Ruuk' i kitz'uuy i komanaan, eh ruuk' i kitz'uuy koch'uch' inki a'n</t> <t>naa rutz'uyjiik nuwach,</t> <t>reh chi neentz'ahpik kichii' i ki-ixowanik awach,</t> <t>taqe inkaaj kianam i ti' k'axik aweh.</t>", "3": "<pb/><t>Eh noq inwilow johtoq i taxaaj xayejaa' cho ruuk' aq'ab',</t> <t>je' wo' poh, ruch'ihil taqe ch'umiil xayejaa' chaloq,</t>", "4": "<t>je' wili nuq'or: ¿Chib'ih rajaawriik i winaq xasahchik wach reh chi naaketelaaj wach?</t> <t>Eh, ¿Chib'ih reet noq ink'ulik cho panak'ux, eh ti' inawik'raaj?</t>", "5": "<pb/><t>Eh xama' najt taj xaqasaj wach i rajaawriik i winaq chuwach i kajaawriik taqe ánjel.</t> <t>Chi riij i re', xayeew wo' chik runimaal wach, xayeew ruloq'il.</t>", "6": "<t>Xayeew wo' rajaawriik chikinaah chu'nchel ayejaam taqe chaloq ruuk' aaq'ab'.</t> <t>Eh re' hat chu'nchel xayeew chi ri'sil i rajaawriik,</t>", "7": "<t>re' taqe wili: tentzun, b'ooyax, chu'nchel taqe re',</t> <t>je' wo' taqe xa chib'ih chopkaal wilkeeb' pantaq ch'ahn.</t>", "8": "<t>Je' wo' taqe i chikop kirupinik pan taxaaj, taqe i kar wilkeeb' chupaam i palaw,</t> <t>eh chu'nchel i chikop wilkeeb' chupaam, xayeew chi ri'sil i rajaawriik i winaq.</t>", "9": "<pb/><t>WaJaaw nuDios, ehchan qeh, xiik' naah</t> <t>loq'il aab'ihnaal chi junsuut i wach ak'al.</t>"}