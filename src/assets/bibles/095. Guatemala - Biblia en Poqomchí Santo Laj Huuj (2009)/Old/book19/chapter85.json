{"1": "<pb/><t>QaJaaw Dios, re' hat q'e' hat atoob' quuk' i hoj, hoj aatinamiit,</t> <t>ruum xoj asutej wo' chik chaloq i hoj, hoj riih rumaam i Jacob.</t>", "2": "<t>Eh xakuy chu'nchel i kimahk aatinamiit,</t> <t>je' wo' taqe i yiib' wach na'ojb'al inki a'n</t>", "3": "<t>Eh ma' xta chik cho aajosq'iil chikinaah,</t> <t>sahchik panak'ux chi jumpech i ransil aajosq'iil.</t>", "4": "<pb/><t>QaDios i aj ko'len qeh, je' re' i na a'n.</t> <t>Chakuy qoh ako'leej yu'naak, maayeew chik aajosq'iil chi qanaah.</t>", "5": "<t>¿Mi ma' naa chik amayam re' aajosq'iil chi qanaah chi jumpech?</t> <t>¿Mi konaa wo' aye'em cho re' aajosq'iil chikinaah</t> <t>taqe qak'uun qixq'uun naa kiwihiik koq'uun?</t>", "6": "<t>¿Mi ma' naa chik aye'em qeh re' i suq laj k'acharik</t> <t>reh chi neensuuqb'ik qak'ux awuuk' i hoj, hoj aatinamiit?</t>", "7": "<t>QaJaaw Dios, chaketelaaj tii qawach,</t> <t>eh qoh ako'leej.</t>", "8": "<pb/><t>Re' hin naab'iram i naa ruq'orom i QaJaaw Dios.</t> <t>Ruum naa ruq'orom chi naa ruwihiik</t> <t>rusuqkiil kik'ux i rusantolaj tinamiit.</t> <t>Reh chi ma' nee ta chik imb'aan i tehwachiil.</t>", "9": "<t>Xti korik noq re' QaJaaw Dios ma' najt ta wilik</t> <t>chi kiko'ljiik i kiye'wik runimaal wach,</t> <t>reh chi neen wihik ruloq'il chupaam i qa ye'aab' wilkooj wii'.</t>", "10": "<pb/><t>Re' ketelinik wachiis, re' korik naa ruwihiik kuuk' i tinamit.</t> <t>Eh naa ruwihiik i suq kiil k'uxliis, i rukorkiil wach k'uxliis.</t>", "11": "<t>Re' korik chi kixilak i tinamit wach ak'al naa rutihk'iik.</t> <t>Eh re' wihik parukorkiil pan taxaaj naa ruchaliik.</t>", "12": "<t>Re' QaJaaw Dios naa ruye'em i rotob'il chi qanaah, eh</t> <t>naa ruwachiniik i qatik pan qa ye'aab'.</t>", "13": "<t>Re' korik naa ruk'uhtaam qeh i QaJaaw.</t> <t>Eh naa ruk'uhtaam qeh i wihik parukorkiil.</t>"}