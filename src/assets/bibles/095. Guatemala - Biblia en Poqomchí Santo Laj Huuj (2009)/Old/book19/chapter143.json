{"1": "<pb/><t>QaJaaw Dios, chab'iraj tii i nutiij,</t> <t>chayeew weh i nupahqaaj aweh.</t> <t>Ruum re' hat q'e' hat atoob', eh korik wach ak'ux.</t>", "2": "<t>Ma' q'at i q'orik chi nunaah i hin, hin awaj kamanoom,</t> <t>ruum chawach i hat ma' awach ta i nee ruq'or chi ma' xta ru mahk.</t>", "3": "<pb/><t>Re' taqe i ki-ixowanik nuwach inki a'n ti' k'axik weh,</t> <t>xinkiyeq' panak'al.</t> <t>Eh je' panq'equm wilkiin kuum,</t> <t>je' nukab' taqe i kamnaq.</t>", "4": "<t>Re' hin ma' suq ta k'isinoq i nub'an kuum,</t> <t>xantolik i wánima ruum i ruti'kiil nuk'ux.</t>", "5": "<pb/><t>Re' hin ink'ulik panuk'ux i q'iij</t> <t>ik'inaq taqe chaloq i nukapaaj riij taqe i a'nam chaloq.</t> <t>Je' wo' chu'nchel ayejaam taqe cho ruuk' aq'ab'.</t>", "6": "<t>Re' hin awuuk' hat i nujosaj i nuq'ab'</t> <t>ruum re' wánima chiqiij chii' reh asik'ariik,</t> <t>je' rukab' i chiq ak'al xaraaj chik ruhaa'.</t>", "7": "<pb/><t>QaJaaw Dios, chayeew tii weh chi jumehq'iil i nupahqaaj aweh,</t> <t>ruum re' hin xama' kow ta chik nuk'ux inwik'raaj.</t> <t>Eh wila' ma' xinatob'eej nee kinkahnik</t> <t>chi je' kikab' i kamnaq.</t>", "8": "<t>QaJaaw Dios, rajlaal ta naq wahq'eq neenuk'ul aawotob'il,</t> <t>ruum awuuk' i hat nuye'em nuk'ux.</t> <t>Eh cha k'uhtaaj weh i naa nub'anam,</t> <t>ruum awuuk' hat i nupahqaaj nuna'ojb'al.</t>", "9": "<t>Jaaw, kinako'leej tii pan kiq'ab' i ki-ixowanik nuwach,</t> <t>ruum awuuk' i hat inusik' ko'lemb'al wiib'.</t>", "10": "<t>Eh cha k'uhtaaj weh rub'anariik inawaaj,</t> <t>ruum re' hat i nuDios.</t> <t>Re' ta naq aawuxlaab'al q'e' atoob' neenk'amwik weh</t> <t>chupaam i korik laj b'eeh.</t>", "11": "<pb/><t>QaJaaw Dios, chako'leej riij i nuk'achariik reh chi nee nuloq'ej aab'ihnaal.</t> <t>Ruum chi korik wach ak'ux naa kiin awesam chupaam i ti' k'axik.</t>", "12": "<t>Eh ruum chi naaketelaaj nuwach chasach</t> <t>kiwach i ki-ixowanik nuwach.</t> <t>Chasach kiwach chu'nchel i kiye'wik ruti'kiil nuk'ux ruum re' hin, hin awaj kamanoom.</t>"}