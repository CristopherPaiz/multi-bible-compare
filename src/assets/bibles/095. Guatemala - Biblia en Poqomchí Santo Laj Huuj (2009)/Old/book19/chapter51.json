{"1": "<pb/><t>QaJaaw Dios ruuk' ak'axb'al</t> <t>chaketelaaj tii nuwach.</t> <t>Eh ruuk' i runimaal aawotob'il</t> <t>chajux taqe i ruyib'kiil wach i nuna'ojb'al.</t>", "2": "<t>Chatz'aj iloq i ma' holohik taj i nub'an.</t> <t>Xti chawesaj iloq taqe numahk.</t>", "3": "<pb/><t>Ruum re' hin xnukoj rehtaal chi ma' tinunimaj taj,</t> <t>re' i numahk ma' jaruuj iraaj elik pan wánima.</t>", "4": "<t>QaJaaw Dios, re' hin xa re' i yiib' wach,</t> <t>xa re' i mahk i nub'an chawach.</t> <t>Eh xa re' chik i ma' imponik ta chawach i nub'an,</t> <t>ruum i re' parub'ehel xaq'at i q'orik chi nunaah,</t> <t>xti ruk'ul chi je' re' i xa a'n</t>", "5": "<t>Xti korik noq xa hin wo' aj mahk noq xintz'uhkrik chaloq.</t> <t>Eh xa pamahk wo' hin cho aasjinaq ruuk' i nutuut.</t>", "6": "<t>Re' hat QaJaaw Dios xtimponik chawach i korik.</t> <t>Eh xayeew weh chi naab'jik kopan wánima i holohik laj na'ojb'al.</t>", "7": "<pb/><t>Chatz'aj iloq i numahk ruuk' q'ab' chee' hisopo.</t> <t>Chatz'aj iloq i numahk reh chi neenkahnik chi xasaq saq</t> <t>chik i wánima, xa je' chik rukab' i saq laj suutz'.</t>", "8": "<t>Chayeew wo' chik rusuqkiil nuk'ux,</t> <t>makinakanaa' chi ntz'irik nuwach.</t> <t>Reh chi neenik'ik i nuti'kiil xinawik'saj wii'.</t>", "9": "<t>Chawesaj panaq'awach chu'nchel i numahk,</t> <t>chajux chu'nchel i yiib' wach xnub'an.</t>", "10": "<pb/><t>QaJaaw Dios, chasaqb'isaj wach i wánima.</t> <t>Chajal wach i wánjel nut'iosil reh chi</t> <t>neenub'an i korik chawach.</t>", "11": "<t>Maa kinaq'eb' tii chi riij ak'ux,</t> <t>eh maawesaj pan wánima aSantolaj Uxlab'al.</t>", "12": "<t>Chayeew wo' chik weh i suq kiil k'uxliis</t> <t>i ruyeew i ko'lemb'al iib'.</t> <t>Eh chayeew rukowiil nuk'ux ruuk'</t> <t>aSantolaj Uxlab'al q'e' atoob'.</t>", "13": "<pb/><t>Reh chi neenuk'uhtaaj keh aab'eeh</t> <t>i ma' kinimanik taa weh,</t> <t>reh chi nee wo' chik ti kinimaj taqe aj mahk.</t>", "14": "<t>QaJaaw Dios, aj ko'len weh, makinayeew</t> <t>tii chi tojariik i numahk chi riij ikaansanik xnub'anam,</t> <t>ruuk'tz'uuy neenuq'or chi korik wach ak'ux.</t>", "15": "<pb/><t>QaJaaw Dios, kinatoob'eej reh chi ma'</t> <t>nim k'ayeew ta noq neenteh i nuchii' reh alooq'jiik.</t>", "16": "<t>Ruum re' hat ma' re' ta wo' mayiij inawaaj,</t> <t>nee ta nuyeew aweh i k'atoj chikop chi numayiij</t> <t>xama' nee ta wo' naq inawaaj.</t>", "17": "<t>Re' mayiij inawaaj i hat QaJaaw Dios</t> <t>re' chi naa nuyot'om i wánima re' yot'oj k'uxliis chi riij mahk.</t> <t>Ruum re' hat ma' nee ta naq'eb' awach</t> <t>ineeruloch' riib' chawach.</t>", "18": "<pb/><t>Chaketelaaj ta tii wach i Sión.</t> <t>Eh chayeew wo' chik q'ab' chi neen korjik</t> <t>i tz'aq kotimaj wii' riij i tinamit Jerusaleem.</t>", "19": "<t>Eh neenak'ul i mayiij imponik chawach.</t> <t>Eh nee wo' nak'ul taqe chikop chi neenk'atarik</t> <t>chi mayiij chawach, eh neekik'atarik</t> <t>i kok' imas wakax chinaah aa artaal.</t>"}