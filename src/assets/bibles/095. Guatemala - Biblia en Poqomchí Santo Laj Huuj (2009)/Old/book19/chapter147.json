{"1": "<pb/><t>Loq'imaj ta naq i QaJaaw Dios.</t> <t>Xiik' naah holwochiil rutz'uyjiik wach.</t> <t>Ruum xa re' wo' reh i ruk'ul chi naa qaloq'em ruuk' suq kiil k'uxliis.</t>", "2": "<t>Re' QaJaaw Dios naa wo' chik ruyejaam i Jerusaleem, naa wo'</t> <t>chik rumolom kiwach i aj Israel tukimaj kiwach.</t>", "3": "<t>Re' reh i resaj i kiti'kiil taqe inyot'ik i kánima,</t> <t>eh iriq'omaj taqe ruuk' i kiti'kiil.</t>", "4": "<t>Re' reh i rajlaaj taqe chu'nchel i ch'umiil,</t> <t>eh i ruq'or i kib'ihnaal chi ju'junaal.</t>", "5": "<t>Xti xiik' wo' chik naah nimaal wach i QaJaaw Dios.</t> <t>Eh q'e' nim rajaawriik, xiik' naah loq'il taqe i runa'ojb'al.</t>", "6": "<t>Re' QaJaaw Dios i ruyeew runimaal kiwach i xama' nimaq ta kiwach,</t> <t>eh i resaj chi jumpech i runimaal kiwach taqe i yiib' wach kina'ojb'al.</t>", "7": "<pb/><t>Chatz'uyej taq wach i QaJaaw Dios, chi t'iosb'al reh i rotob'il.</t> <t>Chatz'uyej taq wach i qaDios ruuk' arpa.</t>", "8": "<t>Ruum re' reh imb'urwik paam i taxaaj ruuk' i suutz'.</t> <t>Re' reh inyej-anik cho wach i jab' i ruyeew cho chinaah i wach ak'al.</t> <t>Re' reh ink'isanik reh i kok' ch'ahn wa taq yuuq'.</t>", "9": "<t>Re' reh inketwik keh chikop,</t> <t>re' reh inketwik keh i kak'uun taqe i nimaq taq tz'ok,</t> <t>noq k'erlik kichii' chupahqaljiik kiwa'.</t>", "10": "<t>Re' QaJaaw Dios ma' nsuuqb'ik ta ruk'ux ruuk' i kaansil i kawáyu,</t> <t>je' wo' ruuk' i kikowiil taqe i xa winaq.</t>", "11": "<t>Insuuqb'ik la' ruk'ux i QaJaaw Dios kuuk' i kik'axwik reh.</t> <t>Eh inkiyeew kik'ux ruuk' chi naa ruketeljiik kiwach.</t>", "12": "<pb/><t>Hat taq aj Jerusaleem chaloq'ej taq i QaJaaw Dios,</t> <t>hat taq aj Sión chaloq'ej taq aaDios.</t>", "13": "<t>Re' reh inko'linik reh taq aatinamiit pan kiq'ab' i aj ixowaal.</t> <t>Re' reh intoob'inik taq aweh i wilkaat taq chupaam aatinamiit re' re'.</t>", "14": "<t>Re' i Dios inye'wik i suq laj k'achariik chupaam taq aatinamiit.</t> <t>Eh i ruyeew taq chaaweh i chihooj laj trigo.</t>", "15": "<t>Eh re' reh i rutaq'aaj chaloq i ruq'oral wach ak'al,</t> <t>eh chi jumehq'iil inooj rib'iral xa aha'.</t>", "16": "<t>Eh i ruyeew i ha' chaaj chi xa je' chik saq lana.</t> <t>Eh ruum i reh i rupuhkaaj riib' i ha' chaaj,</t> <t>xa je' chik rukab' noq i rupuhkaaj riib' i pooq.</t>", "17": "<t>Eh i ruyeew chaloq i chaaj chi je' ruwii' saq b'och,</t> <t>eh ruuk' i k'uxik i ruyeew i rujoot'isaj taqe ha' xa jot'ik chik paam.</t>", "18": "<t>Noq i ruq'or chi naa kihab'ik i ha'chaj kitoyom naq kiib' kihab'ik wo' chik.</t> <t>Eh ruuk' i teew i ruyeew chaloq i rutoq'aa' b'ehik i rooq ha'.</t>", "19": "<t>Re' QaJaaw Dios xuyeew chi naab'jik i ruk'uhb'aal reh i Jacob.</t> <t>Je' wo' keh i aj Israel taqe i ruq'or i ruk'uhb'aal.</t>", "20": "<t>Re' QaJaaw Dios ma' je' ta re' i xub'an kuuk'</t> <t>chu'nchel i tinamit ma' xuyeew ta keh chi naab'jik taqe i ruq'or i ruk'uhb'aal. <pb/>Loq'imaj ta naq i QaJaaw Dios.</t>"}