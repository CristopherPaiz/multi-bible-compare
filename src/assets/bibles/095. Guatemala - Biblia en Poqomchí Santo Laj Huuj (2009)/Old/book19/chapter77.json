{"1": "<pb/><t>Re' hin, re' nuDios inuq'o'reej</t> <t>chi kow panutiij, reh chi kirib'iraj.</t>", "2": "<t>Eh noq intz'irik nuwach inusik' i QaJaaw,</t> <t>xa eliik wo' naq i nujosaj i nuq'ab' chub'aan i nutiij pantaq chaq'ab'.</t> <t>Xa re' la' xama' nureq ta wo' rusuqkiil i wánima.</t>", "3": "<pb/><t>Noq ink'ulik panuk'ux i nuDios inchalik woq'iim.</t> <t>Eh noq i nukapaaj riij i rutz'irkiil nuwach inyoj wo' chik nuk'ux.</t>", "4": "<t>QaJaaw Dios, re' hat ma' naaqasaj ta naq chik, i nuwiriik.</t> <t>Eh insahchik nuk'ux, xama' kinchol ta chik q'orik.</t>", "5": "<t>Re' hin ink'ulik cho panuk'ux nik' wach xinik'ik cho wii' chupaam taqe q'iij,</t> <t>chupaam taqe haab' ik'inaq chaloq.</t>", "6": "<t>Eh ink'ulik wo' panuk'ux noq inutz'uyej awach pantaq chaq'ab'.</t> <t>Eh i nukapaaj riij, i nupahqaaj panuk'ux chi je' wili:</t>", "7": "<t>¿Mi ma' naa chik rik'iik chi jumpech re' i ruk'aah i QaJaaw?</t> <t>¿Mi ma' nee wo' chik i ruyeew qeh re' i rotob'il?</t>", "8": "<t>¿Xumay ta'j inchel i k'axooj chi jumpech?</t> <t>¿Xsahchik ta'j inche paruk'ux i ruq'orom chaloq chi naa rub'anam quuk'?</t>", "9": "<t>¿Xsahchik ta'j inche paruk'ux i Dios i rotob'il?</t> <t>¿Mi xti ma' nkuyjik chik re' i rujosq'iil</t> <t>chi ma' neeruketelaaj qawach? kinki panuk'ux.</t>", "10": "<pb/><t>Re' xti ruti'kiil panuk'ux i hin,</t> <t>re' chi nk'ulik panuk'ux chi re' qaDios nim rajaawriik,</t> <t>ma' rub'an ta chik qatoob'jiik je' rukab'</t> <t>i rub'an cho quuk' noq xub'an.</t>", "11": "<t>Re' hin naa ruk'uliik panuk'ux taqe</t> <t>i sahchb'al k'uxliis rub'anam quuk' i QaJaaw najtir cho q'iij.</t>", "12": "<t>Eh naa nukapaam riij chu'nchel i rub'anam,</t> <t>naa nuq'orom rib'iral chu'nchel i rub'an.</t>", "13": "<t>QaJaaw Dios, re' hat ma' xta chik jino'q i Dios nim rajaawriik</t> <t>chawach ruum re' hat Santo ab'eeh.</t>", "14": "<t>Xa re' wo' hat i Dios i na a'n taqe sahchb'al k'uxliis.</t> <t>Eh xayeew chi naab'jik awajaawriik keh i nimaq tinamit.</t>", "15": "<t>Ruuk' awajaawriik xako'leej taqe aatinamiit re' taqe rak'uun rixq'uun i Jacob,</t> <t>ruch'ihil taqe i rak'uun rixq'uun i José.</t>", "16": "<pb/><t>QaJaaw Dios, noq xrilow awajaawriik i palaw</t> <t>xyo'jik awuum,</t> <t>eh xti nk'uyu'jik taqe i ruha'iil xiik' naah kichamiil.</t>", "17": "<t>Re' taqe suutz' xkiyeew chaloq i ma' k'isa jab'.</t> <t>Eh xa nteleninik chik i kahoq pan taxaaj,</t> <t>xan saqumanik chik i ruch'aab'.</t>", "18": "<t>Eh x-ib'irjik noq xq'orik chaloq taqe kahoq chupaam i teew jab'.</t> <t>Eh xusihq'eej i wach ak'al taqe ruch'aab',</t> <t>xk'uyu'jik aak'al chi kow ruum iyihk.</t>", "19": "<t>Xateh i-ik'b'al panyejaal i palaw,</t> <t>panyejaal taqe nim ha'.</t> <t>Eh noq xa a'n chaloq taqe re', ma' awach ta x-ilwik aweh.</t>", "20": "<t>Re' hat xak'am cho kib'eeh aatinamiit chi je' kik'amarik cho tentzun.</t> <t>Eh re' Moisés, re' i Aarón xakoj chaloq chi k'amal kib'eeh.</t>"}