{"1": "<pb/><t>WaJaaw nuDios, ¿Chib'ih reet noq najt wilkaat wuuk',</t> <t>eh naakeb'aa' awiib' chi nuwach noq wilkiin panti' k'axik?</t>", "2": "<pb/><t>Re' i yiib' wach runa'ojb'al, yohb'aal wach i rujosq'iil noq rujot' i neb'aa'.</t> <t>Xa re' la', xa re' wo' reh naa ruq'ehb'iik chupaam i ruyejaam wach.</t>", "3": "<t>Re' i yiib' wach runa'ojb'al, yohb'aal wach i rub'an riib' ruuk' i ruk'ax wach rub'aan.</t> <t>Eh ruum i ruk'axariik wach i xa chib'ih jariik i rixowaaj wach i QaJaaw Dios.</t>", "4": "<t>Re' yiib' wach runa'ojb'al xa runimb'isaj chik riib'.</t> <t>Ma' rukapaaj ta rusik'ariik i Dios, ma' xta Dios parukapeb'aal.</t>", "5": "<t>Eh xa re' i yiib' wach na'ojb'al i rub'an,</t> <t>ma' runimaj taj chi re' hat tib'anik i q'ataj q'orik.</t> <t>Eh chu'nchel i ma' naajwanik ta wach, i ruq'eb' taqe chi riij ruk'ux.</t>", "6": "<t>Eh i ruq'or paránima chi ma' jaruuj naa ruq'ehb'iik,</t> <t>eh chi ma' jaruuj naa ruwihiik ruk'axkiil.</t>", "7": "<t>Re' reh xa re' i ma' tob'laj q'orik</t> <t>i nelik cho panchii', chukuj q'orik, b'ajooj taqe.</t> <t>Xa re' i ti'laj q'orik i ruq'or, ma' holohik ta k'isinoq inq'orik.</t>", "8": "<t>Xa rusik' chik ruye'aab', xa panke'lik i rukansaj</t> <t>taqe i ma' xta kimahk patim taqe panab'iix.</t> <t>Eh ma' ruketelaaj ta kiwach i ma' kichol ta ruko'ljiik kiib'.</t>", "9": "<t>Re' reh i rub'an je' rukab' i rub'an i kaq b'ahlam,</t> <t>i rukeb'aa' riib' chi ruchopariik awach iraaj ruchopom.</t> <t>Eh noq ki-ik'ik chuwach, i rukut riib' chinaah inkahnik pan q'ab'.</t>", "10": "<t>Re' reh xa rupach'aa' chik riib' noq i rutik'aa' jot'ooj.</t> <t>Eh ma' k'isiin taqe i ma' nkian ta ruko'ljiik kiib' kiq'ehb'ik pan q'ab'.</t>", "11": "<t>Eh i rukapaaj chi re' Dios sahchinaq taqe paruk'ux,</t> <t>eh chi ma' rilom ta taqe ma' inki a'n ta ruko'ljiik kiib'.</t>", "12": "<t>WaJaaw nuDios,</t> <t>chayeew aq'ab' chikinaah i ti' wilkeeb'. Mansahchik taqe panak'ux.</t>", "13": "<t>WaJaaw nuDios, ¿Chib'ih reet noq xa ti rukaqse'laaj i yiib' wach runa'ojb'al?</t> <t>Irukapaaj i reh chi ma' jaruuj q'iij naa apahqaam reh chib'ih i xub'an.</t>", "14": "<pb/><t>Re' hat inawilow i rub'an,</t> <t>re' hat nee ti ye'wik jilow reh.</t> <t>Ruum xa re' wo' hat neetiko'linik keh i ma' nkian ta ruko'ljiik kiib',</t> <t>je' wo' taqe i ma' xta kituut kajaaw.</t>", "15": "<pb/><t>Chawesaj i rajaawriik imb'anik reh i yiib' wach na'ojb'al.</t> <t>Chayeew chutojariik i ru mahk, korehtaal i rutoj wach chu'nchel i rub'an.</t>", "16": "<t>Re' QaJaaw Dios, Reey chi juneliik,</t> <t>re' i ma' kinimanik ta reh naa resam taqe reje chi kixilak i rutinamiit.</t>", "17": "<pb/><t>WaJaaw nuDios, re' hat inab'iraj</t> <t>i kitiij i ma' nimaq ta kiwach,</t> <t>eh i nayeew keh inkipahqaaj aweh.</t> <t>Eh nayeew rukowiil kik'ux.</t>", "18": "<t>Eh chatoob'eej taqe i ma' xta kituut kajaaw,</t> <t>je' wo' taqe i k'ahchi' kik'teesjiik chi ti' k'axik,</t> <t>reh chi re' yiib' wach runa'ojb'al nee rukanaa' i jot'ooj, ruum xa winaq wo' hoq.</t>"}