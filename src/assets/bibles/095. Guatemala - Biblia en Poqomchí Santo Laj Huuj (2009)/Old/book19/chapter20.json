{"1": "<pb/><t>Neeta naq irib'iraj aatiij i QaJaaw Dios noq wilkaat chupaam i ti' k'axik.</t> <t>Re' ta wo' naq i ruDios i Jacob, neenko'linik aweh.</t>", "2": "<t>Re' ta naq i Dios wilik parusantolaj Ye'aab' Sión,</t> <t>neentoob'inik aweh, eh neencha'jinik aweh.</t>", "3": "<t>Eh nee ta naq ink'ulik cho paruk'ux i Dios chu'nchel alemóxna aye'em.</t> <t>Eh nee ta naq i ruk'ul aweh aamayiij inak'at wach artaal.</t>", "4": "<t>Neeta naq i ruyeew chaaweh aha' wilik inawaaj.</t> <t>Eh nee ta naq inooj eloq wach chu'nchel ayejaam wach rub'aan.</t>", "5": "<t>Wila' xooj eloq wach, ma' k'isiin ta nee nqaniinq'ijeej aako'ljiik.</t> <t>Neenqajosaj johtoq i rehtalil chuwach i QaJaaw Dios chi xat elik korik.</t> <t>Eh nee ta wo' naq i ruyeew chaaweh i reh i xapahqaaj reh.</t>", "6": "<pb/><t>Re' hin xnunab'eej chi re' QaJaaw Dios i ruko'leej i reey rusik'im cho wach.</t> <t>Eh kopan taxaaj naa rib'iram chaloq i Dios i naa rupahqaam i reey.</t> <t>Eh ruuk' i rajaawriik naa ruko'leem chikiwach i aj ixowaal.</t>", "7": "<t>Wilik taqe i re' kikareta inkitz'e' wacheej chi ko'lb'al kiib'.</t> <t>Eh wilik taqe i re' kikawayu inkitz'e'wacheej.</t> <t>Eh re' hoj xa re' wo' QaJaaw Dios inqatz'e'wacheej chi ko'lb'al qiib'.</t>", "8": "<t>Re' taqe re' naa ruyojiik kik'ux, naa rub'aan keh.</t> <t>Eh re' hoj ma' xta naakooj kuchem, ma' jaruuj naa ruyojiik qak'ux.</t>", "9": "<pb/><t>WaJaaw nuDios, chako'leej tii chaloq i reey, reh chi nee nelik korik.</t> <t>Eh nik' neetiqaq'oreej pan qatiij, nee ta tii qoh ab'iraj.</t>"}