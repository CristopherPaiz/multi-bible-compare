{"1": "<pb/><t>Loq'imaj ta naq i QaJaaw Dios. <pb/>Chaloq'ej taq i QaJaaw Dios ruum re' reh q'e' atoob',</t> <t>eh juneliik wilik ketelinik wachiis ruuk'.</t>", "2": "<t>¿Awach i neerub'an ruq'orariik taqe i ma' ilooj taj xub'an i QaJaaw Dios?</t> <t>¿Awach neerub'an rulooq'jiik je' rukab' i ruk'ul chi reh?</t>", "3": "<t>Atoob' keh inkitijej keh rub'aan i korik,</t> <t>eh eliik inki a'n i rub'ehel.</t>", "4": "<pb/><t>QaJaaw Dios nee ta tii kink'ulik cho panak'ux</t> <t>i hin noq neena a'n otob'il keh aatinamiit.</t> <t>Eh nee ta wo' tii kinako'leej haa' i hin.</t>", "5": "<t>Reh chi neenwilow i kik'axariik i na a'n taqe asik'im cho kiwach.</t> <t>Reh chi nee kimb'anik haa' i rusuqkiil kik'ux</t> <t>aaloq'il aatinamiit.</t>", "6": "<pb/><t>Re' hoj xoj mahkunik je' rukab' noq ximahkunik chaloq i qamaam qati't,</t> <t>ma' k'isiin tee yiib' wach na'ojb'al inqa a'n.</t>", "7": "<t>Chawil taqe i qamaam qati't noq xi wihik cho Egipto,</t> <t>ma' xkiyeew ta rajaawriik i taqe i ma' ilooj taj xa a'n.</t> <t>Eh sahchik pankik'ux i kik'axariik xa a'n,</t> <t>xkija'wachej kiib' chawach chi chii' kaq palaw.</t>", "8": "<t>Xa re' la' re' QaJaaw Dios xuko'leej taqe</t> <t>k'uhtb'al reh i rajaawriik, ruuk' i ruk'axb'al.</t>", "9": "<t>Noq xuq'il i palaw jumehq'iil xuchiqsaj,</t> <t>eh rik'saj taqe i aj Israel re' re' panyejaal i palaw chi xa je' panchiq yuuq'.</t>", "10": "<t>Je' re' kiko'ljiik xub'an pan kiq'ab' i nixowanik kiwach</t> <t>xuko'leej wo' pan kiq'ab' i ma' najwaanta kiwach.</t>", "11": "<t>Eh ruuk' i palaw, xutz'ap kinaah i nixowanik kiwach,</t> <t>ma' jino'q chik i xi kahnik.</t>", "12": "<t>Kora'j xkinimaj re' i aj Israel q'orooj cho rib'iral keh ruum i QaJaaw Dios,</t> <t>eh kitz'uuyej wach.</t>", "13": "<pb/><t>Xa re' la' chi jumehq'iil xsahchik pankik'ux i xub'an Dios kuuk'.</t> <t>Ma' xkuy-eej taj i ruyejaam naq wach chi keh.</t>", "14": "<t>Noq wilkeeb' cho chupaam i ye'aab' chiq yuuq,</t> <t>noq ma' xta chik wilik keh xkipaj i Dios</t> <t>ruuk' i rupahqaljiik reh chi ye'aroq keh chib'ih inkaaj.</t>", "15": "<t>Re' Dios xuyeew wo' keh i xkipahqaaj.</t> <t>Xa re' la' jinaj wo' hoq i runimaal yaab'ilaal xuyeew chikinaah.</t>", "16": "<pb/><t>Chupaam i ye'aab' inkimol wii' kiib'</t> <t>xkixow wach i Moisés ruch'ihil i Aarón</t> <t>re' rusik'im cho wach i Dios.</t>", "17": "<t>Eh ruum i re' xutar chee ak'al i Dios</t> <t>xub'iq' qohoq i winaq Datán rub'ihnaal.</t> <t>Eh xub'iq' wo' qohoq i juntuhb' xihuch'ihlinik reh i Abiram.</t>", "18": "<t>Eh xqop jinaj i q'aaq' pan kiye'aab'.</t> <t>Ruuk' i xaq q'aaq' re' re' xik'ahtik</t> <t>chu'nchel i yiib' wach kina'ojb'al.</t>", "19": "<pb/><t>Chupaam i ye'aab' Horeb xkiyejaa'</t> <t>jinaj i kitiyoox je' ruwii' k'isa imas wakax re' ruuk' i oro,</t> <t>eh xkixuk'aa' kiib' chulooq'jiik.</t>", "20": "<t>Eh ma' re' ta chik i k'achlik Dios xkiloq'ej,</t> <t>re' la' chik xkiloq'ej i tiyoox je' ruwii' b'ooyax ink'uxwik ch'ahn.</t>", "21": "<t>Re' keh xsahchik pankik'ux</t> <t>i ki Dios xko'linik cho keh,</t> <t>re' i xb'anik taqe i ma' ilooj taj kuuk' ar Egipto.</t>", "22": "<t>Re' wo' reh xb'anik taqe sachb'al</t> <t>k'uxliis chupaam i ye'aab' Cam.</t> <t>Eh xub'an kuuk' i ma' ilooj taj noq xi-ik'ik chupaam i kaq palaw.</t>", "23": "<t>Re' i Dios xraaj naq rusacham kiwach.</t> <t>Xchalik i Moisés i rusik'im cho wach i Dios,</t> <t>xupahqaaj chi marusach pee kiwach.</t> <t>Xa je' chik re' noq xik'ik ruk'aah i QaJaaw Dios.</t>", "24": "<pb/><t>Re' taqe aj Israel ma' xkinimaj taj</t> <t>i xq'orarik keh ruum i Dios.</t> <t>Eh ma' xponik ta panaq'kiwach i ye'aab' q'e' holohik.</t>", "25": "<t>Ma' holohik ta xiq'orik chi riij i QaJaaw</t> <t>chupaam i kitz'ihy naah paat,</t> <t>eh ma' xkinimaj taj i ruq'oral.</t>", "26": "<t>Xrilow chi je' re' i QaJaaw Dios, kow xuq'or keh chi naa</t> <t>kikimiik chupaam i ye'aab' chiq yuuq'.</t>", "27": "<t>Eh xuq'or chi naakikimiik i kiih kimaam.</t> <t>Eh chi naa rutukem kiwach i tinamit i ma' kinimanik ta ree Dios.</t>", "28": "<pb/><t>Eh chupaam i ye'aab' Peor xkiloq'ej i tiyoox Baal.</t> <t>Eh xkik'ux keh i mayijimaj chikiwach i kamnaq tiyoox.</t>", "29": "<t>Ruum i kiyiib' wach na'ojb'al xkiqop wach i rujosq'iil i QaJaaw Dios,</t> <t>eh xye'arik chikinaah i runimaal yab'ilaal.</t>", "30": "<t>Eh re' i Finees koxub'an chik reh i k'amal kib'eeh i yiib' wach kina'ojb'al,</t> <t>kore' chik xikanab'jik ruum i runimaal yab'ilaal.</t>", "31": "<t>Re' QaJaaw Dios xrilow otob'il xub'an i Finees,</t> <t>eh xuyeew cho runimaal wach chi riih chi rumaam.</t>", "32": "<pb/><t>Eh xkiqop wo' chik wach i rujosq'iil i QaJaaw Dios ar Meriba re' i wilkeeb' wii' haa'.</t> <t>Kuum i keh xuk'ul i ti' k'axik i Moisés ar.</t>", "33": "<t>Ma' k'isiin ta xkiyeew ruk'aah i Moisés</t> <t>ruum i re' xsahchik ruk'ux xama' rureq ta chik chi riij chib'ih taqe ruq'or.</t>", "34": "<t>Re' taqe i aj Israel ma' xkisach ta wach i tinamit</t> <t>xq'orarik keh ruum i QaJaaw Dios.</t>", "35": "<t>Xkian la' jinaj kiwach kuuk' taqe i kiloq'inik reh i tiyoox.</t> <t>Eh xkitijej keh inki a'n i keh.</t>", "36": "<t>Eh ruum chi xkiloq'ej keh i</t> <t>kitiyoox xsacharik kiwach.</t>", "37": "<t>Wilik i kak'uun kixq'uun xkiyeew chi kimayiij chikiwach i ma' tob'laj uxlab'al.</t>", "38": "<t>Re' taqe kak'uun kixq'uun xkikansaj i ma' xta kimahk.</t> <t>Eh re' kikik'eel xkiyeew chi kimayiij</t> <t>chuwach taqe i tiyoox inkiloq'ej i aj Canaán.</t> <t>Ruuk' i xkian re' re' xkinih chu'nchel i wach ak'al.</t>", "39": "<t>Eh je' wo' keh xkinih wo' kiib'. Je' naa jinaj runimaal k'oyomal i xkian,</t> <t>ruum xkiq'eb' i k'achlik Dios ruum i kiyiib' wach na'ojb'al.</t>", "40": "<pb/><t>Eh re' i QaJaaw Dios ma' k'isiin ta noq chalik rujosq'iil chikinaah i rutinamiit,</t> <t>xuq'eb' taqe chi riij ruk'ux.</t>", "41": "<t>Xuq'eb' taqe pan kiq'ab' i kiloq'inik reh i tiyoox.</t> <t>Eh xuyeew q'ab' chi xq'atarik kiwach kuum taqe i nixowanik kiwach.</t>", "42": "<t>Re' taqe aj Israel xq'atarik kiwach kuum i aj ixowaal.</t> <t>Re' chik taqe i aj ixowaal xi kahnik chi taaq'anik chikinaah.</t>", "43": "<t>Re' Dios k'ih pech xuko'leej taqe,</t> <t>eh re' keh ma' xkinimaj taj i xq'orarik keh.</t> <t>Re' chik xkichop kik'ux chub'aan i kiyiib' wach na'ojb'al i keh.</t>", "44": "<t>Ma' re' ta nkiwii' chi je' re' i xkian, noq xrilow i Dios chi q'e' ti' wilkeeb',</t> <t>eh noq xrib'iraj i koq'iim.</t>", "45": "<t>Re' reh xk'ulik cho paruk'ux i ruq'orom cho keh</t> <t>chi naa rub'anam kuuk' xujal wach i rukapeew ruum xiik' naah i ketelinik wachiis ruuk'.</t>", "46": "<t>Eh xuch'ub'isaj i kánima taqe i nixowanik kiwach i rutinamiit.</t> <t>Reh chi ma' xta chik xi uchjik i keh.</t>", "47": "<pb/><t>Jaaw hat qaDios, qoh ako'leej tii.</t> <t>Qoh awisaj cho chi kixilak i tinamit yiib' wach i kina'ojb'al</t> <t>reh chi neenqaloq'ej i santo laj ab'ihnaal.</t> <t>Reh chi suq qak'ux noq neetiqaloq'eej.</t>", "48": "<pb/><t>Qayeew ta naq ruloq'il i QaJaaw Dios chi juneliik,</t> <t>re' qaDios i hoj, hoj aj Israel.</t> <t>Je' ta naq re' inko'q ta naq taqe i tinamit chi kunchelaal. Loq'imaj ta naq i QaJaaw.</t>"}