{"1": "<pb/><t>Chaketelaaj tii nuwach QaJaaw Dios,</t> <t>chaketelaaj nuwach kinatoob'eej.</t> <t>Ruum xa awuuk' wo' hat i nusik' ko'lemb'al wiib',</t> <t>kinako'leej ruuk' awajaawriik ri'si-aaxiik' kinayeew</t> <t>korehtaal inik'ik chi wiij i yohb'aal.</t>", "2": "<t>Re' hin i nupahqaaj i rotob'il</t> <t>i nuDios wilik cho pan taxaaj,</t> <t>ruum xa re' wo' reh intoob'inik weh.</t>", "3": "<t>Re' reh kopan taxaaj naa rutaq'aam chaloq</t> <t>i ruk'axb'al, je' wo' hoq i korik,</t> <t>reh chi naa kiiruk'oleem pan kiq'ab'</t> <t>i ki-ixowanik nuwach.</t>", "4": "<pb/><t>Re' hin ayu' wilkiin chi kixilak</t> <t>i tinamit xiik' naah kijosq'iil.</t> <t>Xa je' chik q'as ju' ch'ihch' i keeh,</t> <t>xa je' chik flecha, eh re' kaaq' xa je' chik q'aslaj ch'ihch'.</t> <t>Eh je' kijosq'iil i kaaq b'ahlam.</t>", "5": "<pb/><t>QaJaaw Dios, nee ta naq inak'uhtaaj awajaawriik pan taxaaj.</t> <t>Eh nee ta naq inye'arik aloq'il chinaah chu'nchel wach ak'al.</t>", "6": "<pb/><t>Re' taqe ki-ixowanik nuwach i xkikoj i xirob' chi nujunsuut,</t> <t>re' naq inkaaj chi xyoj nuk'ux.</t> <t>Eh xkik'ot i chaamlaj jul panub'eeh,</t> <t>xanaah re' xa re' wo' keh xiq'ehb'ik ar.</t>", "7": "<pb/><t>QaJaaw Dios, re' hin nuye'em nuk'ux awuuk'.</t> <t>Eh naa nutz'uyem awach chu'nchel nuk'ux.</t>", "8": "<t>Re' hin naa wik'raam wiib' noq naa rusaq'iik.</t> <t>Eh chu'nchel nuk'ux naa nutz'uyem wach i nuDios</t> <t>ruuk' taqe nuq'ooj, ruuk' i warpa.</t>", "9": "<t>Naa kaat nuloq'em chikiwach i tinamit QaJaaw Dios.</t> <t>Eh naa nuye'em runimaal awach ruuk' i nutz'uuy chikiwach chu'nchel i tinamit.</t>", "10": "<t>Ruum re' ketelinik wachiis i na a'n imponik kopan taxaaj.</t> <t>Eh re' rukorkiil wach ak'ux</t> <t>imponik wilik cho wii' i suutz'.</t>", "11": "<pb/><t>QaJaaw Dios nee ta naq i inak'uhtaaj i runimaal awajaawriik pan taxaaj.</t> <t>Eh nee ta naq inye'arik aloq'il chinaah chu'nchel i wach ak'al.</t>"}