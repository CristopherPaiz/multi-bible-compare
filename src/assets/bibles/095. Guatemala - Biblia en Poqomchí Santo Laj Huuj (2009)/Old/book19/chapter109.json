{"1": "<pb/><t>QaJaaw Dios, re' hin i nuyeew aloq'il,</t> <t>chayeew tii weh i nupahqaaj aweh.</t>", "2": "<t>Re' taqe yiib' wach kina'ojb'al</t> <t>ma' k'isiin i chukuj q'orik inki a'n chi wiij.</t> <t>Eh re' inkiq'or chi wiij ma' korik ta wo' hoq.</t>", "3": "<t>Eh xa re' i nu bajariik inki a'n</t> <t>xama' xta rub'ehel noq inki a'n i peleto wuuk'.</t>", "4": "<t>Re' i kik'axariik i nub'an peleto chik inkiq'aj wii' wach weh.</t> <t>Eh re' hin xa tiij i nub'an chikiij.</t>", "5": "<t>Eh re' otob'il i nub'an keh, ti' k'axik chik inki a'n weh chi jilow.</t> <t>Re' i kik'axarik i nub'an wixowjiik chik inki a'n chi riij.</t>", "6": "<pb/><t>Eh chinaah i aj ixowaal re' re',</t> <t>nee ta naq inakoj jino'q i yiib' wach i runa'ojb'al chi q'ataj q'orik chinaah.</t>", "7": "<t>Noq nee ruq'at i q'orik chinaah nee ta naq i ruq'or chi wilik ru mahk.</t> <t>Eh nee ta naq inye'arik chutojariik i ru mahk.</t>", "8": "<t>Ma' ta naq najt neenk'acharik,</t> <t>tokoom ta chik neenchopwik naah taqe i chib'ih reh.</t>", "9": "<t>Eh nee ta naq i ruq'eb' kahnoq i rehk'een,</t> <t>je' wo' taqe i rak'uun rixq'uun.</t>", "10": "<t>Neeta naq kiooj i rak'uun rixq'uun chi' taq paat chupahqaljiik chib'ih inkaaj.</t> <t>Eh re' i kipaat nee ta naq inkahnik chi xan tz'irik chik paam.</t>", "11": "<t>Eh re' ta naq taqe i aj kemeel neekik'amwik i chib'ih reh.</t> <t>Eh tokoom ta chik neemb'anik rusuqkiil i rukamaj.</t>", "12": "<t>Ma' ta naq awach chik neen ketelinik wach i reh,</t> <t>je' wo' taqe i rak'uun rixq'uun naa ruq'eb'em kahnoq.</t>", "13": "<t>Neeta naq inkuxik reje kikimiik taqe i rak'uun rixq'uun.</t> <t>Eh nee ta naq insahchik wach i kib'ihnaal chi jumpech.</t>", "14": "<t>Eh eliik ta naq wilik paruk'ux i QaJaaw Dios taqe mahk rub'anam chaloq i kajaaw.</t> <t>Ma' ta neensahchik paruk'ux i QaJaaw i ru mahk kituut.</t>", "15": "<t>Wilik ta naq paruk'ux i QaJaaw Dios i yiib' wach inki a'n</t> <t>Ma' ta naq chik neen q'orarik i kib'ihnaal chinaah i wach ak'al.</t>", "16": "<t>Re' aj ixowaal re' re' ma' nik' ta xuketelaaj</t> <t>cho kiwach i k'axik wilkeeb'</t> <t>ruch'ihil taqe xama' nimaq ta kiwach</t> <t>inki a'n kiib', ruch'ihil taqe i ti' kik'ux.</t> <t>Xub'an la' k'axik keh korehtaal xukansaj taqe.</t>", "17": "<t>Eh ruum chi xub'an i ti' k'axik keh</t> <t>i ras ruch'aaq' i reh, naa wo' rub'aan ti' k'axik ree reh.</t> <t>Eh ruum chi ma' xub'an taj i otob'il i reh,</t> <t>ma' naa ta wo' rub'aan otob'il ree reh.</t>", "18": "<t>Re' ti' k'axik nee ruk'ul,</t> <t>nee ta naq nkahnik chi je' ruso'.</t> <t>Eh nee ta naq inokik chi je' ha' chi je' aseite chupaam i ruti'jolal, i rub'aqil.</t>", "19": "<t>Xa re' ta naq chik i ti' k'axik nee ruk'ul, nee ta naq inkahnik chi je' ruso',</t> <t>eh nee ta naq inkahnik chi je' rusincho.</t>", "20": "<pb/><t>QaJaaw Dios je' ta naq re' ruq'ajariik wach neena a'n keh i ki-ixowanik nuwach.</t> <t>Je' wo' taqe i ma' holohik ta kiq'orik chi wiij.</t>", "21": "<t>Raaj i hat QaJaaw Dios,</t> <t>ruum chi q'e' tik'axwik kinatoob'eej tii.</t> <t>Eh kinako'leej panti' k'axik ruum q'e' hat aj keteloom wachiis.</t>", "22": "<t>Ruum re' hin q'e' ti' wilkiin, q'e' ntz'irik nuwach,</t> <t>ma' k'isiin ta nyot'ik i w√°nima.</t>", "23": "<t>Re' nuk'achariik k'ahchi' rusahchiik wach, xa je' nik'ik q'equm.</t> <t>Eh xa je' rukab' noq kik'amarik reje i chili'l ruum i teew.</t>", "24": "<t>Eh ruum chi ma' nub'an ta chik nuwa' nuhaa',</t> <t>xakib'arb'otik chik i pan waa', eh xab'aaq chik.</t>", "25": "<t>Noq inkilow nuwach i tinamit,</t> <t>hin kib'ajb'al inkik'uyu'saj i kinaah</t> <t>kinki kaq se'laaj chii naa rub'anam i re', inki taqe.</t>", "26": "<pb/><t>WaJaaw hat nuDios, kinako'leej tii.</t> <t>Chaketelaaj nuwach.</t>", "27": "<t>Reh chi re' taqe i ki-ixowanik nuwach neenkikoj rehtaal</t> <t>chi ruuk' awajaawriik xa a'n taqe re'.</t>", "28": "<t>Re' hin weht'al chi re' hat naa atoob'iniik weh,</t> <t>re' keh neenchalik kik'ixiik ruuk' inki a'n</t> <t>Eh re' hin amoso neensuuqb'ik nuk'ux.</t>", "29": "<t>Neeta naq insahchik kik'ux i ki-ixowanik</t> <t>nuwach. Eh nee ta naq inkik'uhtaaj kik'ixb'ilaal.</t> <t>Neeta naq inkojarik chi je' kib'urb'aal.</t>", "30": "<pb/><t>Re' hin naa nut'iosem ruuk' nuchii' reh i Dios i rotob'il.</t> <t>Eh naa nuloq'em, chi kixilak i ruk'ihaal tinamit.</t>", "31": "<t>Ruum re' reh imb'anik otob'il reh i ti' wilik,</t> <t>eh re' wo' reh inko'linik reh pan kiq'ab' i kikojwik ru mahk.</t>"}