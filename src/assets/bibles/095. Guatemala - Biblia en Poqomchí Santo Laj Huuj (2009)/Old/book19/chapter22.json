{"1": "<pb/><t>Hat nuDios, hat nuDios,</t> <t>¿Chib'ih reet noq xi nakanaa' chi wutkeel?</t> <t>¿Chib'ih reet noq ma' kinako'leej taj,</t> <t>eh xama' nab'iraj ta wo' hoq i nupahqaaj aweh?</t>", "2": "<t>Hat nuDios, re' hin chi q'iij chi aq'ab' i nupahqaaj</t> <t>aawotob'il, xama' kinab'iraj ta wo' hoq.</t> <t>Eh xama' kinhi'lik ta wo' ruuk' i k'ahchi' nuk'ulum.</t>", "3": "<pb/><t>Xa re' la', re' hin weht'al noq wilik awajaawriik, hat Santo.</t> <t>Eh inkiyeew aloq'il i tinamit Israel.</t>", "4": "<t>Re' taqe i qamaam qati't awuuk' i hat xkiyeew kik'ux.</t> <t>Eh noq xkiyeew kik'ux awuuk', xako'leej wo' taqe.</t>", "5": "<t>Eh noq xkipahqaaj kitoob'jiik aweh, xawesaj wo' taqe panti' k'axik.</t> <t>Xkiyeew kik'ux awuuk', eh re' hat ma' xak'uhtaaj ta kik'ixb'ilaal.</t>", "6": "<pb/><t>Re' taqe tinamit ma' kimponik ta panaq'kiwach chi hin winaq.</t> <t>Xa je' chik hin k'isa haah noq kinkilow.</t>", "7": "<t>Eh chu'nchel i ki ilwik weh kinkikaqse'laaj, kinkehtz'aaj,</t> <t>inkik'uyu'saj i kinaah, je' wili inkiq'or:</t>", "8": "<t>Re' reh i ruq'or chi ruye'em ruk'ux ruuk' i Dios, k'oloq aj ko'ljoq yu'naak re'.</t> <t>I ruq'or chi q'e' ink'axarik, xti k'oloq aj ko'ljoq re', inki taqe chi wiij.</t>", "9": "<pb/><t>Xa re' la', re' hin weht'al chi xanoq</t> <t>wo' xintohq'ik cho atoob'eem noq xin-aasjik cho ruuk' i nutuut,</t> <t>eh je' wo' hoq nik' najtiil xiruch'uuch'isaj chaloq.</t>", "10": "<t>Xa re' wo' noq komajaa' kin-aasjik, xatkahnik chi cha'jen weh.</t> <t>Eh noq ko hin cho rihqaam i nutuut, xa hat wo' cho nuDios i hat.</t>", "11": "<t>WaJaaw nuDios,</t> <t>kinatoob'eej tii, ruum chalik reh i ti' k'axik chi nunaah</t> <t>ma' awach ta jino'q intoob'inik weh.</t>", "12": "<pb/><t>Re' taqe i ki-ixowanik nuwach xa kikotik chik chi wiij,</t> <t>xa je' chik taqe imas wakax. Xa je' chik kikab' josq'laj imas wakax kichalik Basán.</t>", "13": "<t>Re' keh xankaaj naq chik kianam weh.</t> <t>Eh xa je' chik kikab' i kaq b'ahlam noq xankaaj chik k'uxuuj.</t>", "14": "<pb/><t>Re' nuti'jolal, ma' xta chik ransil,</t> <t>xa je' chik rukab' i ha' chihkik i rub'an.</t> <t>Eh re' taqe nub'aqil, xa roq'taam chik riib' noq inwik'raaj.</t> <t>Eh re' wánima xa je' chik inhaab'ik kantela noq inwik'raaj.</t>", "15": "<t>Eh xa chiqiij chik paam i nuchii', xa je' chik joox laj xoht.</t> <t>Re' waaq' ruchopom i panujah-aay.</t> <t>Xayeew q'ab' chi naa nuk'ulum i ti'laj kimik, eh naa numuhqiik.</t>", "16": "<pb/><t>Re' taqe i chi yiib' wach kina'ojb'al kisutem chik wiij,</t> <t>k'ahchi' kianam ti' k'axik weh xa je' chik taqe josq'laj tz'i'.</t> <t>Eh xkihopib'eej i wooq ruch'ihil i nuq'ab'.</t>", "17": "<t>Ma' re' ta nkiwii' chi xa nk'utinik chik chaloq taqe i nub'aqil,</t> <t>re' keh xasuq chik kik'ux noq kinkilow i koq.</t>", "18": "<t>Xkich'aqib'eej chikiwach taqe i nuso'.</t> <t>Eh xkiq'ijej riij naab'al reh aha' wilik i naa rukahniik keh chi kiju'junaal.</t>", "19": "<pb/><t>Re' hat waJaaw nuDios, i ti ye'wik rukowiil nuk'ux,</t> <t>makinakanaa' chi wutkeel, kinako'leej la' chi jumehq'iil.</t>", "20": "<t>Maayeew q'ab' chi nee kinkanteesjik ruuk' q'aslaj ch'ihch',</t> <t>eh chi nee kinkikansaj taqe i je' josq'laj tz'i' re' re'.</t>", "21": "<t>Kinako'leej pan kiq'ab' taqe i yohb'aal wach kijosq'iil re' re',</t> <t>xa je' chik kijosq'iil kaq b'ahlam, eh xa je' chik kijosq'iil imas wakax.</t>", "22": "<pb/><t>Chi je' re', neenuq'or keh i was nuchaaq' chi xiik' naah aawotob'il.</t> <t>Eh neenuyeew runimaal awach chikiwach taqe inkimol kiib' chalooq'jiik.</t>", "23": "<t>Re' taq i hat inayohleej taq wach i QaJaaw Dios, chayeew taq ruloq'il.</t> <t>Chayeew taq runimaal wach, i hat taq riih rumaam i Jacob.</t> <t>Eh chawunchelaal taq i hat aj Israel chayohleej taq wach i Dios,</t>", "24": "<t>ruum re' reh i rutoob'eej taqe i wilkeeb' panti' k'axik.</t> <t>Ma' rukanaa' ta chi je' re', ruum reht'al chi ti' k'ahchi' kik'iik wii'.</t> <t>Nik' inkipahqaaj i rotob'il, i rutoob'eej wo' taqe.</t>", "25": "<pb/><t>Re' hin naa nuye'em runimaal awach chi kixilak i ruk'ihaal inkimol kiib' chalooq'jiik.</t> <t>Eh chikiwach i kiyohlinik awach, naa nuye'em i nuq'orom chi naa nuye'em aweh.</t>", "26": "<t>Re' taqe ma' xta wilik keh naa kianam kiwa' kihaa',</t> <t>korehtaal kinujik. Re' naakisik'wiik reh i QaJaaw Dios,</t> <t>naakiye'em ruloq'il, eh naa ruwihiik kik'achariik chi juneliik.</t>", "27": "<pb/><t>Re' tinamit chi junsuut i wach ak'al,</t> <t>pantaq nimaq tinamit pantaq kok' tinamit,</t> <t>naa ruk'uliik pankik'ux i QaJaaw Dios.</t> <t>Eh naakisik'im, naakiye'em ruloq'il,</t>", "28": "<t>ruum re' QaJaaw Dios xti manlik reey.</t> <t>Eh re' reh naa ruwihiik chi taaq'anik chikinaah chu'nchel i tinamit.</t>", "29": "<pb/><t>Eh naakixuk'aam kiib', eh naa kiloq'em i QaJaaw Dios chu'nchel i nimaq kiwach,</t> <t>je' wo' taqe i xama' nimaq ta kiwach. Chu'nchel i re', xanaa wo' kikimiik reje,</t> <t>ruum ma' re' tee keh kiye'wik i kik'achariik chi kib'il kiib'.</t>", "30": "<t>Re' taqe wiih numaam naa kiloq'em i QaJaaw Dios.</t> <t>Eh naa kiq'orom rib'iral i rotob'il chu'nchel i kik'achariik.</t>", "31": "<t>Eh naa kiq'orom chi korik wach ruk'ux i QaJaaw Dios keh taqe i naa kaasjiik koq'uun.</t> <t>Eh naa kiq'orom rib'iral taqe i xub'an.</t>"}