{"1": "<pb/><t>¿Chib'ih reet noq yohb'aal wach i kijosq'iil i tinamit?</t> <t>¿Chib'ih reet noq inkiyejaa' wach rub'aan i xama' xta ruk'am chaloq?</t>", "2": "<t>Re' taqe i reey, taqe i aj taaq'oom wilkeeb' wach ak'al</t> <t>inkija' wachej i QaJaaw Dios,</t> <t>eh inkimol kiib' chub'anariik i re' ma' re' chi riij i rukuxisam, rusik'im cho wach.</t>", "3": "<t>Eh kow inkiq'or chi je' wili:</t> <t>Qa a'n reh, qesaj i rajaawriik qoh rutaq'aaj wii', qesaj qiib' pan q'ab', inki taqe.</t>", "4": "<pb/><t>Xanaah re' i QaJaaw Dios wilik chi Reyil pan taxaaj</t> <t>xa ruse'laaj chaloq inkiq'or.</t>", "5": "<t>Re' reh xuyohb'isaj taqe, ruuk' ruk'aah</t> <t>eh panaqaaw xuq'or keh chi je' wili:</t>", "6": "<t>Re' hin xin sik'wik wach i nuReey,</t> <t>eh xnukoj chi Reyil chinaah i yuuq' Sión chupaam i nuSantolaj Ye'aab', inki.</t>", "7": "<pb/><t>Re' Reey paab'amaj, je' wili xuq'or:</t> <t>Re' hin naa nuq'orom rib'iral i xuk'ul ruk'ux</t> <t>i QaJaaw Dios, re' xq'orik weh chi je' wili:</t> <t>Re' hat, hat wak'uun, eh re' hin xin ye'wik aak'achariik yu'naak.</t>", "8": "<t>Chapahqaaj weh i nimaq tinamit neenuyeew aweh chi akooch.</t> <t>Nee nuq'asaj panaq'ab' chu'nchel i junsuut i wach ak'al.</t>", "9": "<t>Re' hat je' naa karote ch'ihch' i naa ruwihiik</t> <t>panaq'ab' noq naa awihiik chi taaq'anik chikinaah taqe i reey.</t> <t>Eh je' kixerariik ak'al xun naa a'nam taqe, inki.</t>", "10": "<pb/><t>Re' taq i hat wilkaat taq chi reyil, je' wo' taq i hat,</t> <t>i hat taq aj taaq'oom, chareq taq chi riij taqe wili.</t> <t>Chatijej taq chi korik i naa nuq'orom taq aweh.</t>", "11": "<t>Chayohleej taq wach i QaJaaw Dios.</t> <t>Eh cha a'n taq i rukamaj chi suq suq taq ak'ux.</t>", "12": "<t>Chayeew taq ruloq'il i Ak'uunb'ees,</t> <t>reh chi ma' nee ta nchalik ruk'aah,</t> <t>eh ma' nee ta taq tikimik na'chub'an.</t> <t>Chawik'raaj taq manqop wach i rujosq'iil taq cha naah. <pb/>Atoob' keh i ruuk' Ak'uunb'ees inkiyeew i kik'ux.</t>"}