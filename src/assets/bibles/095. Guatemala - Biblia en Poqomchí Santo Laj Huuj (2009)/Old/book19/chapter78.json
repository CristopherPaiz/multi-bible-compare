{"1": "<pb/><t>Hat taq nutinamiit chakoj taq rehtaal i nuk'uhb'aal.</t> <t>Eh chab'iraj taq i naa nuq'orom.</t>", "2": "<t>Re' hin nuch'ob'om rub'ehel taq aweh taqe b'anooj chaloq najtir q'iij,</t> <t>re' taqe i ma' awach ta tehwenaq cho wach.</t>", "3": "<t>Aha' wilik taqe i qib'iram i qeht'al,</t> <t>re' taqe i qamaam qati't xik'utjanik cho qeh.</t>", "4": "<t>Eh ma' naa ta qakeb'aam chikiwach i qak'uun qixq'uun</t> <t>chikiwach taqe tinamit naa kiwihiik koq'uun.</t> <t>Naa la' qaq'orom rib'iral keh i ruloq'il i rajaawiik,</t> <t>i ma' ilooj taj i rub'an QaJaaw Dios.</t>", "5": "<pb/><t>Eh xuq'or reh i Jacob chib'ih i naa rub'anam.</t> <t>Eh xuyeew keh i k'uhb'aal i quch aj Israel.</t> <t>Eh xuq'or cho keh i qamaam qati't</t> <t>chi naa kik'uhtaam reh i kiih kimaam.</t>", "6": "<t>Reh chi naa kinab'eem taqe i naa kiwihiik koq'uun,</t> <t>je' wo' taqe i kak'uun kixq'uun konaa raasjiik.</t> <t>Eh re' keh naa wo' chik kik'utjaam reh i kak'uun kixq'uun.</t>", "7": "<t>Reh chi naakiye'em kik'ux ruuk' i Dios,</t> <t>eh chi ma' naa ta rusahchiik pankik'ux taqe i rub'anam.</t> <t>Eh chi naa kimolom i ruk'uhb'aal.</t>", "8": "<t>Reh chi ma' naa ta kikahniik</t> <t>chi je' kikab' taqe i kimaam kati't,</t> <t>ma' xinimanik taj, xa re' i xkaaj i keh xkian.</t> <t>Eh ma' xkiyeew taj i kánima, ma' xkian taj i korik chuwach i Dios.</t>", "9": "<pb/><t>Re' taqe i rutinamiit i Efraín, re' i kiyejaam naq kiib' ruuk' kiflecha reh q'aq'inik,</t> <t>xkimol chi elik noq xponik i ruq'ijil i q'aq'inik.</t>", "10": "<t>Ma' xkian taj i kiq'orom cho ree Dios.</t> <t>Eh ni xata xkaaj kik'amam naah i ruk'uhb'aal.</t>", "11": "<t>Re' keh sahchik pankik'ux i rotob'il i Dios,</t> <t>je' wo' taqe i ma' ilooj taj rub'anam cho chikiwach.</t>", "12": "<t>Re' QaJaaw Dios ma' k'isiin taj i ma' ilooj taj xub'an chaloq kuuk'</t> <t>i qamaam qati't paruyuq'ul i Zoán wilik ar Egipto.</t>", "13": "<t>Xuch'aq panyejaal i palaw,</t> <t>eh k'ul xumol riib' i ha' pantaq kicheel, panchiqiij rik'saj taqe aj Israel ar</t>", "14": "<t>Pan q'iij ruuk' rumuuj suutz' xub'esaj taqe chaloq.</t> <t>Eh chaq'ab' ruuk' i rusaqumaal i q'aaq' xub'esaj taqe chaloq.</t>", "15": "<t>Eh chupaam i ye'aab' chiq yuuq' xuch'aq i saq rehp ab'aj, xelik chaloq i ha',</t> <t>eh chi kunchelaal xkian kihaa' chi korik.</t>", "16": "<t>Re' QaJaaw Dios ma' k'isa ha' i xresaj chaloq pansaq rep ab'aj,</t> <t>xa je' chik nimlaj raasb'al ha'.</t>", "17": "<pb/><t>Xa re' la' re' keh xama' xkikanaa' ta wo' rub'aan</t> <t>i mahk chuwach i Dios wilik cho pan taxaaj.</t> <t>Eh xkiq'etwachej chupaam i ye'aab' chiq yuuq'.</t>", "18": "<t>Xkaaj naq kipajam i QaJaaw Dios ar,</t> <t>xkipahqaaj kiwa' reh, je' rukab' inkaaj i keh.</t>", "19": "<t>Ma' holohik ta xiq'orik chi riij i Dios je' wili xkiq'or:</t> <t>¿Mi nee ruyeew qawa' re' Dios ayu' chupaam i ye'aab' chiq yuuq'?</t>", "20": "<t>Korik noq re' Dios xuch'aq i saq rehp ab'aj,</t> <t>eh ar xelik chaloq i ha',</t> <t>xa je' chik nim ha', xib'oq taqe ak'al ruum.</t> <t>Xa re' la' ¿mi nee ta wo' ruyeew qakaxlanwi'k</t> <t>qatiib' i hoj, hoj rutinamiit? inki taqe.</t>", "21": "<pb/><t>Eh noq xrib'iraj i Dios, chi je' re' xkiq'or,</t> <t>xa je' chik q'aaq' noq xqop i rujosq'iil chikinaah i aj Israel</t> <t>re' taqe i rak'uun rixq'uun i Jacob.</t>", "22": "<t>Ruum re' keh ma' xkiyeew ta kik'ux ruuk' i Dios.</t> <t>Eh ma' xkinimaj taj chi re' reh xko'linik cho keh.</t>", "23": "<t>Ma' re' ta nkiwii' chi je' re' xkian re' Dios</t> <t>xutaq'aaj chaloq taqe suutz' xuteh chee chii' i taxaaj.</t>", "24": "<t>Yohb'aal wach i maná xujalk'iij cho chikinaah i rutinamiit,</t> <t>pan taxaaj xchalik i xkik'ux.</t>", "25": "<t>Re' taqe i tinamit re' re', looq' laj kaxlanwi'k i xkik'ux korehtaal xinujik chi korik.</t> <t>Re' Dios xtaaq'anik cho reh.</t>", "26": "<t>Re' Dios i xutaq'aaj chee teew pareelb'aal q'iij,</t> <t>je' wo' pansak'aaj ree rookb'aal i q'iij reh chi xhupinik chinaah i wach ak'al.</t>", "27": "<t>Ruuk' i re' ma' k'isa chikop re' ruuk' i kirupinik xuqasaj cho chikinaah i rutinamiit.</t> <t>Xa je' chik kik'ihaal saniib' chi chii' i palaw.</t>", "28": "<t>Eh ma' najt ta ruuk' i kiye'aab' xponik ruqasaj i ma' k'isa chikop re' re'.</t> <t>Ar chi junsuut taqe i ki-itz'ihy naah paat.</t>", "29": "<t>Eh xkik'ux korehtaal xinujik chi korik.</t> <t>Re' Dios xuyeew cho keh aha' wilik i xkaaj i keh.</t>", "30": "<t>Eh ni xata chi je' re' xik'ik i kinuhmiik,</t> <t>xakok'ahchi' wo' naq keeb' chi wi'k,</t>", "31": "<t>noq xuyeew chaloq i rujosq'iil i Dios chikinaah,</t> <t>xukansaj taqe i winaq q'e' kow kiib'.</t> <t>Eh xukansaj wo' taqe i winaq nimaq wach kina'ojb'al chi kixilak i aj Israel.</t>", "32": "<pb/><t>Eh noq xkilow taqe re', xama' xkikanaa' ta wo' mahk,</t> <t>xama' xkiyeew ta wo' rajaawriik i ma' ilooj taj xub'an i Dios.</t>", "33": "<t>Ruum aj re', re' Dios wilik i xresaj kik'achariik chi jumehq'iil.</t> <t>Eh k'ih laj haab' xrik'saj taqe chi ti' k'axik panye'aab' chiq yuuq'.</t>", "34": "<t>Eh noq re' Dios wilik i rukansaj, kora'j inkisik' re' reh,</t> <t>ma' kihi'lik ta chik chupahqaljiik kuyb'al kimahk.</t>", "35": "<t>Kora'j ink'ulik cho pankik'ux re' i Dios wilik cho pan taxaaj,</t> <t>chi re' reh inko'linik keh, eh ineesanik keh panti' k'axik.</t>", "36": "<t>Xa re' la' chik imb'anik keh ruuk' i kichii',</t> <t>ruuk' i kaaq' inkichuk i q'orik ree Dios.</t>", "37": "<t>Re' keh xama' korik ta wo' wach i kánima chuwach i Dios.</t> <t>Eh ni xata xkian i kiq'orom cho reh chi naa kianam.</t>", "38": "<t>Xa re' la' xuketelaaj wo' naq kiwach,</t> <t>i rukuy wo' naq i kimahk,</t> <t>ma' noq ta xusach kiwach.</t> <t>K'ihpech xukanaa' chi je' re', ma' noq ta xresaj cho wach i rujosq'iil.</t>", "39": "<t>Eh xk'ulik paruk'ux chi xa tiwik wo' taqe.</t> <t>Eh chi xa je' kikab' i teew xa ik'ik i rub'an ma' insutinik ta chik chaloq.</t>", "40": "<t>Ar chupaam i ye'aab' chiq yuuq', xata wo' jarpech xkiq'etwachej kiib' chuwach i Dios.</t> <t>Eh xkiyeew ruti'kiil ruk'ux.</t>", "41": "<t>Xa re' la' re' taqe i aj Israel re' re',</t> <t>k'ih pech xkipaj i ki Dios wilik ruSantohiil eh xkitz'iraa' wach.</t>", "42": "<t>Ma' xk'ulik ta pankik'ux chi pan jinaj cho q'iij ruuk' i</t> <t>rajaawriik i xiko'ljik cho pan kiq'ab' taqe i aj ixowaal.</t>", "43": "<t>Re' noq xub'an i Dios taqe i ma' ilooj taj, taqe i sahchb'al k'uxliis,</t> <t>ar chupaam i ye'aab' i Zoán, wilik ar Egipto.</t>", "44": "<t>Re' noq xusutej taqe chi kik' i rooq ha' ar Egipto,</t> <t>eh ma' xub'an ta chik chi x-uuk'jik.</t>", "45": "<t>Xutaq'aaj cho chikinaah i ma' k'isa utz', ma' k'isa tuhtz'<f>[1]</f></t> <t>k'uxarik chu'nchel i chib'ih keh, eh xsacharik wach.</t>", "46": "<t>Xuyeew chaloq i nimaq chili'l sachb'al i</t> <t>wach i kitik re' i kikamaneem wach.</t>", "47": "<t>Eh re' taqe i ki higo, i wach i ki-uuva xusach cho wach ruuk' saqb'och,</t> <t>ruuk' jot'ik laj chaaj.</t>", "48": "<t>Xikimik taqe i kiwakax taqe i kitentzuun ruum i saqb'och,</t> <t>ruum i ruch'aab' kahoq.</t>", "49": "<t>Re' Dios yohb'aal wach noq xqop rujosq'iil.</t> <t>Eh xrik'saj rujosq'iil chikinaah xutib'isaj kik'ux.</t> <t>Xutaq'aaj taqe chaloq i ruánjel reh i rub'anariik keh i ti' k'axik.</t>", "50": "<t>Re' Dios ma' xta chik xq'ilojik wii' i rujosq'iil.</t> <t>Ma' xuketelaaj ta chik kiwach,</t> <t>xuq'asaj taqe pankimik.</t>", "51": "<t>Xukansaj chu'nchel i peet kak'uun i aj Egipto</t> <t>xusach wach i peet wach i kitik kimolom chupaam taqe i ruye'aab' i Cam rub'ihnaal.</t>", "52": "<t>Eh xresaj cho ar taqe i rutinamiit,</t> <t>je' kib'ehtesjik cho tentzun xub'an,</t> <t>noq xrik'saj taqe cho chupaam i ye'aab' chiq yuuq'.</t>", "53": "<t>Eh xucha'jeej taqe chi korik wach b'eeh, reh chi ma' xiyo'jik taj.</t> <t>Eh re' taqe i aj ixowaal xtahqinik cho keh xutz'ap kinaah chupaam i kaq palaw.</t>", "54": "<t>Xuk'am taqe chaloq i rutinamiit chupaam i santo laj ye'aab'.</t> <t>Re' i ye'aab' xuko'leej riij ruuk' i rajaawriik.</t>", "55": "<t>Eh xukaaj taqe reje ar i ma' re' ta taqe aj nimaneel,</t> <t>keh chik taqe i quch aj Israel xuch'aq i ye'aab' re' re'.</t> <t>Reh chi, chi kich'uhqaal xi patinik ar.</t>", "56": "<pb/><t>Xa re' la' re' keh xkipaj, xkiq'etwachej wo' chik i Dios wilik cho pan taxaaj.</t> <t>Eh xama' xkian ta wo' hoq i ruq'or i ruk'uhb'aal.</t>", "57": "<t>Eh xkian wo' chik keh je' rukab' i xkian</t> <t>i peet kituut kajaaw xkiq'eb' chi riij kik'ux i Dios.</t> <t>Ma' korik ta wach kik'ux, xkijal kib'eeh, je' rukab' i flecha ma' korik ta inkutwik.</t>", "58": "<t>Ma' k'isiin ta xkiyeew rujosq'iil i Dios</t> <t>noq xkiyejaa' kiartaal loq'oomb'al reh i tiyoox.</t> <t>Eh ruuk' i re' xkiyoj ruk'ux.</t>", "59": "<t>Re' i Dios xchalik rujosq'iil.</t> <t>Ruum i re' xuq'eb' taqe chi riij ruk'ux chi jumpech i quch aj Israel.</t>", "60": "<t>Xuq'eb' wo' chi riij ruk'ux i rupaat wilik ar Silo,</t> <t>re' naq inlooq'jik wii' kuum taqe tinamit.</t>", "61": "<t>Xuyeew wo' q'ab' i Dios keh i aj ixowaal chi xq'ucharik keh i</t> <t>quch aj Israel i loq'laj kaxa rehtalil i rajaawriik i ruloq'il i Dios.</t>", "62": "<t>Eh ruum i rujosq'iil xuq'asaj i rutinamiit pan kiq'ab' i aj ixowaal,</t> <t>reh chi xikanteesjik ruuk' q'aslaj ch'ihch'.</t>", "63": "<t>Re' taqe i k'ijolaq xkuxik kikimiik panq'aq'inik.</t> <t>Eh re' taqe q'ahxoq ma' xta chik ninq'iij xkian reh i kaxáro.</t>", "64": "<t>Eh re' taqe i k'amal b'eeh aj tiij xi kanteesjik ruuk' q'aslaj ch'ihch'.</t> <t>Eh ma' xuyeew ta chik riib' chi xi ooq'jik kuum i kehk'een.</t>", "65": "<t>Eh re' i QaJaaw Dios xuko'leej wo' chik i rutinamiit,</t> <t>je' naa kore' xrik'raaj riib' paruwiriik.</t> <t>Je' rukab' noq i rik'raaj riib' i winaq uk'inik vino i rub'an.</t>", "66": "<t>Re' Dios xub'an keh nixowanik kiwach i rutinamiit, xukaaj taqe reje,</t> <t>eh xuk'uhtaaj kik'ixb'ilaal.</t>", "67": "<pb/><t>Eh xuq'eb' chi riij ruk'ux i rak'uun rixq'uun i José,</t> <t>ma' re' ta wo' hoq i tinamit Efraín xusik' wach.</t>", "68": "<t>Re' la' tinamit Judá xusik' wach,</t> <t>re' wilik wii' i yuuq' Sión re' i q'e' ruk'ax.</t>", "69": "<t>Ar xuyejaa' i ruloq'laj paat kopan ak'al xresaj</t> <t>johtoq najt najt naah q'e' holohik rub'aan,</t> <t>ma' xta naa rub'aniik reh chi jumpech.</t>", "70": "<t>Eh xusik' wach i rumoso David,</t> <t>re' i cha'jen naq tentzun.</t>", "71": "<t>Xresaj chi kicha'jaljiik i juntzuhb' chi tentzun,</t> <t>reh chi naa rucha'jaljiik i rutinamiit.</t> <t>Re' chik i reh xk'amwik kib'eeh i tinamit Israel.</t>", "72": "<t>Je' re' noq re' i David xcha'jinik reh i rutinamiit i Dios.</t> <t>Eh xuk'am kib'eeh panotob'il, ruuk' rukorkiil wach ruk'ux.</t>"}