{"1": "<pb/><t>Chaloq'ej taq i QaJaaw Dios ruum re' reh q'e' atoob'.</t> <t>Eh juneliik i ruketelaaj qawach.</t>", "2": "<pb/><t>Eh nee ta naq inkiq'or aj Israel chi re' QaJaaw</t> <t>chi juneliik i ruketelaaj qawach.</t>", "3": "<t>Neeta naq inkiq'or i riih i Aar√≥n</t> <t>chi juneliik i ruketelaaj qawach.</t>", "4": "<t>Nee ta naq inkiq'or i kiyohlinik reh i QaJaaw Dios</t> <t>chi juneliik ruketelaaj qawach.</t>", "5": "<pb/><t>Re' hin noq ti' nuk'ux xnupahqaaj i rotob'il QaJaaw Dios.</t> <t>Eh re' reh xirib'iraj, xiresaj chupaam i ruti'kiil nuk'ux.</t>", "6": "<t>Re' hin re' QaJaaw Dios intoob'inik weh,</t> <t>ruum aj re' ma' kinyo'jik ta ruum chib'ih jariik i neerub'an weh i xa winaq.</t>", "7": "<t>Re' QaJaaw Dios wilik wuuk', re' reh naa rutoob'iniik weh.</t> <t>Reh chi naa nub'anam keh i ki-ixowanik nuwach.</t>", "8": "<t>Xiik' naah chihojal chi ruuk' i QaJaaw Dios neenuyeew nuk'ux,</t> <t>chuwach chi ruuk' winaq neenuyeew nuk'ux.</t>", "9": "<t>Xiik' naah chihojal chi ruuk' i QaJaaw Dios neenuyeew nuk'ux chuwach chi</t> <t>neenuyeew nuk'ux ruuk' i winaq nim wach.</t>", "10": "<pb/><t>Re' hin chu'nchel naq i tinamit kikotej wiij chi naa kianam weh</t> <t>Eh nusach kiwach ruuk' rajaawriik i QaJaaw Dios.</t>", "11": "<t>Eh k'ul xi okik chaloq reh i rub'anariik weh.</t> <t>Eh re' hin nusach kiwach ruuk' i rajaawriik i QaJaaw Dios.</t>", "12": "<t>Eh xkimol cho kiib' chi nunaah</t> <t>xa kiqop chik ruum kik'aah, je' rukab' noq inkimol cho kiib' i k'ohlox.</t> <t>Eh jumehq'iil xnusach kiwach ruuk' i rajaawriik i QaJaaw Dios, xa je' kik'ahtik sohk'.</t>", "13": "<t>Re' keh xti kow naq xi okik wuuk' re' naq inkaaj chi xkian weh,</t> <t>xa re' la', re' hin re' QaJaaw Dios xtoob'inik weh.</t>", "14": "<t>Re' hin i nutz'uyej wach i QaJaaw Dios,</t> <t>inye'wik rukowiil nuk'ux, re' inko'linik weh.</t>", "15": "<pb/><t>Eh pankipaat korik wach kik'ux</t> <t>inkik'er kichii' chi tz'uuy je' wili inkiq'or:</t> <t>Ruum i rajaawriik i QaJaaw Dios xoj elik korik.</t>", "16": "<t>Re' rajaawriik i QaJaaw Dios ma' ha' ta chi je'.</t> <t>Ruum ruuk' i rajaawriik xqaq'at kiwach i ki-ixowanik qawach, inki taqe.</t>", "17": "<t>Re' hin komajaa' ta naa nukimiik, konaa nuk'achariik.</t> <t>Konaa nuq'orom rib'iral i xub'an i QaJaaw Dios.</t>", "18": "<t>Korik noq re' i QaJaaw Dios, xiruyeew panti' k'axik,</t> <t>xa re' la', ma' xinkikansaj taj.</t>", "19": "<pb/><t>Chateh taq weh i ru puertahiil i rupaat i QaJaaw Dios,</t> <t>re' hin naawokiik ar chi loq'oonjiik i reh.</t>", "20": "<t>Re' wili i ru puertahiil i rupaat i QaJaaw Dios,</t> <t>eh ar naa kokiik taqe i korik wach kik'ux.</t>", "21": "<pb/><t>QaJaaw Dios, re' hin naa kaat nuloq'em ruum xayeew weh i xnupahqaaj aweh,</t> <t>eh xinako'leej.</t>", "22": "<t>Re' ab'aj ma' xponik ta panaq'kiwach i aj yej-an paat,</t> <t>re' re' xkahnik chi rukowiil i rooq i paat.</t>", "23": "<t>Re' wili xub'an QaJaaw Dios,</t> <t>xiik' naah nimaal wach chi qeh i hoj.</t>", "24": "<t>Eh chupaam taqe q'iij wili xub'an i re' i QaJaaw Dios.</t> <t>Ruum aj re' q'e' suq qak'ux ma' ntz'irik ta qawach.</t>", "25": "<t>QaJaaw Dios cha kuy qoh ako'leej tii.</t> <t>Jaaw cha kuy chayeew q'ab' qeh chi nee qoh elik korik.</t>", "26": "<t>Neeta naq inye'arik ruloq'il ik'ulik iloq reh parub'ihnaal i QaJaaw Dios.</t> <t>Re' hoj inqayeew ruloq'il chupaam i rupaat i QaJaaw Dios.</t>", "27": "<t>Re' QaJaaw Dios, xk'uhtanik qeh i saqum.</t> <t>Yu'naak chatik'aa' taq i ninq'iij chak'am taq reje amayiij,</t> <t>hiy taq chayeew pantaq rutz'u'kaal i artaal.</t>", "28": "<pb/><t>WaJaaw hat nuDios, re' hin juneliik naa kaat nuloq'em,</t> <t>naa nuye'em runimaal awach.</t>", "29": "<pb/><t>Chaloq'ej taq i QaJaaw Dios, ruum re' reh q'e' atoob',</t> <t>eh juneliik wilik ketelinik wachiis ruuk'.</t>"}