{"1": "<pb/><t>Chatz'uyej taq i ak' laj tz'uuy</t> <t>chi loq'oomb'al reh i QaJaaw Dios.</t> <t>Ruum ma' k'isiin taqe i ma' ilooj taj xub'an,</t> <t>eh ruuk' i santo laj rajaawriik xub'an keh i aj ixowaal.</t>", "2": "<t>Re' QaJaaw xuq'or rib'iral chi xelik korik,</t> <t>eh xuk'uhtaaj i rukorkiil wach ruk'ux chikiwach chu'nchel i tinamit.</t>", "3": "<t>Re' QaJaaw Dios wilik cho paruk'ux i ruketeljiik kiwach,</t> <t>i kitoob'jiik i aj Israel.</t> <t>Eh chu'nchel i tinamit wach ak'al xi-ilwik reh</t> <t>chi xuq'at kiwach i aj ixowaal i QaJaaw Dios.</t>", "4": "<pb/><t>Chawunchelaal taq i hat aj wach ak'al cha tz'uyej</t> <t>taq wach i QaJaaw Dios chi suq taq ak'ux.</t> <t>Chapoq'poteej taq paam aq'ab' chutz'uuyjiik wach i Dios.</t>", "5": "<t>Chatz'uyej taq wach i QaJaaw ruuk' arpa,</t> <t>ruuk' taqe xa chib'ih chik q'ojil k'ahaam kiwach.</t>", "6": "<t>Chatz'uyej taq wach i QaJaaw Dios ruuk' i ruxuljiik i tuun, ruuk' i ch'ihch' kow inq'orik</t> <t>ruum re' reh xti manlik Reey.</t>", "7": "<pb/><t>Naa ruk'uyu'jiik i palaw, je' wo' i wilkeeb' chupaam.</t> <t>Naa ruk'uyu'jiik i wach ak'al, je' wo' k'achareel chupaam.</t>", "8": "<t>Naakiq'ojom kiib' kib'ohl i nim ha'.</t> <t>Eh naa rusuuqb'iik kik'ux i yuuq'.</t>", "9": "<t>Chu'nchel i re' naa rusuqb'iik kik'ux</t> <t>ruum re' QaJaaw naa ruchaliik</t> <t>chi taaq'anik chinaah wach ak'al.</t> <t>Eh parub'ehel naa ruq'atam q'orik chikinaah i tinamit.</t>"}