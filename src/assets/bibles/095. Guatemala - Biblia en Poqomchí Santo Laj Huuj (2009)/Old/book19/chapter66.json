{"1": "<pb/><t>Re' taq i hat i wilkaat taq chi junsuut i wach ak'al,</t> <t>chayeew taq ruloq'il i Dios chi suq taq ak'ux.</t>", "2": "<t>Eh cha a'n taq atz'uuy parub'ihnaal</t> <t>i QaJaaw Dios ye'b'al runimaal wach.</t>", "3": "<t>Je' taq wili i cha q'or reh i QaJaaw Dios panatz'uuy:</t> <t>Re' taqe ayejaam xiik' naah kiholwochiil.</t> <t>Eh ruum i runimaal awajaawriik inkiloch' kiib'</t> <t>chawach taqe i ki-ixowanik awach.</t>", "4": "<t>Eh re' i tinamitsut i wach ak'al tikiloq'ej.</t> <t>Eh inki a'n kitz'uuy panab'ihnaal tiko'q taq reh.</t>", "5": "<pb/><t>Chab'iraj taq, chakoj taq rehtaal i rub'anam i Dios.</t> <t>Chakoj taq rehtaal i sachb'al k'uxliis rub'anam</t> <t>kuuk' i rutinamiit.</t>", "6": "<t>Re' reh xuchiqsaj i yejaal i kaq palaw,</t> <t>je' wo' nim ha' Jordán noq ki-ik'ik ar i rutinamiit.</t> <t>Ruum aj re' suuqb'oq qak'ux ruuk' i Dios.</t>", "7": "<t>Eh ruuk' i rajaawriik i rub'an i taaq'anik chi juneliik,</t> <t>eh reht'al chib'ih inki a'n chu'nchel i tinamit.</t> <t>Eh naa ruq'atam wach i kajaawriik i ma' kinimanik ta ree reh.</t>", "8": "<pb/><t>Hat taq tinamit chayeew taq ruloq'il i qaDios.</t> <t>Chatz'uyej taq wach chi loq'oomb'al reh.</t>", "9": "<t>Ruum kok'ahchi' ruye'em cho qak'achariik,</t> <t>eh ma' xuyeew ta q'ab' chi xsacharik taq awach.</t>", "10": "<t>QaJaaw Dios, re' hat xoj anik'eej ruuk' i qanimaniik.</t> <t>Eh xojawik'saj pan xaq q'aaq', je' rukab' noq inik'tesjik wach q'aaq' i manlik plata.</t>", "11": "<t>Xojayeew pan jinaj k'axik,</t> <t>je' naa jino'q ahl laj ihq xayeew chi qanaah.</t>", "12": "<t>Eh xayeew q'ab' chi xojkiyeq' panak'al i ki-ixowanik qawach,</t> <t>eh xojik'ik pan xaq q'aaq', xojik'ik chupaam elal ha'.</t> <t>Eh noq xooj kuxoq xojawisaj chupaam xoj ponik chupaam i ye'aab' xojhi'lik wii'.</t>", "13": "<pb/><t>Re' hin naawokiik chupaam aapaat chuk'atariik i numayiij.</t> <t>Chi je' re' naa nub'anam i nuq'orom aweh.</t>", "14": "<t>Re' xnuq'or chaaweh chi naa nub'anam</t> <t>noq xinwihik cho panti' k'axik.</t>", "15": "<t>Eh naa nuk'atam wach artaal chi numayiij taqe q'ina' laj chikop.</t> <t>Naa nuye'em aweh taqe b'ooyax,</t> <t>taqe imas tentzun, je' wo' taqe imas kaprax. Reh chi nk'ohnik neemponik chuwach.</t>", "16": "<pb/><t>Kim taq chawunchelaal i hat i tiyohlinik ree Dios.</t> <t>Eh chab'iraj taq, re' hin naa nuk'utjaam taq aweh i rub'anam wuuk' i Dios.</t>", "17": "<t>Eh ruuk' nuchii' xnuq'o'reej wuuk',</t> <t>eh xnuyeew ruloq'il ruuk' i nutz'uuy.</t>", "18": "<t>Wi ta re' taqe i yiib' wach wilik pan wánima,</t> <t>re' QaJaaw Dios ma' xirib'iraj ta naq.</t>", "19": "<t>Xirib'iraj la' i reh, xuyeew cho weh</t> <t>taqe i xnupahqaaj reh panutiij.</t>", "20": "<pb/><t>Loq'imaj taa naq i QaJaaw Dios,</t> <t>ruum xrib'iraj i nutiij,</t> <t>eh ruum chi xuketelaaj nuwach.</t>"}