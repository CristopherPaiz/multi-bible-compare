{"1": "<pb/><t>QaJaaw Dios, ¿Chib'ih reet noq xoj akanaa' chi qutkeel chi jumpech?</t> <t>¿Chib'ih reet noq yohb'aal wach aajosq'iil chi qanaah i hoj, i hoj atentzuun noqwilkooj?</t>", "2": "<t>K'oloq cho panak'ux re' aatinamiit re' i xa wehchaaj cho pampeet.</t> <t>Eh xawesaj cho panti' k'axik reh chi xakoj haa' chi junch'uq taqe chi aatinamiit.</t> <t>Eh k'oloq panak'ux i ye'aab' Sión re' i ti wihik wii'.</t>", "3": "<t>Chawilow nik' wach noq xyojib'ik wach aatinamiit.</t> <t>Re' aj ixowaal sachwik wach chu'nchel</t> <t>chib'ih jariik wilik chupaam asantolaj ye'aab'.</t>", "4": "<pb/><t>Re' taqe i ki-ixowanik awach xi okik panapaat,</t> <t>k'erlik kichii' chuq'orariik chi xi elik korik.</t> <t>Eh kikojom chik rehtalil chi keh chik.</t>", "5": "<t>Eh xa je' chik rukab' noq kiokik chuyok'ariik i rax chee'</t> <t>ruuk' ikej inki a'n reh i ookb'al chupaam aaye'aab'.</t>", "6": "<t>Re' taqe i och'imaj wach chee' kojooj</t> <t>reh i paat xkipaxej ruuk' ikej, je' wo' ruuk' tuhyb'al kalawux.</t>", "7": "<t>Eh xkikoj ruq'aq'al i asantolaj ye'aab'.</t> <t>Xkian i re' ma' re' chupaam aapaat, eh xkikutib'eej wach ak'al.</t>", "8": "<t>Xkaaj naq kisacham wach chu'nchel i chib'ih qeh,</t> <t>xkik'atib'eej chu'nchel i ye'aab' tiqaloq'ej wii', wilkeeb' chupaam i tinamit.</t>", "9": "<pb/><t>Ma' awach ta chik ink'uhtanik qeh jino'q i ehtalil,</t> <t>ruum ma' jino'q chik i jalal ruq'oral i Dios.</t> <t>Eh ma' jino'q imb'inik reh nik' chik najtiil naa qak'ulum i wili.</t>", "10": "<t>QaJaaw Dios, ¿Nik' chik najtiil naa qak'ulum i ti' k'axik pan q'ab' i aj ixowaal re' re'?</t> <t>Eh ¿Kojaruuj i rukanaa' i ma' holohik ta laj q'orik chawiij i hat?</t>", "11": "<t>¿Chib'ih reet noq ma' nak'uhtaaj reh aajosq'iil?</t> <t>¿Chib'ih reet noq xak'ahchi' akanaam chi je' re' i rub'an?</t>", "12": "<pb/><t>QaJaaw Dios, re' hat xa najtir wo' cho q'iij hat nureey.</t> <t>Xa re' wo' hat, ti ko'linik pan kiq'ab' i aj ixowaal chi junsuut i wach ak'al.</t>", "13": "<t>Eh ruuk' awajaawriik xa chiqsaj i kaq palaw.</t> <t>Eh ar taqe xamuq'aa' kinaah i je' taqe josq'laj nimaq chikop.</t>", "14": "<t>Re' hat xakansaj i je' qamaan k'ap.</t> <t>Eh re' ruti'jolal xayeew chi kiwa' i josq'laj chikop</t> <t>wilkeeb' chupaam i ye'aab' chiq yuuq'.</t>", "15": "<t>Eh aha' ma' xta ha' ruuk' awajaawriik xpoq' chaloq i ha' xakow chik rooq.</t> <t>Xa chiqsaj i nim ha' xi-ik'ik wii' i aj Israel.</t>", "16": "<t>Re' hat ti ye'wik reh i q'iij, je' wo' hoq i aq'ab'.</t> <t>Eh re' hat ti ye'wik paruye'aab' i q'iij, je' wo' hoq i poh.</t>", "17": "<t>Re' hat xatyej-anik reh chu'nchel i wach ak'al,</t> <t>re' wo' hat xatq'atwik cho riij i si'q'jil, je' wo' hoq iq'ilej.</t>", "18": "<pb/><t>Eh mansahchik panak'ux chi re' inixowanik awach ma' holohik ta inq'orik chawiij.</t> <t>Je' wo' i tinamit yeb'ee wach i kina'ojb'al ma' holohik ta wo' kiq'orik chawiij.</t>", "19": "<t>Maa qohsahchik tii panak'ux i hoj ruum ma' kow ta qak'ux, xa je' qakab' i kok' mukur.</t> <t>Eh maayeew q'ab' chi neenkian qeh i je' josq'laj chikop.</t>", "20": "<pb/><t>K'oloq panak'ux aaq'orom cho qeh chi naa a'nam quuk'.</t> <t>Ruum yohb'aal wach i ti' k'axik k'ahchi' ruk'ulariik panqatinamiit,</t> <t>je' wo' hoqsut i wach ak'al.</t>", "21": "<t>Mayeew q'ab' chi neemanab'jik i ruti'kiil kik'ux aatinamiit, chako'leej la' taqe.</t> <t>Je' wo' taqe i wilkeeb' paneb'a'il reh chi nee tikiloq'ej.</t>", "22": "<pb/><t>QaJaaw Dios, chako'leej taqe ruuk' i k'ahchi' kik'ulum i kinimanik aweh.</t> <t>Ruum re' taqe yiib' wach kina'ojb'al ma' kihi'lik ta chab'ajariik.</t>", "23": "<t>Eh maakanaa' chi je' re' i k'erej kichii' inki a'n ki-ixowanik awach.</t> <t>Ruum re' keh k'ahchi' rojiik chi nimaal i k'ahchi' keeb'.</t>"}