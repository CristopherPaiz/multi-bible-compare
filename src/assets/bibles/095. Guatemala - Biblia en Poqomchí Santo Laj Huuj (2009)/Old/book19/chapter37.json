{"1": "<pb/><t>Manchalik aajosq'iil kuum i yiib' wach kina'ojb'al,</t> <t>eh maawixowaaj kiwach i ma' holohik ta kib'anik.</t>", "2": "<t>Ruum re' keh je' kiyok'arik ch'ahn naa rub'aan.</t> <t>Eh xa je' kichiqiik xaq ch'ahn na' ki-ohoq kuxoq.</t>", "3": "<pb/><t>Re' hat ruuk' i QaJaaw Dios cha chop ak'ux,</t> <t>re' holohik cha a'n, korik-oq wach ak'ux,</t> <t>chi je' re' suq naa aak'achariik chupaam i ye'aab' wilkaat wii'.</t>", "4": "<t>Eh cha k'ax i QaJaaw Dios chi korik,</t> <t>re' reh nee ruyeew aweh taqe inapahqaaj reh chu'nchel awánima.</t>", "5": "<pb/><t>Chayeew pan q'ab' i QaJaaw Dios ak'achariik,</t> <t>eh cha ch'ikaa' ak'ux ruuk', re' reh neentoob'inik aweh.</t>", "6": "<t>Re' reh nee rukanaa' chi xasaqum chik wach ana'ojb'al,</t> <t>xa je' chik rukab' i rusaqumaal i q'iij noq imponik kab'lajora.</t>", "7": "<pb/><t>Maa k'er aachii' chuwach i QaJaaw Dios,</t> <t>chawuy-eej chi q'uun i rotob'il.</t> <t>Manchalik aajosq'iil ruuk' i nelik korik paruk'achariik,</t> <t>je' wo' ruuk' inyej-anik wach i yiib' wach chi b'anarik.</t>", "8": "<pb/><t>Je' re' noq, cha kanaa' i josq'iil, ma' awach ak'ahej,</t> <t>ruum re' taqe re' xa ruman i ti' k'axik i ruk'am chaloq.</t>", "9": "<t>Re' taqe i yiib' wach kina'ojb'al naa rusahchiik kiwach.</t> <t>Eh re' taqe i kichopom kik'ux</t> <t>ruuk' i QaJaaw Dios naakehchaam i ye'aab'</t> <t>q'orooj cho rib'iral keh.</t>", "10": "<pb/><t>Re' taqe i yiib' wach kina'ojb'al ilook' insahchik kiwach,</t> <t>atoob' ta nee naq chik inooj asik' pan kiye'aab'</t> <t>ma' naa ta chik areqem taqe ar.</t>", "11": "<t>Raaj taqe i xa kiloch'ik naakehchaam i ye'aab'</t> <t>q'orooj rib'iral keh.</t> <t>Eh naa kianam i rusuqkiil i wihik pansuqkiil k'uxliis.</t>", "12": "<t>Re' i yiib' wach runa'ojb'al i ruyejaa'</t> <t>wach chi naa rub'anam reh i korik wach ruk'ux,</t> <t>eh xa ruqirich'eej chik naah i reeh chinaah.</t>", "13": "<t>Re' QaJaaw Dios ruse'laaj i yiib' wach runa'ojb'al,</t> <t>ruum reht'al i reh chi ilook' inye'arik chutojariik i ru mahk.</t>", "14": "<pb/><t>Re' taqe i yiib' wach kina'ojb'al</t> <t>inkesaj chaloq i kiq'aslaj ch'ihch',</t> <t>je' wo' kiflecha kantesb'al keh i k'axik wilkeeb',</t> <t>taqe i xama' nimaq ta kiwach ruch'ihil</t> <t>taqe i korik wach kik'ux.</t>", "15": "<t>Xanaah re', xa re' wo' keh naa kikanteesjiik</t> <t>ruuk' i kiq'aslaj ch'ihch'</t> <t>eh re' kiflecha naa rutoqib'iik.</t>", "16": "<pb/><t>Re' taqe korik wach kik'ux xa kok' taq tii chib'ih keh wilik,</t> <t>xa re' la' xiik' naah loq'il chuwach i kib'ehomal</t> <t>i yiib' wach kina'ojb'al.</t>", "17": "<t>Ruum re' QaJaaw Dios naa ruye'em q'ab'</t> <t>chi naa rub'aan keh i yiib' wach kina'ojb'al.</t> <t>Eh re' taqe holohik kina'ojb'al naa rutoob'eem taqe.</t>", "18": "<pb/><t>Re' QaJaaw Dios reht'al nik' najtiil naa kik'achariik</t> <t>i korik wach kik'ux.</t> <t>Eh re' kikooch naa ruye'ariik ma' naa ta rusahchiik wach.</t>", "19": "<t>Re' keh ma' naa ta kik'uhtaam</t> <t>kik'ixb'ilaal na' chaloq i ti' k'axik.</t> <t>Eh na' chaloq i wi'jaleel xanaa wo'</t> <t>kianam kiwa' kihaa' chi manlik.</t>", "20": "<pb/><t>Eh re' taqe i yiib' wach kina'ojb'al</t> <t>naakiqopiik je' rukab' i sohk'.</t> <t>Eh re' taqe i ki-ixowanik wach</t> <t>i QaJaaw Dios naa rusahchiik kiwach,</t> <t>je' rukab' noq sahchik wach isib'.</t>", "21": "<pb/><t>Re' yiib' wach runa'ojb'al noq i rub'an</t> <t>rukemeel ma' ruyeew ta chik jilow.</t> <t>Raaj i korik wach ruk'ux reh i ruyeew jilow i rukemeel.</t>", "22": "<t>Re' taqe irutoob'eej i QaJaaw Dios,</t> <t>naakehchaam i ye'aab' q'orooj cho rib'iral keh.</t> <t>Raaj taqe i ma' imponik ta chuwach</t> <t>i kina'ojb'al ma' naa ta kik'ulariik cho ar.</t>", "23": "<pb/><t>Re' QaJaaw Dios ink'amwik rub'eeh i korik wach ruk'ux.</t> <t>Eh irutoob'eej chub'anariik imponik chuwach i reh.</t>", "24": "<t>Re' korik wach ruk'ux atoob' ta neenq'ehb'ik</t> <t>panti' k'axik ma' q'ehb'ik ta naa rub'anam chi jumpech,</t> <t>ruum re' QaJaaw Dios naa ruksaniik reh.</t>", "25": "<pb/><t>Re' hin xnub'an chaloq aak'uniil,</t> <t>yu'naak xin rijb'ik chik ma' jank'al ta inwilow</t> <t>i korik wach ruk'ux chi kanamaj ta ruum i Dios.</t> <t>Eh ma' jank'al ta inwilow taqe i riih rumaam</t> <t>chi pahqanik kiwa' chi' taq paat.</t>", "26": "<t>Juneliik la' wilik i ketelenik wachiis ruuk',</t> <t>i ruyeew chi kemeel i chib'ih reh,</t> <t>eh re' taqe riih rumaam kitoob'jiik ruum i QaJaaw Dios.</t>", "27": "<pb/><t>Chakanaa' rub'aan i yiib' wach na'ojb'al,</t> <t>re' chik i holohik cha a'n, chi je' re' neen</t> <t>wihik aak'achariik chi juneliik.</t>", "28": "<t>Re' QaJaaw Dios imponik chuwach i korik.</t> <t>Eh re' taqe korik wach kik'ux ruuk' i reh ma' rukanaa' ta taqe.</t> <t>Eh re' taqe yiib' wach kina'ojb'al i rusach kiwach</t> <t>chi kiih chi kimaam.</t>", "29": "<t>Re' taqe korik wach kik'ux naakehchaam i ye'aab'</t> <t>eh ar naa kik'achariik chi juneliik.</t>", "30": "<pb/><t>Re' korik wach ruk'ux wilik runa'ojb'al</t> <t>ruuk' taqe chib'ih i ruq'or,</t> <t>eh re' wo' taqe rub'ehel i ruq'or.</t>", "31": "<t>Ruum re' i ruk'uhb'aal i ruDios wilik cho paránima,</t> <t>ruum i re' ma' xta nq'ehb'ik wii'.</t>", "32": "<pb/><t>Re' yiib' wach runa'ojb'al xak'ahchi'</t> <t>chutahariik i korik wach ruk'ux,</t> <t>eh i rusik' chi riij nik' wach noq naa rukansam.</t>", "33": "<t>Xa re' la', re' QaJaaw Dios ma' naa ta ruye'em</t> <t>q'ab' chi naa rub'anam reh i korik wach ruk'ux,</t> <t>ma' naa ta wo' runimam na'kikoj ru mahk.</t>", "34": "<pb/><t>Re' hat chayeew ak'ux ruuk' i QaJaaw Dios.</t> <t>Eh cha nimaj i ruk'uhb'aal,</t> <t>re' reh naa ruye'em awajaawriik chi naa</t> <t>awehchaam chi akooch i ye'aab'.</t> <t>Eh naa awilom na' sacharoq kiwach i aj mahk.</t>", "35": "<pb/><t>Re' hin xwilow wo' naq i yiib' wach runa'ojb'al</t> <t>chi xa holohik chik i rub'an riib',</t> <t>xa je' naq chik rukab' i rax laj chee' chakaltee' wilik ar Líbano.</t>", "36": "<t>Xa re' la', chik imb'anik reh xa xooj wo' hoq,</t> <t>xa xsacharik wo' wach,</t> <t>xnusik' naq chik ma' aha' ta chik xwilow wach.</t>", "37": "<pb/><t>Chakoj rehtaal, i xa atoob', eh korik wach ruk'ux.</t> <t>Re' reh naa rilom wach i suq laj wihik.</t>", "38": "<t>Re' taqe i yiib' wach kina'ojb'al i ma'</t> <t>kinimanik taj naa rusahchiik kiwach.</t> <t>Eh naa rusachariik kiwach kak'uun kixq'uun.</t>", "39": "<pb/><t>Re' taqe korik wach kik'ux re' QaJaaw Dios</t> <t>inko'linik keh chupaam i ti' k'axik,</t> <t>re' wo' reh inye'wik rukowiil kik'ux.</t>", "40": "<t>Re' QaJaaw Dios intoob'inik keh, reh chi ma' xta ki uchjik,</t> <t>i ruko'leej taqe pan kiq'ab' i yiib' wach kina'ojb'al,</t> <t>ruum ruuk' wo' reh xkisik' ko'lb'al kiib'.</t>"}