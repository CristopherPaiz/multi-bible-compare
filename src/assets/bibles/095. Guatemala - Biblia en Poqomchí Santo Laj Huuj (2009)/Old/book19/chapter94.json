{"1": "<pb/><t>QaJaaw Dios, cha k'uhtaaj aajosqiil kuuk' i yiib' wach kib'anik</t> <t>ruum xa re' wo' hat neetiq'ajwik wach keh inki a'n</t>", "2": "<t>Re' hat i q'atal q'orik, chayeew taqe chutojariik</t> <t>i kimahk i nimaq kiwach inki a'n kiib'.</t>", "3": "<t>QaJaaw Dios, ¿xti kojaruuj inkimay elik korik i yiib' wach kina'ojb'al?</t> <t>Eh ¿Xti kojaruuj i nelik i rusuqkiil kik'ux?</t>", "4": "<t>Eh ¿Xti ko jaruuj inkikanaa' ruq'orariik yiib' wach q'orik?</t> <t>Eh ¿Xti ko jaruuj inkikanaa' runimb'eesjiik kiwach taqe i yiib' wach kina'ojb'al?</t>", "5": "<t>QaJaaw Dios, re' taqe re' kian ti' k'axik keh awak'uun awixq'uun,</t> <t>inkiyeew ruti'kiil ruk'ux.</t>", "6": "<t>Eh inkikansaj taqe ixoq kamnaq kib'ahiil, taqe i ma' xata kituut qajaaw,</t> <t>je' wo' taqe i tokoom tinamit wilkeeb' ar.</t>", "7": "<t>Je' wili inkiq'or: Re' ruDios chee Jacob ma' rilow taj</t> <t>chib'ih jariik i k'ahchi'kooj, inki taqe.</t>", "8": "<pb/><t>Re' taq i hat i yiib' taq wach ana'ojb'al,</t> <t>i na a'n inawaaj taq i hat, ma' nareq ta taq chi riij taq inaq'or.</t>", "9": "<t>¿Mi ma' nee taq tirib'iraj re' ixyej-anik reh taqe axikin?</t> <t>¿Mi ma' nee taq tirilow re' ixyej-anik reh taqe i naq'awach?</t>", "10": "<t>¿Mi ma' nee taq tiruyeew chutojariik</t> <t>taq amahk re' i Dios, inq'ilwik keh i nimaq tinamit?</t> <t>¿Mi ma' neerunab'eej re' taq i na a'n, inkojwik qana'ojb'al?</t>", "11": "<t>Re' QaJaaw Dios reht'al chi re' taqe winaq</t> <t>xa memil laj na'ojb'al inkikapaaj.</t>", "12": "<pb/><t>QaJaaw Dios atoob' keh taqe inakoj kina'ojb'al i hat.</t> <t>Eh inak'uhtaaj keh chib'ih taqe ruq'or aak'uhb'aal.</t>", "13": "<t>Reh chi xasuq wo' kik'ux noq neenk'u'loq i ti' k'axik chikinaah.</t> <t>Eh re' taqe i yiib' wach kina'ojb'al,</t> <t>k'ahchi' rukorjiik kiye'aab' naakikutariik wii'.</t>", "14": "<t>Eh re' QaJaaw Dios ma' jaruuj neeruq'eb' chi riij ruk'ux i rak'uun rixq'uun,</t> <t>ni xata nee rukanaa' taqe chi kutkeel.</t>", "15": "<t>Eh re' taqe i q'atal q'orik parub'ehel chik naakiq'atam i q'orik.</t> <t>Chu'nchel i korik wach kik'ux je' re' naa kianam.</t>", "16": "<pb/><t>¿Awach naq i xchalik chi nuko'ljiik i hin pan kiq'ab'</t> <t>taqe i yiib' wach kina'ojb'al i ma' holohik ta kib'anik?</t>", "17": "<t>Wita ma' xirutoob'eej i QaJaaw Dios xin kimik naq chik pan kiq'ab' i aj ixowaal,</t> <t>ma' wilkiin ta naq chik yu'naak.</t>", "18": "<t>Eh nik' xnuq'or chi ma' naa ta chik nukuyum,</t> <t>re' hat QaJaaw Dios xatoob'inik weh ruuk' aak'axb'al.</t>", "19": "<t>Nik' xantukik chik paam i nunaah</t> <t>ruum taqe i nukapeew re' hat xat ye'wik rusuqkiil nuk'ux.</t>", "20": "<t>Re' hat maa k'am awiib' pansuqkiil kuuk' i q'atal q'orik yiib' wach i kina'ojb'al,</t> <t>re' i ma' inki a'n taj i ruq'or i k'uhb'aal.</t>", "21": "<t>Eh inkimol kiib' chukojariik kimahk i korik wach kik'ux,</t> <t>inkiq'at i q'orik reh chi naa kikanteesjiik.</t>", "22": "<t>Eh re' hin xa ruuk' wo' QaJaaw Dios inuko'leej wiib',</t> <t>re' reh je' rukab' paat ab'aj ko'lemb'al iib' chi wee hin.</t>", "23": "<t>Re' QaJaaw Dios, naa rusacham kiwach</t> <t>taqe i yiib' wach kina'ojb'al, ruum taqe i kimahk.</t> <t>Eh re' wo' reh naa rusachwiik kiwach.</t>"}