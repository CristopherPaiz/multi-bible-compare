{"1": "<pb/><t>QaJaaw Dios, re' hin juneliik naa nuq'orom</t> <t>panutz'uuy chi q'e' hat aj keteloom wachiis.</t> <t>Eh eliik naa nuq'orom chi korik wach ak'ux.</t>", "2": "<t>Eh naa nuq'orom rib'iral chi re' ketelinik wachiis</t> <t>i na a'n ma' jaruuj naa rik'iik wach,</t> <t>je' wo' rukorkiil wach ak'ux.</t> <t>Je' rukab' noq wilik i taxaaj paruye'aab'.</t>", "3": "<pb/><t>Eh je' wili aq'orom:</t> <t>Re' hin wilik i xnuyejaa' wach ruuk' i David</t> <t>i numoso nusik'im wach je' wili i xnuq'or reh:</t>", "4": "<t>Re' chik taqe aawiih aamaam naa nukojom</t> <t>chi reyil chajilob'aal na' ti eloq i hat</t> <t>re' keh naa kikahniik chi reey chi juneliik, tiki.</t>", "5": "<pb/><t>QaJaaw Dios, chu'nchel i k'achareel wilkeeb'</t> <t>pan taxaaj tikiloq'ej ruum i wilik kisantohiil.</t> <t>Eh ruum taqe i ma' ilooj taj i na a'n.</t>", "6": "<t>Ruum re' hat QaJaaw Dios xiik' naah nimaal awajaawriik,</t> <t>ma' xta chik jino'q dios wilik pan taxaaj chi je' ta rukab' i hat.</t>", "7": "<t>Ruum xa re' wo' hat nim awajaawriik,</t> <t>eh xiik' naah yohb'alil awach.</t> <t>Sutimaj awiij kuum i k'achareel wilkeeb' pan taxaaj,</t> <t>xa re' wo' hat nim awach chi kixilak i keh.</t>", "8": "<t>QaJaaw Dios nim awajaawriik, ma' awach ta chik</t> <t>jino'q chi je' rukab' i hat. Q'e' nim awajaawriik,</t> <t>xa re' korik wilik awuuk'.</t>", "9": "<t>Wilik awajaawriik chuq'ilariik i palaw noq yohb'aal wach i rujosq'iil.</t> <t>Eh noq yohb'aal wach i wuktik i rub'an i rub'ohl inapab'aa' wo' hoq.</t>", "10": "<t>Re' hat xa a'n reh i josq'laj chikop Rahab<f>[2]</f> xa je' chik kamnaq xakanaa'.</t> <t>Xatukej kiwach ruuk' awajaawriik taqe i ki-ixowanik awach.</t>", "11": "<t>Re' taxaaj, i wach ak'al re' hat ti ehchanik keh.</t> <t>Ruum re' wo' hat xatyej-anik reh i wach ak'al,</t> <t>je' wo' i wilkeeb' chupaam.</t>", "12": "<t>Re' hat xatyej-anik reh i wilkeeb' pantz'eet ree rookb'aal i q'iij,</t> <t>pansak'aaj ree rookb'aal i q'iij.</t> <t>Eh re' yuuq' Tabor, i yuuq' Hermón inkiyeew aloq'il.</t>", "13": "<t>Re' hat xiik' naah awajaawriik,</t> <t>eh kow awiib' ruum aj re' ti elik korik ruuk' i taqe i na a'n.</t>", "14": "<t>Re' hat parub'ehel ti q'atwik q'orik chupaam aa ye'aab',</t> <t>eh ruuk' rukorkiil wach ak'ux.</t> <t>Eh juneliik re' k'axooj, eh re' korik wilik awuuk' i hat QaJaaw.</t>", "15": "<t>QaJaaw Dios, atoob' keh i tinamit</t> <t>tikiloq'ej ruuk' rusuqkiil k'uxliis.</t> <t>Eh k'acharik inki a'n chupaam i rusaqumaal</t> <t>i na'ojb'al i nayeew i hat.</t>", "16": "<t>Eh panab'ihnaal i hat neen wihik rusuqkiil kik'ux chi junelik.</t> <t>Eh neen kichop kik'ux ruum i rukorkiil wach ana'ojb'al i hat.</t>", "17": "<t>Ruum xti korik noq re' hat ti ye'wik kikowiil, kiloq'il.</t> <t>Re' hat ti ye'wik ruman qeh i qajaawriik ruum je' re' inawaaj i hat.</t>", "18": "<t>QaJaaw Dios, re' hat ti ko'linik qeh,</t> <t>eh hat qareey i hoj, hoj aj Israel.</t> <t>Eh hat wo' santo chi qanaah.</t>", "19": "<pb/><t>Re' hat xaq'o'reej taqe aatinamiit</t> <t>pan kisaq wiriik je' wili i xaq'or keh:</t> <t>Re' hin xnusik' wach jinaj i kow riib' chi kixilak i nutinamiit,</t> <t>xnuyeew runimaal wach, xnutoob'eej.</t>", "20": "<t>Eh nureq i David, chi numoso.</t> <t>Eh xnuyeew i waseite wach naah noq xnupab'aa' chi reyil.</t>", "21": "<t>Re' reh ma' jaruuj naa nukanaam rutoob'jiik.</t> <t>Juneliik naa nuye'em rukowiil ruk'ux ruuk' i wajaawriik.</t>", "22": "<t>Eh ma' xta naruuchjiik kuum i nixowanik wach.</t> <t>Eh ma' nata ruq'atariik wach kuum i yiib' wach kina'ojb'al.</t>", "23": "<t>Re' hin naa nusacham kiwach i ki-ixowanik wach.</t> <t>Eh naa nuye'em taqe panti' k'axik i ma' ki ajwanik taa wach.</t>", "24": "<t>Eh re' hin ma' nata nukanaam ruketeljiik wach,</t> <t>je' wo' hoq i rutoob'jiik.</t> <t>Naa nuye'em ruman i rajaawriik.</t>", "25": "<t>Naa nuye'em rajaawriik chinaah i palaw Mediterráneo,</t> <t>eh imponik i wilik wii' i nim ha' Éufrates.</t>", "26": "<t>Eh je' wili naa ruq'orom weh: Re' hat i wajaaw, hat i nuDios,</t> <t>hat paat ab'aj ko'lemb'al iib' chi weh, inkoq.</t>", "27": "<t>Eh naa nuye'em ruloq'il chi je' peet wak'uun.</t> <t>Eh q'e' naa nuye'em i ruloq'il chuwach</t> <t>i kiloq'il i reey wilkeeb' wach ak'al.</t>", "28": "<t>Ma' naa ta nukanaam ruketeljiik wach,</t> <t>ni xata naa nujalam wach i nuq'orom reh chi naa nub'anam ruuk'.</t>", "29": "<t>Re' taqe riih rumaam naa kokiik chi reyil chi jilob'aal i reh,</t> <t>je' re' naa rub'aan kuuk' korehtaal insahchik wach i taxaaj.</t>", "30": "<t>Eh wila' re' taqe i riih rumaam</t> <t>ma' xkik'am naah i nuk'uhb'aal.</t> <t>Eh wila' ma' xkian i korik inwaaj i hin,</t>", "31": "<t>eh wila' xkian i mahk chuwach i nuk'uhb'aal.</t> <t>Eh wila' ma' xkaaj kianaam taqe i ruq'or i nuk'uhb'aal,</t>", "32": "<t>re' hin naa nuye'em taqe chutojariik i kimahk.</t> <t>Je' naa ruuk' b'olob'ik chee' naa nub'anam ti' k'axik keh.</t>", "33": "<t>Eh re' David reh eliik naa nuketelaam wach,</t> <t>ma' naa ta nuyojom wach i korik nuq'orom cho reh.</t>", "34": "<t>Ma' naa ta nuyojom wach i nuk'uhb'aal nuyejaam wach ruuk',</t> <t>ni xata naa nujalam wach i nuq'orom cho reh.</t>", "35": "<t>Re' hin ruuk' i nuSantohiil nuq'orom cho reh i David,</t> <t>chi ma' jaruuj neenuchuk i q'orik reh.</t>", "36": "<t>Xti korik chi re' taqe i riih rumaam</t> <t>naa kokiik chi reyil chi juneliik,</t> <t>korehtaal insahchik wach i q'iij.</t>", "37": "<t>Re' keh naa ruwihiik kajaawriik</t> <t>chi reyil korehtaal insahchik wach i poh.</t> <t>Je' wo' hoq i taxaaj, inki i Dios.</t>", "38": "<pb/><t>Je' wo' naq re' i xaq'or chaloq</t> <t>xa re' la' xaq'eb' wo' chi riij ak'ux i reey asik'im cho wach,</t> <t>xchalik aajosq'iil ruuk'.</t>", "39": "<t>Xayoj wach aq'orom cho reh amoso</t> <t>chi naa a'nam cho ruuk'.</t> <t>Je' naa xaq'uch i ru corona, je' naaxakut panak'al.</t>", "40": "<t>Eh xateheb'eej i tz'aq kotimaj wii' riij i rutinamiit</t> <t>reh chi xusach kiwach.</t>", "41": "<t>Chu'nchel i ki-ik'ik ar inkelq'aaj i chib'ih keh i rutinamiit.</t> <t>Eh kikaqse'ljik kuum kika'jaah.</t>", "42": "<t>Xayeew kikowiil inixowanik wach reh chi xb'aan keh.</t> <t>Eh xasuq suq chik kik'ux chi xi elik korik</t> <t>taqe aj ixowaal re' re'.</t>", "43": "<t>Ma' xatoob'eej ta cho panq'aq'inik</t> <t>xawesaj i ruq'asiil i ruch'ihch'.</t>", "44": "<t>Xawesaj chi jumpech i ruloq'il,</t> <t>i rajaawriik chi reyil.</t>", "45": "<t>Eh xatoq rooq i ruhab'ul,</t> <t>eh xayeew q'ab' chi xuk'uhtaaj ruk'ixb'ilaal.</t>", "46": "<pb/><t>QaJaaw Dios, ¿Ko jaruuj i naaketelaaj cho nuwach?</t> <t>¿Mi juneliik naa ruqopiik re' aajosq'iil chi nunaah chi je' nqop q'aaq'?</t>", "47": "<t>Jaaw, k'oloq panak'ux chi re' nuk'achariik xama' najt ta rooq.</t> <t>Eh chu'nchel i tinamit xatz'uhkrisaj</t> <t>xama' najt ta wo' rooq i kik'achariik.</t>", "48": "<t>¿Mi wilik jino'q ineenk'acharik chi ma' nee ta inkimik?</t> <t>¿Mi wilik i neerukot riij chi ma' naa ta reliik reje wach ak'al?</t>", "49": "<pb/><t>QaJaaw Dios, ¿Mi xakanaa' re' i ketelenik wachiis</t> <t>i na a'n cho najtir, re' i xaq'or cho reh i David</t> <t>ruuk' i rukorkiil wach ak'ux?</t>", "50": "<t>Jaaw, chakoj rehtaal chi re' taqe</t> <t>amoso k'ahchi' kib'ajariik kuum i tinamit.</t> <t>Eh re' hin ma' inik'ik panuk'ux i ruti'kiil inki a'n weh re' re'.</t>", "51": "<t>Re' taqe i ki-ixowanik awach,</t> <t>je' re' rub'ajariik taqe amoso inki a'n</t> <t>Je' wo' re' rub'ajariik i reey inki a'n</t> <t>re' asik'im cho wach,</t> <t>eh xa aha' inooj je' re' inki a'n reh.</t>", "52": "<pb/><t>Loq'imaj ta naq i QaJaaw Dios chi juneliik.</t> <t>Je' ta wo' naq re'.</t>"}