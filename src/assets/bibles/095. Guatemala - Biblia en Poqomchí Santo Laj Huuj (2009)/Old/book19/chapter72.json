{"1": "<pb/><t>QaJaaw Dios, chayeew ta tii runa'ojb'al,</t> <t>rukorkiil wach ruk'ux i wak'uun naa rokiik chi reyil.</t>", "2": "<t>Reh chi parub'ehel naa ruq'atam q'orik chikinaah aatinamiit.</t> <t>Eh parub'ehel naa ruq'atam q'orik chikinaah ti' wilkeeb'.</t>", "3": "<t>Re' taqe ye'aab' parax yuuq' nee ta naq</t> <t>ruyeew taqe pansuqkiil k'uxliis,</t> <t>parurukorkiil wach k'uxliis i tinamit.</t>", "4": "<t>Re' naa rokiik chi reyil naa</t> <t>rub'anam i q'ataj q'orik parub'ehel.</t> <t>Eh naa ruko'leem taqe i ma' xta wilik keh,</t> <t>eh naa rusacham kiwach imb'anik ti' k'axik keh.</t>", "5": "<pb/><t>Eh naakiyohleem awach nik' najtiil</t> <t>naa rub'anam i rusaqumaal i q'iij,</t> <t>i rusaqumaal i poh ayu' wach ak'al.</t>", "6": "<t>Eh nee ta naq i rujoot'isaj wach i ti' k'axik</t> <t>je' rukab' rub'an i jab' noq i rut'aqsaj aak'al,</t> <t>eh noq i rut'aqsaj taqe i ch'ahn.</t>", "7": "<t>Nik' najtiil naa rub'anam i taaq'anik</t> <t>nee ta naq inwihik i suq kiil k'uxliis,</t> <t>rukorkiil wach k'uxliis nik' najtiil</t> <t>neerub'an i rusaqumaal i poh ayu' wach ak'al.</t>", "8": "<pb/><t>Neeta naq inwihik rajaawriik chinaah i palaw,</t> <t>je' wo' chinaah i palaw jinaj chik,</t> <t>je' wo' chinaah i nim ha' Éufrates,</t> <t>je' wo' sut i wach ak'al.</t>", "9": "<t>Eh re' taqe wilkeeb' panchiq yuuq' inaakixowaniik wach,</t> <t>nee ta naq inkiloch' kiib' chuwach</t> <t>noq neenkiq'asaj kiib' reh.</t>", "10": "<t>Eh ma' k'isiin i rukooch naa ruk'uliik ye'aroq kuum i ruch reey,</t> <t>naa kichaliik Tarsis, inaakichaliik chupaam</t> <t>i ye'aab' sutimaj riij chi ha',</t> <t>inaakichaliik Sabá, eh Seba.</t>", "11": "<t>Chu'nchel ta naq i reey neenkixuk'aa' kiib' chuwach.</t> <t>Eh chu'nchel ta naq i tinamit neekik'ulwik reh.</t>", "12": "<pb/><t>Re' reh naa ruko'liniik reh i ti' wilik</t> <t>re' i rupahqaaj chi naa rutoob'jiik.</t> <t>Eh je' wo' hoq i ma' xta wilik reh,</t> <t>ma' awach ta ntoob'inik reh.</t>", "13": "<t>Re' reh naa ruketelaam kiwach i xama' nimaq ta kiwach.</t> <t>Eh naa ruko'leem riij i kik'achariik ti' wilkeeb'.</t>", "14": "<t>Naa wo' ruko'leem taqe chuwach i yiib' wach minooj taqe wii'.</t> <t>Eh je' wo' chuwach taqe i ti' k'axik,</t> <t>ruum q'e' k'ih tz'aaq i kik'achariik chi ree reh.</t>", "15": "<pb/><t>Najt ta naq neenk'acharik i naa rokiik chi reyil.</t> <t>Neeta naq inye'arik reh i oro inchalik Sabá.</t> <t>Pahqb'al ta naq i rotob'il i Dios chi riij i reh chi neenkuxesjik.</t>", "16": "<t>Neeta naq kiwachinik i trigo</t> <t>panqatinamiit, nee ta naq kiwachinik i tik ju' taq yuuq'.</t> <t>Je'-oq kik'ihaal i chee' wilkeeb' Líbano,</t> <t>nee ta kik'ihaaxb'iik i tinamit</t> <t>chi je' kik'ihaal taqe ch'ahn wilkeeb' wach ak'al.</t>", "17": "<t>Ma' ta naq neensahchik wach</t> <t>i rub'ihnaal i naa rokiik chi reyil.</t> <t>Holohik ta naq rib'iral chi juneliik</t> <t>nik' najtiil naa ruwihiik i rusaqumaal i q'iij.</t> <t>Eh chu'nchel ta naq i neen kik'ul</t> <t>i rotob'il i Dios ruum i reh,</t> <t>eh nee ta naq i inkiq'or chi atoob' reh.</t>", "18": "<pb/><t>Neeta naq inye'arik ruloq'il i QaJaaw,</t> <t>re' i qaDios i hoj, hoj aj Israel,</t> <t>ruum xa re' wo' reh imb'anik i nimaq wach na'ojb'al.</t>", "19": "<t>Eh nee ta naq inye'arik ruloq'il chi juneliik i loq'laj rub'ihnaal.</t> <t>Neeta naq inwihik kuuk' i ruloq'il chu'nchel i tinamit.</t> <t>Je' ta wo' naq re'.</t>", "20": "<pb/><t>Ayu' xukohlaaj wach i rutiij i reey David rak'uun i Isaí.</t>"}