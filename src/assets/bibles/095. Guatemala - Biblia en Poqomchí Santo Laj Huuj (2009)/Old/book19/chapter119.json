{"1": "<pb/><t>Atoob' keh i re' korik inki a'n pan kik'achariik.</t> <t>Eh inkik'am naah i ruk'uhb'aal i QaJaaw Dios.</t>", "2": "<t>Atoob' keh inki a'n chu'nchel i ruq'or i ruk'uhb'aal.</t> <t>Eh inkisik' chu'nchel i kánima.</t>", "3": "<t>Ma' nkian taj i yiib' wach na'ojb'al,</t> <t>inkik'am la' i rub'eeh i QaJaaw Dios.</t>", "4": "<t>Re' hat QaJaaw Dios aq'orom</t> <t>chi ajwaal wach chi naa rub'aan taqe i ruq'or aak'uhb'aal.</t>", "5": "<t>Re' hin holohik ta naq neekinb'anik</t> <t>reh chi neenub'an i taqe ruq'or aak'uhb'aal.</t>", "6": "<t>Eh wila' xnub'an chu'nchel i ruq'or aak'uhb'aal</t> <t>ma' xta neekink'ixik wii'.</t>", "7": "<t>Eh noq nureqem chik chi riij aak'uhb'aal,</t> <t>naa kaat nuloq'em ruuk' i rukorkiil wach i wánima.</t>", "8": "<t>Re' hin neenub'an chu'nchel i ruq'or taqe aak'uhb'aal.</t> <t>Xa re' la' makinakanaa' chi wutkeel.</t>", "9": "<t>¿Nik' wach noq nee rureq i saq wach k'acharik i k'ijool?</t> <t>Xa re' wo' chi neerub'an taqe i ruq'or aq'oral.</t>", "10": "<t>Eh re' hin chu'nchel nuk'ux xatnusik'</t> <t>maayeew q'ab' chi neenukanaa' runimjiik taqe aak'uhb'aal.</t>", "11": "<t>Re' hin numolom pan wánima taqe aq'oral</t> <t>reh chi ma' nee ta chik kimahkunik chawach.</t>", "12": "<t>QaJaaw Dios, re' hat xiik' naah aaloq'il.</t> <t>Cha k'uhtaaj tii weh taqe aak'uhb'aal.</t>", "13": "<t>Re' hin naa nuq'orom rib'iral chu'nchel</t> <t>aak'uhb'aal aq'orom chaloq.</t>", "14": "<t>Re' hin insuuqb'ik nuk'ux chub'aan i ruq'or taqe aak'uhb'aal,</t> <t>ma' xata je' rukab' i ruyeew chu'nchel i b'ehomal.</t>", "15": "<t>Eh naa nutijem riij chi korik aak'uhb'aal,</t> <t>eh naa nuk'amam naah ruuk' animjiik.</t>", "16": "<t>Re' hin insuuqb'ik nuk'ux ruum taqe aak'uhb'aal</t> <t>eh ma' jaruuj naa rusahchiik panuk'ux aq'oral.</t>", "17": "<t>Jaaw, chayeew pee nuk'achariik i hin, hin awaj kamanoom.</t> <t>Reh chi neenub'an taqe i ruq'or aak'uhb'aal.</t>", "18": "<t>Eh cha teh inukapeb'aal reh chi neenureq chi riij</t> <t>chi re' aak'uhb'aal xiik' naah loq'il.</t>", "19": "<t>Re' hin xa hin ik'al b'eeh ayu' wach ak'al, ruum aj re',</t> <t>maakeb'aa' tii chi nuwach taqe aak'uhb'aal.</t>", "20": "<t>Re' hin chu'nchel q'iij inyot'ik i wánima chi rotoowjiik</t> <t>rureqariik chi riij chi korik, aak'uhb'aal.</t>", "21": "<t>Re' hat xaq'il taqe inkinimb'isaj kiwach, re' taqe i kiq'eb'em kiib',</t> <t>eh kikanaam runimjiik aak'uhb'aal.</t>", "22": "<t>Jaaw kinako'leej tii chuwach i kijosq'iil taqe i ki-ixowanik nuwach,</t> <t>ruum re' hin i nunimaj taqe aak'uhb'aal.</t>", "23": "<t>Eh wilik taqe i nimaq wach kina'ojb'al inkaaj nujot'ariik.</t> <t>Xa re' la', re' hin, i hin awaj kamanoom re' taqe aak'uhb'aal naa nutijem riij.</t>", "24": "<t>Re' hin q'e' nsuuqb'ik nuk'ux chi riij taqe aak'uhb'aal,</t> <t>ruum re' taqe re' inkojwik nuna'ojb'al.</t>", "25": "<t>Q'e' ti' wilkiin, xanaa chik nukimiik noq i wik'raaj.</t> <t>Jaaw kinako'leej tii, je' rukab' aaq'orom weh.</t>", "26": "<t>Eh nuq'or aweh nik' wach i nuna'ojb'al, eh re' hat xayeew weh i xnupahqaaj aweh.</t> <t>Eh cha k'uhtaaj weh taqe aak'uhb'aal.</t>", "27": "<t>Chayeew nuna'ojb'al reh chi neenureq chi riij taqe aak'uhb'aal.</t> <t>Reh chi nutijem riij taqe i xiik' naah loq'il inak'uhtaaj.</t>", "28": "<t>Re' hin xa re' chikoq'iki nub'an.</t> <t>Chayeew rukowiil nuk'ux, je' rukab' aaq'orom weh.</t>", "29": "<t>Eh inwaaj chi neenawesaj chi nuwach taqe chukuj q'orik.</t> <t>Chaketelaaj nuwach kinatijej ruuk' taqe aak'uhb'aal.</t>", "30": "<t>Re' hin xnusik' chik i korik laj b'eeh ruum aj re',</t> <t>xa re' chik i ruq'or taqe aak'uhb'aal i nub'an.</t>", "31": "<t>QaJaaw Dios re' hin i nub'an taqe inaq'or.</t> <t>Ruum ma' nwaaj taj chi neenak'uhtaaj nuk'ixb'ilaal.</t>", "32": "<t>Re' hin i nuyeew nuk'ux chub'aan taqe i ruq'or aak'uhb'aal,</t> <t>ruum q'e' insuuqb'ik i wánima.</t>", "33": "<t>QaJaaw Dios cha k'uhtaaj weh i rukorkiil taqe aak'uhb'aal</t> <t>reh chi nee nunimaj korehtaal i weliik ayu' wach ak'al.</t>", "34": "<t>Chayeew tii nuna'ojb'al reh chi nee nub'an</t> <t>chu'nchel nuk'ux taqe i ruq'or aak'uhb'aal.</t>", "35": "<t>Chak'am nub'eeh ruuk' taqe aak'uhb'aal</t> <t>ruum xa ruuk' wo' re' neenureq rusuqkiil nuk'ux.</t>", "36": "<t>Eh xa re' chik taqe aak'uhb'aal neenub'an.</t> <t>Ma' nee ta nuyeew nuk'ux chinaah i b'ehomal.</t>", "37": "<t>Eh chawesaj i naq'nuwach chinaah i xama' xta ruk'am chaloq.</t> <t>Chayeew la' rukowiil nuk'ux reh chi neenuk'am aab'eeh.</t>", "38": "<t>Chayeew wee hin, i hin awaj kamanoom</t> <t>i aq'orom cho chi naa aye'em keh i kiyohlinik aweh.</t>", "39": "<t>Eh chawesaj chi nuwach i nub'ajariik inki a'n re' inchalik nuyo'jiik ruum.</t> <t>Re' taqe i ruq'or aak'uhb'aal korik.</t>", "40": "<t>Re' hin xa nwotow chik rub'aan taqe i ruq'or aak'uhb'aal. Chayeew rukowiil nuk'ux,</t> <t>ruum re' hat korik wach ak'ux.</t>", "41": "<t>QaJaaw Dios, chaketelaaj nuwach kinako'leej tii</t> <t>je' rukab' aaq'orom cho weh.</t>", "42": "<t>Chi je' re' nee kinchol ruchaq'weesjiik imb'ajwik weh,</t> <t>ruum re' hin nuch'ikaam nuk'ux ruuk' aq'oral.</t>", "43": "<t>Maayeew q'ab' chi neenukanaa' ruq'orariik i korik,</t> <t>ruum re' hin chinaah taqe aak'uhb'aal nuye'em nuk'ux.</t>", "44": "<t>Re' hin inwaaj nub'anam panuk'achariik</t> <t>chi juneliik taqe i ruq'or aak'uhb'aal.</t>", "45": "<t>Eh ma' xta neenq'ilwik weh,</t> <t>ruum k'ahchi' nuk'amam naah taqe aak'uhb'aal.</t>", "46": "<t>Re' hin naa nuq'orom rib'iral aak'uhb'aal keh taqe i reey,</t> <t>ma' nee ta kink'ixik chuq'orariik.</t>", "47": "<t>Eh re' hin q'e' nuk'ax taqe aak'uhb'aal,</t> <t>eh q'e' suq nuk'ux chi riij.</t>", "48": "<t>Q'e' nuk'ax, eh inwootwaaj rub'anariik i ruq'or taqe aak'uhb'aal,</t> <t>eh xa re' chik i re' i nukapaaj riij.</t>", "49": "<t>K'oloq panak'ux aaq'orom chaloq chi naa a'nam wuuk' i hin, i hin awaj kamanoom.</t> <t>Reh chi neenwuy-eej.</t>", "50": "<t>Eh re' aq'orom cho weh chi naa a'nam wuuk' inye'wik rusuqkiil nuk'ux noq ti' nuk'ux.</t> <t>Ruuk' i re' i nayeew rukowiil nuk'ux.</t>", "51": "<t>Re' taqe i nimaq kiwach inki a'n kiib' xak'ahchi' keeb' chi nub'ajariik.</t> <t>Xa re' la', re' hin ma' nukanaam ta runimjiik aak'uhb'aal.</t>", "52": "<t>QaJaaw Dios, re' hin ink'ulik panuk'ux taqe aak'uhb'aal aq'orom cho najtir,</t> <t>ruuk' taqe re' insuuqb'ik nuk'ux.</t>", "53": "<t>Ruum aj re', inchalik nuk'aah chikinaah i yiib' wach kina'ojb'al,</t> <t>ruum inkiq'eb' chi riij kik'ux taqe aak'uhb'aal.</t>", "54": "<t>Re' hin inutz'uyej wach aak'uhb'aal noq wilkiin</t> <t>chupaam i ye'aab' wili i xa ik'ik weh chupaam.</t>", "55": "<t>QaJaaw Dios re' hin tik'ulik panuk'ux pantaq chaq'ab', ruum aj re',</t> <t>inwaaj numolom aak'uhb'aal.</t>", "56": "<t>Re' aawotob'il wili ruk'ul chi weh</t> <t>ruum k'ahchi' nunimam taqe aak'uhb'aal.</t>", "57": "<t>QaJaaw Dios, xa re' wo' hat titoob'inik weh, ruum aj re',</t> <t>naa nub'anam i ruq'or aq'oral.</t>", "58": "<t>Re' hin chu'nchel nuk'ux i nupahqaaj aawotob'il,</t> <t>chaketelaaj tii nuwach, je' rukab' aaq'orom weh.</t>", "59": "<t>Eh xnukoj rehtaal chi ma' holohik taj i nuna'ojb'al,</t> <t>ruum i re', xnunimaj wo' chik taqe aak'uhb'aal.</t>", "60": "<t>Atoob' naak ma' xnucham ta wiib',</t> <t>jumehq'iil wo' chik xtohq'ik nub'anam i ruq'or taqe aak'uhb'aal.</t>", "61": "<t>Eh re' taqe i yiib' wach kina'ojb'al inkikotej wiij.</t> <t>Xa re' la', re' hin ma' nsahchik ta panuk'ux aak'uhb'aal.</t>", "62": "<t>Eh yejal aq'ab' kinwuktik chi t'ioosjik aweh,</t> <t>ruum re' aak'uhb'aal xti korik.</t>", "63": "<t>Re' hin i nub'an jinaj wach nuk'ux kuuk' i kiyohlinik aweh.</t> <t>Eh inki a'n taqe i ruq'or aak'uhb'aal.</t>", "64": "<t>QaJaaw Dios re' ketelinik wachiis i na a'n ink'utinik chi junsuut i wach ak'al.</t> <t>Ruum aj re' cha k'uhtaaj weh taqe aak'uhb'aal.</t>", "65": "<t>Jaaw re' hin, i hin awaj kamanoom eliik i na a'n otob'il weh,</t> <t>je' rukab' aq'orom weh.</t>", "66": "<t>Eh chayeew tii nuna'ojb'al reh chi neenureq chi riij i holohik.</t> <t>Ruum re' hin, ch'iklik nuk'ux ruuk' taqe aak'uhb'aal.</t>", "67": "<t>Korik, noq komajaa' inuk'ul i ti' k'axik</t> <t>xa chib'ih naq jariik kinq'ehb'ik wii'.</t> <t>Eh yu'naak i nunimaj chik aq'oral.</t>", "68": "<t>Re' hat q'e' hat atoob', xa re' holohik i na a'n.</t> <t>Re' hin inwaaj chi nee nak'uhtaaj weh taqe aak'uhb'aal.</t>", "69": "<t>Re' taqe nimaq kiwach inki a'n kiib' inkitz'aq wach numahk.</t> <t>Xa re' la' re' hin, chu'nchel nuk'ux k'ahchi' kiin i ruq'or taqe aak'uhb'aal.</t>", "70": "<t>Re' taqe re' tz'aplik i kikapeb'aal,</t> <t>raaj i hin q'e' nsuuqb'ik nuk'ux ruuk' aak'uhb'aal.</t>", "71": "<t>Chi wee hin ma' xta reet chi xinayeew panti' k'axik.</t> <t>Ruum chi je' re' neenureq chi riij taqe aak'uhb'aal.</t>", "72": "<t>Chi wee hin xiik' naah loq'il aak'uhb'aal xinatijej wii' chuwach</t> <t>i ruk'ihaal oro, i ruk'ihaal plata.</t>", "73": "<t>Re' hat xatyej-anik weh, re' hat xat ye'wik nuk'achariik.</t> <t>Ruum aj re', inwaaj chi nee nayeew nuna'ojb'al reh chi neenutijej taqe aak'uhb'aal.</t>", "74": "<t>Re' taqe i kiyohlinik aweh naa rusuuqb'iik kik'ux,</t> <t>noq naakiinkilom chi ruuk' aq'oral inuch'ikaa' nuk'ux.</t>", "75": "<t>QaJaaw Dios, re' hin weht'al chi re' hat parub'ehel ti q'atwik q'orik.</t> <t>Ruum aj re', rub'ehel noq kow xinaq'il.</t>", "76": "<t>Ruuk' i ruketeljiik nuwach xa a'n ma' k'isiin ta nsuuqb'ik nuk'ux.</t> <t>Je' rukab' aq'orom cho weh chi naa a'nam wuuk', i hin awaj kamanoom.</t>", "77": "<t>Chak'uhtaaj tii weh aawotob'il reh chi konee kink'acharik.</t> <t>Ruum re' taqe aak'uhb'aal inye'wik rusuqkiil nuk'ux.</t>", "78": "<t>Neeta naq inkik'uhtaaj kik'ixb'ilaal i nimaq kiwach.</t> <t>Ruum re' keh xa nkitz'aq wach i numahk,</t> <t>re' hin re' taqe aak'uhb'aal i nutijej riij.</t>", "79": "<t>Eh jinaj ta naq wach kik'ux wuuk' i kiyohlinik aweh,</t> <t>ruum keht'al chib'ih ruq'or taqe aak'uhb'aal</t>", "80": "<t>Eh korik ta naq wach i wánima chunimjiik</t> <t>taqe aak'uhb'aal reh chi ma' xta neekink'ixik wii'.</t>", "81": "<t>Re' hin xanwaaj chik chi naakiin ako'leem.</t> <t>Ruum inuch'ikaam nuk'ux ruuk' aak'uhb'aal.</t>", "82": "<t>Re' hin xa kinook chik iil reh taqe aq'orom rib'iral weh,</t> <t>je' wili i nuq'or: ¿Jaruuj i ruyeew rusuqkiil nuk'ux? kinki.</t>", "83": "<t>Atoob' ta hin chik riji' winaq xama' xta chik kinokik wii',</t> <t>re' aak'uhb'aal ma' jaruuj insahchik panuk'ux.</t>", "84": "<t>Jaaw ¿Ko nik' chik najtiil naawuy-eem?</t> <t>¿Ko jaruuj i nayeew taqe chutojariik i kimahk i ki-ixowanik nuwach?</t>", "85": "<t>Re' taqe i nimaq kiwach i ma' kinimanik ta reh aak'uhb'aal,</t> <t>inkisik' chi riij i nukanteesjiik.</t>", "86": "<t>Jaaw kinatoob'eej tii ruum re' hin inkixowaaj nuwach chi ma' xta numahk.</t> <t>Weht'al i hin chi re' taqe aak'uhb'aal korik i ruq'or.</t>", "87": "<t>Ach naq k'isiin ma' xinkesaj ayu' wach ak'al, xa re' la',</t> <t>re' hin xama' xnukanaa' ta wo' runimjiik taqe aak'uhb'aal.</t>", "88": "<t>Chaketelaaj tii nuwach chayeew pee nuk'achariik.</t> <t>Chi je' re' ko neenub'an taqe aak'uhb'aal aq'orom ruuk' aachii'.</t>", "89": "<t>QaJaaw Dios re' aq'oral wilik chi juneliik.</t> <t>Eh ar choplik cho chi korik pan taxaaj.</t>", "90": "<t>Re' rukorkiil wach ak'ux wilik chi juneliik,</t> <t>re' hat xat ye'wik reh paruye'aab' i wach ak'al, eh xkahnik paruye'aab'.</t>", "91": "<t>Chu'nchel i re' xa ko pan kiye'aab' wo' wilkeeb' yu'naak, je' rukab' i xaq'or keh.</t> <t>Eh chu'nchel i re' awaj kamanoom taqe.</t>", "92": "<t>Wi ta ma' xuk'am cho rusuqkiil nuk'ux aak'uhb'aal,</t> <t>xin kimik naq chik chupaam i ruti'kiil nuk'ux.</t>", "93": "<t>Re' hin ma' jaruuj neensahchik panuk'ux taqe aak'uhb'aal</t> <t>ruum ruuk' taqe re' xayeew nuk'achariik.</t>", "94": "<t>Jaaw kinako'leej tii ruum re' hat ti ehchanik weh.</t> <t>Eh k'ahchi' nub'anam i ruq'or taqe aak'uhb'aal.</t>", "95": "<t>Re' i yiib' wach kina'ojb'al xa kuy-eem chik nik' naakiin kikansam.</t> <t>Eh re' hin, re' aak'uhb'aal wilik panuk'ux.</t>", "96": "<t>Eh chu'nchel i xa chib'ih jariik insahchik kiwach.</t> <t>Eh re' taqe aak'uhb'aal i hat ma' jaruuj naa rusahchiik kiwach.</t>", "97": "<t>Re' hin ma' k'isiin ta nuk'ax aak'uhb'aal,</t> <t>chu'nchel i q'iij inutijeej riij.</t>", "98": "<t>Re' taqe aak'uhb'aal xuyeew nuna'ojb'al chi korik.</t> <t>Ruum aj re', q'e' chik wilik nuna'ojb'al chikiwach i ki-ixowanik nuwach.</t>", "99": "<t>Eh q'e' chik wilik nuna'ojb'al chikiwach i kitijiniik weh</t> <t>ruum xa re' chik taqe aak'uhb'aal i nutijej riij.</t>", "100": "<t>Eh q'e' wilik nuna'ojb'al chikiwach i mama' winaq.</t> <t>Ruum re' hin, i nunimaj i ruq'or taqe aak'uhb'aal.</t>", "101": "<t>Re' hin xnuq'eb' chi riij nuk'ux chu'nchel i yiib' wach b'eeh,</t> <t>reh chi naa nub'anam i ruq'or aq'oral.</t>", "102": "<t>Eh ma' nukanaa' ta runimjiik taqe aak'uhb'aal</t> <t>ruum re' hat xatk'uhtanik weh.</t>", "103": "<t>Re' aq'oral, ma' k'isiin ta suq kiil i ruq'or.</t> <t>Ma' xata je' ki'iil i riis kaab' chi wee hin.</t>", "104": "<t>Re' hin re' taqe aak'uhb'aal xkojwik nuna'ojb'al,</t> <t>ruum aj re', q'e' inwixow wach chu'nchel i yiib' wach chi b'anarik.</t>", "105": "<t>Eh jinaj saqum chi weh aq'oral</t> <t>ruum re' i re' ink'uhtanik weh chib'ih i naa nub'anam.</t>", "106": "<t>Re' hin xnuq'or i korik chi naa nub'anam i ruq'or taqe aak'uhb'aal.</t> <t>Eh koruman chi naa nub'anam.</t>", "107": "<t>QaJaaw Dios, re' hin q'e' ti' i nuk'ux.</t> <t>Chakuy chayeew tii nuk'achariik je' rukab' aaq'orom weh.</t>", "108": "<t>QaJaaw Dios, chak'ul tii weh i numayiij i nuq'or aweh ruuk' nuchii'.</t> <t>Eh cha k'uhtaaj weh chi korik taqe aak'uhb'aal.</t>", "109": "<t>Korik re' hin xa eliik wilkiin paruyohb'alil i kimik, xa re' la' re' hin,</t> <t>ma' sahchik ta panuk'ux aak'uhb'aal.</t>", "110": "<t>Re' i yiib' wach kina'ojb'al xa nkisik' chik chi riij nukanteesjiik.</t> <t>Eh re' hin ma' nukanaa' ta taqe aak'uhb'aal.</t>", "111": "<t>Re' aak'uhb'aal xnuk'ul chi je' jinaj nukooch reh juneliik,</t> <t>ruum re' i re' inye'wik rusuqkiil i wánima.</t>", "112": "<t>Re' hin chu'nchel i wánima naa nub'anam i ruq'or taqe aak'uhb'aal,</t> <t>korehtaal i weliik ayu' wach ak'al.</t>", "113": "<t>Eh ma' imponik ta chi nuwach taqe i xak'ul inki a'n kiwach.</t> <t>Eh re' aak'uhb'aal q'e' nuk'ax.</t>", "114": "<t>Re' hat titoob'inik weh, re' hat ti ko'linik weh,</t> <t>eh ruuk' aq'oral nuch'ikaam i nuk'ux.</t>", "115": "<t>Re' taq i hat yiib' taq wach ana'ojb'al cha kanaa' taq nujot'ariik</t> <t>ruum re' hin inwaaj nub'anam i ruq'or taqe i ruk'uhb'aal i nuDios.</t>", "116": "<t>QaJaaw Dios chayeew nukowiil je' rukab' aaq'orom weh, reh chi konee kik'acharik.</t> <t>Eh ma' ta naq neenooj chi re' chi ma' re' i ch'iklik wii' nuk'ux.</t>", "117": "<t>Kinatoob'eej reh chi nee nuko'leej wiib',</t> <t>chi je' re' neenub'an i ruq'or taqe aak'uhb'aal.</t>", "118": "<t>Re' hat ma' imponik ta chawach inkikanaa' taqe aak'uhb'aal.</t> <t>Ruum re' keh ma' xta kamaj i kikapeb'aal.</t>", "119": "<t>Re' hat inasach kiwach i yiib' wach kina'ojb'al ruum xa je' taqe sohk' chawach,</t> <t>ruum aj re', re' hin q'e' nuk'ax taqe aak'uhb'aal.</t>", "120": "<t>Re' hin xa kinb'arb'otik chik ruum nuyo'jiik chawach,</t> <t>ruum ma' k'isiin ta kinyo'jik ruum i q'ataj q'orik i na a'n.</t>", "121": "<t>Eh juneliik re' i korik, re' i rub'ehel i nub'an,</t> <t>maa kinakanaa' pan kiq'ab' taqe i ki-ixowanik nuwach.</t>", "122": "<t>Kinatoob'eej tii, reh chi ma' xta neenuk'ul i hin, hin awaj kamanoom.</t> <t>Eh maayeew q'ab' chi neenkian ti' k'axik weh i nimaq kiwach.</t>", "123": "<t>Re' hin xakinokik chik iil chi naa kiin ako'leem.</t> <t>Eh chi naa kiin awesam chupaam i ti' k'axik, je' rukab' aq'orom weh.</t>", "124": "<t>Chaketelaaj nuwach i hin, hin awaj kamanoom,</t> <t>cha k'uhtaaj weh chi korik taqe aak'uhb'aal.</t>", "125": "<t>Re' hin, hin awaj kamanoom chayeew nuna'ojb'aal,</t> <t>ruum re' hin inwaaj nureqem chi riij i ruq'or taqe aak'uhb'aal.</t>", "126": "<t>QaJaaw Dios, ruq'ijil chik chi naa ak'uhtaam aajosq'iil,</t> <t>ruum ma' nkinimaj ta chik aak'uhb'aal.</t>", "127": "<t>Ruum aj re', re' hin q'e' nuk'ax taqe aak'uhb'aal,</t> <t>ruum xiik' naah loq'il chuwach i manlik oro.</t>", "128": "<t>Re' hin xnukoj rehtaal taqe aak'uhb'aal</t> <t>chi xa re' wo' re' i korik chikiwach taqe i xa chib'ih jariik.</t> <t>Ruum aj re', xnuq'eb' chi riij nuk'ux</t> <t>chu'nchel i ma' korik ta laj na'ojb'al.</t>", "129": "<t>Re' taqe aak'uhb'aal chi wee hin xiik' naah holwochiil,</t> <t>ruum aj re', i nuyeew nuk'ux chunimjiik.</t>", "130": "<t>Eh ruuk' i ruch'ob'ariik rub'ehel aq'oral i na a'n inasihq'eej kina'ojb'al,</t> <t>eh inatijej taqe i ma' xta kina'ojb'al.</t>", "131": "<t>Re' hin xank'ahb'ik chik i nuchii',</t> <t>ruum xa nwotow chik rureqariik chi riij taqe aak'uhb'aal.</t>", "132": "<t>QaJaaw Dios, kinatoob'eej tii, chaketelaaj nuwach,</t> <t>je' rukab' noq inaketelaaj kiwach i kik'axwik aweh.</t>", "133": "<t>Chak'am nub'eeh ruuk' aq'oral,</t> <t>maayeew q'ab' chi nee ruq'at nuwach i yiib' wach na'ojb'al.</t>", "134": "<t>Kinako'leej chupaam i ti' k'axik inki a'n weh i aj ixowaal,</t> <t>ruum re' hin inwaaj nub'anam i ruq'or taqe aak'uhb'aal.</t>", "135": "<t>Jaaw suq tii wilariik cha a'n i hin, hin awaj kamanoom.</t> <t>Eh cha k'uhtaaj weh chi korik taqe aak'uhb'aal.</t>", "136": "<t>Re' hin ma' k'isiin oq'ik i nub'an,</t> <t>ruum ma' imponik ta panaq'kiwach aak'uhb'aal.</t>", "137": "<t>QaJaaw Dios, re' hat korik wach ak'ux,</t> <t>je' wo' hoq aak'uhb'aal korik wo' hoq.</t>", "138": "<t>Eh chu'nchel i ruq'or taqe aak'uhb'aal</t> <t>manlik wach, eh korik.</t>", "139": "<t>Re' hin inchalik nuk'aah chikinaah taqe i ki-ixowanik nuwach,</t> <t>ruum xsahchik pankik'ux taqe aak'uhb'aal.</t>", "140": "<t>Re' hin, i hin awaj kamanoom weht'al chi re' aq'oral saq wach</t> <t>ruum aj re' q'e' nuk'ax.</t>", "141": "<t>Re' hin ma' re' ta nkiwii' chi xama' xta wajaawriik,</t> <t>eh chi ixowaal nuwach, ma' jaruuj insahchik panuk'ux taqe aak'uhb'aal.</t>", "142": "<t>Re' rukorkiil wach ak'ux wilik chi juneliik,</t> <t>re' aak'uhb'aal xti korik.</t>", "143": "<t>Re' hin ma' k'isiin taj i ti' inuk'ul, xa nyot'ik chik i wánima i rub'an,</t> <t>xa re' chik taqe aak'uhb'aal inye'wik rusuqkiil nuk'ux.</t>", "144": "<t>Re' taqe aak'uhb'aal juneliik korik i ruq'or,</t> <t>chayeew la' nuna'ojb'al, reh chi nee nuk'achareej i ruq'or.</t>", "145": "<t>QaJaaw Dios, chu'nchel nuk'ux i nupahqaaj awotob'il.</t> <t>Kinab'iraj tii, reh chi neenub'an i ruq'or taqe ak'uhb'aal.</t>", "146": "<t>Re' hat tinuq'o'reej kinatoob'eej tii reh chi neenub'an</t> <t>i ruq'or taqe aak'uhb'aal.</t>", "147": "<t>Re' hin xakomajaa' wo' insaq'ik noq i nupahqaaj awotob'il.</t> <t>Ruum ch'iklik nuk'ux ruuk' aq'orom weh.</t>", "148": "<t>Eh noq inwik'raaj wiib' panuwiriik chaq'ab'</t> <t>intohq'ik nutijem riij i ruq'or taqe aak'uhb'aal.</t>", "149": "<t>QaJaaw Dios, chab'iraj i nuq'oral chaketelaaj tii nuwach.</t> <t>Chayeew nuk'achariik ruuk' i rukorkiil wach ak'ux.</t>", "150": "<t>Re' taqe i ki-ixowanik nuwach xa re' i yiib' wach inki a'n</t> <t>Eh ma' nkaaj ta runimjiik aak'uhb'aal.</t>", "151": "<t>QaJaaw Dios re' hat ma' najt ta wilkaat quuk'.</t> <t>Eh chu'nchel taqe aak'uhb'aal korik.</t>", "152": "<t>Re' hin xa najtir wo' intohq'ik cho nureqem chi riij i ruq'or taqe aak'uhb'aal.</t> <t>Eh weht'al chi re' hat xatyej-anik reh, eh reh juneliik.</t>", "153": "<t>Jaaw chawil i ti' k'axik k'ahchi' wik'iik wii' kinawesaj chupaam.</t> <t>Ruum re' hin, ma' sahchik ta panuk'ux taqe aak'uhb'aal.</t>", "154": "<t>Kinako'leej, kinawesaj chupaam i wilkiin wii'.</t> <t>Chayeew nuk'achariik, je' rukab' aaq'orom weh.</t>", "155": "<t>Eh re' taqe yiib' wach kina'ojb'al xama' jaruuj ta wo' naa ako'leem taqe,</t> <t>ruum ma' inkinimaj taj i ruq'or taqe aak'uhb'aal.</t>", "156": "<t>QaJaaw Dios re' hat q'e' hat aj keteloom wachiis,</t> <t>Neeta tii nayeew nuk'achariik ruuk' i rukorkiil wach ak'ux.</t>", "157": "<t>Re' hin ma' k'isiin i kib'anik ti' k'axik weh re' taqe i ki-ixowanik nuwach.</t> <t>Eh xama' nukanaam ta wo' rub'aan i ruq'or taqe aak'uhb'aal.</t>", "158": "<t>Re' hin xinq'uhtik chi kilariik i yiib' wach kina'ojb'al,</t> <t>ruum ma' inkinimaj ta taqe aak'uhb'aal.</t>", "159": "<t>QaJaaw Dios, re' hat aweht'al chi q'e' i nuk'ax aak'uhb'aal.</t> <t>Eh nee ta tii nayeew nuk'achariik, ruum q'e' hat aj keteloom wachiis.</t>", "160": "<t>Chu'nchel aq'oral tz'ihb'amaj pan santo laj huuj xti manlik wach,</t> <t>xti korik, naa ruwihiik chi juneliik.</t>", "161": "<t>Re' taqe i wilik kina'ojb'al k'ahchi' kianam ti' k'axik weh chi xama' xta numahk.</t> <t>Eh re' hin inuyohleej wach aq'oral.</t>", "162": "<t>Re' hin nsuuqb'ik nuk'ux ruuk' aq'oral,</t> <t>je' rukab' noq insuuqb'ik ruk'ux jino'q i ruk'ul k'ih hoq rukooch.</t>", "163": "<t>Re' hin q'e' nuk'ax aak'uhb'aal,</t> <t>ma' imponik ta chi nuwach taqe i chukuj q'orik.</t>", "164": "<t>Re' hin wuquub' pech tinuloq'ej chuwach i q'iij,</t> <t>ruum parub'ehel ti q'atwik q'orik.</t>", "165": "<t>Eh re' taqe i kik'axwik reh aak'uhb'aal, xa eliik suq kik'ux,</t> <t>eh ma' awach ta neenq'eb'wik keh pamahk.</t>", "166": "<t>QaJaaw Dios, re' hin k'ahchi' wuy-eem chi nee kinako'leej</t> <t>ruum re' hin k'ahchi' kiin i ruq'or taqe aak'uhb'aal.</t>", "167": "<t>Re' hin i nunimaj i ruq'or taqe aak'uhb'aal,</t> <t>eh q'e' nuk'ax chu'nchel wánima.</t>", "168": "<t>Korik chi nunimaj taqe aak'uhb'aal, eh i nuyeew nuk'ux chub'aan i taqe inaq'or.</t> <t>Eh re' hat aweht'al chu'nchel i nuna'ojb'al.</t>", "169": "<t>QaJaaw Dios nee ta tii nayeew weh i nupahqaaj aweh.</t> <t>Chayeew nuna'ojb'al, je' rukab' inaq'or weh ruuk' aq'oral.</t>", "170": "<t>Eh nee ta tii nab'iraj i nutiij.</t> <t>Eh kinako'leej je' rukab' aaq'orom weh.</t>", "171": "<t>Re' hin juneliik naa kaat nuloq'em ruuk' nuchii',</t> <t>ruum xak'uhtaaj weh i rukorkiil taqe aak'uhb'aal.</t>", "172": "<t>Eh naa nutz'uyem awach ye'b'al ruloq'il aak'uhb'aal</t> <t>ruum re' re' manlik wach, eh xti korik.</t>", "173": "<t>Neeta naq kinatoob'eej ruuk' awajaawriik,</t> <t>ruum re' taqe aak'uhb'aal xnusik' wach chi naa nub'anam taqe i ruq'or.</t>", "174": "<t>QaJaaw Dios, inwaaj i hin chi nee kinako'leej.</t> <t>Ruum re' aak'uhb'aal inye'wik rusuqkiil nuk'ux.</t>", "175": "<t>Eh chayeew nuk'achariik, reh chi nee tinuloq'ej.</t> <t>Re' ta naq i rukorkiil wach ak'ux neentoob'inik weh.</t>", "176": "<t>Re' hin ximahkunik chawach, xa je' naq hinsah cheel laj tentzun.</t> <t>Kinako'leej tii hin, hin awaj kamanoom,</t> <t>ruum ma' insahchik ta panuk'ux taqe aak'uhb'aal.</t>"}