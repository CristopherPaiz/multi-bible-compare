{"1": "<pb/><t>QaJaaw Dios, ma' ta naq neekinaq'il ruuk' aajosq'iil.</t> <t>Eh ma' ta naq nee kinayeew chutojariik i numahk ruuk' aajosq'iil.</t>", "2": "<t>Re' hin je' naa ruuk' flecha k'ahchi' a'nam ti' k'axik weh.</t> <t>Je' naa xayeew cho chi nunaah i rahliil aaq'ab'.</t>", "3": "<pb/><t>Ruum taqe numahk xayeew aajosq'iil chi nunaah,</t> <t>ruum aj re' chu'nchel i nuti'jolal xiik' naah ti'kiil wilik.</t> <t>Eh re' taqe nub'aqil ma' suq ta wilkeeb'.</t>", "4": "<t>Re' taqe nuyiib' wach na'ojb'al xumol riib' chi nunaah,</t> <t>xa je' chik rukab' ahl laj ihq xama' nukuy ta chik.</t>", "5": "<pb/><t>Ruum i rutehkiil nuwach xooj chi nimaal i ruti'kiil nuk'ux</t> <t>je' rukab' noq inooj chi nimaal q'aah.</t>", "6": "<t>Re' hin xa kink'utzik chik chu'nchel q'iij</t> <t>ma' xta rukowiil nuk'ux noq inwik'raaj.</t>", "7": "<t>Ruum re' hin xa eliik je' tz'a' wiij,</t> <t>chu'nchel i nuti'jolal wilik ruyab'ilaal noq inwik'raaj.</t>", "8": "<t>Xa t'aqlik chik i nuti'jolal, xama' xta chik waansil inwik'raaj.</t> <t>Eh inchalik woq'iim ruum i ruti'kiil i wánima.</t>", "9": "<pb/><t>QaJaaw Dios, re' hat aweht'al chu'nchel</t> <t>i k'ahchi' nukapaam rub'aan.</t> <t>Eh pan saqum wilik chawach chu'nchel</t> <t>i k'ahchi' nupahqaam aweh.</t>", "10": "<t>Re' wánima xa tenej chik riib' inwik'raaj.</t> <t>Xa ma' xta chik waansil.</t> <t>Eh re' naq'nuwach k'ahchi' rupohyiik paam inwik'raaj.</t>", "11": "<t>Re' taqe i naah wamigo ruch'ihil taqe i ma' tokoom ta wuuk'</t> <t>ma' nkijil ta cho kiib' wuuk' ruum i nuti'kiil.</t>", "12": "<pb/><t>Eh re' taqe inkaaj nukanteesjiik je' naankikoj nuxo'reel.</t> <t>Re' taqe inkaaj nujot'ariik ma' holohik ta kiq'orik chi wiij.</t> <t>Chu'nchel q'iij inkiyejaa' wach chib'ih i naa kianam weh.</t>", "13": "<pb/><t>Xa re' la', re' hin xa je' ma' imb'iraj i nub'an wiib' chib'ih inkiq'or.</t> <t>Eh xa je' hin meem i nub'an wiib' xama' xta wo' i xnuq'or keh.</t>", "14": "<t>Re' hin xa je' nukab' jino'q i ma' rib'iraj ta q'orik chi jumpech.</t> <t>Eh ma' nchol ta q'orik reh chi nee ta ruko'leej riib'.</t>", "15": "<pb/><t>WaJaaw hat nuDios, inwuy-eej awotob'il,</t> <t>re' hat naa aye'wiik weh i nupahqaaj aweh.</t>", "16": "<t>Eh xnuq'or chi ma' ta naq nee kinkikaqse'laaj,</t> <t>ma' ta naq nee kinq'ehb'ik panti' k'axik,</t> <t>reh chi ma' nee ta nsuuqb'ik kik'ux.</t>", "17": "<pb/><t>Xti korik noq xa k'isiin chik ma' kinq'ehb'ik pamahk,</t> <t>re' nuti'kiil ma' kirukanaa' ta jumehq'-oq.</t>", "18": "<t>Yu'naak naa nupahqaam kuyb'al numahk,</t> <t>ruum q'e' ti' nuk'ux ruum taqe i nub'an.</t>", "19": "<t>Re' taqe i ki-ixowanik nuwach kow inki a'n kiib', xi k'ihaaxb'ik,</t> <t>yohb'aal kiwach i ma' ki ajwanik ta nuwach chi xama' xta rub'ehel.</t>", "20": "<t>Re' otob'il i nub'an yiib' wach na'ojb'al inkitoj riij weh.</t> <t>Eh q'e' inkixow nuwach ruum inkilow chi ma'</t> <t>nukanaa' ta rub'aan i holohik laj na'ojb'al.</t>", "21": "<pb/><t>WaJaaw, hat nuDios, makinakanaa' chi wutkeel.</t> <t>Maa kinaq'eb' chi riij ak'ux.</t>", "22": "<t>QaJaaw Dios, hat waj ko'loom,</t> <t>kinatoob'eej tii chi jumehq'iil.</t>"}