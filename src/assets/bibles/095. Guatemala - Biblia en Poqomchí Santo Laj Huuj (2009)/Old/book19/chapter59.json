{"1": "<pb/><t>QaJaaw Dios, kinako'leej tii pan kiq'ab' i ki-ixowanik nuwach.</t> <t>Eh kinako'leej pan kiq'ab' inkaaj kianam weh.</t>", "2": "<t>Eh kinako'leej pan kiq'ab' i ma' holohik ta kib'anik,</t> <t>kinako'leej wo' pan kiq'ab' i kansan kas kichaaq'.</t>", "3": "<pb/><t>Kinako'leej chikiwach i yiib' wach kina'ojb'al wilik kajaawriik</t> <t>inki a'n kiib' inkaaj kianam weh.</t> <t>QaJaaw Dios re' hat aweht'al chi ma' ruum ta numahk inkaaj kianam weh.</t>", "4": "<t>Atoob' ta ma' xta numahk xankaaj chik nukanteesjiik.</t> <t>QaJaaw Dios chawilow i ti' k'axik k'ahchi' nuk'ulum kinako'leej chi jumehq'iil.</t>", "5": "<t>QaJaaw Dios, nim awajaawriik, hat ki Dios i aj Israel.</t> <t>Chakoj rehtaal inki a'n taqe i tinamit</t> <t>ma' kinimanik taa weh, chayeew taqe</t> <t>chutojariik i kimahk. Maaketelaaj kiwach</t> <t>ruum ma' holohik ta kib'anik.</t>", "6": "<pb/><t>Eh rajlaal xq'eq inchalik,</t> <t>kisutej riij i qatinamiit inkik'er kichii',</t> <t>je' rukab' i rub'an i tz'i' noq inokik chi ti'ooj.</t>", "7": "<t>Xa npuhik chik i kichii' chuq'orariik</t> <t>taqe i yiib' wach q'orik je' wili nkiq'or:</t> <t>Ma' awach ta inib'irinik qeh nki taqe.</t>", "8": "<pb/><t>Eh re' hat QaJaaw Dios xan chalik ase'eel inki a'n</t> <t>eh xama' nayeew ta wo' rajaawriik inki a'n taqe i ma' kinimanik taa aweh re' re'.</t>", "9": "<t>QaJaaw Dios, re' hat nee ti ko'linik weh chuwach, i kajaawriik i ki-ixowanik nuwach.</t> <t>Ruum xa re' wo' hat nee ticha'jinik weh.</t>", "10": "<t>Re' QaJaaw Dios inketelinik nuwach re' reh naa rutoob'inik weh,</t> <t>reh chi neenuq'at wach i kajaawriik i ki-ixowanik nuwach.</t>", "11": "<pb/><t>QaJaaw Dios, maakansaj peet taqe i re' xa chatukej la' kiwach.</t> <t>Eh chawesaj i kajaawriik,</t> <t>reh chi ma' nee ta nsahchik pankik'ux i nutinamiit i re' hat ti ko'linik qeh.</t>", "12": "<t>Ruum re' keh juneliik k'ahchi' kimahkunik ruuk' i kiq'oral.</t> <t>Chayeew taqe panti' k'axik ruum q'e' inkinimb'isaj kiib', ruum i yiib' wach,</t> <t>ruum taqe chukuj q'orik inki a'n</t>", "13": "<t>Eh chasach kiwach ruuk' aajosq'iil,</t> <t>reh chi chu'nchel neenkikoj rehtaal</t> <t>chi re' hat i Dios wilik awajaawriik chi taaq'anik chikinaah i aj Israel.</t> <t>Je' wo' chikinaah chu'nchel i tinamit sut i wach ak'al.</t>", "14": "<t>Re' taqe ki-ixowanik nuwach rajlaal xq'eq</t> <t>inkisuteej riij i qatinamiit, inkik'er kichii',</t> <t>je' rukab' i rub'an i tz'i' noq i rutoq'aa' ti'ooj.</t>", "15": "<t>Re' keh kikotik chusik'ariik i k'uxumb'al keh.</t> <t>Eh inkilow chi ma' nkireq taj inkitoq'aa' kik'erem kichii',</t> <t>je' rukab' i rub'an i tz'i' i rutoq'aa' intz'uytz'utik.</t>", "16": "<pb/><t>QaJaaw Dios, re' hin naa nutz'uyem awach ruum i awajaawriik,</t> <t>naa nuye'em aloq'il pan wahq'eq ruum i naaketelaaj nuwach.</t> <t>Ruum xa re' wo' hat titoob'inik weh, tiko'linik weh panti' k'axik.</t>", "17": "<t>Re' hin naa nutz'uyem awach</t> <t>ruum re' hat ti ye'wik rukowiil nuk'ux,</t> <t>hat ti ko'linik weh, hat i Dios tiketelinik nuwach.</t>"}