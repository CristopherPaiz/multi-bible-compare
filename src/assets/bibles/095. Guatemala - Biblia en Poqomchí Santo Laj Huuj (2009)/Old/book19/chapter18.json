{"1": "<pb/><t>WaJaaw nuDios, re' hin q'e' ti nuk'ax,</t> <t>ruum re' hat ti ye'wik rukowiil nuk'ux.</t>", "2": "<t>Re' hat titoob'inik ti ko'linik,</t> <t>ti esanik weh panti' k'axik: Hat nuDios ye'el rukowiil nuk'ux</t> <t>hat saq rehp ab'aj,</t> <t>hat pulato ch'ihch' ko'lb'al iib' chi weh.</t> <t>Hat najt naah paat ko'lemb'al iib' chi weh.</t>", "3": "<t>Ruum aj re', re' hat Jaaw, xti ruk'ul chi naa alooq'jiik.</t> <t>Eh noq tinuq'o'reej, kinako'leej chikiwach i ki-ixowanik nuwach.</t>", "4": "<pb/><t>Re' keh xa kikotik naq chik chi wiij ree nukanteesjiik.</t> <t>Xchalik wo' naq nuyo'jiik, ruum i yohb'aal wach inkansanik.</t>", "5": "<t>Re' aj kansaneel xa rukotem naq chik wiij.</t> <t>Xa ma' ha' ta naq chik inuko'leej wiib' chuwach i kimik.</t>", "6": "<pb/><t>Eh noq wilkiin pan i ti' k'axik,</t> <t>xnuq'o'reej i QaJaaw Dios.</t> <t>Re' reh xirib'iraj wo' chupaam i rusantolaj Ye'aab' re'</t> <t>i xnupahqaaj reh xirib'iraj wo' hoq.</t>", "7": "<pb/><t>Eh re' QaJaaw Dios ruum i rujosq'iil,</t> <t>je' naa jinaj kowlaj yihk i xuyeew chaloq.</t> <t>Eh je' naa xuk'u'yisaj aak'al, je' naa xrisaj taqe paruye'aab' i yuuq' k'ixkaab'.</t>", "8": "<t>Re' reh je' naa xelik chaloq i sib' panju'. Je' naa xaq q'aaq'.</t> <t>Eh je' naa naq'wach q'aaq' i xelik cho panchii',</t> <t>sachb'al kiwach i yiib' wach kina'ojb'al.</t>", "9": "<t>Re' QaJaaw Dios xchalik chi nutoob'jiik je' naax teh chii' i taxaaj.</t> <t>Je' naa q'eq suutz' i wilik ri'si rooq.</t>", "10": "<t>Re' reh je' naa chinaah i ruxiik' i ánjel xuyeew cho riib'.</t> <t>Eh xqajik cho panteew chinaah i wach ak'al.</t>", "11": "<t>Eh je' wo' namuqlik chupaam i q'equm paam suutz',</t> <t>re' ruuk' i q'eq suutz' jab' i ruk'am chaloq.</t>", "12": "<t>Ruum i rusaqumaal chii' wach, re' je' q'eq suutz' xusutej chi saqb'och.</t> <t>Eh xusutej wo' chi je' naq'wach q'aaq' qoplik ruq'aq'al xuyeew chaloq.</t>", "13": "<t>Re' QaJaaw Dios wilik cho pan taxaaj xub'an chaloq i je' kahoq.</t> <t>Eh xuyeew chaloq i je' saqb'och,</t> <t>je' naq'wach q'aaq' qoplik ruq'aq'al.</t>", "14": "<t>Re' reh je' naa flecha, je' naa kahoq ixukut cho chikinaah i ki-ixowanik nuwach.</t> <t>Eh ruum i re' xkitukej kiib'.</t>", "15": "<t>Re' i je' palaw wilik naq chi nujunsuut, je' naa xb'iq'arik qohoq ruum i ak'al,</t> <t>xa tehlik chik wach aak'al xkahnik. Je' re' xkahnik,</t> <t>ruum kow xq'orik chaloq i QaJaaw Dios ruum rujosq'iil,</t> <t>eh xuhupej taqe chaloq.</t>", "16": "<t>Re' QaJaaw Dios kopan taxaaj xuyeew</t> <t>chaloq i q'ab' chi nunaah ree nuko'ljiik,</t> <t>paruchamiil palaw xink'ulik resaj.</t>", "17": "<t>Xiruko'leej pan q'ab' inixowanik nuwach, je' wo'</t> <t>pan kiq'ab' chu'nchel i ki-ixowanik nuwach,</t> <t>atoob' ta q'e' wo' naq kow kiib' chi nuwach i hin.</t>", "18": "<t>Eh noq wilkiin panti' k'axik,</t> <t>xinkaaj naq kinkikansam.</t> <t>Xa re' chik i QaJaaw Dios xko'linik weh.</t>", "19": "<t>Xiresaj panti' k'axik wilkiin naq wii'.</t> <t>Eh xi ruko'leej, ruum q'e' kiruk'ax.</t>", "20": "<pb/><t>Re' QaJaaw Dios je' re' nuk'axariik xub'an,</t> <t>ruum korik wach nuk'ux. Xuyeew jilow weh,</t> <t>ruum i rilow chi ma' xta ruch'uwa'iil wach i wánima.</t>", "21": "<t>Ruum re' hin k'ahchi' nuk'amam chi korik i rub'eeh.</t> <t>Eh ma' k'ahchi' ta nuq'eb'em wiib' pamahk chuwach.</t>", "22": "<t>Re' hin wilik pan wánima chu'nchel i ruk'uhb'aal i QaJaaw Dios.</t> <t>Ma' nik' ta xnukanaa' rub'aan taqe i ruq'or.</t>", "23": "<t>Re' hin korik wach nuk'ux chuwach nukanaam</t> <t>chik chu'nchel i yiib' wach chi b'anarik,</t>", "24": "<t>je' re' noq, re' QaJaaw Dios xuyeew jilow weh i rukorkiil wach nuk'ux,</t> <t>ruum ma' xta ruch'uwa'iil wach i wánima chuwach.</t>", "25": "<pb/><t>WaJaaw nuDios, re' hat q'e' naaketelaaj wach imb'anik ketelenik wachiis.</t> <t>Eh korik wach ak'ux ruuk' imb'anik reh i korik.</t>", "26": "<t>Re' hat inatob'eej i korik wach ruk'ux.</t> <t>Eh i nayeew aajosq'iil chinaah i yiib' wach runa'ojb'al.</t>", "27": "<t>Re' hat inako'leej i tinamit k'ahchi' rub'aan ti' k'axik keh.</t> <t>Eh inawesaj i kajaawriik i xa nimaq chik kiwach inki a'n kiib'.</t>", "28": "<t>WaJaaw nuDios, re' hat xayeew chik cho weh i manlik saqum.</t> <t>Xinawesaj chik chaloq chupaam i q'equm.</t>", "29": "<t>Eh naa kiin atoob'eem, reh chi neenuq'at kiwach i ki-ixowanik nuwach.</t> <t>Nik' ta naq wach i q'atb'al weh neenkikoj, neenub'an keh.</t>", "30": "<pb/><t>Re' rub'eeh i QaJaaw Dios xti korik,</t> <t>re' i ruq'or rib'iral chi naa ruye'em qeh,</t> <t>nee wo' ruyeew. Eh i ruko'leej taqe awach i kiye'em kik'ux ruuk'.</t>", "31": "<t>Je' re' noq, ma' jino'q chik Dios chi je' rukab' i qaDios,</t> <t>ruum ma' xta chik jino'q Dios neenko'linik qeh je' rukab' i qako'ljiik i rub'an i reh.</t>", "32": "<t>Re' QaJaaw Dios inye'wik wajaawriik.</t> <t>Eh re' reh ink'amwik weh chupaam i korik laj b'eeh.</t>", "33": "<t>Re' reh inye'wik nukowiil reh chi ma' xta neenuk'ul.</t> <t>Xa atoob' ta neenub'an weh ajiim ju' taq yuuq'</t> <t>je' rukab' i rub'an i keej, xama' xta wo' neenuk'ul.</t>", "34": "<t>Re' reh inye'wik nuna'ojb'al chi q'aq'inik.</t> <t>Re' reh inye'wik waansil chi rukutariik</t> <t>i flecha q'an ch'ihch' ruyej-aal.</t>", "35": "<t>WaJaaw nuDios, re' hat ticha'jinik ti ko'linik weh.</t> <t>Eh ruuk' awajaawriik kinatoob'eej chaloq,</t> <t>eh ruum aak'axb'al xinelik korik.</t>", "36": "<t>Re' hat kinatoob'eej, xti xateh i nub'eeh chi korik.</t> <t>Eh ma' xta kinkalojik wii'.</t>", "37": "<pb/><t>Re' hin xtohq'ik taqe nusik'im i ki-ixowanik nuwach,</t> <t>eh xnureq wo' taqe.</t> <t>Eh ma' xnukanaa' ta chik taqe korehtaal xnub'an keh.</t>", "38": "<t>Noq xnub'an keh xiq'ehb'ik wach ak'al</t> <t>ma' kota chik xi wuktik, eh ma' xkikuy ta k'isinoq waansil.</t>", "39": "<t>Re' hat xayeew wajaawriik chi naa nub'anam keh.</t> <t>Eh xawesaj i kajaawriik i ki-ixowanik nuwach,</t> <t>reh chi ma' xkikuy taj i waansil.</t>", "40": "<t>Re' hat xaq'asaj taqe panuq'ab' i ki-ixowanik nuwach,</t> <t>korehtaal xnusach kiwach chi kunchelaal.</t>", "41": "<t>Noq xkipahqaaj naq kitoob'jiik, ma' awach ta xtoob'inik keh.</t> <t>Eh noq xkipahqaaj naq kitoob'jiik reh i QaJaaw Dios,</t> <t>xama' xiko'ljik ta wo' hoq.</t>", "42": "<t>Re' hin xnusach kiwach je' rukab'</t> <t>noq insahchik wach i pooq panteew.</t> <t>Eh xnuye'q'eb'eej taqe pan wooq</t> <t>je' rukab' imb'aan reh i ch'uwa' pamb'eeh.</t>", "43": "<pb/><t>WaJaaw nuDios, re' hat xinako'leej pan kiq'ab' i tokoom tinamit ma' kinimanik taa weh.</t> <t>Eh xinakoj chi ajaab'esil chikinaah i tinamit.</t> <t>Eh xinkitob'eej i tinamit ma' weht'al ta naq kiwach.</t>", "44": "<t>Noq inkib'iraj i nuq'or keh, inkinimaj wo' hoq.</t> <t>Re' taqe i tokoom tinamit xkaaj wo' hoq chi re' chik i hin xin taaq'anik keh.</t>", "45": "<t>Re' keh xk'isimb'ik kik'ux.</t> <t>Eh xakib'arb'otik chik ruum kiyo'jiik,</t> <t>noq xi elik chaloq aha' kikeb'aam wii' kiib'.</t>", "46": "<pb/><t>Xti k'achlik i QaJaaw Dios. Loq'imaj ta naq, ruum</t> <t>jinaj paat ab'aj ko'lemb'al iib' chi weh.</t> <t>Neeta naq inye'arik runimaal wach i nuDios waj Ko'loom.</t>", "47": "<t>Re' reh i Dios, re' inq'ajwik wach imb'aan weh.</t> <t>Re' reh xkojwik weh chi ajaab'esil chikinaah i tinamit.</t>", "48": "<t>Re' reh inko'linik weh pan kiq'ab' i ki-ixowanik nuwach,</t> <t>re' taqe i xti xkaaj naq kianam weh.</t> <t>Re' wo' xko'linik weh pan q'ab' i winaq xti wilik rajaawriik chi kansanik.</t>", "49": "<pb/><t>Ruum aj re', re' hin naa kaat nuloq'em chi kixilak taqe</t> <t>i ma' re' ta aj Judío ruuk' i rutz'uuyjiik i runimaal awach.</t>", "50": "<t>Eh re' i reh xye'wik rajaawriik i ru reey chi ma' xta x-uuchjik.</t> <t>Iruketelaaj wach, i rusik'im cho wach.</t> <t>Eh i ruketelaaj wach i David chi juneliik, je' wo' taqe riih rumaam.</t>"}