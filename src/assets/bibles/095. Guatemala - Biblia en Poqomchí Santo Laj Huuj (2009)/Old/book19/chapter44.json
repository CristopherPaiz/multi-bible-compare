{"1": "<pb/><t>QaJaaw Dios,</t> <t>re' hoj kik'utjaam cho qeh i qamaam qati't,</t> <t>qib'iram cho ruuk' qaxikin nik' nimaal aawotob'il a'nam cho kuuk' najtir q'iij,</t> <t>eh nik' wach kitoob'jiik xa a'n taqe.</t>", "2": "<t>Eh ruuk' b'ila' awajaawriik xawesaj taqe reje ar</t> <t>kiloq'inik reh taqe i tiyoox, eh xayeew taqe panti' k'axik.</t> <t>Re' b'ila' chik taqe i qamaam qati't xakoj chi patinik chupaam i ye'aab' re' re'.</t>", "3": "<t>Eh noq xi okik ar, ma' ruum ta kajaawriik,</t> <t>ma' ruum ta chi wilik kiq'aslaj ch'ihch' xkiq'at wach taqe i aj ixowaal.</t> <t>Ruum la' awajaawriik i hat,</t> <t>xak'uhtaaj awotob'il keh ruum xaketelaaj kiwach.</t>", "4": "<pb/><t>WaJaaw nuDios. Hat nureey. Qoh ako'leej wo' i hoj</t> <t>ruum hoj wo' cho riih rumaam i Jacob.</t>", "5": "<t>Ruuk' wo' awajaawriik i hat naa qaq'atam kiwach i aj ixowaal i hoj,</t> <t>ma' xta tz'aaq noq naa qa'nam keh ruum re' hat naa atoob'iniik qeh.</t>", "6": "<t>Re' hin ma' nutz'e'wacheej taj i nuflecha,</t> <t>i nuq'as laj ch'ihch'.</t>", "7": "<t>Ruum re' hat naa ako'liniik qeh pan kiq'ab' i ki-ixowanik qawach.</t> <t>Eh xakanaa' chi xase'lb'al taqe i ma' qohponik ta pan naq' kiwach.</t>", "8": "<t>QaJaaw Dios, re' hoj naaqaye'em runimaal awach chi juneliik,</t> <t>eh ma' naa ta qakanaam rulooq'jiik aab'ihnaal.</t>", "9": "<pb/><t>Xa re' la' yu'naak, hoj akanaam chi qutkeel,</t> <t>xak'uhtaaj qak'ixb'ilaal, ma' qoh atoob'eej taj</t> <t>noq qoh-ooj chi kik'ulb'ejiik taqe i aj ixowaal.</t>", "10": "<t>Eh xayeew q'ab' chi xqamol chi eliik chikiwach</t> <t>i ki-ixowanik qawach, eh xkelq'aaj</t> <t>i chib'ih qeh i ma' qohponik ta panaq' kiwach.</t>", "11": "<t>Xoj aq'asaj pan kiq'ab',</t> <t>je' rukab' i tentzun noq kik'amarik reje pan kantesb'al.</t> <t>Eh chi xqapuhkaaj qiib' chi kixilak i ma' kinimanik taj.</t>", "12": "<t>Xa ma' k'ih ta xoj ak'ayej wii'</t> <t>keh i ki-ixowanik qawach,</t> <t>xanaah re' xama' xta wo' xak'ax ruuk' i re'.</t>", "13": "<pb/><t>Eh xak'uhtaaj qak'ixb'ilaal chikiwach</t> <t>taqe i tokoom tinamit. Eh chi qoh kikaqse'laaj</t> <t>qohkib'aj taqe i qaka'jaah qak'ulaa't.</t>", "14": "<t>Xayeew wo' q'ab' chi xojkahnik chi xa je'</t> <t>hoj kik'o'naal taqe i tinamit kiloq'inik reh taqe i tiyoox.</t> <t>Eh inkik'uyu'saj i kinaah chi qakaqse'liij.</t>", "15": "<t>Eh re' hin eqal eqal kink'ixik chikiwach,</t> <t>i nuqasaj qohoq i nunaah xama' nwaaj ta chik wilom taqe.</t>", "16": "<t>Ma' k'isiin ta nchalik nuk'ixiik ruum i nub'ajariik,</t> <t>ruum inkiq'or chi wiij i ki-ixowanik nuwach.</t>", "17": "<pb/><t>Je' re' taqe i ti' k'axik k'ahchi' qak'ulum,</t> <t>xa re' la' xama' xatsahchik ta wo' panqak'ux.</t> <t>Eh xama' qakanaam ta wo' runimjiik aak'uhb'aal.</t>", "18": "<t>Re' hoj ma' nqakapaaj ta akanab'jiik.</t> <t>Eh ma' k'ahchi' ta wo' qakanaam rub'aan</t> <t>i xoj ak'uhb'alej cho wii'.</t>", "19": "<t>QaJaaw Dios, re' hat xat ye'wik q'ab'</t> <t>chi xkian ti' k'axik qeh i ki-ixowanik qawach.</t> <t>Xoj ponik paruq'equmaal i kimik.</t>", "20": "<pb/><t>Wi ta xatqaq'eb' chi riij qak'ux QaJaaw Dios,</t> <t>wi ta xqaloq'ej taqe i tiyoox chajilob'aal,</t>", "21": "<t>jumehq'iil naq xanab'eej i hat.</t> <t>Ruum re' hat aweht'al chu'nchel i wilik</t> <t>cho panwánima ma' xtaj i panq'equm wilik chawach.</t>", "22": "<t>Eh ruum animjiik i hat eliik qohkaaj kikansam,</t> <t>je' rukab' imb'aan keh i tentzun noq</t> <t>kik'amarik reje pankanteesb'al.</t>", "23": "<pb/><t>QaJaaw Dios, qoh ab'iraj tii,</t> <t>¿Chib'ih reet noq je' suq awiriik i na a'n awiib'?</t> <t>cha kuy chayeew tii qeh inqapahqaaj aweh,</t> <t>maaqoh aq'eb' chi riij ak'ux.</t>", "24": "<t>¿Chib'ih reet noq je' cho ma' qoh ab'iraj</t> <t>i na a'n awiib' chi xoj sahchik panak'ux</t> <t>Eh ma' naaketelaaj ta qawach</t> <t>ruuk' i ti' k'axik k'ahchi' qak'ulum?</t>", "25": "<t>Re' hoj xama' qakuy ta chik raansil i ti' k'axik,</t> <t>xa je' chik qeremaj wach ak'al i qati'jolal noq inqik'raaj.</t>", "26": "<t>QaJaaw Dios, maa qoh akanaa' chi qutkeel,</t> <t>qoh atoob'eej la' qoh ako'leej chaketelaaj qawach.</t>"}