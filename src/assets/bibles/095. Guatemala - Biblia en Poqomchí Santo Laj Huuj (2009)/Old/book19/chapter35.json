{"1": "<pb/><t>QaJaaw Dios, kinatoob'eej, chaq'at kiwach i ki-ixowanik nuwach.</t> <t>Eh chak'ulb'ilej taqe i peleto inki a'n wuuk'.</t>", "2": "<t>Je'-oq pulato ch'ihch' ko'lemb'al iib' awajaawriik.</t> <t>Eh je'-oq cha chop cha ch'ihch' reh chi nee kinako'leej.</t>", "3": "<t>Chayeew weh awajaawriik je'-oq jino'q q'aslaj ch'ihch',</t> <t>reh chi nee kinako'leej pan kiq'ab' i ki-ixowanik nuwach.</t> <t>Eh cha q'or chi re' hat naa ako'liniik weh.</t>", "4": "<pb/><t>Chi je' re', neenkimol chi elik</t> <t>ruum kik'ixiik taqe inkaaj nukanteesjiik.</t> <t>Eh nee wo' inkimol chi elik ruum kik'ixiik</t> <t>taqe inkaaj kiyojom nuk'ux.</t>", "5": "<t>Neeta naq imb'aan keh ruum i ruánjel i QaJaaw Dios,</t> <t>je' rukab' imb'aan reh i rutuus ixiim noq inkutarik reje wulu' ruum i teew.</t>", "6": "<t>Je' ta naq neenq'equmrik,</t> <t>je' ta naq neenkalb'eesjik i kib'eeh ruum i ruánjel i QaJaaw Dios.</t>", "7": "<pb/><t>Ruum re' keh xkikoj nuxirob'aal, xkik'ot i chaamlaj jul</t> <t>reh chi nee kinq'ehb'ik chupaam, xanaah re' xama' xta wo' numahk.</t>", "8": "<t>Eh nee ta naq insacharik kiwach chi ma' keht'al,</t> <t>xirob' kiyejaam, re' ta naq i keh neekiqajik chupaam.</t> <t>Eh re' ta naq i keh neekiq'ehb'ik chupaam i chaamlaj jul kik'otom.</t>", "9": "<pb/><t>Chi je' re', ma' k'isiin ta neensuuqb'ik nuk'ux i hin,</t> <t>ruum neenwilow chi re' QaJaaw Dios neenko'linik weh.</t>", "10": "<t>Eh chu'nchel i wánima neenuq'or chi je' wili:</t> <t>QaJaaw Dios ma' awach ta chi je' rukab' i hat</t> <t>ruum re' taqe ti' wilkeeb' xako'leej taqe pan kiq'ab' i kow kiib'.</t> <t>Xako'leej taqe i neb'aa' pan kiq'ab' inq'uchwik chib'ih keh, kinko'q.</t>", "11": "<pb/><t>Wilik taqe yiib' wach kina'ojb'al kitz'aqwik numahk, kinkipech'uj,</t> <t>xanaah re' xama' xta wo' numahk.</t>", "12": "<t>Re' hin i nub'an otob'il keh re' chik i yiib' wach inki a'n weh chi jilow,</t> <t>xa re' nkaaj chi inyoj nuk'ux.</t>", "13": "<t>Eh noq xkian i yaab'ilaal xnukoj i nuq'eq' so' ruum ti' nuk'ux chikiij.</t> <t>Eh chu'nchel nuk'ux xnuk'ihpechej i nutiij chikiij chi ma' nub'anam ta nuwa' nuhaa'.</t>", "14": "<t>Re' hin xtib'ik nuk'ux chikiij, je' taqe wamigo,</t> <t>je' taqe was nuchaaq' xnub'an keh.</t> <t>Nik' wach noq intib'ik nuk'ux chi riij i nutuut,</t> <t>je' re' i xnub'an kekeh, ma' xnukanaa' ta wo' naq i tiij chikiij.</t>", "15": "<pb/><t>Eh noq xinq'ehb'ik panti' k'axik i hin,</t> <t>re' keh junokiik taqe chi nukaqse'ljiik,</t> <t>xa je' cho ma' weht'al kiwach xkian kiib'.</t> <t>Eh xkimol kiib' ma' inkikanaa' ta rub'aan weh i ti' k'axik.</t>", "16": "<t>Xa ma' suq ta chik i nub'an kuum ruum xa kinkikaqse'laaj chik,</t> <t>xa nkiqirich'eej chik naah ikehruum i kijosq'iil chi nunaah.</t>", "17": "<pb/><t>QaJaaw Dios, ¿Ko nik' chik najtiil naa nuk'ulum i ti' wili?</t> <t>Jaaw chako'leej tii wánima, chako'leej riij i nuk'achariik,</t> <t>pan kiq'ab' i je' taqe josq'laj kaq b'ahlam re' re'</t>", "18": "<t>Chi je' re', neenuq'or rib'iral aawotob'il chikiwach</t> <t>i ruk'ihaal tinamiit inkimol kiib'.</t> <t>Eh neenuyeew aaloq'il xa aha' pantaq ruk'ihaal tinamit.</t>", "19": "<pb/><t>Reh chi ma' nee ta kielik korik i ki-ixowanik</t> <t>nuwach chi xama' xtarub'ehel.</t> <t>Eh ni xata re' naq' kiwach nee nkimutz'muteej</t> <t>ruum i ma' nkaaj ta nuwach chi xama' xtarub'ehel.</t>", "20": "<t>Eh ma' nkisik' taj i wihik pansuqkiil k'uxliis.</t> <t>Re' la' i yiib' wach inkiyejaa' wach chi jot'b'al keh</t> <t>tinamit ma' xtaj i yiib' wach k'ahchi' keeb'.</t>", "21": "<t>Re' keh xa nkik'er chik kichii' chuq'orariik chi je' wili:</t> <t>Atoob' tii re' hoj xti xqilow ruuk' naq'qawach</t> <t>chib'ih i xub'an, inki taqe chi wiij.</t>", "22": "<pb/><t>QaJaaw Dios, re' hat aweht'al chi ma' xta numahk.</t> <t>Maacanaa' chi je' re' inki a'n weh.</t> <t>Eh makinakanaa' chi wutkeel.</t>", "23": "<t>Wajaaw hat nuDios, kinab'iraj tii, okeen chi wiij.</t> <t>Kinako'leej ruum re' hat aweht'al chi korik wach nuk'ux.</t>", "24": "<t>Eh chaq'at q'orik chi nunaah ruuk' irub'ehel</t> <t>ruum re' hat korik wach ak'ux.</t> <t>Reh chi ma' nee ta kinkikaqse'laaj taqe i ki-ixowanik nuwach.</t>", "25": "<t>Reh chi ma' nee ta nkiq'or chi je' wili:</t> <t>Xti je' aj wo' naq re' inqaaj chi naa ruk'ulum re',</t> <t>eh xti xqajot' chi manlik, ma' inko'q ta taqe.</t>", "26": "<t>Ma' k'isiin la' neenchalik kik'ixiik taqe</t> <t>xasuq chik kik'ux noq k'ahchi' nuk'ulum i ti' k'axik.</t> <t>Eh ma' k'isiin wo' neenchalik kik'ixiik</t> <t>i xiik' naah i kajaawriik inki a'n kiib' chi nuwach i hin.</t>", "27": "<pb/><t>Eh re' inkaaj chi naaweliik korik nee ta naq kitz'uyinik</t> <t>ruum rusuqkiil kik'ux, nee ta naq inkiq'or chi je' wili:</t> <t>Re' QaJaaw Dios nim rajaawriik, q'e' imponik chuwach</t> <t>chi suq naa ruwihiik i rumoso, inko'q ta naq taqe.</t>", "28": "<t>Re' hin QaJaaw Dios,</t> <t>ruuk' nuchii' naa nuq'orom chi korik wach ak'ux.</t> <t>Eh chu'nchel q'iij naa kaat nuloq'em.</t>"}