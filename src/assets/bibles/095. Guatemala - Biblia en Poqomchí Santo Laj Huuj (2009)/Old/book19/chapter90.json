{"1": "<pb/><t>QaJaaw Dios, xa re' wo' hat ti ko'linik qeh pampeet,</t> <t>eh xakok'ahchi' wo' kooj ako'leem yu'naak.</t>", "2": "<t>Eh noq komajaa' i natz'uhkrisaj i yuuq' k'ixkaab',</t> <t>i wach ak'al, taqe i k'achareel wilkeeb' chupaam,</t> <t>xa hat wo' cho Dios, eh je' wo' chi juneliik.</t>", "3": "<pb/><t>Re' hat i naasutej wo' chik chi pooq i winaq.</t> <t>Noq inaq'or chi naa wo' chik kisutiniik chi pooq, kisutinik wo' hoq.</t>", "4": "<t>Xti korik noq re' jinaj miil haab' chawee hat,</t> <t>xa je' rukab' noq xik'ik i q'iij eew,</t> <t>eh xa je' naa nik'ik kiib' ixib'-oq ora reh aq'ab'.</t>", "5": "<pb/><t>Re' ruk'achariik i winaq xa je' jino'q xohk'risanik</t> <t>inasach wach chi jumehq'iil, je' naa nik'ik qeerjoq ruum i rooq ha'.</t> <t>Xa je' rukab' i ch'ahn, ink'ihik pan wahq'eq.</t>", "6": "<t>Chawil i ch'ahn reh xasuq chik i k'ihik i rub'an pan wahq'eq,</t> <t>eh paruxq'eqiil inb'ooyrik, eh inkimik chi jumpech.</t>", "7": "<pb/><t>Xti korik noq re' hat i nayeew aajosq'iil chi qanaah, inasach qawach.</t> <t>Eh insahchik qana'ojb'al chi jumpech.</t>", "8": "<t>Ruum chu'nchel i qamahk i ruyib'kiil wach qana'ojb'al</t> <t>pansaqum wilik chawach i hat.</t>", "9": "<t>Eh xti korik chi re' qak'achariik naa asacham wach ruum aajosq'iil,</t> <t>eh jarub' haab' qak'achariik xa je' nik'ik junjiiq' chi uxlab'al.</t>", "10": "<t>Ruum re' hoj xalajeeb' wo' ru kajwinaq haab'</t> <t>qoh k'acharik, eh re' taqe i xti q'e' kow, kajwinaq haab' kik'achariik.</t> <t>Eh chi q'e' najt nee qoh k'acharik, xaruti'kiil k'uxliis,</t> <t>xa kowlaj kamanik i ruk'am chaloq.</t> <t>Eh re' i ju'jun chi haab' jumehq'iil inik'ik je' rukab' i qak'achariik.</t>", "11": "<pb/><t>Ma' jino'q ineht'alinik reh nik' wach i sachooj neena a'n ruuk' aajosq'iil.</t> <t>Ma' jino'q ineht'alinik reh ko aha' neemponik i ransil aajosq'iil</t>", "12": "<t>Chayeew qeh chi naab'jik chi xama' najt ta rooq i qak'achariik,</t> <t>reh chi neenqareq qana'ojb'al chub'anariik</t> <t>i holohik imponik chawach i hat.</t>", "13": "<pb/><t>QaJaaw Dios, Â¿konik' chik najtiil naa aye'em</t> <t>aajosq'iil chi qanaah?</t> <t>Chaketelaaj wo' chik qawach i hoj, hoj amoso.</t>", "14": "<t>Chak'uhtaaj qeh chi jumehq'iil aawotob'il.</t> <t>Chi je' re' ma' k'isiin ta suq kiil qak'ux</t> <t>noq neenqatz'uyej awach nik' chik najtiil i qak'achariik.</t>", "15": "<t>Chayeew jarub'-oq haab' qeh i suq laj k'acharik</t> <t>je' rukab' noq xqak'ul i k'ih laj haab' chi ti' k'axik.</t>", "16": "<t>Chayeew qeh chi naab'jik taqe aakamaj i hoj, hoj amoso.</t> <t>Eh re' taqe i qiih qamaam neenkilow wach aaloq'il.</t>", "17": "<t>Re' ta naq i rotob'il i QaJaaw Dios nee ruyeew chi qanaah.</t> <t>Xti re' ta naq i reh neentoob'inik qeh chi manlik ruuk' i qakamaj</t> <t>reh chi nee qoh elik korik ruuk' i neenqa a'n.</t>"}