{"1": "<pb/><t>QaJaaw Dios, chaq'at i q'orik chi nunaah,</t> <t>cha q'or chi ma' xta numahk.</t> <t>Eh kinako'leej chikiwach i tinamit ma' kinimanik taj.</t> <t>Kinako'leej chuwach i winaq aj jot'ool ma' holohik tamb'anik.</t>", "2": "<t>Ruum re' hat,</t> <t>hat nuDios ye'el rukowiil nuk'ux.</t> <t>¿Chib'ih reet noq xinsahchik panak'ux? Eh</t> <t>¿chib'ih reet noq xa eliik ti' nuk'ux kuum i ki-ixowanik nuwach?</t>", "3": "<pb/><t>QaJaaw Dios, chayeew weh asaquumaal,</t> <t>je' wo' i korik.</t> <t>Re' re' neekik'amwik nub'eeh reh chi nee kinponik chupaam aapaat,</t> <t>wilik pana santo laj ye'aab' Sión.</t>", "4": "<t>Eh noq neekimponik chuwach aa artaal QaJaaw Dios</t> <t>ar neenutz'uyej awach ruuk' arpa.</t> <t>Ruum re' hat, hat nuDios</t> <t>ti ye'wik rusuqkiil nuk'ux.</t>", "5": "<pb/><t>Eh xnuq'or wo' chi je' wili:</t> <t>¿Chib'ih reet noq q'e' intib'ik nuk'ux</t> <t>eh chi xa re' chik taqe re' i nukapaaj?</t> <t>Xanaah re' re' hin ch'iklik wo' naq nuk'ux ruuk'</t> <t>i nuDios koneeruyeew q'ab' weh chi nee nuloq'ej,</t> <t>eh chi nee kiruko'leej, kinki.</t>"}