{"1": "<pb/><t>Hat taq tinamit, wilkaat taq chi junsuut</t> <t>i wach ak'al chab'iraj taq i naa nuq'orom.</t>", "2": "<t>Wilik taq awajaawriik, taq i hat ma' nimaq ta taq awach,</t> <t>chi b'ehoom, chi neb'aa' chab'iraj taq.</t>", "3": "<t>Re' hin naa nuq'orom i nimaq kiwach na'ojb'al.</t> <t>Eh naa nuq'orom i nimaq kiwach kapeew.</t>", "4": "<t>Eh naa nuq'orom taq aweh i na'ojb'al xiik' naah k'ayewal wach,</t> <t>ruuk' i arpa naa nutz'uyiniik noq naa nuq'orom taq aweh.</t>", "5": "<pb/><t>¿Chib'ih reet noq naa nuyo'jiik noq neenk'u'loq i ti' k'axik chi nunaah.</t> <t>Eh je' wo' noq neenkian weh i ti' k'axik i aj ixowaal?</t>", "6": "<t>Re' keh inkiyeew kik'ux chinaah i kib'ehomal.</t> <t>Eh q'e' inkinimb'isaj kiwach ruum ma' k'isiin i chib'ih keh.</t>", "7": "<t>Xa re' la' xama' awach ta wo' hoq i neeruko'leej riib' ruuk' i chib'ih reh</t> <t>ruum ma' nee ta ruyeew riib' chi nee ruloq' i ruk'achariik ruuk' i Dios.</t>", "8": "<t>Ma' awach, taj i neerub'an ruloq'ariik chi nee ta inko'ljik riij i ruk'achariik</t> <t>ruum ma' nee ta wo' inkuyjik tz'aaq.</t>", "9": "<t>Eh ma' awach taj i neerub'an ruloq'ariik i ruk'achariik</t> <t>chi ma' ta neenkimik reje chi jumpech ayu' wach ak'al.</t>", "10": "<pb/><t>Eh ink'utinik chi chu'nchel i k'achareel kikimik reje.</t> <t>Nik' wach noq inkimik i wilik runa'ojb'al</t> <t>je' wo' re' noq inkimik i ma' xta runa'ojb'al,</t> <t>re' kib'ehomal tokoom chik aj eh inkahnik.</t>", "11": "<t>Re' keh atoob' ta kikojom</t> <t>pankib'ihnaal i ruhujil i kak'aal</t> <t>xama' naa ta wo' rukahniik keh chi jumpech.</t> <t>Ruum re' i jul naakimuhqiik wii'</t> <t>naa rukahniik chi kiye'aab' chi jumpech.</t>", "12": "<t>Re' k'achareel ayu' wach ak'al ma' naa ta ruk'achariik ayu' chi juneliik,</t> <t>xanaa wo' rukimiik reje, je' rukab' noq kikimik reje i chikop.</t>", "13": "<pb/><t>Re' taqe inkich'ikaa' kik'ux xa chi kib'il kiib',</t> <t>je' wo' taqe inkiyeew kik'ux chinaah i kib'ehomal je' wili kiooj kuxoq wii'.</t>", "14": "<t>Eh naakik'ulum keh je' rukab' inkik'ul i tentzun noq kimuq'ub'jiik,</t> <t>eh re' i korik wach kik'ux naa ruq'atwiik kiwach na' ponoq i q'iij.</t> <t>Re' keh naa kikahniik chi ma' xta chik kajaawriik,</t> <t>re' kijuul naa rukahniik chi kiye'aab' chi jumpech.</t>", "15": "<t>Raaj i hin re' QaJaaw Dios naa ruko'liniik reh i wánjel nut'iosil</t> <t>ma' naa ta rukahniik chi muqlik chi jumpech, naa la' ruk'amam johtoq ruuk'.</t>", "16": "<pb/><t>Re' hat mantib'ik ak'ux wila' awach i xb'ehoomrik,</t> <t>eh wi xuyejaa' ruholohaq paat.</t>", "17": "<t>Ruum na'kimoq ma' naa ta ruk'amam reje i rub'ehomal.</t> <t>Ni xata re' i runimaal wach naa ruk'amam reje chi riij.</t>", "18": "<t>Atoob' ta naq enche yohb'aal wach suq kiil ruk'ux</t> <t>noq ko k'acharik i rub'an ayu' wach ak'al.</t> <t>Atoob' ta naq ye'aroq runimaal wach kuum i tinamit,</t>", "19": "<t>Naa ruponiik i q'iij noq naa rukimiik.</t> <t>Eh ma' naa ta chik rilom wach i saqum chi jumpech.</t>", "20": "<t>Re' ju'jun chi k'achareel ma' rureq ta chi riij.</t> <t>Atoob' ta yohb'aal wach b'ehomal xanaa wo'</t> <t>rukimiik reje, je' rukab' noq kikimik reje i chikop.</t>"}