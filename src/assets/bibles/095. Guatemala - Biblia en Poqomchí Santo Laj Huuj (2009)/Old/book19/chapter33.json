{"1": "<pb/><t>Re' taq i hat korik wach ak'ux,</t> <t>suuqb'oq taq ak'ux ruuk' i QaJaaw Dios cha tz'uyej taq wach.</t>", "2": "<t>Chatz'uyej taq wach ruuk' arpa i QaJaaw Dios.</t> <t>Chatz'uyej taq wach ruuk' chee' q'ooj wilik ruk'ahamil wach.</t>", "3": "<t>Chatz'uyej taq wach ruuk' ak' tz'uuy.</t> <t>Chaq'ojej taq aq'ooj chi loq'oomb'al reh i QaJaaw Dios.</t>", "4": "<t>Ruum re' i ruq'oral i QaJaaw Dios xti korik,</t> <t>re' chu'nchel i ruyejaam ink'uhtanik reh chi korik wach ruk'ux.</t>", "5": "<t>Re' QaJaaw Dios xtimponik chuwach i korik, ruch'ihil i rub'ehel.</t> <t>Eh re' ruk'axb'al wilik chi junsuut i wach ak'al.</t>", "6": "<pb/><t>Re' i QaJaaw Dios xa ruuk' i ransil i ruq'oral xuyejaa' i taxaaj,</t> <t>je' wo' chu'nchel chib'ih jariik i wilkeeb' chupaam.</t>", "7": "<t>Re' wo' reh i molwik kiwach taqe ha' i rumol kiwach pantaq chaamlaj jul,</t> <t>eh i ruyejaa' taqe chii' palaw.</t>", "8": "<pb/><t>Chayohleej taq wach i QaJaaw Dios i hat i wilkaat taq wach ak'al.</t> <t>Je' wo' taq i hat i k'acharik taq i na a'n chinaah i wach ak'al chayohleej taq i Dios.</t>", "9": "<t>Eh ruuk' wo' ransil i ruq'oral i Dios xkorjik chu'nchel i chib'ih jariik i wilik.</t> <t>Noq xuq'or i reh chi naa rukorjiik xkorjik wo' hoq.</t>", "10": "<pb/><t>Re' QaJaaw Dios i rusach wach chi jumpech</t> <t>inkiyejaa' wach rub'aan chu'nchel i ma' kinimanik ta reh.</t>", "11": "<t>Raaj i rukapaaj rub'aan i QaJaaw Dios reh,</t> <t>eh i ruyejaa' cho wach paránima, ma' jaruuj naa rusahchiik wach.</t>", "12": "<t>Atoob' reh i tinamit i re' k'achlik Dios i rukoj chi ruDios,</t> <t>re' wo' re' rusik'im cho wach chi rutinamiit.</t>", "13": "<pb/><t>Re' QaJaaw Dios kopan taxaaj i rilow chaloq i tinamit wach ak'al,</t> <t>eh ko ar wo' rilow chaloq i kina'ojb'al.</t>", "14": "<t>Ko ar chupaam i ruye'aab' i rilow chaloq</t> <t>nik' wach i kik'achariik i tinamit wach ak'al.</t>", "15": "<t>Re' wo' QaJaaw Dios xyej-anik reh i kánima,</t> <t>ruum aj re', reht'al wo' chu'nchel chib'ih jariik i k'ahchi' keeb'.</t>", "16": "<pb/><t>Ma' jino'q i reey neenko'ljik xa ruum i ruk'ihaal soldado.</t> <t>Eh re' kow i rub'an riib' ma' nee ta ruko'leej riib' xa ruum chi ma' k'isiin i ransil.</t>", "17": "<t>Atoob' ta ruuk' kawáyu neerutik'aa' q'aq'inik jino'q xama' nee ta wo' ruko'leej riib'.</t> <t>Eh nik' ta naq kowiil neerub'an riib' xama' nee ta wo' ruko'leej riib'.</t>", "18": "<pb/><t>Raaj taqe i kiye'wik runimaal wach,</t> <t>je' wo' taqe i kiye'em kik'ux ruuk' i QaJaaw Dios re' wo' reh incha'jinik keh.</t>", "19": "<t>Eh nee wo' inko'ljik i kánima ruum i qajaaw chuwach i kimik,</t> <t>eh ma' nee ta ruyeew q'ab' chi nee kikimik ruum wi'jaleel.</t>", "20": "<pb/><t>Re' hoj ruuk' QaJaaw Dios qaye'em qak'ux,</t> <t>ruum re' reh intoob'inik qeh, eh i ruko'leej i qánima.</t>", "21": "<t>Eh ma' k'isiin ta nsuuqb'ik i qánima ruuk' i QaJaaw Dios</t> <t>ruum chi ch'iklik qak'ux ruuk' i rusantolaj b'ihnaal.</t>", "22": "<t>QaJaaw Dios, nee ta tiinaketelaaj qawach,</t> <t>je' rukab' inqaaj chi neena a'n quuk'.</t>"}