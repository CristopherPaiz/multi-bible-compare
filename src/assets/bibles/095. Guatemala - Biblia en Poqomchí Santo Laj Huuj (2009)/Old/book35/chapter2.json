{"1": "<pb/><t>Re' hin je' wili i xnuq'or:</t> <t>Re' hin xa eliik naawuy-eem chi na'lik weh,</t> <t>chi je' jino'q aj cha'joom chinaah i paat inkiko'leej wii' kiib' i tinamit.</t> <t>Eh naa wilom chib'ih pa' nee kiruchaq'weej</t> <t>wii' i QaJaaw Dios, ruuk' i xnupahqaaj reh.</t>", "2": "<pb/><t>Eh re' i QaJaaw Dios je' wili xuq'or weh:</t> <t>Chatz'ihb'aaj chuwach i tz'ilom ab'aj i naanuk'uhtaam i aweh panasaq wiriik.</t> <t>Eh holohik rutz'ihb'jiik cha a'n reh chi neenkireq chiriij i nee ki-ilwik wach.</t>", "3": "<t>Xa re' la' re' i naanuk'uhtaam aweh,</t> <t>ma' naa ta pee ruk'ulariik chi jumehq'iil,</t> <t>konaa pee awuy-eem nik'-oq najtiil,</t> <t>xa re' la' ma' naa tarik'iikwach,</t> <t>korehtaal ink'ularik noq naaruponiik i ruq'ijiil.</t>", "4": "<t>Re' hat re' naa atz'ihb'aam re' chi re' taqe</t> <t>i q'e' nimaq kiwach inki a'n kiib' naa kojiik chi re' chi ma' re'.</t> <t>Re' i korik wach kik'ux ruum chi kiye'em kik'ux</t> <t>chunimjiik i Dios naa kireqem i juneliik k'acharik, inki.</t>", "5": "<t>Re' taqe i aj Caldeo je' kikab' i xohk'reel,</t> <t>xa re' jot'ooj inki a'n q'e' nimaq kiwach inki a'n kiib' ma' nelik ta korik inki a'n</t> <t>Eh xama' manlojik ta wo' keh inkiq'uch reh i tinamit,</t> <t>je' kikab' i nimlaj rujuul kamnaq xa uy-inik i rub'an,</t> <t>je' kikab' i kimik xama' nhi'lik ta chi jumpech.</t> <t>Ruum aj re' xata wo' jarub' i tinamit inkichop naah.</t>", "6": "<t>Xa re' la' naaruponiik i q'iij noq naakikaqse'ljiik</t> <t>kuum i tinamit,</t> <t>je' wili i naa kiq'orom reh pankitz'uuy:</t> <t>Re' taq i hat aj Caldeo xat b'ehomrik taq ruuk'</t> <t>i ma' re' ta wo' taq aweh q'e' taq ti' i naa ak'ulum.</t> <t>¿Kojaruuj i namay taq rumolariik wach</t> <t>ab'ehomal ruuk' i xa naq'uch taq chaloq? inko'q taqe.</t>", "7": "<pb/><t>Re' taq i hat aj Caldeo chi ma' aweht'al taq</t> <t>naa kojiik k'oloq taq cha naah i xa q'uch taq chib'ih keh.</t> <t>Eh naa taq ab'arb'otiik ruum ayo'jiik</t> <t>naa wo' chik kiq'uchum taq aweh</t> <t>i aq'uchum taq cho keh taq i hat.</t>", "8": "<t>Ruum k'ih seht chi tinamit xa q'uch taq chib'ih keh taq i hat,</t> <t>naakimolom cho kiib' i keh</t> <t>chi q'uchariik chu'nchel i chib'ih taq aweh i hat.</t> <t>Eh naa taq kaat kiye'em chutojariik</t> <t>chu'nchel taq amahk,</t> <t>ikaansanik xa a'n taq chupaam taqe i tinamit xa a'n taq wii' ileq'.</t>", "9": "<pb/><t>Eh q'e' taq ti' i naa ak'ulum,</t> <t>ruum i naa nujisaj taq apaat ruuk' i xa inawelq'aaj taq keh i tinamit.</t> <t>Eh xakapaaj taq i hat chi ruuk' i re' taq naa ako'leem awiib' chuwach i ti' k'axik</t>", "10": "<t>Ruuk' taq i xa a'n re' re' xak'uhtaaj taq kik'ixb'ilaal</t> <t>awach taq aweh wilkeeb' panapaat.</t> <t>Eh ruum chi xasach taq wach i hat i ma'</t> <t>k'isa tinamit naa wo' rusachariik taq awach i hat.</t>", "11": "<t>Eh wita kiq'orik taqe ab'aj ch'ikaab' reh i paat,</t> <t>eh wita kiq'orik taqe i ruche'el i paat</t> <t>nee wo' naq inkiq'or i keh chi wilik taq amahk, inki Dios.</t>", "12": "<pb/><t>Re' taq i hat q'e' taq ti' i naa ak'ulum</t> <t>ruum i na a'n taq ikaansanik, ileq',</t> <t>eh ruuk' i re' inayejaa' taq aatinamiit chi korik.</t>", "13": "<t>Re' i QaJaaw Dios nim rajaawriik je' wili i xuq'or:</t> <t>Re' hin naanusacham wach ruuk' q'aaq' i chib'ih keh i yiib' wach kina'ojb'al,</t> <t>re' i xkiq'uhtisaj cho wii' kiib', xama' xta naa rokiik wii', inki.</t>", "14": "<t>Eh naaruponiik i q'iij noq naaruq'orariik i ruq'oral i Dios,</t> <t>naarunujiik chinaah i wach ak'al,</t> <t>je' rukab' noq i nujik i palaw ruuk' i nim ha'.</t>", "15": "<pb/><t>Eh re' taq i hat inaxohk'riisaj taq i aka'jaah ak'ula't q'e' ti' i naa ak'ulum,</t> <t>xa xilakeej taq i k'ah laj ha' xayeew taq keh chi uuk'jik,</t> <t>reh chi xkik'uhtaaj kik'ixb'ilaal.</t>", "16": "<t>Eh naa wo' kesam i runimaal taq awach i hat, naa wo' kik'uhtaam taq ak'ixb'ilaal,</t> <t>ruum re' i QaJaaw Dios naa ruye'em i ti' k'axik taq cha naah,</t> <t>je' naa k'ah laj ha' i naa ruye'em taq aweh chi uuk'jik.</t> <t>Naa reh teesjiik taq i runimaal awach.</t>", "17": "<t>Re' i yiib' wach na'ojb'al xa a'n taq Líbano naarusutiniik cho cha naah taq i hat,</t> <t>i kikantesjiik taq i kichikoop taq xa a'n.</t> <t>Re' taqe i re' naa taq atojom wach,</t> <t>naa ruchaliik i ti' k'axik taq cha naah ruum ikaansanik taq a'nam,</t> <t>ruum taqe i yiib' wach taq xa a'n chupaam i tinamit</t> <t>noq xa a'n taq chaloq i leq' chupaam taqe i ju'jun chi tinamit.</t>", "18": "<pb/><t>¿Chib'ih kamaj i tiyoox i xa hat taq titz'aqwik reh?</t> <t>¿Mi wilik rajaawriik re' taq aadios</t> <t>xa haab'isamaj xama' kiq'orik ta wo' hoq?</t> <t>Re' taqe re' xa pan chukuj q'orik kik'amwik.</t> <t>¿Nik' wach noq inayeew taq ak'ux chikinaah i xa winaq kitz'aqwik reh?</t>", "19": "<pb/><t>¿Chib'ih reet noq inaq'or taq reh i tiyoox chee'</t> <t>chi naarik'raam riib', eh naq'or taq reh i tiyoox ab'aj chi naa rupahiik johtoq?</t> <t>Re' re' xama' nee ta wo' kiq'orik ruum xama' k'achalkeeb' ta wo' hoq,</t> <t>atoob' ta naq iq'omamaj kiwach chi oro, chi plata.</t>", "20": "<t>Eh re' i k'achlik Dios reh wilik chupaam i ruSantolaj paat,</t> <t>Eh xanoq wo' intz'aplojik kichii' chuwach chu'nchel i wilkeeb' wach ak'al.</t>"}