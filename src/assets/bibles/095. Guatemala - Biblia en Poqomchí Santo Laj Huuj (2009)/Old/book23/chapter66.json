{"1": "<pb/><t>Re' i QaJaaw Dios je' wili i xuq'or:</t> <t>Re' i taxaaj nuye'aab',</t> <t>re' i wach ak'al ye'aab' reh i wooq wilik.</t> <t>¿Mi koruman re' chi nee taq inayejaa' jino'q i paat nu ihi'limb'aal?</t> <t>Eh ¿aha' wilik i ye'aab' naa nuhi'liik wii'?</t>", "2": "<t>¿Mi ma' re' wo' re' hin</t> <t>xinyej-anik reh chu'nchel i wilik</t> <t>noq xkitoq'aa' wihik?</t> <t>Re' hin i nuketelaaj kiwach taqe i neb'aa',</t> <t>taqe i ma' nimaq ta kiwach,</t> <t>re' taqe kiye'wik ruloq'il i nuq'oral.</t>", "3": "<t>Re' taqe i yiib' wach kina'ojb'al</t> <t>noq inkiyok' ralaq i b'ooyax chi kimayiij,</t> <t>je' naa kansanik kas kichaaq' inki a'n</t> <t>Eh noq inkiyok' ralaq i tentzun je' naa tz'i' inkiyok' ralaq.</t> <t>Eh noq inkiyeew chi kimayiij i wach i ki trigo je' naa rukik'eel ahq inkiyeew,</t> <t>noq inkik'at i insensia je' naaloq'inik tiyoox inki a'n</t>", "4": "<t>Re' hin naa nusik'im wach i ti' k'axik naa nuye'em chikinaah,</t> <t>re' ruuk' i naa kiyo'jiik ruum, ruum noq xnusik' naq</t> <t>kiwach xama' xinkinimaj ta wo' hoq,</t> <t>eh noq xnuq'o'reej naq taqe</t> <t>xama' xinkib'iraj ta wo' hoq.</t> <t>Eh re' chik xkian i ma' nwaaj ta wach i hin,</t> <t>re' chik i xkisik' wach inyojwik nuk'ux i hin, inki i Dios.</t>", "5": "<pb/><t>Re' taq i hat i nayeew taq rajaawriik i ruq'oral</t> <t>chab'iraj taq i ruq'or i QaJaaw Dios chi je' wili:</t> <t>Re' taqe i ki-ixowanik taq awach wuum i hin,</t> <t>je' wili inkiq'or taq aweh:</t> <t>Re' ta naq taq aaWaJaaw nee ruyeew chee ruloq'il taq cha naah,</t> <t>inqaaj qilom chi suq taq ak'ux, inki taqe.</t> <t>Xa re' la' re' keh naa kikahniik chi se'lb'al taqe.</t>", "6": "<t>Re' i choqik imb'aan cho chupaam i tinamit, chupaam i rupaat i Dios.</t> <t>Re' reh chalik i rub'aan chuq'ajariik wach keh</t> <t>i ki-ixowanik taq awach inki a'n taq aweh.</t>", "7": "<pb/><t>Re' i santo laj tinamit Sión</t> <t>je' rukab' ixoq chi jumehq'iil x-aasjik jinaj k'isa rak'uun,</t> <t>noq komajaa' i rutik'aa' i ruti'kiil.</t>", "8": "<t>¿Mi wilik re' ix-ib'irinik</t> <t>i x-ilwik reh chi naa ruk'ulariik taqe re'?</t> <t>¿Mi neentahmik re' i tinamit chi jumehq'iil?</t> <t>¿Mi wilik re' i tinamit xa ruuk' i jinaj q'iij neentahmik?</t> <t>Ma' chih taj xa re' la' re' i tinamit Sión</t> <t>xa chi jumehq'iil naa ruk'ihaaxb'iik.</t>", "9": "<t>Eh ¿Nik' wach noq ma' nee ta</t> <t>nuyeew q'ab' chi naa ruk'ihaaxb'iik?</t> <t>Ruum re' wo' hin kinye'wik q'ab'</t> <t>chi naa ruwihiik kak'uun kixq'uun, i aj Sión, inki i Dios.</t>", "10": "<pb/><t>Eh nee ta naq insuuqb'ik taq ak'ux</t> <t>i hat ruuk' i tinamit Jerusaleem.</t> <t>Re' taq i tik'axwik reh, ti okoq taq pansuqkiil k'uxliis</t> <t>i xat oq'ik taq chi riij i tinamit re' re'.</t>", "11": "<t>Re' i tinamit Jerusaleem</t> <t>naa taq kaat ruk'uxlaam,</t> <t>naa ruye'em taq rusuqkiil ak'ux,</t> <t>korehtaal inch'iklojik taq ak'ux.</t>", "12": "<t>Ruum re' QaJaaw Dios je' wili xuq'or:</t> <t>Re' hin naa nuye'em rusuqkiil</t> <t>taq ak'ux i hat taq aj Jerusaleem, chi je' jino'q rooq ha'.</t> <t>Re' i tinamit naakik'amaam taq chaaweh i kib'ehomal</t> <t>chi je' rukab' i nim ha', chi k'uxumb'al taq aweh</t> <t>naa taq kiq'unem awach je' rukab' imb'aan reh ha'lak'un.</t>", "13": "<t>Re' hin naa nuye'em rusuqkiil taq ak'ux,</t> <t>je' rukab' i rub'an i tuutb'ees noq i ruyeew rusuqkiil kik'ux taqe i rak'uun rixq'uun.</t> <t>Eh ar taq naa areqem rusuqkiil ak'ux Jerusaleem, inki.</t>", "14": "<pb/><t>Eh noq naa taq awilom chi je' re', naa taq rusuuqb'iik ak'ux,</t> <t>naa rukowjiik taq ak'ux, je' rukab' i k'im xa rax chik wach.</t> <t>Re' i QaJaaw Dios neentoob'inik keh taqe i raj kamanoom.</t> <t>Eh naa ruye'em i rujosq'iil chikinaah i ki-ixowanik wach.</t>", "15": "<t>Re' i QaJaaw Dios yejal xaq q'aaq naa ruk'uliik iloq.</t> <t>Re' teew naa ruk'uliik iloq wii'</t> <t>xa je' chik rukab' i kareta reh q'aq'inik,</t> <t>xan qop chik noq naa ruchaliik rik'sam i rujosq'iil.</t>", "16": "<t>Xti korik chi re' i QaJaaw Dios</t> <t>ruuk' q'aaq', ruuk' ch'ihch' k'ulq'as, naa ruye'em</t> <t>taqe panti' k'axik i yiib' wach kina'ojb'al.</t> <t>Eh ma' k'isiin taqe i naa rukansam.</t>", "17": "<pb/><t>Re' i QaJaaw Dios je' wili i xuq'or:</t> <t>Naa rusahchiik kiwach</t> <t>i wilik kisantohiil inkisaqb'isaj kiib',</t> <t>i kiloq'inik taqe reh i tiyoox,</t> <t>chupaam i ye'aab' uhtz'ub'.</t> <t>Eh taqe i kik'uxwik reh i kitib'kaal ahq,</t> <t>i kitib'kaal i ch'ooh, i ch'uwa' kiwach.</t>", "18": "<pb/>Re' hin weht'al inkikapaaj, inki a'n Naa ruponiik i q'iij chi naa numolom kiwach i tokoom tinamit, reh reh wach kiq'orik wii'. Eh ar Jerusaleem naakilom chi re' hin wilik nuloq'il.", "19": "Re' hin naa nuye'em i ehtalil, re' i koxikahnik chi k'achalkeeb' naa nutaq'aam taqe reje chupaam taqe i tinamit wili: Tarsis, Lidia, Fut Tubal, Javán, re' taqe i kichol q'aq'inik ruuk' flecha, chupaam taqe i tinamit wilkeeb' chi chii' i palaw. Re' taqe i re' ma' kib'iram taj, ni xata kilom i nuloq'il. Eh re' chik i keh naa kiq'oriik rib'iral i nuloq'il chupaam taqe i tinamit.", "20": "<pb/>Naakesam chaloq chupaam chu'nchel i tinamit taqe i re' ruuk' aatinamiit. Wilik i naa kichaliik pan kareta, rij kawáyu, rij b'uurux, riij cameyo. Chu'nchel i re' je' taqe jinaj mayiij chi weh noq naa kik'uliik iloq Jerusaleem. Eh chupaam i nuSantolaj ye'aab' naa kikahniik chi je' taqe ink'ohnik laj mayiij inkik'am chaloq taqe i aj Israel chupaam i kulk saq kipaam.", "21": "Eh chi kixilak re' wilik taqe i naa nusik'im kiwach chi k'amal b'eeh aj tiij, re' ruuk' taqe i aj Levíta, inki QaJaaw Dios.", "22": "<pb/><t>Eh je' wo' chik wili i xuq'or:</t> <t>Nik' wach noq naa ruwihiik chi juneliik i ak' taxaaj,</t> <t>i ak' wach ak'al</t> <t>naa nutz'uhkrisam i hin je' wo' re' noq</t> <t>naa ruwihiik kik'achariik taqe awiih aamaam i hat,</t> <t>re' taq aab'ihnaal ma' jaruuj naa rusahchiik wach.</t>", "23": "<pb/><t>Rajlaal i ak' poh, eh rajlaal xamano chupaam i hi'limb'al q'iij</t> <t>naa ruchaliik kixuk'aam kiib'</t> <t>chi nuwach chu'nchel i tinamit.</t>", "24": "<t>Eh re' i naa kichaliik re' re',</t> <t>naakilom chi tuch'ulkeeb' i kiti'jolal i ma' xinimanik ta weh.</t> <t>Eh re' kihaahil ma' jaruuj naa kikimiik,</t> <t>ma' jaruuj naa ruchuhpiik i kiq'aq'al,</t> <t>na' k'ularoq i re' xiik' naah ti'kiil</t> <t>chi keh i tinamit, inki i Dios.</t>"}