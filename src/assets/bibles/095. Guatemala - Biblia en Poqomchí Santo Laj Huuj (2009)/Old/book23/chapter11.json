{"1": "<pb/><t>Eh chi kixilak taqe i riih rumaam i Isaí, jinaj naa rasjiik reje,</t> <t>je' rukab' noq ink'ihik johtoq i rutoxl i chee'.</t>", "2": "<t>Re' reh, re' i ruxlab'al i Dios naa ruwihiik ruuk' chi juneliik.</t> <t>Eh re' re' naa ruye'wiik runa'ojb'al, naa rutijiniik reh, re' naa rukuuhtaniik i rukorkiil.</t> <t>Re' wo' reh naa ruye'wiik rukowiil ruk'ux,</t> <t>je' wo' i ruyohljiik wach i Dios.</t>", "3": "<t>Ma' naa ta ruq'atam i q'orik</t> <t>chinaah i ju'jun wila' ma' chih ru mahk.</t> <t>Eh ma' naa ta rub'anam i q'ataj q'orik ruuk' i xa naa rib'iram.</t>", "4": "<t>Eh parub'ehel naa ruq'atam i q'orik chikinaah i neb'aa',</t> <t>naa rutoob'eem taqe i ma' nimaq ta kiwach.</t> <t>Ruuk' i ruq'oral naa ruye'em taqe chutojariik i kimahk i kib'anik ti' k'axik.</t> <t>Eh xa ruuk' i junhuup chi ruxlaab' naa rukaansam taqe i yiib' wach kina'ojb'al.</t>", "5": "<t>Re' reh xa re' i rub'ehel naa rub'anam,</t> <t>xa re' i rukorkiil naa rub'anam, naa rutiq'aam riib' ruuk' taqe i re'.</t>", "6": "<pb/><t>Eh re' xojb' jinaj naa kiwihiik wii' ruuk' i tentzun.</t> <t>Re' i b'ahlam jinaj naa kiwihiik wii' ruuk' i rak'uun kaprax.</t> <t>Eh re' i rak'uun wakax jinaj naa kianam wii' kiwa' ruuk' i kaq b'ahlam,</t> <t>eh xa jinaj chi k'isa k'un naa rucha'jiniik keh.</t>", "7": "<t>Eh re' ixoq wakax jinaj naa kiwihiik wii' ruuk' ixoq oso,</t> <t>eh jinaj naa ruwihiik wii' i kak'uun.</t> <t>Eh re' kaq b'ahlam k'im chik i naa ruk'uxum, je' rukab' i b'ooyax.</t>", "8": "<t>Re' jino'q i k'isa k'un</t> <t>naa rub'anam ruk'o'niik chinaah i rujuul i nimlaj aaq'.</t> <t>Re' i koxukanaa' ch'uch'ik</t> <t>naa ruye'em i q'ab' chinaah rusuuq' josq'laj aaq' eh ma' naa ta ruk'uxariik.</t>", "9": "<t>Eh ma' xta chik jot'ooj naa rub'aan.</t> <t>Ma' xta chik ti' k'axik chinaah i santo laj yuuq' Sión,</t> <t>ruum naa runujiik chinaah i wach ak'al i runa'ojb'al i Dios</t> <t>je' rukab' noq i nujik i palaw chinaah i wach ak'al.</t>", "10": "<pb/><t>Eh na' ponoq i q'iij re' re',</t> <t>re' i naa rasjiik reje chi kixilak i riih rumaam i Isaí, naa rukahniik chi jinaj ehtalil</t> <t>chikiwach i tinamit. Eh re' keh naa kojiik chi rusik'ariik,</t> <t>re' i ruye'aab' naa ruwihiik wii' xiik' naah holwochiil.</t>", "11": "<t>Eh chupaam taqe i q'iij re' re', re' i</t> <t>QaJaaw Dios naa ruketelaam kiwach i aj Israel.</t> <t>Eh naa rumolom cho kiwach i wilkeeb' Asiria, i wilkeeb' Egipto,</t> <t>i wilkeeb' Elam, i wilkeeb' Sinar, wilkeeb' Hamat,</t> <t>i wilkeeb' chupaam taqe i tinamit wilkeeb' chi chii' i palaw.</t>", "12": "<t>Re' reh jinaj ehtalil i naa rujosam chikiwach i tinamit,</t> <t>chi xumol wo' chik kiwach i rutinamiit.</t> <t>Re' taqe i aj Judá,</t> <t>i aj Israel kitukem kiib' chi junsuut i wach ak'al.</t>", "13": "<t>Re' i aj Efraín,</t> <t>ma' naa ta chik kixowaam kiib' kuuk' i aj Judá.</t> <t>Re' taqe i ki-ixowanik</t> <t>wach taqe i aj Judá naa rusachariik kiwach.</t>", "14": "<t>Re' taqe re' naa kojiik parookb'aal q'iij chi peleto kuuk' i aj filisteo.</t> <t>Eh naa kiq'uchum i chib'ih keh i tinamit wilkeeb' reje pareelb'aal q'ij.</t> <t>Eh je' wo' taqe i aj Edom, i aj Amón, i aj Moab</t> <t>re' chik i keh naa kitaaq'anik reh taqe re'.</t>", "15": "<t>Eh re' i QaJaaw Dios naa ruchiqsam i palaw ar Egipto.</t> <t>Eh naa rutaq'aam reje i tz'a'laj teew chinaah i nim aha' Éufrates</t> <t>ruuk' i re' naa ruchiqsam i wuquub' i q'ab'.</t> <t>Reh chi re' i tinamit neenkian</t> <t>ik'ik ar chi ma' naa ta kesam i kixijab'.</t>", "16": "<t>Reh chi naa kireqem kib'eeh i ruqox i rutinamiit noq naa kik'iik ar,</t> <t>re' taqe i ma' naa ta rusachariik kiwach chupaam i ye'aab' Asiria,</t> <t>je' rukab' i xub'an i QaJaaw Dios</t> <t>noq xresaj taqe chaloq i rutinamiit ar Egipto.</t>"}