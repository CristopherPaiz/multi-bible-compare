{"1": "<pb/><t>Re' QaJaaw Dios je' wili i xuq'or: Chayeew taq rusuqkiil kik'ux,</t> <t>eh chayeew taq rusuqkiil kik'ux i nutinamiit.</t>", "2": "<t>Chaq'or taq keh ruuk' q'unil, i aj Jerusaleem chi manlik chik i ti' k'axik xkik'ul,</t> <t>eh naa wo' chik keliik reje i wilkeeb' wii'.</t> <t>Re' hin ma' k'isiin chik i tojb'al kimahk xnuyeew</t> <t>ruum i kiyiib' wach na'ojb'al.</t> <t>Eh xnukuy chik i kimahk, inki.</t>", "3": "<pb/><t>Eh jinaj i k'erik chii' chuq'orariik chi je' wili chupaam i ye'aab' chiq yuuq':</t> <t>Chayejaa' taq chi korik awánima chuk'ulariik i QaJaaw Dios.</t> <t>Eh cha yejaa' taq i rub'eeh,</t> <t>je' rukab' noq inyejeb'jik i rub'eeh i wilik chi ajaab'esil.</t>", "4": "<t>Chu'nchel i ye'aab' juulaq paam,</t> <t>taqe inajt naah yuuq', naa rub'aan k'ixkaab' reh.</t> <t>Eh re' taqe i b'eeh b'uuk'laq paam naa rub'aan chijiik wach keh,</t> <t>re' taqe i b'eeh yok yok wach naakiye'ariik chi korik.</t>", "5": "<t>Eh re' i QaJaaw Dios naa ruk'uhtaam i ruloq'il,</t> <t>chu'nchel i tinamit naaki-ilwik wach pankomonil.</t> <t>Re' wili korik, ruum re' i QaJaaw Dios inq'orik reh, inki.</t>", "6": "<pb/><t>Eh je' wo' chik wili i xq'orarik cho weh: Chak'er aachii', inki.</t> <t>¿Chib'ih jariik i naa nuq'orom? kinki reh.</t> <t>Re' naa aq'orom re' chi re' i kik'achariik i tinamit xa je' rukab' i rax ch'ahn,</t> <t>eh re' runimaal kiwach je' rukab' i rixmak'al</t> <t>i ch'ahn inpuhlujik wataq yuuq' k'ixkaab'.</t>", "7": "<t>Korik wo' hoq chi re' i rax ch'ahn xa re' yu' inchiqik.</t> <t>Re' i uhtz'ub' xa re' yu' inchiqik ruum i tz'a'laj teew i ruyeew chee QaJaaw Dios,</t> <t>je' re' noq insahchik wach i kik'achariik i tinamit.</t>", "8": "<t>Re' i ch'ahn inchiqik, eh re' i uhtz'ub' inchiqik wo' hoq.</t> <t>Eh re' i ruq'oral i QaJaaw Dios, ma' jaruuj naa rik'iik wach, inki cho weh.</t>", "9": "<pb/><t>Re' hat johteen chinaah i yuuq', cha q'or</t> <t>keh i aj Sión i q'orik holohik rib'irjiik.</t> <t>Eh cha q'or keh i aj Jerusaleem,</t> <t>chi naa rik'iik i kiyo'jiik.</t> <t>Nee wo' naq'or keh i aj Judá chi je' wili:</t> <t>Chalik taq reh aaWaJaaw aaDios chako'ljiik.</t>", "10": "<t>Re' QaJaaw Dios naa ruk'uliik iloq ruuk' i rajaawriik,</t> <t>re' chik i reh naa rub'aniik taaq'anik.</t> <t>Eh xuk'am chaloq i kitojb'aal</t> <t>nik' nimaal i xuko'leej taqe chaloq.</t>", "11": "<t>Re' wo' reh naa rucha'jiniik reh i rutinamiit chi,</t> <t>je' rukab' i rub'an i cha'jen tentzun,</t> <t>i ruyeew taqe i koq chi' ruk'ux.</t> <t>Eh ruuk' q'unil i rub'esaj taqe ixoq tentzun ko kok' taq i kak'uun.</t>", "12": "<t>¿Mi wilik i neerub'an rupajariik</t> <t>i palaw ruuk' i paam i q'ab',</t> <t>eh neerub'an rupajariik paam i taxaaj ruuk' taqe ju' q'ab'?</t> <t>¿Mi wilik i neerub'an rupajariik i runimaal i wach ak'al,</t> <t>eh neerub'an rupajariik inajt kinaah yuuq' ruuk' jino'q i pajb'al?</t>", "13": "<t>¿Mi wilik inq'orik reh i QaJaaw Dios ruuk' chib'ih taqe i rub'an?</t> <t>¿Mi wilik ixtijinik reh i QaJaaw?</t>", "14": "<t>¿Mi wilik xkojwik runa'ojb'al i QaJaaw Dios?</t> <t>¿Mi wilik xq'orik reh chi parub'ehel naa ruq'atam i q'orik,</t> <t>eh xk'uhtanik reh i nimaq wach na'ojb'al,</t> <t>ixtijinik reh ruuk' taqe i runa'ojb'al?</t>", "15": "<t>Chuwach i QaJaaw Dios</t> <t>re' taqe i nimaq tinamit,</t> <t>xama' xta kiokik wii', xa je' taqe junt'uur chi ha'.</t> <t>Eh xa je' taqe kikab' i pooq inye'arik pan pexu.</t> <t>Re' taqe i tinamit kotimaj kiij chi ha',</t> <t>xa je' rukab' noq insahchik wach i pooq.</t>", "16": "<t>Eh re' taqe i chikop wilkeeb' Líbano, ma' nee ta naq kimanlojik chi mayiij.</t> <t>Ni xata naq neemanlojik i chee' wilkeeb' ar chi k'atb'al reh i mayiij.</t>", "17": "<t>Chu'nchel i nimaq tinamit,</t> <t>xama' xta kiokik wii' chuwach i QaJaaw Dios.</t> <t>Xti korik chi ma' xta kitz'aaq chuwach i reh.</t>", "18": "<t>¿Awach taq aj uuk' naa apajam i runimaal wach i QaJaaw Dios?</t> <t>¿Mi nee taq inapaj ruuk' jino'q xatz'aqoj tiyoox?</t>", "19": "<t>Re' aj ch'eyel ch'ihch' i ruyejaa' i tiyoox,</t> <t>eh re' aj ch'eyool i ruyulej i oro chi riij,</t> <t>eh i ruyejaa' rukarena chi plata, eh i rulekaa' chi ralaq.</t>", "20": "<t>Re' neb'aa' reh</t> <t>i rusik' i chee' ma' moohrik taj i ruyeew reh i aj sehk,</t> <t>eh ruuk' i re' inyejeb'jik i rutiyoox,</t> <t>re' aj sehk xa holohik chik i ruyejeb'jiik i rub'an</t> <t>xa re' la' xama' ink'uyu'jik ta wo' hoq.</t>", "21": "<t>¿Mi ma' aweht'al mi ma' ab'iram taq re' hat?</t> <t>¿Mi ma' q'orooj taq cho rib'iral aweh pampeet re'?</t> <t>¿Mi ma' aweht'al taq re' hat i xa re' wo' rutz'uhkriik chee wach ak'al?</t>", "22": "<t>Chi re' QaJaaw Dios ko ar wilik</t> <t>cho kochinaah i taxaaj, imb'urwik naah i wach ak'al.</t> <t>Eh re' i tinamit wilkeeb' wach ak'al xa je' taqe kok' chili'l noq i rilow.</t> <t>Eh re' i taxaaj, xa je' inteharik wach itz'ihy i rub'an, re' ruuk' inokik chi perpat.</t>", "23": "<t>Re' QaJaaw Dios i rusutej taqe chi xama' xta</t> <t>kiokik wii' i winaq nimaq kiwach inki a'n kiib'.</t> <t>Eh i rusach kiwach taqe i k'amal kib'eeh i tinamit.</t>", "24": "<t>Re' keh naakik'ulum keh</t> <t>je' rukab' i ruk'ul i tik koha'lakuun koxtikarik panak'al,</t> <t>komajaa' i ruk'am raa' chi korik.</t> <t>Eh noq re' i QaJaaw Dios i ruyeew chaloq i teew chinaah inchiqik.</t> <t>Eh noq i ruyeew chaloq i kaq suut teew jab'</t> <t>ink'amarik reje chi xa je' ma' ahl ta laj sohk'.</t>", "25": "<t>Eh re' i santo laj Dios i rupahqaaj chi je' wili:</t> <t>¿Awach taq aj uuk' nee kinapaj, awach i nee rureq chi je' nukab' i hin? inki.</t>", "26": "<t>Re' taq i hat ti tz'ehtanoq taq johtoq pan taxaaj,</t> <t>Eh ¿Awach inyej-anik taqe re' noq inaq'or taq i hat?</t> <t>re' i QaJaaw Dios nim rajaawriik xyej-anik keh.</t> <t>Re' reh xye'wik reh pan kiye'aab',</t> <t>eh xukoj rub'ihnaal.</t> <t>Eh ma' xta jino'q i ma' ta xuyeew paruye'aab'.</t>", "27": "<t>Eh re' taq i hat aj Israel i hat taq riih rumaam i Jacob.</t> <t>Chib'ih reet noq inaq'or taq chi je' wili:</t> <t>¿Chib'ih reet noq re' Dios xama' qohrutoob'eej ta wo' hoq</t> <t>ruuk' i ti' k'axik inqak'ul, tiki taq?</t>", "28": "<t>¿Mi ma' aweht'al, mi ma' ab'iram taq re' hat</t> <t>chi re' i QaJaaw Dios xa wilik wo' chaloq najtir,</t> <t>eh chi re' reh xyej-anik reh chu'nchel i wilik wach ak'al?</t> <t>Re' reh ma' q'uhtik taj,</t> <t>ma' k'uhlik taj i raansil, re' runa'ojb'al ma' aha' ta chi je'.</t>", "29": "<t>Re' reh i ruyeew ruman raansil i q'uhteel.</t> <t>Eh i ruyeew ransil i ma' xta k'isinoq ransil.</t>", "30": "<t>Re' taqe k'ijool kiq'uhtik,</t> <t>re' taqe i kow kiib' ink'uhlik i kaansil, eh kiq'ehb'ik wo' hoq.</t>", "31": "<t>Eh re' taqe i kiye'em kik'ux ruuk' i QaJaaw Dios</t> <t>xa eliik naa ru aak'b'iik i kaansil. Eh</t> <t>naakixik'iniik chi</t> <t>je' rukab' taqe i xihk,</t> <t>xama' naa ta wo' kiq'uhtik, naakib'eeh xama' naa ta wo' ruk'uhliik i kaansil.</t>"}