{"1": "<pb/>Je' wili xk'ularik noq wilik chi reyil Judá i Acaz rak'uun i Jotam, riih i Uzías. Eh re' i Rezín wilik chi reyil Siria, ruch'ihil i rak'uun i Remalías, Peka i b'ih wilik chi reyil Israel, xiooj naq chi kipletohjiik i aj Jerusaleem, xa re' la' xama' xkian ta wo' okik.", "2": "<pb/>Eh xponik rib'iral kuuk' i riih rumaam i reey David, je' wili xkiq'or reh i reey Acaz: <pb/>Re' taqe i aj Siria, i aj Efraín, naa ruchaliik kipletoheem aatinamiit, inki taqe. Eh re' keh xchalik kib'arb'otiik ruum kiyo'jiik. Xa je' chik rukab' noq kik'uyu'jik i nimaq chee' ruum i kowlaj teew.", "3": "Eh re' i QaJaaw Dios je' wili i xuq'or reh i Isaías: <pb/>Yu'naak i hat awuch'ihil awak'uun Sear-jasub i b'ih, hiy taxaaj inik'ik wii' i rooq ha' tuqlik, ar taq neenareq i reey Acaz chupaam i b'eeh inooj wii' i ha' imb'aan wii' i tz'ajooj.", "4": "Je' wili i neenaq'or reh: Chawik'raaj awiib' maa rub'an kiib' ak'ux, mat yo'jik chuwach i Rezín kireey i aj Siria ruch'ihil i rak'uun Remalias Peka i b'ih, kireey i aj Israel. Re' taqe i yohb'aal wach kijosq'iil re' re' xama' xtaj i naa kianam, xa je' kikab' i ki'ib' chi ju' sii' intzub'ik rusib'eel.", "5": "Re' i kireey i aj Siria ruch'ihil taqe i aj Efraín, ruch'ihil i rak'uun Remalias, xkiyejaa' wach nik' wach noq naa kichaliik chi peleto awuuk', je' wili i xkiq'or:", "6": "Yu'naak taq taq chi peleto kuuk' i aj Judá, neenqachop naah i kiye'aab', neenqakoj ar chi reey i rak'uun i Tabeel, inki taqe.", "7": "Eh re' i QaJaaw Dios je' wili i xuq'or: <pb/><t>Re' inkiq'or re' re', ma' jaruuj naa kianam rub'aan, ma' jaruuj taq naa ak'ulum i re'.</t>", "8": "<t>Ruum re' i Siria, re' i tinamit Damasco inchopwik naah.</t> <t>Eh re' i Damasco, re' i tinamit Resín inchopwik naah.</t> <t>Eh re' taqe i riih rumaam i Efraín</t> <t>xa pan ho'oob' rukajwinaq haab' insacharik wach,</t>", "9": "<t>Eh re' i aj Efraín, re' i tinamit Samaria inchopwik naah.</t> <t>Eh re' i wilik chi reyil ar re' rak'uun Remalias Peka b'ih.</t> <t>Eh wila' ma' xat nimanik taq i hat, naa taq ak'ulum aweh</t> <t>je' rukab' i ti' naakik'ulum i aj Efraín, inki.</t>", "10": "<pb/>Re' i QaJaaw Dios xuq'oreej wo' chik chaloq i Acaz i kireey i aj Judá je' wili i xuq'or reh:", "11": "<pb/>Re' hin, hin aaDios cha pahqaaj jino'q i ma' ilooj taj nim wach, reh chi neenk'utinik ko paruchamiil i ak'al, oon ko chupaam i runajtiil paam i taxaaj, inki.", "12": "<pb/><t>Eh re' i reey Acaz je' wili i xuq'or:</t> <t>Re' hin ma' nee ta nupahqaaj aweh</t> <t>i re' ruum ma' ruk'ul taj chi nee tinupaj inki.</t>", "13": "<pb/><t>Eh re' i Isaías je' wili i xuq'or:</t> <t>Chab'iraj taq i hat, i hat taq riih rumaam i reey David:</t> <t>¿Mi ma' ch'iklojik taq ak'ux re' ruuk' i kijot'ariik</t> <t>i jalal ruq'oral i Dios taq i na a'n,</t> <t>ruum konawaaj wo' taq rujot'ariik i nuDios?</t>", "14": "<t>Eh re' i QaJaaw Dios wilik i rehtalil naa ruk'uhtaam taq chaawach.</t> <t>Re' chi jinaj k'isa q'ahxoq ma' reht'al ta</t> <t>wach q'orinik winaq naa rasjiik jinaj k'isa rak'uun.</t> <t>Emanuel i rub'ihnaal naa rukojom, inki (re' iraaj ruq'orom chi re' Dios wilik quuk')</t>", "15": "<t>Eh xa riis kaab', xa sas la' lecha</t> <t>naa ruk'uxlaam wii' riib' noq naa ruk'ih korehtaal i rureq chi riij</t> <t>i ma' holohik taj, i holohik.</t>", "16": "<t>Eh re' i k'isa k'un noq komajaa' ta rusik' wach</t> <t>i holohik chi xilak i ma' holohik taj.</t> <t>Re' taqe i ki'ib' chi reey inayohleej taq kiwach</t> <t>naa rukahniik chi ma' jino'q chik i</t> <t>i k'achareel naa ruwihiik pan kiye'aab'.</t>", "17": "<pb/><t>Eh re' i QaJaaw Dios naa ruye'em i ti' k'axik taq cha naah i hat,</t> <t>chikinaah taq aatinamiit ma' jank'al ta nk'ularik,</t> <t>i rutohq'iik cho ruch'aqam riib' i tinamit Efraín ruuk' i tinamit Judá.</t> <t>Re' i ti' k'axik wili</t> <t>re' i kireey i aj Siria naa ruk'uliik b'anoq.</t>", "18": "<pb/><t>Re' QaJaaw Dios naa ruyuq'eem taqe</t> <t>reje i aj Egipto wilkeeb' chi' taq nim ha'.</t> <t>Eh naa ruyuq'eem taqe reje i aj Asiria,</t> <t>eh re' keh je' kichalik nimaq utz',</t> <t>winaq kaab' noq naa kichaliik.</t>", "19": "<t>Re' taqe re' xa je' chik kikab' i nimaq utz',</t> <t>i winaq kaab' noq naakipuhkaam kiib'.</t> <t>Eh naa kojiik pantaq jul,</t> <t>pantaq paat ab'aj, pantaq k'iix,</t> <t>wataq k'im chub'anariik keh i aj Judá.</t>", "20": "<t>Eh re' i QaJaaw Dios</t> <t>chupaam i q'iij re' re' naa ruye'em q'ab' reh i kireey</t> <t>i aj Asiria chi naa ruchaliik</t> <t>rub'anam i ti' k'axik keh,</t> <t>je' na naa rujotzom i rismaal kinaah,</t> <t>i kusinchii', i rismaal pan kisekan.</t>", "21": "<pb/><t>Eh chupaam i q'iij re' re', xa jinaj chik chi ixoq wakax,</t> <t>eh xa ki'ib' chik chi ixoq tentzun i naa ruk'isam i jinaj chi winaq.</t>", "22": "<t>Eh nik' chik kik'ihaal</t> <t>i naa kikahniik chi k'achalkeeb',</t> <t>ruuk' chik sas paam lecha,</t> <t>ruuk' riis winaq kaab' naa kik'uxlaam kiib'.</t>", "23": "<pb/><t>Eh chupaam i q'iij re' re',</t> <t>re' i ye'aab' i nelik naq wii'</t> <t>i ma' k'isa uuva jinaj miil naq chi tumiin</t> <t>re' ruuk' i plata i tz'aaq,</t> <t>naa rukahniik chi xa kaq k'iix,</t> <t>xa k'iixmoq'ool chik i naa rupoq'iik cho ar.</t>", "24": "<t>Eh konaa chik kik'amam kiflecha noq naa kokiik chupaam i ye'aab' re' re'</t> <t>ruum xa i kaq k'iix, xa k'iixmoq'ool naa rupoq'iik chuwach.</t>", "25": "<t>Eh ma' naa ta chik rub'anam</t> <t>chi naa kab'ixeem wach i ye'aab' re' re',</t> <t>inkab'ixeej naq wach.</t> <t>Ruum re' i ye'aab' re' re',</t> <t>xa ch'ahn chik i naa rupoq'iik chuwach.</t> <t>Xa wakax, xa tentzun chik i naa kianam kiwa' chuwach.</t>"}