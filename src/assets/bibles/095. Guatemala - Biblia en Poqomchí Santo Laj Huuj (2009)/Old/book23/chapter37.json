{"1": "<pb/>Eh noq xrib'iraj i reey Ezequías i xq'orarik reh, xuxih i ruso' chi riij, q'as wach itz'ihy chik i xukoj chi riij rehtalil chi xtib'ik ruk'ux. Eh xooj chupaam i rupaat i QaJaaw Dios.", "2": "Xutaq'aaj taqe ruuk' i Isaías rak'uun i Amoz jalal ruq'oral i Dios, i Eliaquim inilwik reh i wilik parupaat i reey, i Sebna i aj tz'ihb', haa' taqe i k'amal kib'eeh i aj tiij, q'as wach kiso' xkikoj reje.", "3": "Eh noq xi ponik, je' wili i xkiq'or reh i Isaías: <pb/>Re' hoj je' wili i xuq'or cho qeh i reey Ezequías chi naa qaq'orom aweh chuwach i q'iij wili, wilkooj chupaam i runimaal ti'kiil k'uxliis, jinaj i ti' k'axik xama' nqakuy ta chik, xa je' chik rukab' ixoq achk'isiin ma' nk'ulik ruk'ux ma' xta chik raansil.", "4": "Atoob' wila' xrib'iraj i ruDios i reh i xk'ulik, ruq'or Rabsaces nim wach k'amal b'eeh, xtaq'ab'jik cho ruum i kireey chutojariik i ru mahk chi riij taqe i xuq'or. Je' re' noq chub'an rutiij chi riij i qatinamiit reh chi ma' nee ta nsahchik kiwach nik' nimaal taqe i koxikahnik chi k'achalkeeb, inki taqe.", "5": "<pb/>Re' taqe i raj kamanoom i reey Ezequías xi ponik wo' chuq'orob'jiik i Isaías.", "6": "Eh re' Isaías je' wili i xuq'or keh: <pb/>Re' taq i hat je' wili i cha q'or taq ponoq reh i Ezequías. Re' i QaJaaw Dios je' wili i xuq'or: Maa ruyob'isaj riib' ruuk' taqe i q'orik xrib'iraj, i nub'ajariik xkian taqe i raj kamanoom i kireey i aj Asiria.", "7": "Re' hin naa nuye'em q'ab' chi naa ruponiik rib'iral ruuk' i kireey i aj Asiria chi jinaj i runimaal yo'jik naa ruchaliik chinaah. Ruum i re' naa wo' chik rusutiniik reje parutinamiit. Eh ar naa nukansam, inki i QaJaaw Dios, tiko'q taq ponoq reh.", "8": "<pb/>Re' Rabsaces nim wach k'amal b'eeh xunab'eej chi re' i ru reey xelik reje pan tinamit Laquis, xelik reje Jerusaleem, xponik rureq i ru reey chi peleto chik i rub'an kuuk' i aj Líbano.", "9": "Re' i Senaquerib i xrib'iraj chi re' i Tirhaca kireey i aj Etiopía xchalik chi q'aq'inik ruuk'. Eh re' kireey i aj Asiria wilik wo' chik taqe i xutaq'aaj reje ruuk' i Ezequías kireey i aj Judá, je' wili i xuq'or reje keh:", "10": "Re' i qareey i hoj, hoj aj Asiria je' wili i xuq'or cho chawiij: Re' i ruDios i ruyeew wii' ruk'ux inq'orarik reh ruum chi reh i tinamit Jerusaleem ma' jaruuj naa ruye'em q'ab' chi naa nuchopom naah, re' re' ma' korik taj, maa ruyeew riib' chi jot'arik.", "11": "Re' reh reht'al chib'ih i kianam i wihinaq taqe cho chi reyil ar Asiria. Re' keh xkuxik kisacham wach i xkaaj naq cho kisacham wach i tinamit Asiria. ¿Mi kore' chik i reh neeruko'leej riib' panuq'ab' re'?", "12": "Re' taqe i numaam wati't xkisach wach taqe i tinamit je' wili kib'ihnaal: Gozán, Harán, Resef, ruch'ihil taqe i riih rumaam i Edén, re' i xi k'acharik ar Telasar. ¿Mi xiko'ljik taqe i re' i tinamit re' re' ruum i ki dios?", "13": "¿Mi wilik kajaawriik re' i kireey i aj Hamat, i kireey i aj Arfad, i kireey i aj Sefarvaim, i kireey i aj Hena, i kireey i aj Joa? noq i rilow i reh, inki i qareey, inki taqe i aj taqareel.", "14": "<pb/>Eh re' reey Ezequías xuk'ul i huuj xkik'am chaloq i aj taqareel, eh xrilow wach chib'ih i ruq'or. Eh xooj chupaam i rupaat i QaJaaw Dios, ar xuhe' johtoq wach i huuj chuwach i QaJaaw Dios.", "15": "Eh xub'an rutiij chuwach i QaJaaw Dios je' wili i xuq'or:", "16": "QaJaaw Dios nim awajaawriik, hat qaDios i hoj, aj Israel, ar wilkaat pan taxaaj chi kixilak taqe i k'achaach wilik kixiik' Eh xa re' wo' hat i Dios wilkaat chikinaah i reey sut i wach ak'al. Re' wo' hat xatyej-anik reh i taxaaj i wach ak'al.", "17": "QaJaaw Dios kinab'iraj tii, chawilow i ruti'kiil qak'ux. Re' hat xab'iraj chik i xutaq'aaj cho ruq'orariik weh i Senaquerib kireey i aj Asiria, chu'nchel i xuq'or, ab'ajariik i hat QaJaaw Dios k'achalkaat chi juneliik.", "18": "QaJaaw Dios korik wo' chi re' taqe i kireey i aj Asiria ik'inaq taqe chaloq, kisacham wach taqe i tinamit.", "19": "Eh xkuxik kik'atam wach q'aaq' i kitiyoox taqe i tinamit re' re' ruum ma' re' ta wo' taqe manlik Dios xa chee' xa ab'aj wo' kiyej-aal. Xa ruyej-aniik winaq taqe ruum aj re' xkian rusachariik wach.", "20": "Yu'naak QaJaaw Dios, i nupahqaaj otob'il aweh chi qoh ako'leej pan kiq'ab' i aj Asiria. Ruuk' i re' neenkilow chi wilik awajaawriik chuwach taqe i wilik kajaawriik, eh chi xa re' wo' hat i jinaj chi Dios, inki parutiij.", "21": "<pb/>Eh je' wili i xutaq'aaj ruq'orariik i Isaías rak'uun i Amoz reh i Ezequías: <pb/>Re' QaJaaw qaDios i hoj, hoj aj Israel je' wili i xuq'or chawiij: Re' hin xb'iraj chik i rutiij chi riij i k'axkiil i ruk'am chaloq i Senaquerib kireey i aj Asiria.", "22": "Re' i QaJaaw Dios je' wili i xuq'or reh i kireey i aj Asiria: <pb/><t>Re' hat naa kaat kikaqse'laam i aj Sión</t> <t>je' rukab' i kaqse'eel i rub'an i k'isa q'ahxoq.</t> <t>Eh noq naa amolom chi elik re' taqe i aj Jerusaleem</t> <t>naakik'uyusam i kinaah.</t>", "23": "<t>Eh ¿Awach i xakaqse'laaj, i xaq'ehtaaj,</t> <t>i xab'aj, i xajosaj aq'oral chinaah noq inaq'or i hat?</t> <t>Re' i xa a'n reh chi je' re',</t> <t>re' i hin i Santolaj Dios ki Dios i aj Israel.</t>", "24": "<t>Re' hat xataq'aaj taqe reje aj taqareel</t> <t>chi nub'ajariik i hin, hin Dios, je' wili i xaq'or:</t> <t>Re' hin ruuk' i kajaawriik i nukareeta xin johtik chi q'aq'inik chikinaah i yuuq'.</t> <t>Eh xin johtik wo' chinaah inajt naah yuuq' Líbano,</t> <t>ar taqe xnuyok' i nimaq chee' chakaltee', taqe i sohchaj</t> <t>q'e' holohaq.</t> <t>Eh korehtaal ximponik chupaam i ye'aab'</t> <t>kitikim wii' i chee' q'e' holohaq.</t>", "25": "<t>Re' hin pan tokoom ye'aab'</t> <t>xnuk'ot nujul haa', eh xwuk'ej weh,</t> <t>eh xa ruuk' wooq xnuchiqsaj taqe i rooq ha' wilkeeb' naq cho Egipto, tiki.</t>", "26": "<t>¿Mi ma' ab'iram re' hat</t> <t>chi re' hin i k'achlik Dios xikapeb'inik cho reh najtir q'iij,</t> <t>eh chi re' hin xinyej-anik cho wach chi naa rub'aan?</t> <t>Eh yu'naak xnub'an chik ruum i re' nuyeew q'ab' aweh i hat chi xasach kiwach</t> <t>i tinamit wilik wo' naq kipaat inkiko'leej wii' kiib',</t> <t>eh xakanaa' chi ma' xta i wilkeeb' chupaam.</t>", "27": "<t>Re' taqe i patineel ar ma' xta kikowiil,</t> <t>xiyo'jik, xik'ixiik.</t> <t>Ruum aj re' xi kahnik chi xa je' taqe ch'ahn,</t> <t>xa je' taqe k'im, je' kikab'</t> <t>i ch'ahn kipoq' nah taq paat,</t> <t>ink'atarik ruum i rutz'a'iil i teew inchalik pareelb'aal q'iij.</t>", "28": "<t>Re' hin weht'al chik chu'nchel</t> <t>ayejaam wach, eh chib'ih taqe i naa a'nam.</t> <t>Eh weht'al wo' hoq chi xchalik ak'aah chi nunaah.</t>", "29": "<t>Ruum chi xchalik ak'aah,</t> <t>chi xajosaj aq'oral chi nunaah,</t> <t>je' naa nukojom i kotkot laj ch'ihch' chii' aaju'.</t> <t>Eh je' wo' naa nukojom ch'ihch' panachii' mek'b'al reje aweh,</t> <t>reh chi naa wo' chik asutiniik reje chupaam i b'eeh xat chalik wii',</t> <t>inki Dios, inki Isaías.</t>", "30": "<pb/><t>Re' Isaías je' wili i xuq'or reh i Ezequías:</t> <t>Re' i wili i rehtalil i naa ruk'ulariik,</t> <t>chupaam i haab' wili, eh chupaam i haab' jinaj</t> <t>xa re' i naakiwachum i poq'el trigo taq naa ak'uxum.</t> <t>Eh chupaam i roox haab' naa taq chik atikim atrigo</t> <t>naa taq atikim aa-uuva re' taq chik i wach naa ak'uxum.</t>", "31": "<t>Eh re' taqe i aj Judá</t> <t>konaakikahniik chi k'achalkeeb'</t> <t>naa wo' chik kik'ihaaxb'iik je' rukab' noq inwachinik i tik</t> <t>noq i ruk'am raa' chi korik.</t>", "32": "<t>Wilik taqe i aj Judá naa kikahniik chi k'achalkeeb' ar Jerusaleem.</t> <t>Eh wilik taqe i naa kikahniik chi k'achalkeeb' chinaah i yuuq' Sión.</t> <t>Re' i wili, re' i QaJaaw Dios naa rub'aniik ruuk' i runimaal i ruk'axb'al.</t>", "33": "<t>Re' i QaJaaw Dios je' wili i xuq'or:</t> <t>Re' i kireey i aj Asiria</t> <t>ma' jaruuj naa rokiik chi q'aq'inik pan tinamit Jerusaleem,</t> <t>ni xata ruuk' flecha, ni xata ruuk' i pulato ch'ihch',</t> <t>ma' naa ta kianam ookik atoob' ta naq neenkimol wach aak'al kijohtb'aal.</t>", "34": "<t>Re' i b'eeh xuk'am chaloq noq xchalik,</t> <t>ar wo' chik naa rusutiniik reje, xama' jaruuj ta wo' naa rokiik</t> <t>pan tinamit Jerusaleem, inki i QaJaaw Dios.</t>", "35": "<t>Re' hin naa nucha'jiniik reh,</t> <t>naa nuko'liniik reh i tinamit wili ye'b'al runimaal wach i nub'ihnaal i hin,</t> <t>ye'b'al runimaal wach i rub'ihnaal David waj kamanoom inki Dios, inki i Isaías.</t>", "36": "<pb/>Eh chupaam aq'ab' re' re' jinaj i ruánjel i QaJaaw xponik rukansaj taqe i kimolom naq wii' kiib' i aj Asiria jinaj siento miil ruuk' kajwinaq ruuk' hoob' miil chi soldado Eh chu'nchel i re' kamnaq chik taqe noq xsaq'ik chi junwaar.", "37": "Eh noq xrilow chi je' re' i Senaquerib i kireey i aj Asiria, xelik reje ar xuk'am reje i rutz'a'aamb'aal reh q'aq'inik, ar chik xooj wih-oq Nínive.", "38": "Eh re' i Senaquerib, noq loq'inik i rub'an parupaat i rudios Nisroc rub'ihnaal, xkikansaj i ki'ib' chi rak'uun, Adramelec, Sarezer i kib'ih. Ruum i re' xumol chi elik i Senaquerib ruch'ihil taqe i ru soldado, ar chik xiooj i Ararat, eh re' chik i rak'uun Esar-hadón i b'ih xokik chi reyil chi jilow."}