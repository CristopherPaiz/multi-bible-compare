{"1": "<pb/><t>Re' taq i hat aj Moab i akeb'aam taq awiib' panchiq yuuq' Sela,</t> <t>neerub'an chi nee taq i naataq'aaj</t> <t>i rak'uun tentzun chi rukooch i reey wilik Sión.</t>", "2": "<t>Re' taqe ixoq aj Moab naakikanab'jiik</t> <t>chi chii' i nim ha' Arnón.</t> <t>Eh naa kikahniik chi je' kikab'</t> <t>i kok' tz'ikin ma' nkireq ta kisuuq'.</t>", "3": "<t>Eh je' wili i neenkiq'or ponoq keh i aj Sión:</t> <t>Cha a'n taq otob'il qeh,</t> <t>chakoj taq qana'ojb'al,</t> <t>qoh ako'leej taq je' rukab' i rub'an i muuj parutz'a'iil i q'iij.</t> <t>Ruum re' hoj k'ahchi'kooj</t> <t>kisik'im i aj ixowaal reh i qakanteesjiik.</t>", "4": "<t>Eh nee ta tii nayeew</t> <t>taq qapatal panatinamiit,</t> <t>qoh ako'leej i hoj, hoj aj Moab</t> <t>chikiwach inkaaj qakanteesjiik, inko'q taqe.</t> <t>Re' taqe aj ixowaal naa wo' kikanteesjiik,</t> <t>ma' naa ta chik rilariik kiwach chinaah wach ak'al.</t>", "5": "<t>Eh jinaj i re' ruuk' i riih rumaam i reey David naa rokiik chi reyil.</t> <t>Re' reh naa ruwihiik otob'il ruuk',</t> <t>eh parukorkiil naa rub'anam i q'ataj q'orik,</t> <t>eh naa ruye'em reh i ju'jun aha' wilik iraaj.</t> <t>Eh re' rub'ehel naa rub'anam.</t>", "6": "<pb/><t>Re' hoj qeht'al chi re' taqe aj</t> <t>Moab ma' k'isiin ta inkinimb'isaj kiwach.</t> <t>Eh xa q'et q'et taqe,</t> <t>xa re' i yiib' wach na'ojb'al inki a'n ma' xta korik kuuk'.</t>", "7": "<t>Ruum aj re' chu'nchel i aj Moab,</t> <t>naa koq'iim ruum i ti' naakik'ulum.</t> <t>Eh ruum chi ma' naa ta chik kinik'eem</t> <t>wach kikaxlanwi'k inkorjik ruuk' i chiq uuva re' inkorjik cho ar Qir-hareset.</t>", "8": "<t>Naa ruchiqiik i kiye'aab',</t> <t>naa ruchiqiik wach i ki uuva</t> <t>chupaam i ye'aab' Hesbón,</t> <t>je' wo' chupaam i ye'aab' Sibna,</t> <t>naa ruchiqiik kuum i tokoom tinamit.</t> <t>Eh noq xub'an chaloq i uuva inkitik imponik ko chupaam i tinamit Jezer,</t> <t>eh imponik wo' naq ko chupaam i chiq yuuq',</t> <t>je' wo' chi chii' i palaw.</t>", "9": "<t>Ruum aj re', re' hin xa je' chik kinoq'ik aj Jezer,</t> <t>ruum naa rusachariik wach i ki uuva.</t> <t>Eh ti' nuk'ux noq kinoq'ik chikiij i aj Hesbón, i aj Eleale.</t> <t>Re' taqe re', ma' naa ta koqiim</t> <t>noq naa rusachariik wach i kitik,</t> <t>ko ruum chik i q'aq'inik naakik'erem kichii'.</t>", "10": "<t>Eh ma' naa ta chik ruwihiik suq kiil k'uxliis chupaam i kiye'aab'.</t> <t>Ma' awach ta chik i naa rutz'uyiniik</t> <t>chupaam i ye'aab' intikarik wii' i uuva,</t> <t>ma' naa ta chik kiyitz'im i riis.</t> <t>Ma' awach ta chik naa rusuuqb'iik ruk'ux,</t> <t>ruum re' hin naa wesam i rusuqkiil kik'ux.</t>", "11": "<t>Re' hin naa rutib'iik nuk'ux ruum</t> <t>i ti' k'axik naakik'ulum i aj Moab,</t> <t>i naakik'ulum i aj Qir-hareset.</t>", "12": "<t>Re' taqe i aj Moab naa wo' naq kojiik</t> <t>chinaah taqe inajt naah yuuq'</t> <t>chulooq'jiik taqe i tiyoox,</t> <t>xa re' la' xama' xta wo' chik inaakesam ruuk' i re'.</t>", "13": "<pb/>Re' i QaJaaw Dios re' taqe i ti' k'axik wili ruq'orom cho najtir chi naakik'ulum taqe i aj Moab.", "14": "Eh yu'naak re' QaJaaw Dios je' wili i xuq'or: <pb/><t>Re' taqe i aj Moab ach ixib' haab' naa kik'achariik, xa nupajam chik i q'iij,</t> <t>je' rukab' noq impajarik i q'iij reh i kamanoom.</t> <t>Eh naa rehtesjiik i kajaawriik, atoob' ta kik'ihaal wo' naq,</t> <t>xama' k'ih chik i naa kikahniik,</t> <t>eh ma' kow ta chik kiib', inki.</t>"}