{"1": "<pb/><t>Re' QaJaaw Dios je' wili i xuq'or: Kinab'iraj taq i hat, i tib'anik taq reh i korik,</t> <t>i tisik'wik taq weh.</t> <t>Chakapaaj taq riij awach taqe chaloq aamaam awati't, xat tz'uhk'rik taq cho wii'.</t> <t>Re' i je' kikab' ab'aj esamaj chaloq chupaam i saqrehp ab'aj.</t>", "2": "<t>K'oloq taq panak'ux i xikin aamaam Abraham, i qatuu Sara.</t> <t>Re' reh tz'uhk'risanik taq aweh,</t> <t>noq xnusik' cho wach i xa jinaj naq chi riib'.</t> <t>Eh noq xnukuxisaj, xk'ihaaxb'ik i riih rumaam.</t>", "3": "<t>Re' hin naa nuketelaam wach</t> <t>i tinamit Sión, re' i sacharik cho wach.</t> <t>Eh re' taqe i ye'aab' chiq yuuq' naa nusutem</t> <t>chi jinaj ye'aab' naa relik wii' i suq atoob',</t> <t>je' rukab' i rax paam ye'aab' Edén.</t> <t>Eh ar naa ruwihiik i suq kiil k'uxliis,</t> <t>naa rub'aan i tz'uuy, naa rib'irjiik taqe i q'ooj.</t>", "4": "<pb/><t>Re' taq i hat i wilkaat taq pankok' tinamit,</t> <t>pan nimaq tinamit kinab'iraj taq,</t> <t>re' hin naa nupuhkaam ruq'orariik taqe i tijinik naa nub'anam.</t> <t>Eh re' i nuk'uhb'aal naa rukamaniik chi kisaquum i tinamit.</t>", "5": "<t>Re' hin naa nub'anam i nuq'or,</t> <t>naa taqe nuko'leem tinamit,</t> <t>naa nuq'atam i q'orik chikinaah.</t> <t>Re' taqe i nimaq tinamit k'ahchi' kiinkuy-eem.</t> <t>Eh naakich'ikaam kik'ux ruuk' i wajaawriik.</t>", "6": "<t>Titz'ehtanoq taq johtoq pan taxaaj</t> <t>chatz'ehtaaj taq i wach ak'al.</t> <t>Re' taxaaj naa rusahchiik wach je' rukab' noq insahchik wach i sib'.</t> <t>Re' i wach ak'al naa rik'iik wach</t> <t>je' rukab' noq inik'ik wach itz'ihy,</t> <t>re' taqe i k'achareel naa rusahchiik kiwach chi je' insahchik wach i suutz'.</t> <t>Eh re' ko'lemb'al iib' i rukorkiil wach k'uxliis i nuyeew i hin reh juneliik.</t>", "7": "<t>Kinab'iraj taq i hat i tib'anik taq reh i rub'ehel</t> <t>i nak'am taq naah i nuk'uhb'aal,</t> <t>maayohb'isaj taq awiib' kuum i kikaqse'lanik taq aweh.</t> <t>Eh ma' rub'an taq kiib' ak'ux ruuk' taq ab'ajariik inki a'n</t>", "8": "<t>Ruum re' keh naa rusahchiik kiwach</t> <t>je' rukab' noq insahchik wach itz'ihy ruum i rumohil,</t> <t>oon je' rukab' noq inokik cho ruhahiil inooq' re' ruuk' i isb'.</t> <t>Eh re' i rukorkiil wach nuk'ux i hin, re' i ko'lemb'al iib' i nuyeew</t> <t>naa ruwihiik chi juneliik xa jar ch'iht pa' chi k'achareel i naakik'iik, inki Dios.</t>", "9": "<pb/><t>Xti qoh ab'iraj i hat, hat QaJaaw Dios,</t> <t>eh qoh atoob'eej ruuk' awajaawriik</t> <t>je' rukab' noq xako'leej i tinamit najtir q'iij.</t> <t>¿Mi ma' re' wo' re' hat xatkansanik reh i Rahab<f>[2]</f></t> <t>re' i je' nimlaj josq'laj chikop wilik pam palaw?</t>", "10": "<t>¿Mi ma' re' wo' re' hat xatchiqsanik reh i palaw</t> <t>noq xayejaa' jinaj i b'eeh chupaam,</t> <t>reh chi re' taqe aatinamiit</t> <t>ma' xta haa' xik'ik wii' reh chi xako'leej taqe?</t>", "11": "<t>Xti korik wo' hoq chi naa wo' chik</t> <t>kisutinik chaloq chupaam i ye'aab' Sión</t> <t>i xresaj taqe panti' k'axik i QaJaaw Dios.</t> <t>Eh naakik'erem kichii' chi tz'uuy,</t> <t>naa kireqem i suq laj wihik, ma' naa ta chik koq'iim.</t>", "12": "<pb/><t>Re' hin kinye'wik taq rukowiil ak'ux.</t> <t>¿Chib'ih reet noq tiyo'jik taq kuum i winaq xakimik keh?</t> <t>Re' keh naa rusahchiik kiwach je' rukab' noq insahchik kiwach i ch'ahn.</t>", "13": "<t>¿Chib'ih reet noq xinsahchik taq panak'ux i hin,</t> <t>hin taq xin tz'uhkrisanik cha weh?</t> <t>Re' hin xin ye'wik paruye'aab' i taxaaj, i wach ak'al.</t> <t>¿Chib'ih reet noq ma' k'isiin taq tiyo'jik</t> <t>kuum i xiik' naah kijosq'iil inkisik' chi riij nik' wach noq naa taq kisacham awach?</t> <t>Re' hin neenuq'at wach i kajaawriik</t>", "14": "<t>Re' taqe i minooj panti' k'axik naakeliik ar chi jumehq'iil.</t> <t>Ma' naa ta kikimiik i k'amooj taqe reje wii' chi prexohjik,</t> <t>eh ma' naa ta wo' chik kikuyum kiwa' kihaa'.</t>", "15": "<pb/><t>Re' QaJaaw Dios je' wili i xuq'or:</t> <t>Re' i hin taq aaWaJaaw aaDios</t> <t>Ajaab'ees Dios nim wajaawriik i nub'ihnaal.</t> <t>Re' hin xink'uysanik reh i palaw, xan teleninik chik i rub'ohl.</t>", "16": "<t>Re' hin xin ye'wik paruye'aab' taxaaj, i wach ak'al.</t> <t>Re' hin xin ye'wik i nuq'oral taq panachii',</t> <t>xat nuko'leej taq ruuk' i wajaawriik, eh je' wili i xnuq'or keh i aj Sión:</t> <t>Re' taq i hat, hat taq nutinamiit, kinki keh.</t>", "17": "<pb/><t>Chawik'raaj taq awiib' i hat taq aj Jerusaleem,</t> <t>na'lojoq taq aweh i xak'ul</t> <t>taq i ti' k'axik ruum taq amahk</t> <t>xa a'n noq xuyeew chee rujosq'iil i Dios taq cha naah.</t> <t>Je' jinaj kulk chi k'ahlaj ha' i xuyeew taq aweh,</t> <t>xat xohk'rik taq ruum.</t>", "18": "<t>Re' taq i hat ma' jino'q chik keh awak'uun, awixq'uun</t> <t>xi kahnik chi k'achalkeeb'</t> <t>chi nee taq tirutob'eej,</t> <t>chi nee inkik'am taq ab'eeh.</t>", "19": "<t>Re' taq i hat kiib' wach i ti' k'axik taq xak'ul,</t> <t>re' chi xsacharik wach taq aatinamiit ruuk' q'aslaj ch'ihch',</t> <t>eh ruuk' i wi'jaleel.</t> <t>¿Mi wilik ta wo' neen ketelinik taq awach</t> <t>ineenye'wik rusuqkiil taq ak'ux?</t>", "20": "<t>Re' taq awak'uun awixq'uun xsahchik kina'ojb'al</t> <t>xa aha' xi kahnik chi tuch'ulkeeb' pantaq b'eeh,</t> <t>je' rukab' inkik'ul i keej noq kichoparik pan xirob'.</t> <t>Reh chi rik'saj i rujosq'iil i QaJaaw Dios chikinaah</t> <t>noq xuq'il taqe.</t>", "21": "<t>Chab'iraj taq i hat ti' taq ak'ux,</t> <t>i je' taq cho hat xohk'reel, xa re' la' ma' re' ta ruuk' i k'ahlaj ha'.</t>", "22": "<t>Re' taq aawajaaw aaDios</t> <t>inko'linik reh i rutinamiit je' wili i ruq'or taq aweh:</t> <t>Re' hin naa wesam cha naah i ti' k'axik</t> <t>ma' jaruuj chik naa nuye'em cha naah i nujosq'iil.</t> <t>Ma' naa ta chik nuye'em aweh i je' jinaj kulk chi k'ah laj ha'.</t>", "23": "<t>Re' i ti' k'axik chikinaah chik taqe</t> <t>i kib'anik ti' k'axik aweh naa nuye'em,</t> <t>re' i kiq'orik taq aweh chi je' wili:</t> <t>Re' taq i hat ma' xta taq awajaawriik nee taq ti qayeq' pan qooq chi je',</t> <t>pooq, inki taqe,</t> <t>re' taq i hat xa nakanaa' wo' taq awiib', inki.</t>"}