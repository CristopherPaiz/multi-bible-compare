{"1": "<pb/><t>Re' i QaJaaw Dios je' wili i xuq'or weh:</t> <t>Matyo'jik cha k'er aachii' je'-oq i inq'ajb'anik tuun</t> <t>aq'oral noq nee taqe i naq'il i tinamit.</t> <t>Eh chaq'il taqe i riih rumaam i Jacob ruuk' i kimahk.</t>", "2": "<t>Rajlaal q'iij inkisik' i wotob'il</t> <t>xankaaj chik kinab'eem i nub'eeh</t> <t>xa korik chik wach kik'ux inki a'n kiib',</t> <t>xa nkik'am chik naah i nuk'uhb'aal noq inkikapaaj</t> <t>inkipahqaaj weh i korik chi b'anarik.</t> <t>Eh inkiq'or chimponik chikiwach i nulooq'jiik.</t>", "3": "<t>Eh je' wili inkiq'or:</t> <t>¿Chib'ih ta wo' kamaj qeh chi neenqakuy qawa' qahaa' chub'aan i tiij.</t> <t>Eh chi neenqik'saj chi ti' k'axik i qati'jolal re' Dios xama' qohril ta wo' chaloq,</t> <t>xama' rukoj ta wo' paruman? inki taqe.</t> <t>Je' re' inkiq'or ruum re' chik i yak, re' chik i jot'ooj kimoso inki a'n</t>", "4": "<t>Eh chupaam i ruq'ijil i tiij chi ma' b'anooj wi'k ha'</t> <t>re' chik i peleto taq i na a'n,</t> <t>xakow taq chik inasak' aawas achaaq'.</t> <t>Ruum chi je' taq re' i na a'n paruq'ijil</t> <t>i tiij chi ma' b'anooj ta wi'k ha' ma' jaruuj taq naab'iram aatiij.</t>", "5": "<t>¿Mi nakapaaj taq re' hat chi re' tiij chi ma' b'anooj ta wi'k ha'</t> <t>re' chi nee taq inawik'saj aati'jolal chi ti', chi na k'utzaa' taq anaah</t> <t>je' rukab' i kaxlan aaj, chi nayo'k'aa' taq awiib'</t> <t>chuwach i q'as kiwach itz'ihy, oon nah chaaj?</t> <t>¿Mi re' i re' imponik chi nuwach re' i hin?</t>", "6": "<t>¿Mi ma' re' i wili</t> <t>i tiij imponik chi nuwach i hin chi ma' b'anooj ta wi'k ha':</t> <t>Re' chi nee taq inakanaa' i yiib' wach na'ojb'al.</t> <t>Eh re' chi nee nawesaj taq ahl laj ihq aye'em taq chikinaah aawas achaaq',</t> <t>eh chi nee taq inakanaa' i kowlaj taaq'anik chikinaah?</t>", "7": "<t>¿Mi ma' re' chi naa taq awunem awa' ahaa' i ma' xta kiwa' kihaa'</t> <t>chi naa taq aye'em rupatal i ma' xta rupaat.</t> <t>Eh chi naa taq akojom kiso' taqe i neb'aa',</t> <t>chi ma' naa ta taq akanaam kitoob'jiik aawas achaaq'?</t>", "8": "<t>Wila' xa a'n taq i je' re' k'ahchi' taq ak'uhtaam i saqum,</t> <t>je' rukab' i rusaqumaal i q'iij noq insaq'ik,</t> <t>eh naa taq ak'aachjiik chi jumehq'iil ruuk' taq ati'kiil.</t> <t>Eh naa ruwihiik rukowiil taq ak'ux, naa wo' ruwihiik taq awuuk' i nuloq'il.</t>", "9": "<t>Eh noq nee taq inapahqaaj i wotob'il nee taq tib'iraj.</t> <t>Eh noq nee taq inaq'or i nub'ihnaal ayu' wilkiin, kinko'q taq aweh.</t> <t>Eh cha kanaa' taq i kowlaj taaq'anik,</t> <t>ma' b'aj taq chik i tokoom, cha kanaa' taq i tz'aqaj q'orik chikiij.</t>", "10": "<t>Eh wila' xayeew taq kiwa' kihaa' i ma' xta kiwa' kihaa',</t> <t>wila' xayeew taq chib'ih keh i ti' kik'ux.</t> <t>Re' rusaqumaal taq ana'ojb'al</t> <t>je' rukab' i rusaqumaal i q'iij noq tuqlik kab'lajora.</t>", "11": "<t>Re' hin naa nucha'jiniik taq aweh chi juneliik</t> <t>naa nuye'em taq awa' ahaa' chupaam i ye'aab' chiq yuuq'.</t> <t>Eh naa nuye'em taq akowiil,</t> <t>naa taq akahniik chi je' rukab' i ye'aab'</t> <t>wilik wii' uhtz'ub' wilik ruha'iil,</t> <t>chi je' rukab' i raasb'al ha' ma' jaruuj inchiqik.</t>", "12": "<t>Eh re' taq i hat naa wo' chik ayejaam taq aatinamiit yojinaq,</t> <t>eh naa wo' chik akojom taq rukowiil i raa' kojooj cho najtir.</t> <t>Eh je' wili taq i naa ab'ihnaam:</t> <t>Re' i xikorb'isanik cho reh taqe i paat yojinaq naq, inko'q taqe aweh.</t>", "13": "<t>Re' i QaJaaw Dios je' wili xuq'or:</t> <t>Chayeew taq ruloq'il i hi'limb'al q'iij ruum nuSantolaj q'iij.</t> <t>Wilik-oq taq panak'ux chi re' q'iij</t> <t>re' re' suq kiil k'uxliis i ruk'am chaloq,</t> <t>eh q'e' looq', maa a'n taq aha' wilik taq inawaaj i hat chupaam.</t> <t>Eh mo'-oq xa re' taq neenasik' inawaaj taq i hat.</t>", "14": "<t>Wila' xayeew taq ruloq'il nee taq inareq rusuqkiil ak'ux wuuk'.</t> <t>Naa taq kaat nutob'eem reh chi xa re' taq i hat naa aweliik korik.</t> <t>Naa wo' ruye'em taq aweh chi k'ularik akooch nuq'orom cho rib'iral</t> <t>reh i Jacob, inki i Dios.</t>"}