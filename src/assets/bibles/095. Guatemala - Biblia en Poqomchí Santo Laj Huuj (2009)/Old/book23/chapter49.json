{"1": "<pb/><t>Chab'iraj taq i naa nuq'orom i hat i wilkaat taq</t> <t>cho chi chii' i palaw,</t> <t>i wilkaat taq cho panimaq tinamit:</t> <t>Re' hin re' i QaJaaw Dios xsik'wik cho nuwach,</t> <t>noq ko hin cho rihqaam i nutuut xa reht'al wo' naq chik i nub'ihnaal.</t>", "2": "<t>Re' reh xuyeew nuq'oral reh chi xin kahnik chi je' rukab' i ch'ihch' k'ul q'as</t> <t>kiruko'leej ruuk' i rajaawriik.</t> <t>Eh xuyeew nukowiil reh chi naa nukamaniik reh</t> <t>chi je' rukab' i flecha q'as ju' wilik parupatil.</t>", "3": "<t>Eh je' wili i xuq'or weh: Hat aj Israel hat waj kamanoom</t> <t>re' hat naa ak'uhtaniik i nuloq'il, inki.</t>", "4": "<t>Re' hin je' wili i xnuq'or panuk'ux:</t> <t>Xa ma' xta ruk'am chaloq i kamanik k'ahchi' kiin,</t> <t>xa k'achi' nusub'um i wansil, kinki.</t> <t>Re' i QaJaaw Dios ineht'alinik reh i k'achi' kiin,</t> <t>eh naa ruye'em nutojb'aal pan jinaj q'iij.</t>", "5": "<pb/><t>Re' hin, re' i QaJaaw Dios</t> <t>xtz'ukrisanik cho weh ruuk' i nutuut,</t> <t>reh chi naa wo' chik nusutem</t> <t>taqe chaloq i aj Israel re' taqe i riih rumaam Jacob,</t> <t>reh chi nee wo' chik kinimanik.</t> <t>Eh chuwach i QaJaaw Dios wilik nuloq'il i hin,</t> <t>re' reh inye'wik rukowiil nuk'ux.</t>", "6": "<t>Re' i QaJaaw Dios je' wili i ruq'or weh:</t> <t>Ma' manlik ta ruuk' chi xa nee nasutej taqe chaloq i aj Israel,</t> <t>eh chi neenayeew taqe pan kiye'aab'.</t> <t>Naa la' wo' kaat nukanaam chi kisaqumaal</t> <t>i tinamit, eh naa kaat nutaq'aam chuq'orariik</t> <t>i ko'lemb'al iib' chi junsuut i wach ak'al, inki.</t>", "7": "<pb/><t>Eh re' i QaJaaw Dios</t> <t>wilik ruSantohiil inko'linik keh i aj Israel je' wili xuq'or:</t> <t>Re' tinamit ma' ajwaal ta wach kuum i tokoom tinamit,</t> <t>re' i kow kitaq'ab'jiik kuum i josq' laj ajaab'ees.</t> <t>Eh noq naakilom wach taqe i reey, taqe i ajaab'ees</t> <t>naa ruchaliik kixuk'aam kiib' taq chawach,</t> <t>ruum re' hin xin sik'wik taq chaaweh,</t> <t>wilik nuSantohiil hin ki Dios i aj Israel, inki.</t>", "8": "<t>Re' i QaJaaw Dios je' wili i xuq'or:</t> <t>Manlik paruq'ijil xb'iraj aatiij,</t> <t>manlik paruq'ijil i ko'lemb'al iib' xat nutob'eej.</t> <t>Re' hin naa kaat nucha'jeem,</t> <t>reh chi naa a'nam kuuk' i tinamit i nuyejaam wach i hin.</t> <t>Eh naa wo' chik ak'amam taqe chaloq pan kiye'aab' i nutinamiit Israel,</t> <t>k'amooj taqe reje pantaq tokoom tinamit.</t>", "9": "<t>Reh chi neenaq'or keh chi naa keliik cho panti' i je' prexo wilkeeb',</t> <t>eh chineekeliik cho panq'equm i wilkeeb' panq'equm.</t> <t>Re' chik i hat naa acha'jiniik keh, je' rukab' i rub'an i cha'jen tentzun</t> <t>i ruyeew taqe ruwa' i rutentzuun chi' taq b'eeh, eh wataq rub'ohl yuuq'.</t>", "10": "<pb/><t>Re' taqe i tinamit re' re' ma' naa ta kikuyum kiwa' kihaa'.</t> <t>Eh ni xata naakik'raam i rutz'a'iil i q'iij</t> <t>ruum jinaj inketelinik wachiis naa ruye'wiik</t> <t>keh chi uuk'jik i k'achlik rooq ha'.</t>", "11": "<t>Re' hin naa nutehem jinaj i b'eeh chinaah i yuuq',</t> <t>eh naa nub'anam k'ixkaab' wach taqe b'eeh b'uuk'laq paam, ar naakik'iik i nutinamiit.</t>", "12": "<pb/><t>Re' keh chi najt naa kichaliik,</t> <t>wilik i naa kichaliik pantz'eet reh i rookb'aal q'iij, parookb'aal q'iij,</t> <t>wilik naa kichaliik chupaam i ye'aab' Sinim.</t>", "13": "<t>Re' taq i hat i taxaaj titz'uyinoq taq</t> <t>re' i hat wach ak'al tinujoq chi rusuqkiil k'uxliis.</t> <t>Je' wo' taq i hat najt taq anaah yuuq' cha k'er taq aachii' chi tz'uuy,</t> <t>ruum re' hin i Dios xnuyeew wo' chik rusuqkiil kik'ux i nutinamiit,</t> <t>xnuketelaaj kiwach i ti' kik'ux.</t>", "14": "<pb/><t>Re' taqe i aj Sión je' wili inkiq'or:</t> <t>Re' i QaJaaw Dios xoj rukanaa' chi qutkeel chi jumpech, xoj sahchik paruk'ux, inki taqe.</t>", "15": "<pb/><t>Re' hin je' wili i xnuq'or: ¿Mi wilik</t> <t>re' i tuutb'ees neensahchik paruk'ux i k'isa ruha'lak'uun,</t> <t>eh nee rukanaa' ruk'axariik?</t> <t>Atoob' ta nee rukanaa' i k'isa ruha'lak'uun i tuutb'ees,</t> <t>re' hin ma' jaruuj taq neenukanaa' ak'axariik.</t>", "16": "<t>Juneliik la' wilkaat taq panuk'ux, eh nuk'otom paam i nuq'ab' nutz'ihb'aam taq wii' aab'ihnaal.</t> <t>Eh juneliik wo' wilik panuk'ux i koraal tz'aq</t> <t>xyojib'ik kotimaj naq wii' riij taq aatinamiit.</t>", "17": "<t>Re' taqe i naa wo' chik kiyej-aniik</t> <t>reh aatinamiit, jumehq'iil k'ahchi' kichaliik.</t> <t>Eh re' taqe xisachwik wach xi elik chik reje chi jumpech.</t>", "18": "<t>Eh chawilow taq reje chi junsuut,</t> <t>k'ahchi' wo' chik kisutiniik chaloq i tinamit pan kitinamiit. <pb/>Re' hin i Dios i nuq'or taq aweh</t> <t>chi ma' k'isiin naa rusuuqb'iik taq ak'ux.</t> <t>Jinaj xoyb'al iib' taq cha weh,</t> <t>je' rukab' noq i ruxoyej riib' i k'isa q'ahxoq noq i rub'an kaxáro.</t>", "19": "<t>Re' taq aatinamiit ma' xta chik wilik chupaam,</t> <t>xa ntz'irik chik paam ruum.</t> <t>Naa ruponiik i q'iij chi ma' naa ta chik ruk'amam i tinamit naakimolom kiib' ar.</t> <t>Re' taqe ixsachwik kiwach chi najt yuuq' chik wilkeeb' ponoq.</t>", "20": "<t>Eh re' taq i aha'lak'uun ma' naa ta chik kik'aach noq xaq'or je' wili i naa kiq'orom:</t> <t>Re' i ye'aab' wili ma' qoh ruk'am ta chik,</t> <t>nim la' chik qaye'aab' inqaaj,</t> <t>reh chi ar nee qoh wihik, inko'q taq aweh.</t>", "21": "<t>Eh re' taq i hat je' wili i naa aq'orom panak'ux:</t> <t>¿Awach xk'isanik cho keh i wili?</t> <t>Re' hin xin kahnik naq chik chi wutkeel,</t> <t>ni xata naq i nukapaaj chi naa ruwihiik k'ih-oq nutinamiit.</t> <t>Re' keh xin kiq'eb' kahnoq</t> <t>ruum xi k'amarik reje pan tokoom tinamit,</t> <t>re' taqe wili ma' weht'al taj aha' xi chalik, tiko'q taq.</t>", "22": "<pb/><t>Re' QaJaaw Dios je' wili i xuq'or:</t> <t>Re' hin naa nuq'orom keh i wilkeeb'</t> <t>chupaam nimaq tinamit, chupaam kok' tinamit</t> <t>chi naa wo' chik kisutem chaloq taqe awak'uun awixq'uun,</t> <t>nakiq'acheem taq chaaweh.</t>", "23": "<t>Re' taqe winaq reey, taqe ixoq reey naakikahnik chi je' atuut awajaaw.</t> <t>Eh naakipach'aam qohoq kiib' wach ak'al taq chawach loch'b'al kiib',</t> <t>eh naakireq'em i pooq chuwach taq aawooq.</t> <t>Eh re' taq hat naa taq anab'eem i chi xa re' wo' hin i Dios,</t> <t>eh chi awach i kiye'em kik'ux wuuk' ma' naa ta kik'uhtaam kik'ixb'ilaal, inki.</t>", "24": "<t>¿Mi nenq'uchariik reh i kowlaj winaq i xponik ruq'uch panq'aq'inik?</t> <t>¿Mi nee nelik jino'q i prexo chuwach i josq'laj winaq?</t>", "25": "<pb/><t>Eh re' i QaJaaw Dios je' wili i ruq'or:</t> <t>Re' hin naa nub'anam kiq'uchariik</t> <t>i k'amooj taqe reje pan kiq'ab' i kowlaj winaq.</t> <t>Eh naa nuq'uchum keh i kiq'uchum reje josq'laj winaq,</t> <t>re' hin naa nuko'liniik keh aatinamiit.</t>", "26": "<t>Re' hin naa nuye'em q'ab' keh i ki-ixowanik taq awach chi k'ul naa kik'uxum kiib'.</t> <t>Eh je' na naa kixohk'resjiik ruum ikaansanik inki a'n</t> <t>Ruuk' i re' naa kinab'eem i tinamit chi re' hin taq aaDios, hin, taq awaj ko'loom,</t> <t>hin xineesanik taq chaaweh panti' k'axik taq i hat aj Israel riih rumaam i Jacob.</t>"}