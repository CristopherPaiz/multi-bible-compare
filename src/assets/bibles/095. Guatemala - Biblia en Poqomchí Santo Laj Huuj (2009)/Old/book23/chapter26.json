{"1": "<pb/><t>Chupaam ponoq i q'iij re' re',</t> <t>je' wili i naa kiq'orom pankitz'uuy i aj Judá:</t> <t>Xti korik wo' chi q'e' kow riib' i qatinamiit ruum xqa a'n ruko'ljiik qiib'.</t> <t>Eh re' i QaJaaw Dios xyej-anik reh i tz'aq kotimaj wii' riij i qatinamiit.</t>", "2": "<t>Yu'naak cha teh taq i ookb'al reh i tinamit,</t> <t>reh chi neekiokik ar i korik wach kik'ux,</t> <t>i kib'anik reh i korik.</t>", "3": "<t>QaJaaw Dios, re' hat i nayeew keh</t> <t>i suq kiil k'uxliis i kiye'em kik'ux awuuk',</t> <t>ruum awuuk' i hat ch'iklik kik'ux.</t>", "4": "<t>Je' re' noq eliik taq chayeew ak'ux</t> <t>ruuk' i QaJaaw Dios, ruum xa re' wo' reh</t> <t>neenko'linik taq aweh chi juneliik.</t>", "5": "<t>Eh re' reh ineesanik i runimaal kiwach</t> <t>inkinimb'isaj kiib'.</t> <t>Eh xusach kiwach i tinamit ma' tiklik ta kib'anik,</t> <t>xukut taqe wach ak'al i q'e' naq kow kiib.</t>", "6": "<t>Eh re' chik taqe neb'aa'</t> <t>naa rukojom pan kitinamiit,</t> <t>naakiyeq'ariik panak'al kuum i neb'aa', inko'q taqe.</t>", "7": "<pb/><t>QaJaaw Dios re' taqe i korik wach kik'ux re' i holohik b'eeh inkik'am,</t> <t>ruum re' hat ti ye'wik keh chi naab'jik.</t>", "8": "<t>QaJaaw Dios, re' hoj q'e' suq qak'ux</t> <t>chuk'amariik i b'eeh i ruq'or qeh taqe aak'uhb'aal.</t> <t>Re' i wilik panqanima i hoj re' chi xa re' wo' hat</t> <t>naa kaat qakapaam chi juneliik.</t>", "9": "<t>Re' hin rajlaal aq'ab' inusik' awotob'il, chu'nchel i wánima,</t> <t>je' wo' pantaq wahq'eq.</t> <t>Je' re' i naa nub'anam nik' pa' chik najtiil i nuk'achariik ayu' wach ak'al.</t> <t>Ruum re' hat naa a'nam i q'ataj q'orik wach ak'al,</t> <t>re' tinamit inchol kisik'im i korik.</t>", "10": "<t>Re' hat naa wo' naq aketelaam kiwach i yiib' wach kina'ojb'al,</t> <t>xama' naa ta wo' kireqem chi riij, i korik.</t> <t>Eh xa re' i yiib' wach inki a'n chupaam i kiye'aab' i korik wach kik'ux,</t> <t>xama' inkiyohleej ta wo' awach i hat.</t>", "11": "<t>QaJaaw Dios re' hat ayejaam chik wach i ti' k'axik chi keh,</t> <t>eh re' keh xama' inkikoj ta wo' rehtaal.</t> <t>Eh noq naakilom i chi naa ak'axam aatinamiit,</t> <t>re' keh naa kikahniik chi xa se'lb'al taqe.</t> <t>Jaaw chasach kiwach ruuk' aajosq'iil.</t>", "12": "<t>QaJaaw Dios, re' hoj qeht'al chi re' hat ti ye'wik</t> <t>qeh i suq laj k'acharik.</t> <t>Eh re' hat ti k'amwik qab'eeh chub'anariik aakamaj.</t>", "13": "<t>QaJaaw Dios, re' hoj noq xub'an k'ih naq taqe</t> <t>inchopwik qanaah chi ehchan qeh.</t> <t>Eh yu'naak xa re' chik i hat qeht'al awach chi hat ehchan qeh,</t> <t>eh chi hat QaJaaw chi manlik.</t>", "14": "<t>Re' taqe i kichopwik naq qanaah, xikimik chik reje,</t> <t>eh ma' naa ta chik kik'aach chaloq.</t> <t>Ruum re' hat xat ye'wik keh panti' k'axik,</t> <t>xasach kiwach chi jumpech.</t>", "15": "<t>QaJaaw Dios, re' hat xat</t> <t>k'ihaaxb'isanik reh i qatinamiit,</t> <t>ma' xata chik je' nimaal noq xwihik cho najtir.</t> <t>Re' nawaaj i hat chi naa ruye'ariik runimaal awach.</t>", "16": "<pb/><t>QaJaaw Dios, noq xoj ayeew chutojariik i qamahk,</t> <t>xqa'an qatiij chawach.</t> <t>Eh noq k'ahchi' qik'iik chi ti' k'axik,</t> <t>qapahqaaj awotob'il.</t>", "17": "<t>Eh ruum chi xat sahchik panqak'ux xqak'ul i ti' k'axik, xama' inqakuy ta chik,</t> <t>xan qab'ak'ej chik qiib' ruum i ruti'kiil.</t> <t>Xa je' chik rukab' i ruti'kiil ixoq noq nk'ulik ruk'ux.</t>", "18": "<t>Re' hoj xqak'ul i ti' k'axik je' rukab' i ruk'ul ixoq noq ink'ulik ruk'ux,</t> <t>xa re' la' xama' xta wo' xuk'am chaloq.</t> <t>Xa ma' xqak'am ta wo' chaloq i ko'lemb'al reh i qatinamiit,</t> <t>eh xama' xqak'ihaaxb'isaj ta wo' hoq i tinamit.</t>", "19": "<t>Eh re' hat</t> <t>naa wo' chik kik'aach chaloq aatinamiit,</t> <t>re' taqe i je' muqulkeeb' panjul.</t> <t>Eh naakik'erem kichii' chi tz'uuy</t> <t>ruum naa wo' chik aye'em kik'achariik je' rukab' noq</t> <t>inqajik chaloq i mus jab' chinaah i tik.</t>", "20": "<pb/><t>Hat taq nutinamiit</t> <t>okeen pee taq i koq panapaat</t> <t>chatz'ap taq chaloq aapuerta</t> <t>chakeb'aa' pee taq awiib' jarub'-oq q'iij.</t> <t>Ar taq naa awihiik korehtaal irik'saj i rujosq'iil i QaJaaw Dios.</t>", "21": "<t>Re' QaJaaw Dios naa ruqajiik chaloq</t> <t>chikinaah chu'nchel i tinamit.</t> <t>Eh naa taqe ruye'em chutojariik i kimahk,</t> <t>ma' naa ta rub'anam chi naa kipoyom</t> <t>ikaansanik kianam,</t> <t>naa la' reliik wach saqum nik' nimaal i mahk kianam.</t>"}