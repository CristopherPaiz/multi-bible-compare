{"1": "<pb/>Re' wili naa ruk'ulariik wach k'ixkaab', re' i xwilow panusaq wiriik. <pb/><t>¿Chib'ih taq i xak'ul, noq chawuncheel taq xatjohtik</t> <t>chinaah taq aapaat, ruum ayo'jiik?</t>", "2": "<t>Chupaam taqe aatinamiit wilik tukinik iib', i choqinik iib',</t> <t>eh suq wo' naq taq ak'ux.</t> <t>Re' taq akamnaaq ma' re' ta ruuk' q'aslaj ch'ihch',</t> <t>ma' re' ta panq'aq'inik xi kanteesjik.</t>", "3": "<t>Re' i k'amal taq aab'eeh xkimol chi elik,</t> <t>noq naa naq kikanteesjiik ruuk' flecha,</t> <t>xa re' la' xa xichoparik wo' hoq</t> <t>xi k'amarik reje kuum inixowanik kiwach.</t> <t>Atoob' ta xkimol wo' naq chi elik chi najt.</t>", "4": "<t>Re' hin je' wili i xnuq'or:</t> <t>Kinakanaa' taq naawoq'iim q'e' ti' nuk'ux.</t> <t>Eh ma' awach chik inq'uninik nuwach,</t> <t>ma' naa ta chik numayam oq'ik chi riij i rusachariik wach i nutinamiit.</t>", "5": "<t>Re' QaJaaw Dios nim rajaawriik,</t> <t>ruq'orom chi naa ruchaliik i yo'jik, i tukinik wachiis sachaj wachiis,</t> <t>chupaam i ye'aab' xk'uhtjik weh panusaq wiriik.</t> <t>Eh noq naa ruq'ehb'iik i tz'aq kotimaj wii' riij i tinamit,</t> <t>re' koq'iim naa ruponiik kopan taq rax chee'.</t>", "6": "<pb/><t>Re' taqe i aj Elam,</t> <t>pan kareta, rij kawáyu chalik inki a'n kiyohq'eem kiflecha.</t> <t>Eh re' i aj Qir xkik'am chaloq i pulato ch'ihch' ko'lemb'al kiib'.</t>", "7": "<t>Re' taqe i wach k'ixkaab' q'e' holohaq xinujik chi kareta reh q'aq'inik.</t> <t>Eh re' taqe i xi chalik chi riij i kawáyu</t> <t>xkipab'aa' kiib' chi chii' i ookb'al reh i tinamit Jerusaleem.</t>", "8": "<t>Re' taq i hat aj Judá, ma' naa ta taq a'nam ruko'ljiik awiib'.</t> <t>Jumehq'iil wo' naq taq naa awesam chaloq i ch'ihch'</t> <t>chupaam i paat wilik panch'ahn.</t>", "9": "<t>Re' taq i hat xawil taq chi k'erenaq chik i tz'aq</t> <t>kotimaj wii' riij i rutinamiit reey David.</t> <t>Eh ruum i re' xokik i ha' chupaam i ye'aab' ha' wilik panyuuq'.</t>", "10": "<t>Re' taq i hat xawil taq i paat wilkeeb' Jerusaleem,</t> <t>chi wilik i xraaj yojarik, reh chi xareq taq i tz'a'amb'al</t> <t>korb'eesb'al reh i tz'aq kotimaj wii' riij i tinamit.</t>", "11": "<t>Eh chi kixilak i ki'ib' chi tz'aq re' re' jinaj i tz'aq xkiyejaa' jilow</t> <t>i tz'aq korjinaq cho najtir ye'aab' ha'.</t> <t>Xa re' la' ma' xkipahqaaj ta kitoob'jiik ree Dios,</t> <t>re' i xye'wik cho q'ab' pampeet chi xikorjik chaloq i molb'al ha' re' re'.</t>", "12": "<pb/><t>Eh chupaam i q'iij wili re' QaJaaw Dios nim rajaawriik,</t> <t>i ruq'or taq aweh chi tioq'oq taq, chi tiib'oq taq ak'ux.</t> <t>Eh chi chakoj taq i q'as wach itz'ihy,</t> <t>chi chajohmaaj taq wach aanaah,</t> <t>k'uhtb'al reh chi ti' taq ak'ux.</t>", "13": "<t>Eh re' taq i hat ninq'ijinik, xohk'rik, kaansanik ixoq wakax,</t> <t>kaansanik tentzun taq i na a'n, reh chi nak'ux taq.</t> <t>Eh je' taq wili inaq'or:</t> <t>Yu'naak qa a'n qawa' qahaa' chi suq ruum xa i iqal kab'iij qoh kimik, tiki taq.</t>", "14": "<t>Re' QaJaaw Dios nim rajaawriik,</t> <t>xuk'uhtaaj riib' weh i panusaq wiriik,</t> <t>je' wili i xuq'or weh:</t> <t>Korik chi ma' jaruuj naa nukuyum i kimahk i aj Jerusaleem, ruum</t> <t>korehtaal kikimik chub'aan, inki i Dios.</t>", "15": "<t>Re' i QaJaaw Dios nim rajaawriik, je' wili i xuq'or weh:</t> <t>Hiy ruuk' i Sebna incha'jinik reh i paat imb'aan wii' i q'ataj q'orik,</t> <t>je' wili i cha q'or reh:</t>", "16": "<t>¿Chib'ih i k'ahchi' kaat i hat ayu'?</t> <t>¿Awach q'orik aweh chi k'achi' ak'otom jinaj muq'umb'al?</t> <t>¿Awach q'orik aweh chi chupaam i paat ab'aj</t> <t>wilik ayu' taxaaj xchalik ayejaa' amuq'umb'aal?</t>", "17": "<t>Re' QaJaaw Dios xuq'or chi naa kaat rukutum reje wulu',</t> <t>je' rukab' i rub'an i winaq wilik ransil i rukut reje wulu' i wilik ru mahk chuwach.</t>", "18": "<t>Eh naa kaat rutolem reje wach ak'al,</t> <t>je' rukab' imb'aan reh i pelota ar naa akimiik.</t> <t>Eh ar naakikutariik taqe i kareta</t> <t>kiye'wik naq runimaal awach.</t> <t>Ruuk' i re' naa ak'uhtaam ruk'ixb'ilaal i ajaab'ees tikamanik wii'.</t>", "19": "<t>Eh naa kaat resam chupaam akamaj wilkaat wii',</t> <t>eh chi naa resam awajaawriik.</t>", "20": "<pb/><t>Eh chupaam i q'iij re' re', naa nutaq'aam ruk'amariik i waj kamanoom</t> <t>Eliaquim rub'ihnaal rak'uun i Hilcías.</t>", "21": "<t>Eh naa nukojom reh itz'ihy i nakoj naq i hat,</t> <t>je' wo' asincho inakoj naq i hat,</t> <t>re' naq inye'wik runimaal awach.</t> <t>Naa wo' nuye'em reh awajaawriik i hat.</t> <t>Re' Hilcías, naa rukahniik chi je' jinaj kajaaw i aj Jerusaleem, i aj Judá.</t>", "22": "<t>Re' hin naa nuye'em i rajaawriik,</t> <t>re' chik i reh naa rilwiik reh i riih rumaam i reey David.</t> <t>Eh re' i naa rutehem i reh ma' awach ta chik naa rutz'apwiik reh,</t> <t>re' i naa rutz'apam i reh ma' awach ta chik naa rutehwiik reh.</t>", "23": "<t>Re' hin naa nuye'wiik reh</t> <t>paruye'aab' chi je' inch'aplojik kalawux.</t> <t>Eh naa ruye'ariik runimaal wach ruum taqe i awach reh i rajaaw.</t>", "24": "<t>Eh nim wach i ihq naa rukahniik chinaah</t> <t>ruum chu'nchel i awach reh i rajaaw</t> <t>ruuk' i reh naa kipahqaam kitoob'jiik.</t> <t>Eh naa rukahniik chi je' kalawux ch'ilaab' reh</t> <t>i kulk re' ruuk' taqe i oro chi nimaq chi kok' taq.</t>", "25": "<pb/><t>Eh re' i QaJaaw Dios nim rajaawriik je' wili xuq'or:</t> <t>naa ruponiik i q'iij noq ma' naa ta chik rukuyum naa rojiik wach ak'al i ransil.</t> <t>Je' rukab' i kalawux noq ma' rukuy ta rahliil int'uyub'jik chi riij,</t> <t>inch'a'lojik qohoq wach ak'al i rihq, inki i QaJaaw Dios.</t>"}