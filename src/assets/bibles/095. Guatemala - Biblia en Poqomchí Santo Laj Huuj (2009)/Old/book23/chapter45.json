{"1": "<pb/><t>Re' QaJaaw Dios xukuxisaj i Ciro chi xkahnik chi reey,</t> <t>xuyeew rajaawriik chi naa rub'anam keh i tinamit,</t> <t>chi nee ruq'uch i kitz'a'amb'aal i reey.</t> <t>Eh chi re' Ciro naa rutehwiik i b'eeh chi naa rub'aan okik pantaq tinamit,</t> <t>ma' awach ta chik naa rutz'apwiik reh, je' wili xuq'or reh:</t>", "2": "<t>Re' hin naa wojiik chi peet b'eeh chawach,</t> <t>naa nuyejaam chi korik i b'eeh.</t> <t>Eh naa nuxerem i puerta q'an ch'ihch' ruyej-aal,</t> <t>eh naa nutoqom i ch'ihch' tz'apb'al riij i puerta.</t>", "3": "<t>Re' hin wilik taqe i k'ih taq tz'aaq</t> <t>naa nuq'asam aweh re' i ke'lik naq.</t> <t>Reh chi nee nanaab'eej chi re' hin Dios.</t> <t>Eh hin ki Dios i aj Israel,</t> <t>re' hin xin sik'wik awach ruuk' ab'ihnaal.</t>", "4": "<t>Re' hin pankib'ihnaal i aj Israel</t> <t>re' taqe i riih rumaam i Jacob nusik'im cho kiwach,</t> <t>xnusik' chaawach ruuk' aab'ihnaal.</t> <t>Eh xnuyeew aaloq'il, atoob' ta re' hat</t> <t>ma' nayeew ta runimaal nuwach.</t>", "5": "<t>Re' i hin i Dios, ma' jino'q chik Dios chi nuwach i hin.</t> <t>Re' hin naa nuye'wiik awajaawriik</t> <t>reh chi naa rojiik a'nam i nukamaj,</t> <t>atoob' ta re' hat ma' nayeew runimaal nuwach i hin.</t>", "6": "<t>Re' hin naa kaat nutaq'aam reje</t> <t>reh chi neenkinab'eej i tinamit chi junsuut i wach ak'al</t> <t>chi xa re' wo' hin i jinaj chi Dios</t> <t>ma' xta chik jino'q tokoom Dios chi nuwach i hin.</t>", "7": "<t>Re' hin xintz'ukrisanik reh i saqum, i q'equm,</t> <t>eh hin kinye'wik i wihik pansuqkiil, i wihik pan k'axkiil.</t> <t>Re' hin i Dios hin kinb'anik reh chu'nchel i re'.</t>", "8": "<t>Re' hin pan taxaaj naa nuye'em chaloq i korik laj k'acharik</t> <t>xa aha' yuuq' je' rukab' noq inqajik chee jab'.</t> <t>Eh re' kolemb'al iib', re' korik naa ruwihiik</t> <t>je' rukab' noq i nelik i wach i tik.</t> <t>Re' hin naa nuye'wiik reh, inki Dios.</t>", "9": "<pb/><t>Q'e' ti' i naa ruk'ulum i neeruwech'uj riij awach xyej-anik reh.</t> <t>Re' i xun ma' nee ta ruq'or reh chi je' wili i xyej-anik reh:</t> <t>¿Chib'ih reet noq xinayejaa' chi je' wili?</t> <t>¿Chib'ih i k'achi' kaat weh?</t> <t>Re' hat ma' tichol ta kamanik ma' inko'q ta reh.</t>", "10": "<t>Eh ma' nee ta wo' ruyeew riib'</t> <t>chi re' jino'q ak'uunb'ees</t> <t>nee rixow wach i rutuut rajaaw xye' wik reh chinaah i wach ak'al wili.</t>", "11": "<pb/><t>Eh re' QaJaaw i qaDios i hoj,</t> <t>hoj aj Israel ixtz'uhkrisanik cho qeh je' wili i xuq'or:</t> <t>¿Mi neerub'an re' chi nee taq i nawech'uj riij</t> <t>nik' wach noq wilkeeb' taqe i wak'uun wixq'uun?</t> <t>¿Mi konee taq inakoj nuna'ojb'al re' ruuk' taqe i naa nub'anam?</t>", "12": "<t>Re' hin xiyej-anik reh i wach ak'al, i tinamit wilkeeb' chuwach.</t> <t>Re' hin xinhe'wik wach i taxaaj paruye'aab'.</t> <t>Re' hin xinyej-anik reh i q'iij, i poh, chu'nchel taqe i ch'umiil.</t>", "13": "<t>Re' hin xinpab'anik reh i Ciro,</t> <t>chi naa rehchaam i nimaq tinamit.</t> <t>Eh naa nutehem i rub'eeh</t> <t>reh i chi naa wo' chik ruyejaam i nutinamiit.</t> <t>Naa koq'taam chaloq i nutinamiit k'amooj taqe reje pan tokoom tinamit,</t> <t>eh ma' naa ta kitojoom riij, inki QaJaaw Dios nim rajaawriik.</t>", "14": "<pb/><t>Re' QaJaaw Dios je' wili i xuq'or:</t> <t>Re' i wach i kitik i aj Egipto,</t> <t>i kik'aay i aj Etiopía naa taq awehchaam.</t> <t>Re' taqe i nimaq kooq winaq aj Sabá,</t> <t>b'ak'lik kiwach chi karena noq naa kojiik taq chawiij,</t> <t>naa kixuk'aam kiib' taq chawach, je' wili i naa kiq'orom:</t> <t>Xti korik chi re' Dios wilik taq awuuk',</t> <t>ma' xta chik jino'q Dios chuwach i reh, inko'q taqe inki.</t>", "15": "<t>Re' QaJaaw qaDios i hoj aj Israel,</t> <t>re' wo' re' inko'linik taq aweh, atoob' ta ma' nilarik wach.</t>", "16": "<t>Eh chu'nchel i kiyej-anik reh taqe i tiyoox, naakik'utaam kik'ixb'ilaal.</t> <t>Naa rehtesjiik i runimaal kiwach, xa se'lb'al chik taqe naakikahnik wii'.</t>", "17": "<t>Re' taqe i aj Israel keh,</t> <t>re' i QaJaaw Dios naa ruko'liniik keh chi junelik,</t> <t>eh ma' jaruuj naa kik'uhtaam kik'ixb'ilaal</t> <t>ma' naa ta rehtesjiik i runimaal kiwach.</t>", "18": "<pb/><t>Re' QaJaaw Dios, ixyej-anik reh i taxaaj,</t> <t>i wach ak'al manlik Dios, eh xuyeew paruye'aab'.</t> <t>Eh ma' xuyejaa' ta chee wach ak'al</t> <t>chi xama' xta naa rukamaniik wii'.</t> <t>Xuyejaa' la' chi naa rub'aan i patinik chupaam,</t> <t>eh je' wili i xuq'or: Re' hin i Dios,</t> <t>ma' xta chik jino'q tokoom Dios chi nuwach i hin.</t>", "19": "<t>Re' hin ma' chi q'eeqmaal ta kinq'orik,</t> <t>ma' chupaam taqe i q'equm paam ye'aab' kinq'orik.</t> <t>Eh ma' nik' ta xnuq'or keh i riih rumaam i Jacob</t> <t>aha' i ma' nee ta taq kinareq wii'.</t> <t>Re' hin i Dios parukorkiil kinq'orik,</t> <t>juneliik i nuq'or i korik, inki.</t>", "20": "<t>Re' QaJaaw Dios je' wili xuq'or: Chamol taq awiib' i hat taq tinamit.</t> <t>Kim taq chawunchelaal, i koxat kahnik taq chi k'achalkaat.</t> <t>Re' taq i hat ma' xta taq ana'ojb'al inab'esaj taq pantaq b'eeh atiyoox chee' ruyej-aal,</t> <t>eh i na a'n taq atiij chuwach.</t>", "21": "<t>Tiq'oroq taq chako'leej taq riij aatiyoox.</t> <t>Eh cha pahqaaj taq chawach chi je' wili:</t> <t>¿Awach xq'orik cho reh najtir q'iij</t> <t>chi naa qak'ulum i wili?</t> <t>¿Mi ma' re' re' hin i Dios xinq'orik chaloq reh pampeet?</t> <t>Xa re' wo' hin i Dios, ma' xta chik jino'q Dios chi nuwach i hin</t> <t>chi nee ta nelik korik, chi nee tanko'linik.</t>", "22": "<pb/><t>Kim taq wuuk' i hin i wilkaat taq chi junsuut i wach ak'al,</t> <t>re' hin nee taq tinuko'leej, ruum xa re' wo' hin,</t> <t>i Dios ma' xta chik jino'q tokoom Dios chi nuwach hin.</t>", "23": "<t>Re' hin nuq'or i korik chi wiij.</t> <t>Eh nuq'or chi naa rub'aan elik korik,</t> <t>korehtaal inooj eloq wach,</t> <t>korehtaal inkixuk'aa' kiib' chi nuwach chu'nchel i tinamit.</t> <t>Eh naa kiq'orom chi re' hin i Dios.</t>", "24": "<t>Je' wili i naa kiq'orom chi wiij, xa ruum wo' i QaJaaw Dios</t> <t>imb'aanelik korik xa re' wo' reh wilik rajaawriik,</t> <t>naa wo' chik kinkinimam chi kunchelaal.</t> <t>Re' i xchalik kik'aah wuuk'</t> <t>naakik'uhtaam kik'ixb'ilaal.</t>", "25": "<t>Xa ruum i wotob'il i hin naakeliik korik chu'nchel i aj Israel,</t> <t>eh naa ruwihiik runimaal kiwach wuum, inki i Dios.</t>"}