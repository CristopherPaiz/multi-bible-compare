{"1": "<pb/>Re' QaJaaw Dios je' wili i xuq'or weh panusaq wiriik: <pb/>Chasik' jino'q i tz'ilom nim wach, cha tz'ihb'aaj chuwach ruuk' i ma' k'ayeew ta wach q'orik i b'ihnaal Meher-salal-hasbaz.", "2": "<pb/>Eh neenayuq'eej i Urías k'amal b'eeh aj tiij, i Zacarías, rak'uun i Jeberequías, reh chi neenkilow chi xatz'ihb'aaj i b'ihnaal re' re', inki.", "3": "Eh xnutoq'aa' k'acharik ruuk' i wehk'een, re' jalal ruq'oral i Dios, eh xkahnik wach k'acharik, x-aasjik jinaj wak'uun ruuk', je' wili i xuq'or weh i QaJaaw Dios: Maher-salal-hasbaz i rub'ihnaal naa akojom.", "4": "Eh re' i k'isa k'un re' re', noq komajaa' inchol ruq'orariik taqe i q'orik wili: Hat nutuut, hat wajaaw re' tinamit Damasco, ruch'ihil i tinamit Samaria naa ruchopariik kinaah, eh naa relq'jiik i kib'ehomal ruum i kireey i aj Asiria, inki.", "5": "<pb/>Eh re' i QaJaaw Dios je' wo' chik wili i xuq'or weh:", "6": "<pb/><t>Re' taqe i tinamit, xin kiq'eb' chi riij kik'ux,</t> <t>re' hin xa je' naq nukab' i ha' Siloe xa jinaj tuqlik wii'.</t> <t>Re' keh ruuk' chik i reey Rezin,</t> <t>ruuk' chik i rak'uun Remalias re'</t> <t>i reey Peka rub'ihnaal xkiyeew kik'ux.</t>", "7": "<t>Ruum aj re', re' hin naa nutaq'aam chaloq i kireey aj Asiria,</t> <t>ruch'ihil taqe soldado, chi naa ruchaliik b'anroq keh i nutinamiit.</t> <t>Eh yohb'aal wach i kijosq'iil noq naa kik'uliik iloq,</t> <t>xa je' chik rukab' i rujosq'iil i nim ha' Éufrates noq i nelik reje chi' taq chii,</t> <t>i rutz'ap naah i xa chib'ih i wilik parub'eeh.</t>", "8": "<t>Re' keh xiooj xa aha',</t> <t>xiooj k'oloq Judá chub'aan i ti' k'axik</t> <t>re' naa reliik reje wii' i k'isa k'un Emanuel i rub'ihnaal.</t> <t>Eh yohb'aal wach i kijosq'iil,</t> <t>xa je' chik rukab' i rujosq'iil i elal ha'</t> <t>i rutz'ap naah chu'nchel i wilik parub'eeh.</t>", "9": "<pb/><t>Eh re' taq i hat tinamit,</t> <t>atoob' ta neenamol taq awiib', xanaa wo' rub'aan i ti' k'axik taq aweh.</t> <t>Eh chab'iraj taq i hat i tinamit inajt taq wilkaat chaloq,</t> <t>atoob' ta cha yejaa' taq awiib' xanaa wo' taq rusachariik awach.</t>", "10": "<t>Atoob' ta ayejaam taq wach i naa a'nam,</t> <t>xama' naa ta wo' taq aweliik korik.</t> <t>Re' taq i naa aq'orom xama' naa ta wo' taq a'nam,</t> <t>ruum re' hoj re' i QaJaaw Dios wilik quuk'.</t>", "11": "<pb/>Eh noq re' i QaJaaw Dios kow xiruchop ruuk' i rajaawriik, xuq'or weh chi ma' naa ta nutahqeem taqe i tinamit re' re', chub'anariik taqe i yiib' wach na'ojb'al, je' wili i xuq'or weh:", "12": "Re' taq i hat maa a'n jinaj taq wach ak'ux kuuk' i tinamit noq inkiyejaa' wach i ma' holohik taj. Eh maayohb'isaj taq awiib' ruuk' inkiyohb'isaj wii' kiib' i keh, chakowej la' taq ak'ux.", "13": "Je' re' noq re' taq i hat, xa re' wo' hin i jinaj chi Dios nim waJaawriik i ruk'ul chi naa taq aye'em nuSantohiil, eh chi naa taq ayohleem nuwach.", "14": "Ruum chi re' hin wilik nuSantohiil, hin naa nuko'liniik keh i kinimanik weh. Eh chi keh i aj Judá, i aj Jerusaleem, je' hin ab'aj inkitoxk'iij wii' i kooq, kiq'ehb'ik wii' keh. Eh chi keh i aj Jerusaleem, je' hin xirob'.", "15": "Eh ma' k'isiin i naakitoxk'iim i kooq chi nunaah, je' naa kiq'ehb'iik, eh naa rusachariik kiwach. Ma' k'isiin wo' taqe i naakichopariik ruum i xirob', inki.", "16": "<pb/><t>Re' hin naa numolom i k'uhb'aal wili</t> <t>re' i naa nuk'uhb'aleem taqe wii' inaakitahqiniik weh.</t>", "17": "<pb/><t>Eh re' i QaJaaw Dios</t> <t>atoob' ta ma'rutoob'eej taqe i riih rumaam i Jacob</t> <t>re' hin ch'iklik nuk'ux ruuk' chi konaa ruk'uhtaam i rotob'il.</t>", "18": "<t>Re' hin ayu' wilkiin kuuk'</t> <t>i wak'uun xuyeew weh i QaJaaw Dios</t> <t>rehtalil chikiwach i tinamit Israel</t> <t>chi wilik i rotob'il i QaJaaw Dios nim rajaawriik</t> <t>eh wilik ar nah yuuq' Sión.</t>", "19": "<t>Eh wila' i xkiq'or taq aweh</t> <t>chi chapahqaaj taq keh i kamnaq,</t> <t>keh i aj q'iij</t> <t>je' taq wili i cha q'or keh:</t> <t>¿Mi ma' ruuk' re' i Dios naa qapahqaam?</t> <t>¿Mi neerub'an re' chi re' i k'achalkeeb' reh i kamnaq</t> <t>neenkipahqaaj inkaaj? tiko'q taq keh.</t>", "20": "<t>Eh ruuk' i ruk'uhb'aal i Dios chachaq'weej taqe.</t> <t>Eh wila' ma' ruuk' taq i k'uhb'aal,</t> <t>xatchaq'wik komajaa' taq inareq i saqum.</t>", "21": "<pb/><t>Re' taqe i tinamit xak'ul chik naa kojiik</t> <t>chusik'ariik kiwa' ruum i runimaal wi'jaleel naa ruchaliik.</t> <t>Eh ruum i re' yohb'aal wach naa ruchaliik kijosq'iil</t> <t>eh naakib'ajam i kireey, je' wo' hoq i ki Dios.</t>", "22": "<t>Xa naa naq chik kitz'ehtanik reje wach ak'al,</t> <t>xa re' la' ti' k'axik i naa ruchaliik chikinaah.</t> <t>Eh juneliik naa rutib'iik kik'ux,</t> <t>ar naa rusachariik kiwach panq'equm.</t>"}