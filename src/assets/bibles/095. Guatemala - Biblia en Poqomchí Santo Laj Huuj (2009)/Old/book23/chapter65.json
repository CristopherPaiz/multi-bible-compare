{"1": "<pb/><t>Re' Dios je' wili i xuq'or: Re' taqe i ma' jank'al ta kinkisik' xinkireq wo' hoq.</t> <t>Re' taqe i ma' jank'al ta inkiq'or i nub'ihnaal, je' wili i xnuq'or keh:</t> <t>Ayu' wilkiin taq cha toob'jiik, kinki.</t>", "2": "<t>Re' hin juneliik wo' naq xnuk'ul taqe wuuk' i tinamit</t> <t>ma' kinimanik ta weh, ojik inki a'n chupaam i yiib' wach b'eeh.</t> <t>Re' i kiyiib' wach kapeew i keh inki a'n</t>", "3": "<t>Re' i tinamit re' re' inkijosaj chee nujosq'iil</t> <t>ruum inkik'at i kimayiij chikiwach i tiyoox</t> <t>nah taq yuuq',</t> <t>eh inkik'at insensia chinaah i artaal tusuj xaan.</t>", "4": "<t>Eh kitzunaa' kiib' i muqulkeeb' wii' i kamnaq,</t> <t>eh ki-ik'ik aq'ab' chupaam i ye'aab' aha' ma' ki-ilarik ta wii'.</t> <t>Eh inkik'ux i tiwik ahq,</t> <t>inkuk'ej i riis i kitib'kaal i chikop ma' toob' ta chi k'uxarik.</t>", "5": "<t>Eh je' wili inkiq'or: Maa jil chaawiib'</t> <t>maa kinatz'a'j ruum wilik nuSantohiil,</t> <t>inki taqe. Re' keh inkiyeew nujosq'iil xa ch'i'k inki a'n je' kikab' i sib',</t> <t>xa je' kikab' i q'aaq' qoplik inik'ik q'iij.</t>", "6": "<t>Chu'nchel inki a'n re' re' tz'ihb'amaj rehtalil chi nuwach i hin,</t> <t>ma' jaruuj naa nukanaam chi je' re'</t> <t>korehtaal i nuq'aj wach keh je' rukab' i ruk'ul chi keh.</t>", "7": "<t>Re' hin naa taqe nuye'em chutojariik riij i kimahk, i ma' holohik taj xkian</t> <t>chaloq i kimaam kati't.</t> <t>Re' keh xkik'at i insensia chinaah taqe i yuuq', ruuk' i re' xkiyeew nujosq'iil.</t> <t>Re' hin peet naa wajlaam riij i kimahk</t> <t>kora'j naa nuq'ajam wach keh re', inki Dios.</t>", "8": "<t>Re' i QaJaaw Dios je' wili i xuq'or:</t> <t>Noq re' i uuva ma' k'isiin i riis ma' inkiq'eb' ta reje i tinamit.</t> <t>Je' wo' re' i naa nub'anam i hin</t> <t>k'axb'al keh i waj kamanoom,</t> <t>ma' naa ta nusacham wach chu'nchel i tinamit.</t>", "9": "<t>Re' hin naa nuk'ihaaxb'isam i riih rumaam i Jacob, i riih rumaam i Judá.</t> <t>Re' taqe re' naakipatiniik chupaam</t> <t>taqe i nuye'aab' naa nuye'em keh i nusik'im kiwach, ar</t> <t>naakipatiniik taqe i waj kamanoom.</t>", "10": "<t>Re' i nutinamiit kisik'wik weh</t> <t>re' i kitentzuun naakinujisam i wach k'ixkaab' Sarón.</t> <t>Eh re' i kiwakax ar naa kianam kiwa' wach k'ixkaab' Acor.</t>", "11": "<t>Eh re' taq i hat i kinaq'eb' taq chi riij ak'ux</t> <t>insahchik taq panak'ux i nuSantolaj ye'aab'.</t> <t>Eh i nayeew taq i wi'k, i vino chuwach i Agad Imeni,</t> <t>re' inaq'or taq i hat chi rut'iosil i b'ehomal.</t>", "12": "<t>Xa re' la' xama' xta wo' taq i naa areqem,</t> <t>naa la' nuye'em q'ab' chi naa taq akanteesjiik ruuk' i q'aslaj ch'ihch'.</t> <t>Eh noq xnusik' naq taq awach xama' xawaaj ta wo' taq.</t> <t>Eh noq xat nuq'oreej naq taq xama' xinab'iraj ta wo' taq,</t> <t>re' la' chik taq i xa a'n i ma' inwaaj ta wach i hin,</t> <t>re' taq chik xasik' inyojwik nuk'ux i hin, inki i Dios.</t>", "13": "<t>Re' i QaJaaw Dios je' wili i xuq'or:</t> <t>Re' taqe i waj kamanoom</t> <t>juneliik naa ruwihiik kiwa' kihaa'</t> <t>ma' naa ta rukahniik chi ntz'irik kiwach.</t> <t>Eh re' taq i hat i ma' tinimanik ta taq weh</t> <t>naa taq akuyum awa' ahaa',</t> <t>naa taq akahniik pank'ixb'ilaal.</t>", "14": "<t>Re' taqe i waj kamanoom naa kianam kitz'uuy ruum i rusuqkiil kik'ux.</t> <t>Eh re' taq i hat naa taq awoq'iim naa ak'erem aachii' ruum ruti'kiil taq ak'ux</t> <t>ruum i ti' k'axik taq i naa ak'ulum.</t>", "15": "<t>Re' taqe i nusik'k'im kiwach naa taq kiq'orom aab'ihnaal</t> <t>chi pahqb'al reh i ti' k'axik i kimik chikinaah i tokoom.</t> <t>Eh re' taqe i waj kamanoom</t> <t>keh ak' laj b'ihnaal chik i naa nukojom keh.</t>", "16": "<t>Xa awach pa' i</t> <t>neerupahqaaj rutoob'jiik koruman chi weh i hin korik wach nuk'ux naa rupahqaam.</t> <t>Eh awach iraaj ruq'orom i korik koruman chi panub'ihnaal i hin naa ruq'orom.</t> <t>Re' taqe i ti' k'axik k'uluuj chaloq xik'ik chik,</t> <t>xsahchik chik panuk'ux chi jumpech.</t>", "17": "<t>Re' hin naa nuyejaam</t> <t>jinaj i ak' taxaaj, jinaj i ak' wach ak'al.</t> <t>Re' i k'uluuj chaloq xik'ik chik,</t> <t>ma' jaruuj chik naa ruk'uliik panuk'ux.</t>", "18": "<t>Suuqb'oq taq ak'ux chi juneliik ruuk' i naa nuyejaam,</t> <t>ruum re' hin naa nuyejaam jinaj i ak' Jerusaleem naa nu nujisam chi rusuqkiil k'uxliis.</t> <t>Eh chu'nchel i naa kik'achariik ar</t> <t>naa ruwihiik rusuqkiil kik'ux.</t>", "19": "<t>Eh re' hin naa rusuqb'iik nuk'ux</t> <t>ruum i ak' Jerusaleem,</t> <t>eh naa rusuqb'iik nuk'ux chikiij i nutinamiit.</t> <t>Ruum ma' naa ta chik rib'irjiik i k'erej chi'is oq'ik.</t>", "20": "<t>Ma' naa ta chik kikimiik i kore' xi-aasjik.</t> <t>Eh re' taqe i mama' winaq ma' naa ta kikimiik chi komajaa' i kihab'ul,</t> <t>awach i xkimik noq kore' wilik reh i jinaj siento haab' ko ak'un noq xkimik reje.</t> <t>Eh awach i xkimik reje chi komajaa' imponik</t> <t>i jinaj siento haab' re' re' q'e' i ru mahk.</t>", "21": "<t>Re' taqe aatinamiit noq naa kiyejaam kipaat re' wo' keh naakipatiniik ar.</t> <t>Eh re' chik i keh naa kib'aniik rusuqkiil i wach i ki uva.</t>", "22": "<t>Eh ma' tokoom ta chik i naa rupatiniik pankipaat. Re' i kitik</t> <t>ma' tokoom ta chik naa rub'aniik rusuqkiil.</t> <t>Re' taqe i nutinamiit najt naa kik'achariik,</t> <t>je' najtiil ink'acharik i nimlaj chee',</t> <t>eh re' chik keh naa kib'aniik rusuqkiil i kikamaj.</t>", "23": "<t>Eh ma' naa ta rojiik chi re' chi ma' re' i kikamaj,</t> <t>ma' naa ta kikimiik i kak'uun kixq'uun chi komajaa' i kihab'ul.</t> <t>Ruum re' taqe i tinamit re' re' nukuxisam taqe,</t> <t>je' wo' hoq i kiih kimaam.</t>", "24": "<t>Noq komajaa' inkipahqaaj weh chib'ih jariik inkaaj, re' hin naa nuye'em keh.</t> <t>Eh noq komajaa' inkikohlaaj nuq'orob'jiik re' hin naa taqe b'iram.</t>", "25": "<t>Re' taqe i xojb' jinaj naa kianam wii' kiwa' ruuk' taqe i tentzun.</t> <t>Re' kaq b'ahlam k'im chik i naa ruk'uxum</t> <t>re' ruuk' i ruk'ux i b'ooyax.</t> <t>Re' aaq' ak'al naa ruk'uxum,</t> <t>chupaam i santo laj ye'aab' Sión</t> <t>ma' jino'q i chikop naa ruk'uxwiik keh, inki Dios.</t>"}