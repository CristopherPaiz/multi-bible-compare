{"1": "<pb/><t>¿Awach i kaq ruso' chalik i rub'an ar Bosra, re' wilik cho Edom?</t> <t>¿Awach i chalik i rub'an chi jumehq'iil xiik' naah holwochiil i ruso'</t> <t>ruuk' i rajaawriik ruuk' i ruloq'il?</t> <t>Re' hin i Dios kink'utjanik parukorkiil,</t> <t>wilik wajaawriik chi ko'linik.</t>", "2": "<t>Wilik kiq'orik weh chi je' wili: ¿Chib'ih reet noq kaq aaso'</t> <t>je' cho xayeq' cho paam i uuva chawooq chi yitz'b'al reh? inki taqe</t>", "3": "<t>Korik re' hin je' wo' naa yitz'ij uuva i nub'an</t> <t>ruum xnuyeq' taqe pan wooq</t> <t>ruum nujosq'iil i ki-ixowanik nuwach,</t> <t>Eh re' i kikik'eel je' naa xt'ahxanik</t> <t>chuwach i nuso',</t> <t>ma' wach ta xtoob'inik weh chub'aan keh.</t>", "4": "<t>Re' hin xanuyejaam naq chik wach chi naa nuq'ajam wach keh i ki-ixowanik nuwach inki a'n</t> <t>Eh chi naa nuko'leem taqe i nutinamiit.</t>", "5": "<t>Eh xwil chi ma' awach ta xtoob'inik weh,</t> <t>chi ma' awach taj i xuk'ul ruk'ux i xnub'an xsahchik nuk'ux.</t> <t>Ruum i nujosq'iil nu kowej wiib', xawutkeel xnub'an keh i aj ixowaal.</t>", "6": "<t>Ruum i nujosq'iil xnub'an keh,</t> <t>xnusach kiwach i tinamit,</t> <t>eh xnuchihkaaj i kikik'eel chinaah i wach ak'al.</t>", "7": "<t>Re' hin inwaaj nuq'orom rib'iral</t> <t>i ruk'axb'al i QaJaaw Dios.</t> <t>Inwaaj nutz'uyem wach ruum i xub'an cho quuk'</t> <t>ruum i ruketeljiik qawach xub'an i hoj, hoj aj Israel.</t> <t>Eh ruum i rotob'il,</t> <t>ruum i runimaal i ruk'axb'al xub'an cho quuk'.</t>", "8": "<t>Re' reh je' wili i xuq'or: Re' re' nutinamiit, wak'uun wixq'uun taqe,</t> <t>ma' ruk'ul ta chi neenkian i ma' imponik ta chi nuwach i hin, inki.</t> <t>Eh re' wo' reh xko'linik keh.</t>", "9": "<t>Re' i QaJaaw Dios inyot'ik i ruk'ux</t> <t>ruum i ti' k'axik xkik'ul aj Israel.</t> <t>Eh re' reh ma' aj taqareel taj i xutaq'aaj chaloq chi kiko'ljiik,</t> <t>re' la' wo' reh xko'linik keh ruum xuketelaaj kiwach,</t> <t>je' rukab' i rub'an cho najtir q'iij.</t>", "10": "<t>Xa re' la'</t> <t>re' keh ma' xkinimaj taj i QaJaaw Dios, xkich'uwa'risaj wach i ruSantohiil.</t> <t>Ruum aj re' ma' x-ajawjik ta chik kiwach ruum i Dios,</t> <t>ruum i re' xb'aan keh ruuk' q'aq'inik.</t>", "11": "<t>Re' keh xk'ulik cho pankik'ux</t> <t>noq xuko'leej chaloq i rutinamiit i Moisés najtir,</t> <t>eh je' wili ixkiq'or: ¿Mi ma' re' re' i Dios xtoob'inik keh i tinamit</t> <t>ruch'ihil i Moisés k'amwik cho kib'eeh noq xi q'ahxik chi juntar i palaw?</t> <t>¿Mi ma' re' wo' re' reh xuyeew i rusantolaj Uxlab'al keh?</t>", "12": "<t>Re' reh xtoob'inik reh i Moisés ruuk' i loq'laj rajaawriik,</t> <t>re' reh xch'aqwik pan</t> <t>yejaal i palaw noq xik'ik ar i rutinamiit,</t> <t>reh chi xkahnik rib'iral chi juneliik.</t>", "13": "<t>Re' wo' reh xtoob'inik keh i rutinamiit chi ma'</t> <t>xiq'ehb'ik taj noq xik'ik pan palaw.</t> <t>Eh xa je' chik kowiil kib'ehik i kawáyu chupaam i ye'aab' chiq yuuq' noq xik'ik ar.</t>", "14": "<t>Eh i ruSantolaj Uxlab'al i QaJaaw Dios</t> <t>xtoob'inik keh noq xa je' chik</t> <t>kiqajik qohoq wakax wach k'ixkaab'.</t> <t>Je' re' i xub'an reh chi xkahnik rib'iral i ruloq'il chi juneliik i rub'ihnaal.</t>", "15": "<t>QaJaaw Dios kopan taxaaj</t> <t>pan aSantolaj ye'aab', qoh awilow chaloq.</t> <t>¿Mi ma' intiib'ik chak'ux chi qilariik?</t> <t>¿Chib'ih reet noq ma' qoh atoob'eej ruuk' awajaawriik?</t> <t>¿Mi ma' rub'an chik re' chi nee naketelaaj qawach?</t>", "16": "<t>QaJaaw Dios, re' hat manlik QaJaaw</t> <t>atoob' ta re' i Abraham, i Israel</t> <t>ma' xkinab'eej ta cho qawach.</t> <t>Re' hoj qeht'al chi re' hat manlik ehchan qeh,</t> <t>eh re' wo' hat ti ko'linik cho qeh najtir q'iij.</t>", "17": "<t>QaJaaw Dios ¿Chib'ih reet noq i nayeew q'ab' chi naa qakanaam ab'eeh,</t> <t>eh chinkoowjiik i qanima reh chi ma' nee ta chik ti ponik pan naq'qawach?</t> <t>QaJaaw Dios qoh atoob'eej chaketelaaj kiwach amoso,</t> <t>je' wo' taqe i jar ch'uq chi aj Israel.</t>", "18": "<t>Re' taqe asantolaj tinamiit</t> <t>xama' najt ta wo' hoq xi wihik pan kitinamiit.</t> <t>Eh re' chik taqe ki-ixowanik qawach</t> <t>k'ahchi' keeb' chub'anariik i re' ma' re' chupaam i loq'laj apaat.</t>", "19": "<t>Re' hoj xoj kahnik chi xa je' qakab' i tinamit ma' jank'al ta na a'n i taaq'anik chinaah,</t> <t>xoj kahnik chi xa je' ma' jank'al ta i nq'orarik aab'ihnaal chi qaxilak.</t>"}