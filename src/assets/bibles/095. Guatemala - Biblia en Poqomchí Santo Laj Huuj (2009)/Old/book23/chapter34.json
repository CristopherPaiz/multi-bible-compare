{"1": "<pb/><t>Re' taq i hat i wilkaat taq panimaq tinamit,</t> <t>pankok' tinamit chamol taq chawiib'</t> <t>chi rib'irjiik taqe i naa nuq'orom.</t> <t>Eh chab'iraj taq i hat wach ak'al, je' wo' hoq i wilkeeb' chupaam.</t>", "2": "<t>Re' i QaJaaw Dios yohb'aal wach i rujosq'iil</t> <t>chikinaah i wilkeeb' panimaq tinamit,</t> <t>je' wo' chinaah i ki soldado, k'ahchi' ruq'orom chi naa ruq'atam, i q'orik chikinaah,</t> <t>reh i rusachariik kiwach.</t>", "3": "<t>Re' i kiti'jolal xa aha' naa rukahniik chi kutulkeeb',</t> <t>eh ma' k'isiin i kichuhkiil naa reliik chaloq.</t> <t>Eh naa runujiik paam i rax chee' ruum i kikik'eel.</t>", "4": "<t>Eh chu'nchel i wilkeeb' pan taxaaj,</t> <t>naakik'uyu'jiik, re' i runimaal i taxaaj naa rub'otom riib',</t> <t>je' rukab' noq imb'otarik wach i nimlaj huuj.</t> <t>Chu'nchel i ch'umiil naakichuhpiik,</t> <t>je' rukab' noq inchiqik i xaq i uuva, i xaq i higo.</t>", "5": "<pb/><t>Re' i QaJaaw Dios, yohb'aal cho wach i rujosq'iil pan taxaaj.</t> <t>Je' naa ruyejaam chik chaloq i ruq'aslaj ch'ihch'</t> <t>reh chi naa rub'anam keh i aj Edom, eh naa rukansam taqe.</t>", "6": "<t>Eh ruuk' q'aslaj ch'ihch' naa rukaansam taqe.</t> <t>Je' rukab' noq inkanteesjik i tentzun,</t> <t>inkanteesjik i kaprax chi mayiij,</t> <t>i nujik chi kik', chi xeb'oh i reeh i q'aslaj ch'ihch'.</t> <t>Re' i QaJaaw Dios je' naa ruye'em i ruk'atoj mayiij ar Bosra,</t> <t>eh naa rub'anam i ma' k'isa kansanik ar Edom.</t>", "7": "<t>Re' keh je' kikanteesjik i b'ooyax</t> <t>je' kikanteesjik i k'ijol wakax,</t> <t>imas wakax naa rub'an.</t> <t>Re' kiye'aab' naa runujiik chik'ik', naa ruxilakiniik ruuk' pooq i kiq'ina'iil.</t>", "8": "<t>Chupaam i q'iij re' re' naa ruq'ajam wach i QaJaaw Dios keh i aj Edom.</t> <t>Eh chupaam i haab' re' re' naakeliik korik i aj Si√≥n.</t>", "9": "<t>Re' taqe i raasb'al ha' wilik ar Edom naa rusutiniik chi q'ool.</t> <t>Re' i pooq naa rusutiniik chi asufre,</t> <t>eh xa je' chik inqop q'ool noq naa ruqopiik.</t>", "10": "<t>Re' i tinamit re' re' ma' jaruuj chik naa ruchuhpiik i ruq'aq'al,</t> <t>chi q'iij chi aq'ab' naa reliik rusib'eel.</t> <t>Eh ma' xta chik i naa ruwihiik chupaam chi jumpech,</t> <t>ma' awach ta chik i naa rik'iik chupaam chi jumpech.</t>", "11": "<t>Re' chik i k'uch, re' chik i xihk naa kiyejaam kisuuq' ar</t> <t>je' wo' taqe i tuhkur, ruch'ihil taqe i nimaq taq tz'ok.</t> <t>Re' i QaJaaw Dios naa rukananiik reh i tinamit</t> <t>chi xa je' chik chiq yuuq', eh chi xan tz'irik chik paam.</t>", "12": "<t>Ma' naa ta chik rokiik jino'q i reey chi taaq'anik chikinaah,</t> <t>chu'nchel i k'amal kib'eeh naa rusachariik kiwach.</t>", "13": "<t>Eh re' wilik wii' kipaat imb'aan wii' taaq'anik,</t> <t>i paat inkiko'leej wii' kiib' k'iixmoq'ool,</t> <t>kaq k'iix chik i naa rupoq'iik cho ar. Eh naa rukahniik chi kiye'aab' xojb',</t> <t>chi ke'emb'al kiib' i nimaq chikop wilik kixiik'.</t>", "14": "<t>Re' taqe i yaak naa kuch'ihleem kiib' kuuk' i xojb'</t> <t>eh re' taqe josq'laj ixoq kaprax k'ul naa kiyuq'eem kiib' chikiwach.</t> <t>Eh ar naa kiwihik taqe i chikop kiyohb'isanik chaq'ab',</t> <t>ar naa kihilik.</t>", "15": "<t>Eh ar wo' naa ruyejaam rusuuq' ixoq tuhkur,</t> <t>ar naa rumolom wach i rumiloj,</t> <t>eh naa rupoq'iik kok' rak'uun, naa rumolom kiwach reh i kicha'jaljiik.</t> <t>Ar wo' naakimolom kiib' i xihk, jinaj imas, eh jinaj xq'un.</t>", "16": "<t>Eh chawilow taq chupaam i ruhuuj i QaJaaw Dios.</t> <t>Ar taq neenareq chi korik</t> <t>chi ar naa kiwihiik taqe chikop re' re' chi imas, chi xq'un,</t> <t>ruum re' reh xq'orik,</t> <t>eh ruuk' i ruxlab'al naa rumolom kiwach.</t>", "17": "<t>Eh re' wo' i QaJaaw Dios</t> <t>naa ruyewiik keh pan kiye'aab' chi kiju'junaal.</t> <t>Re' wo' reh insik'wik reh i kiye'aab',</t> <t>eh ar naa kiwihiik chi juneliik.</t>"}