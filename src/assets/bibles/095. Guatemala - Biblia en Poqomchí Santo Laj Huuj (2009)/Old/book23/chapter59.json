{"1": "<pb/><t>Maa kapaaj taq i hat chi re' i QaJaaw Dios ma' xta chik rajaawriik taq chako'ljiik.</t> <t>Eh ma' tz'aplik ta wo' xikin chi ma' nee taq tirib'iraj.</t>", "2": "<t>Re' la' taq ayiib' wach na'ojb'al</t> <t>inq'atwik taq panab'eeh ruuk' i Dios.</t> <t>Eh ruum taq amahk ma' ruyeew ta chik riib' chi naa a'n taq k'ul chi' ruuk' i Dios,</t> <t>ruum i re' ma' rib'iraj ta taq atiij.</t>", "3": "<t>Re' taq i hat sahchinaq chi kik' taq aq'ab',</t> <t>ruum xa re' inkansanik taq i na a'n,</t> <t>xa re' chukuj q'orik,</t> <t>xa re' i yiib' wach q'orik i nelik taq cho panachii'.</t>", "4": "<t>Ma' jino'q i re' rukorkiil i ruq'or,</t> <t>ma' awach taj i rub'an i q'ataj q'orik parub'ehel,</t> <t>inach'ikaa' la' taq ak'ux ruuk' i xachukuj q'orik.</t> <t>Xa re' i yiib' wach q'orik</t> <t>nujinaq taq cho panawánima,</t> <t>eh korehtaal inawesaj taq wach saqum.</t>", "5": "<t>Re' taq i na a'n re' re' je' rukab' i rumiloj i aaq'</t> <t>je' rukab' i rukeem am.</t> <t>Awach ink'uxwik reh i miloj re' re' inkimik,</t> <t>eh noq i rupuch' i miloj, aaq' i nelik cho ar.</t>", "6": "<t>Eh re' i rukeem am,</t> <t>xama' inkorjik ta wo' chi itz'ihy,</t> <t>je' wo' re' taq ayiib' wach na'ojb'al i na a'n xama' xta nokik wii'. Xa re' ikaansanik,</t> <t>xa re' i ma' holohik taj taq i na a'n.</t>", "7": "<t>Xa eliik taq tiooj chub'anariik i yiib' wach na'ojb'al,</t> <t>xa re' i kikanteesjiik aawas achaaq' taq i na a'n atoob' ta xama' xta wo' naq kimahk.</t> <t>Eh xa re' i rub'anariik i yiib' wach inayejaa' taq wach,</t> <t>xa re' i sachooj taq inawaaj.</t>", "8": "<t>Eh ma' nasik' ta taq i suq kiil k'uxliis,</t> <t>ma' xta taq i korik i na a'n.</t> <t>Re' la' chik ma' korik ta laj b'eeh taq i nak'am,</t> <t>re' kik'amwik reh i b'eeh re' re' ma' nkireq ta rusuqkiil kik'ux.</t>", "9": "<pb/><t>Ruum i re' ma' qareq taj i wihik parukorkiil.</t> <t>Noq inqasik' naq i saqum xa panq'equm wo' qohkahnik,</t> <t>noq inqasik' naq i rukorkiil re' chik i ma' holohik taj inqareq.</t>", "10": "<t>Xa je' hoj moywach inqamajej i qab'eeh wataq tz'aq, xa je' cho ma' nqil taj i qab'eeh.</t> <t>Atoob' ta kab'lajora wo' naq i q'iij wilkooj</t> <t>inqatoxk'iij nah qooq, je' rukab' inqak'ul chaq'ab'</t> <t>eh xa je' cho hoj yowaab' noq inqik'raaj.</t>", "11": "<t>Eh chi qunchelaal i hoj inqak'er qachii', je' rukab' i rub'an i oso,</t> <t>je' rukab' noq i ruk'er chii' i paloma chi ruyub'jiik i ko'lenb'al qiib',</t> <t>xama' qoko'ljik ta wo' hoq.</t> <t>Eh inqaaj naq chi naaqeliik panti' k'axik xama' qoh elik ta wo' hoq.</t>", "12": "<t>Ma' qoh ehteesjik ta chupaam</t> <t>ruum xiik'naah i qamahk,</t> <t>xti korik chi je' re' ruum re' hoj wilik panqak'ux i qamahk.</t> <t>Eh qeht'al chi ma' k'isiin i yiib' wach inqa a'n.</t>", "13": "<t>Korik wo' hoq chi ma' qanimaj taj i QaJaaw,</t> <t>eh ma' korik ta wach qak'ux ruuk'. Ma' nqaaj ta rutahqaljiik,</t> <t>xa re' inkahsanik inqaq'or rib'iral, xa re' i ma' holohik taj inqa a'n,</t> <t>xa re' i rujot'ariik i tokoom inqa a'n.</t>", "14": "<t>Ma' korik ta qohq'orik,</t> <t>ma' nqareq taj i korik chi b'anarik,</t> <t>aha' imb'aan i q'ataj q'orik ma' imb'aan taj i korik.</t> <t>Eh ma' awach taj imb'anik reh i rukorkiil.</t>", "15": "<t>Eh ma' awach tamb'anik reh i korik,</t> <t>awach naq iraaj rukanaam rub'aan i ti' k'axik inkiyeew pan ti k'axik.</t> <t>Eh re' i QaJaaw Dios ma' imponik ta chuwach</t> <t>chi ma' awach ta imb'anik reh i rukorkiil.</t>", "16": "<t>Re' i QaJaaw Dios xsahchik ruk'ux</t> <t>noq xrilow chi ma' awach ta yej-anik reh taqe i re'.</t> <t>Ruum aj re' ruuk' i rajaawriik xuko'leej taqe i tinamit,</t> <t>xuch'ikaa' i wihik parukorkiil.</t>", "17": "<t>Re' i wihik parukorkiil xuk'am chaloq je' naa xukoj chi ruch'ihch' so',</t> <t>eh re' i ko'lenb'al iib' je' naa xukoj chi ruch'ihch' puneet.</t> <t>Eh je' naa xukoj chi ruso' i rujosq'iil,</t> <t>noq xuq'aj wach keh i aj ixowaal i xkian.</t>", "18": "<t>Re' i QaJaaw Dios naa ruq'ajam wach keh i je' rukab' i ruk'ul chi keh,</t> <t>naa ruye'em taqe panti' k'axik i ki-ixowanik qawach.</t> <t>Je' wo' re' i naa rub'anam kuuk' i</t> <t>wilkeeb' chi chii' i palaw.</t>", "19": "<t>Eh re' taqe</t> <t>wilkeeb' cho pareelb'aal q'iij, i wilkeeb' cho parookb'aal q'iij,</t> <t>naakinimam i Dios noq naakilom i runimaal wach.</t> <t>Ruum re' reh naa ruk'uliik iloq chi je' rukab' jino'q i nim ha'</t> <t>xan choqik chik k'ahchi' ruk'uyu'jiik ruum i kowlaj teew.</t>", "20": "<pb/><t>Eh naa ruchaliik chi kiko'ljiik i wilkeeb' ar Sión,</t> <t>re' taqe i riih rumaam i Jacob, re' taqe i naakiyot'om i kik'ux chi riij i kimahk,</t> <t>inki i QaJaaw Dios.</t>", "21": "<t>Re' i QaJaaw Dios je' wili i xuq'or:</t> <t>Re' hin jinaj i nuyejaam taq wach awuuk'.</t> <t>Re' chi re' i Santolaj Wuxlab'al</t> <t>naa ruwihiik taq awuuk' chi juneliik,</t> <t>je' wo' taq atijiik naa nub'anam</t> <t>reh chi naa taq aq'orom rib'iral</t> <t>keh taq awak'uun awixq'uun i hat.</t> <t>Eh re' keh nee wo' chik inkiq'or</t> <t>rib'iral keh i kak'uun kixq'uun, inki.</t>"}