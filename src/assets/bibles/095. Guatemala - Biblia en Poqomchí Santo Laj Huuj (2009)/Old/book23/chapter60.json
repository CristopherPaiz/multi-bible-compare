{"1": "<pb/><t>Hat taq aj Jerusaleem tiwuktoq taq, wih-oq taq asaquumaal,</t> <t>ruum xk'ulik chik i ruloq'il i QaJaaw Dios xsihq'inik taq chik cha naah.</t>", "2": "<t>Eh chu'nchel i tinamit wach ak'al</t> <t>panq'equm wilkeeb' ruum i kina'ojb'al.</t> <t>Eh re' taq i hat</t> <t>re' i ruloq'il i QaJaaw Dios naa rusihq'iniik taq cha naah.</t>", "3": "<t>Eh chupaam i rusaqumaal naa kiwihiik i nimaq tinamit,</t> <t>naa wo' rusik'ariik i rusaqumaal kuum i reey, naa rusahq'iik chi keh.</t>", "4": "<t>Eh ti tz'ehtanoq taq reje cha junsuut</t> <t>nee taq inawil chi chu'nchel k'ahchi' cho kimolom kiib'</t> <t>chi chalik taq panatinamiit,</t> <t>k'ahchi' kichaliik taqe i kak'uun kixq'uun chupaam inajt tinamit.</t>", "5": "<t>Eh noq naa taq awilom i hat chi k'ulik inki a'n iloq</t> <t>naa rusuuqb'iik taq ak'ux, naa taq aye'em kiloq'il.</t> <t>Naa kik'amam chaloq i kib'ehomal i nimaq tinamit wilkeeb' chi chii' i palaw</t> <t>naa taq kiq'asam aweh i kib'ehomal i tokoom tinamit.</t>", "6": "<t>Eh ma' k'isiin i cameyo naa kichaliik Madián,</t> <t>naa kichaliik Efa.</t> <t>Naa wo' kichaliik i aj Sabá,</t> <t>naa kik'amam chaloq i oro, insensia.</t> <t>Eh naa kitz'uyem wach i QaJaaw Dios chi loq'oomb'al reh.</t>", "7": "<t>Naa taq amolom kiwach i chikop ar Cedar, naa taq rukahniik cha weh.</t> <t>Re' taqe imas tentzun wilkeeb' ar Nebaiot,</t> <t>naa taq aq'asam chi amayiij wach artaal ye'b'al ruloq'il i rupaat i QaJaaw Dios,</t> <t>re' i mayiij re' re' q'e' neemponik chuwach i reh.</t>", "8": "<pb/><t>¿Awach i chalik inki a'n Jerusaleem, je' kichalik suutz',</t> <t>je' kirupinik cho paloma pan kisuuq'?</t>", "9": "<t>Re' taqe i re', re' taqe i barco</t> <t>chalik inki a'n chinaah i palaw,</t> <t>ruch'ihil kichalik Tarsis k'ahchi' cho kik'amam chi najt i awak'uun awixq'uun.</t> <t>Eh xkik'am wo' chee oro i plata,</t> <t>chi ye'b'al ruloq'il i QaJaaw Dios wilik ruSantohiil.</t> <t>Re' qaDios i hoj, hoj aj Israel, re' inye'wik qaloq'il.</t>", "10": "<t>Eh re' taqe i tokoom tinamit naa kikorb'isaniik i tz'aq chi riij taq aatinamiit.</t> <t>Re' i kireey naakikamaniik taq aweh,</t> <t>atoob' ta xnuyeew nujosq'iil taq cha naah,</t> <t>naa wo' chik nuketelaam taq awach.</t>", "11": "<t>Eh ma' jaruuj chik naa rutz'ahpiik i ookb'al taq reh aatinamiit,</t> <t>naa rukahniik chi tehlik chi q'iij chi aq'ab'</t> <t>reh chi naa kik'amam cho ar i kib'ehomal i tokoom tinamit.</t> <t>Reh chi neeki okik i reey.</t>", "12": "<t>Eh re' taqe i tinamit ma' naa ta kaajwaam kamanik taq chawach,</t> <t>naa rusahchiik kiwach chi kunchelaal.</t>", "13": "<pb/><t>Re' taqe i chee' Líbano ma' k'isiin kiholwochiil,</t> <t>re' taqe i chaj, re' taqe i sohchaj, re' taqe i chakaltee'.</t> <t>Re' taqe re' naa rukamaniik chi xoyb'al wach i nupaat.</t> <t>Re' hin naa nuye'em ruloq'il i nupaat.</t>", "14": "<t>Eh re' taqe i kak'uun kixq'uun i xi ixowanik taq</t> <t>chaawach naa kiloch'om kiib' taq chawach.</t> <t>Chu'nchel i xitib'isanik taq ak'ux naakixuk'aam kiib' taq chawach,</t> <t>je' wili i naa kiq'orom:</t> <t>Re' taqe i aj Sión rutinamiit taqe Santolaj Dios i kiDios i aj Israel, inko'q taqe.</t>", "15": "<t>Ma' jaruuj taq chik naa akahniik cha wutkeel,</t> <t>ma' naa ta chik rixowjiik taq awach.</t> <t>Naa la' nuye'em q'ab' i hin chi naa kiye'em taq aloq'il chi juneliik,</t> <t>naa nuye'em rusuqkiil taq ak'ux chi juneliik.</t>", "16": "<t>Re' taqe i tokoom tinamit naa kik'amam taq cho k'uxumb'al aweh.</t> <t>Re' taqe i reey naa kik'amam taq cha weh i kib'ehomal,</t> <t>eh naa taq anab'eem chi re' hin i Dios kinko'linik taq aweh,</t> <t>eh chi re' hin nim wajaawriik xinko'linik reh i Jacob.</t>", "17": "<pb/><t>Re' hin oro chik naa nuye'em taq aweh chi jilow i q'an ch'ihch',</t> <t>plata chik i jilow rax ch'ihch',</t> <t>q'an ch'ihch' chik i jilow chee',</t> <t>eh ch'ihch' chik i jilow ab'aj.</t> <t>Eh parukorkiil chik</t> <t>naa kianam i taaq'anik taq cha naah ajaab'ees.</t>", "18": "<t>Eh chupaam taq aaye'aab' ma' naa ta chik rib'irjiik i ti' k'axik,</t> <t>ma' awach ta chik naa ruyojwiik naa rusachwiik wach taq aatinamiit.</t> <t>Re' la' tz'aq kotimaj wii' riij naa ruko'liniik taq aweh,</t> <t>eh chupaam taqe i ookb'al reh taq aatinamiit naa ruwihiik i loq'inik.</t>", "19": "<pb/><t>Eh chupaam taq aatinamiit ma' koruman ta chik chi naa rusihq'iniik i q'iij,</t> <t>eh ma' koruman ta chik i rusaqumaal i poh.</t> <t>Ruum re' i hin i Dios naa nusihq'iniik taq aweh chi juneliik.</t> <t>Re' taq i hin aaDios, hin taq naa nuye'wiik asaquumaal.</t>", "20": "<t>Re' taq asaquum naa rukahniik chi jilow i q'iij, chi jilow i poh,</t> <t>ma' jaruuj chik naa ruchuhpiik,</t> <t>ruum re' hin naa nukahniik chi hin taq asaquum chi juneliik.</t> <t>Ma' naa ta chik rutib'iik taq ak'ux.</t>", "21": "<pb/><t>Naa rukahniik chi korik wach kik'ux</t> <t>chu'nchel taq aatinamiit,</t> <t>eh chi ehchan taqe reh chi juneliik i ye'aab' naa ruye'ariik keh,</t> <t>je' kintikarik i chee' naa nub'anam, k'uhtb'al reh i nuloq'il.</t>", "22": "<t>Eh yu'naak ma' q'e' ta taq hat k'ih</t> <t>korehtaal taq ti ponik chi nimlaj tinamit, naa ruwihiik taq awajaawriik.</t> <t>Re' hin naa nub'aniik i wili chi jumehq'iil, inki i QaJaaw Dios.</t>"}