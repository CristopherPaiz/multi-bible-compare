{"1": "<pb/><t>Chab'iraj i naa nuq'orom i hat taq aj Israel, hat taq riih rumaam i Jacob.</t> <t>Hat taq kiih kimaam i aj Judá, inaq'or taq i korik parub'ihnaal i QaJaaw.</t> <t>Eh inapaqaaj taq chib'ih inawaaj</t> <t>parub'ihnaal i ki Dios i aj Israel,</t> <t>atoob' ta ma' nayeew ta wo' taq ruloq'il,</t> <t>eh ma' korik ta wo' taq wach ak'ux chuwach.</t>", "2": "<t>Re' taq i hat santo laj</t> <t>tinamit wo' naq taq ab'ihnaal,</t> <t>eh i nasik' wo' naq taq atoob'jiik ruuk' i ki Dios i aj Israel.</t> <t>Re' Dios nim rajaawriik rub'ihnaal.</t>", "3": "<pb/><t>Re' hin xinq'orik reh taqe i xk'ularik chaloq.</t> <t>Re' hin xin ye'wik chi naab'jik,</t> <t>xnub'an, xooj eloq wach.</t>", "4": "<t>Je' re' xnub'an ruum kow taq awánima,</t> <t>je' kowiil i rax ch'ihch',</t> <t>je' kowiil i q'an ch'ihch'.</t>", "5": "<t>Re' hin xnuq'or cho rib'iral taq aweh</t> <t>xnuyeew cho chi naab'jik i ti' k'axik noq komajaa' ink'ularik.</t> <t>Re' xwaaj i hin chi ma' xaq'or ta taq chi je' wili:</t> <t>Re' xk'ularik wili re' taqe i qatiyoox</t> <t>xye'janik cho wach, ma' tiki ta taq.</t>", "6": "<t>Re' taq i hat xab'iraj</t> <t>xawilow taq chi xk'ularik, chu'nchel i re'</t> <t>cha kapaaj taq riij, cha nimaj taq chi korik.</t> <t>Eh wilik taqe i ko ak' taq naa nuq'orom rib'iral aweh, re' ma' aweht'al ta taq.</t>", "7": "<t>Re' taqe i naa nub'anam kore' naa nuyejaam wach,</t> <t>ma' ab'iram ta taq cho najtir kore' la' yu'naak naa taq ab'iram,</t> <t>reh chi ma' nee ta taq inaq'or chi xa aweht'al wo' taq chik.</t>", "8": "<t>Re' taq i hat ma' xab'iraj ta taq cho rib'iral</t> <t>eh xama' aweht'al ta wo' taq.</t> <t>Re' hin xa weht'al wo' hoq nik' wach taq ana'ojb'al,</t> <t>weht'al wo' hoq chi xama' ti ib'irinik ta taq</t> <t>noq xat tz'uk'rik taq chaloq ruuk' taq aatuut.</t>", "9": "<pb/><t>Xa re' la' re' hin xa ruum i nuloq'il,</t> <t>xa ruum chi wilik q'unil wuuk' ma' xnuyeew tee i nujosq'iil taq cha naah,</t> <t>komajaa' i nusach taq awach.</t>", "10": "<t>Re' hin xwaaj naq chi xat korjik taq ruuk' i ti' k'axik.</t> <t>Xa re' la' ma' ruuk' ta q'aaq' je' rukab' imb'aan reh i plata noq inye'arik pan q'aaq'.</t>", "11": "<t>Xa ruum i nuloq'il, i nuk'axb'al ma' xnusach ta taq awach,</t> <t>ruum ma' nwaaj ta chi neenuyeew wiib' chi q'orarik,</t> <t>eh ma' nee ta nuyeew i nuloq'il reh tokoom, inki Dios.</t>", "12": "<pb/><t>Eh kinab'iraj taq i hat aj Israel</t> <t>i hat taq riih rumaam i Jacob</t> <t>i nusik'im taq chaawach i hin, i xa wilkiin wo' chaloq pampeet,</t> <t>je' wo' parukuxiik wach.</t>", "13": "<t>Eh re' hin xin ch'ikanik reh i wach ak'al paruye'aab'.</t> <t>Re' wo' hin xinhe'wik wach i taxaaj paruye'aab'.</t> <t>Noq xnuq'or kib'ihnaal chi naa kikorjiik xikorjik wo' hoq.</t>", "14": "<t>Re' taq i hat chamol taq awiib', chab'iraj taq i naa nuq'orom aweh:</t> <t>¿Awach taq aweh i hat xq'orik cho rib'iral taqe i naa ruk'ulariik?</t> <t>Re' hin xa jinaj wo' i nusik'im cho wach</t> <t>chi naa rub'anam kuuk' i aj</t> <t>Babilonia, i aj Caldeo.</t>", "15": "<t>Re' hin xinq'orik xinpab'anik reh, re' hin naa nutaaq'aniik reh.</t> <t>Eh chu'nchel i naa rub'anam naa reliik korik chuwach.</t>", "16": "<t>Tichaloq taq wuuk' chab'iraj taq i naa nuq'orom aweh chi je' wili:</t> <t>Re' hin ma' jank'al ta nukeb'aa' ruq'orariik,</t> <t>noq ink'ularik taqe i nuq'or wilkiin wo' ar i hin. <pb/>Re' hin i Dios, re' nuSantolaj Uxlab'al inye'wik rajaawriik taqe wili, inki.</t>", "17": "<t>Re' i Dios wilik ruSantohiil</t> <t>re' aaDios taq i hat aj Israel</t> <t>inko'linik taq aweh je' wili xuq'or:</t> <t>Re' hin, aaDios, hin taq kink'uhtanik aweh i ma' xta reet taq cha weh,</t> <t>hin kink'amwik taq aweh chupaam i b'eeh i ruk'uul taq cha weh.</t>", "18": "<t>Ma' xta naq reet chi xanimaj taq i nuk'uhb'aal,</t> <t>reh chi xooj naq chi nimaal i rusuqkiil taq ak'ux,</t> <t>je' rukab' noq inooj chi nimaal i rooq i ha'.</t> <t>Eh nee naq taq ti elik korik, je' rukab' i palaw ma' nsahchik ta wach.</t>", "19": "<t>Eh xiik' naq k'ihaal taq awiih aamaam,</t> <t>ma' inkuyjik ta naq kajaljiik, je' naq kik'ihaal i saniib' tub'lik chi chii' i palaw.</t> <t>Re' hin ma' xnusach ta naq taq awach,</t> <t>ma' nee ta naq insahchik panuk'ux taq aatinamiit, inki.</t>", "20": "<pb/><t>Eleen taq cho chi kixilak</t> <t>i aj Babilonia, i aj Caldeo.</t> <t>Eh cha q'or taq rib'iral chi junsuut i wach ak'al,</t> <t>je' taq wili i neenaq'or:</t> <t>Re' QaJaaw Dios xko'linik qeh i hoj,</t> <t>hoj cho riih rumaam i Jacob</t> <t>raj kamanoom, tiko'q taq.</t>", "21": "<pb/><t>Re' Dios noq xatrik'saj taq</t> <t>cho chupaam i ye'aab' chiq yuuq' ma' xa kuy ta taq ahaa'.</t> <t>Panab'aj taq xresaj cho ahaa',</t> <t>eh xamb'ehik chik rooq noq xelik chaloq.</t>", "22": "<t>Eh re' taqe i yiib' wach kina'ojb'al</t> <t>ma' naa ta ruwihiik rusuqkiil kik'ux, inki QaJaaw Dios.</t>"}