{"1": "<pb/><t>WaJaaw hat nuDios, re' hin i nuyeew aloq'il,</t> <t>i nuyeew runimaal wach aab'ihnaal,</t> <t>ruum xa a'n taqe i sahchb'al k'uxliis, ayejaam cho wach najtir.</t> <t>Eh korik wo' hoq chi xooj eloq wach.</t>", "2": "<t>Re' hat xasach kiwach i tinamit,</t> <t>xatuhb'aaj wach ak'al i tz'aq kotimaj naq wii' kiij.</t> <t>Eh xasach kiwach i paat imb'aan wii' q'ataj q'orik,</t> <t>re' i kiyejaam i ki-ixowanik qawach, eh ma' jaruuj chik naakikorjiik.</t>", "3": "<t>Re' i jinaj chi tinamit kow i rub'an riib' i ruyeew aloq'il.</t> <t>Re' taqe i tinamit xiik' naah kijosq'iil inkiyohleej awach.</t>", "4": "<t>Ruum re' hat xatoob'eej taqe i neb'aa',</t> <t>je' wo' taqe i toob'jik inkaaj</t> <t>xako'leej taqe chikiwach imb'anik ti' k'axik keh.</t> <t>Re' taqe i yohb'aal wach kijosq'iil,</t> <t>xa je' chik kaq suut teew jab',</t> <t>eh xa je' chik rukab' i tz'a'laj q'iij i kijosq'iil.</t>", "5": "<t>Re' hat naa awesam i runimaal kiwach i nimaq kiwach,</t> <t>je' rukab' i rutz'a'iil i q'iij chupaam i ye'aab'</t> <t>chiq yuuq' naa aye'em chikinaah i aj ixowaal.</t> <t>Je' rukab' noq imuujrik wach i rutz'a'iil i q'iij</t> <t>ruum i suutz' noq naa atz'apam kichii' i xiik' naah kijosq'iil.</t>", "6": "<pb/><t>Eh re' i QaJaaw Dios nim rajaawriik,</t> <t>chinaah i yuuq' Sión naa rub'anam jinaj i ninq'iij</t> <t>chi keh chu'nchel i nimaq taq tinamit.</t> <t>Eh naa kik'uxum i suq laj wi'k,</t> <t>eh suq laj k'uxb'al wi'k,</t> <t>naa kuk'em i sik'oj wach riis uuva.</t>", "7": "<pb/><t>Eh chinaah i yuuq' re' re' naa reliik reje</t> <t>i naa resaniik reh i ti' k'axik chikinaah i tinamit.</t> <t>Eh naa resam i ruti'kiil kik'ux</t> <t>naa risam chikinaah i je' q'eq laj itz'ihy b'otooj taqe wii'.</t>", "8": "<t>Re' i QaJaaw Dios naa risam i rajaawriik</t> <t>i kimik chikinaah chi jumpech.</t> <t>Eh naa rujuxum i riis naq' kiwach i rutinamiit</t> <t>naa resam i kik'ixb'ilaal,</t> <t>re' wili re' i QaJaaw Dios inq'orik reh.</t>", "9": "<t>Eh chupaam i q'iij re' re' je' wili i naa kiq'orom i tinamit:</t> <t>Re' aj re' i wili i xti manlik qaDios,</t> <t>korik wo' hoq chi ruuk' i reh inqach'ikaa' qak'ux, eh re' reh xoj ruko'leej.</t> <t>Ruum aj re' i ruk'ul chi naa rusuuqb'iik qak'ux,</t> <t>ruum korik chi xoj ruko'leej chik, inko'q taqe.</t>", "10": "<pb/><t>Re' i QaJaaw Dios naa ruko'liniik keh i naa kiwihiik chinaah i yuuq' Sión.</t> <t>Eh re' tinamit Moab naa rusacham wach, na naa ruyeq'em kipaam,</t> <t>je' rukab' imb'aan reh i sohk' panye'aab' reh.</t>", "11": "<t>Eh re' taqe i aj Moab naa naq chik kiyub'um reje i kiq'ab' chi ko'lb'al kiib',</t> <t>je' rukab' noq i ruyub' reje i q'ab' i aj mux panha'</t> <t>xa re' la' xama' xta wo' chik naa rokiik wii',</t> <t>ruum re' i QaJaaw Dios naa resaniik i kajaawriik.</t>", "12": "<t>Eh re' i QaJaaw Dios naa rusachwiik kiwach inajt naah paat ko'lb'al kiib'.</t> <t>Eh re' wo' reh naa rukutwiik wach ak'al i tz'aq</t> <t>kotimaj wii' riij i tinamit re' re'.</t>"}