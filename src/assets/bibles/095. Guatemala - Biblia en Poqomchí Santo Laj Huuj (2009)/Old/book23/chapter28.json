{"1": "<pb/><t>Q'e' ti' i naakik'ulum i aj Samaria, re' inye'wik runimaal kiwach i aj Efrín,</t> <t>re' i wilik wach k'ixkaab' i rax wii' paam ak'al.</t> <t>Re' taqe i aj Samaria xa re' xohk'rik inkaaj,</t> <t>ruum aj re' naa rusachariik kiwach, je' rukab' noq inchiqik i uhtz'ub'.</t>", "2": "<t>Xa re' la' re' i QaJaaw Dios rusik'im cho wach jinaj i winaq kow riib',</t> <t>re' rajaawriik je' rukab' kowlaj saq b'och,</t> <t>je' rukab' i jab' kahoq paam.</t> <t>Eh je' rukab' i kaq suut teew, je' rukab' i elal ha',</t> <t>noq naa rusacham kiwach.</t>", "3": "<t>Eh naakiyeq'ariik panak'al i aj Samaria,</t> <t>re' i kiye'wik runimaal kiwach i aj Efrín i xa re' xok'rik inkaaj.</t>", "4": "<t>Re' taqe i aj Samaria naa rehtesjiik i kajaawriik,</t> <t>re' wilkeeb' wach k'ixkaab' re' i rax wii' paam ak'al,</t> <t>naakik'ulum keh je' rukab' i ruk'ul i uhtz'ub'</t> <t>xa holohik naq chik, eh xa re' yu' inchiqik.</t> <t>Eh na' wo' kik'ulum keh je' rukab' i ruk'ul i peet wach i higo</t> <t>xa holohik chik, eh insik'arik chi jumehq'iil ink'uxarik i koq.</t>", "5": "<pb/><t>Eh chupaam q'iij re' re', re' i QaJaaw Dios nim rajaawriik,</t> <t>re' i ruqox rutinamiit ma' naa ta rusacham kiwach.</t> <t>Je' naa corona xiik' naah holwochiil</t> <t>re' ruuk' i uhtz'ub' korjinaq wii' chi keh.</t>", "6": "<t>Eh naa ruye'em kina'ojb'al q'atal q'orik</t> <t>reh chi parub'ehel naakiq'atam i q'orik.</t> <t>Naa ruye'em rukowiil</t> <t>kik'ux i soldado inko'linik keh.</t>", "7": "<pb/><t>Re' taqe i q'atal q'orik</t> <t>xa re' i xohk'rik inki a'n xak'ulchel chik kiooj.</t> <t>Eh re' i k'amal kib'eeh aj tiij, taqe i jalal ruq'oral i Dios</t> <t>xak'ul inooj i kikapeb'aal ruum i k'ahlaj ha',</t> <t>ma' nkireq ta chi riij chib'ih jariik i ruq'or</t> <t>ink'uhtjik keh pan kisaq wiriik,</t> <t>xama' nkian ta wo' chik rukojariik kina'ojb'al i tinamit.</t>", "8": "<t>Eh re' i ki mexa</t> <t>nujinaq naah, chi chuh laj xab'ik.</t> <t>Re' taqe i ye'aab' i kiwihik wii' xiik' naah ch'uwa'iil paam.</t>", "9": "<t>Eh re' hin je' wili inkiq'or chi wiij:</t> <t>¿Mi re' reh naa rutijiniik qeh re'?</t> <t>¿Mi re' reh naa ruq'oriik qeh re' i ruyeew chi naab'jik i Dios?</t> <t>Hoj ta chi ha'lak'un chi je' re' neerub'an qeh.</t>", "10": "<t>Xa re' inchel i qatijiniik,</t> <t>i k'uhb'aal i ruk'uhtaaj qeh,</t> <t>eh ruch'ob' inche rub'ehel qeh i ju'jun chi q'orik,</t> <t>je' cho rukab' imb'aan keh</t> <t>i ma' xta kina'ojb'al i rub'an qeh, inki taqe.</t>", "11": "<t>Re' hin xama' xta wo' inwaaj reh wila' ma' nkaaj tiijik.</t> <t>Xa re' la' re' chik taqe i tokoom tinamit</t> <t>k'ayeew wach kiq'orik naa ruq'oriik keh i tinamit wili.</t>", "12": "<t>Re' QaJaaw Dios je' naq wili i ruq'orom chaloq chikiij: Re' hin</t> <t>naa nuye'em taqe pansuqkiil k'uxliis.</t> <t>Eh naa nuhi'lisam taqe i q'uhtinaq, inki,</t> <t>eh re' keh xama' xkaaj ta wo' kinimam.</t>", "13": "<t>Eh re' chik i QaJaaw naa ruq'oriik keh,</t> <t>xa re' chik i k'uhb'aal naa ruq'orariik keh,</t> <t>xa re' chik i kik'uhb'aljiik naa rub'aan.</t> <t>Eh naakitaq'ab'jiik, naa rub'aan keh</t> <t>je' rukab' imb'aan keh i kok' ha'lak'un,</t> <t>q'e' ti' i naakik'ulum noq naa kik'amariik</t> <t>reje pan tokoom tinamit.</t> <t>Re' i kiq'ilariik i aj Jerusaleem</t>", "14": "<t>Chab'iraj taq i ruq'oral i Dios</t> <t>i hat i tib'anik taq i taaq'anik</t> <t>chinaah i tinamit Jerusaleem,</t> <t>ruum re' taq i hat q'e' taq nim awach i na a'n awiib'.</t>", "15": "<t>Re' taq i hat je' taq wili inaq'or:</t> <t>Re' hoj wilik chik ixqayejaa' wach ruuk' ink'amwik cho reh i kimik,</t> <t>eh ruuk' i kimuhqik wii' i kamnaq.</t> <t>Eh noq neenk'uloq i ti' k'axik chi qanaah ma' xta nee qoh ruchej,</t> <t>naa rik'iik chiqiij ruum i chukuj q'orik xqa'an,</t> <t>eh naa wo' qareqem ko'lemb'al qiib'</t> <t>ruuk' taqe i jot'ooj xqa'an, tiki taq.</t>", "16": "<pb/><t>Ruum aj re', re' QaJaaw Dios je' wili i xuq'or:</t> <t>Re' hin jinaj i je' kowlaj ab'aj</t> <t>xnusik' wach, xnukoj ar nah yuuq' Sión.</t> <t>Eh re' je' ab'aj re' re',</t> <t>naa rukahniik chi manlik rukowiil rooq i paat,</t> <t>awach i naa ruch'ikaam ruk'ux</t> <t>ruuk' naa rureqem rusuqkiil ruk'ux.</t>", "17": "<t>Eh re' reh naa rupajwiik reh</t> <t>i rub'ehel chi b'anarik noq naa rub'aan i q'ataj q'orik.</t> <t>Eh naa nukojom chi pajb'al i rukorkiil wach k'uxliis, inki.</t> <t>Je' naa ruuk' saqb'och ruuk' elal ha' naa nusacham wach</t> <t>i ko'lemb'al taq awiib' xareq taq ruuk' chukuj q'orik.</t>", "18": "<t>Eh re' taq i xayejaa' wach</t> <t>ruuk' ink'amwik cho reh i kimik,</t> <t>ruuk' i kimuhqik wii' taqe i kamnaq xama' xta naa rokiik wii'.</t> <t>Re' taq i hat q'e' ti' i naa ak'ulum, naa ruchaliik taq ayo'jiik.</t>", "19": "<t>Re' taq i hat k'ih pech taq naa ak'ulum i ti' k'axik,</t> <t>chi q'iij chi aq'ab' naa ruchaliik taq cha naah.</t> <t>Eh xa ruum chi naa taq ab'iram</t> <t>rib'iral chi je' re' i naa taq ak'ulum</t> <t>ma' k'isiin taq naa ruchaliik ayo'jiik.</t>", "20": "<t>Re' ti' k'axik re' re', je' rukab' noq imb'aan yohkik chinaah i k'isiin rooq ch'aht,</t> <t>eh je' naa rukab' noq imb'urarik iib' ruuk' i k'isiin rooq chamaar.</t>", "21": "<pb/><t>Re' QaJaaw Dios naa rub'anam taq wuuk' je' rukab' i xub'an chinaah i yuuq' Perazim,</t> <t>eh wach k'ixkaab' Gabaón.</t> <t>Re' reh naa rukaqriik naa rub'anam i ma' jank'al ta rub'an,</t> <t>eh naa rub'anam chi manlik wach i ma' eht'alimaj ta naq chaloq.</t>", "22": "<t>Je' re' noq maa kaq se'laaj taq chik i korik,</t> <t>reh chi ma' nee ta intiqarik naah</t> <t>i ti' k'axik taq cha naah.</t> <t>Re' hin b'iram rib'iral chi re' QaJaaw Dios nim rajaawriik</t> <t>ruyejaam chik wach chi naa</t> <t>rusacham wach taq aatinamiit.</t>", "23": "<pb/><t>Chab'iraj taq, i naa nuq'orom,</t> <t>eh xti chakoj taq rehtaal i nuq'oral.</t>", "24": "<t>Noq re' jino'q i aj ab'ixoom,</t> <t>noq rutikim chik i chib'ih reh neerumay i b'anaj arado,</t> <t>eh nee wo' rumay rulak'ariik i sohk' chuwach i ruye'aab'.</t>", "25": "<t>Re' hin korik taq i nuq'or aweh, noq rab'ixeem chik wach i ruye'aab'</t> <t>i rutik reje irija'eel i eneldo, i rutik i ruja'eel i Comino,</t> <t>eh i rutik chi lohk'aal i trigo,</t> <t>chii' taq chii' i rutik, i rutik i rija'eel i sebada,</t> <t>je' wo' i rija'eel i avena.</t>", "26": "<t>Eh re' wo' hoq i Dios ink'uhtanik reh</t> <t>nik' wach rutikariik imb'aan.</t>", "27": "<t>Re' eneldo, i Comino,</t> <t>xa ruuk' k'isa chee' inq'ojarik paam noq impotz'arik inaq'wach.</t> <t>Ma' nee ta ruyeew riib' chi ruuk' nimlaj chee' neenq'ojarik,</t> <t>je' rukab' imb'aan reh i trigo noq impotz'arik.</t>", "28": "<t>Re' trigo ruuk' nim paam chee' inkiq'oj paam,</t> <t>xa re' la' ma' q'e' ta kow inkiq'oj</t> <t>re' inkaaj chi ma' kipuch' taj inaq'wach.</t> <t>Eh manlik wach noq inkipuh wach, noq inkimol pam ye'aab' reh.</t>", "29": "<t>Chu'nchel i na'ojb'al re' re',</t> <t>re' i QaJaaw Dios ink'uhtanik.</t> <t>Re' QaJaaw Dios wilik taqe i na'ojb'al ruyejaam wach naa rub'anam.</t>"}