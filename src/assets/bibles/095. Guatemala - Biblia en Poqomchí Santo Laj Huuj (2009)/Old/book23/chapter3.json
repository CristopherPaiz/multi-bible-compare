{"1": "<pb/><t>Chab'iraj taq, re' i QaJaaw Dios nim rajaawriik,</t> <t>naa risam chu'nchel inkich'ikaa' wii' kik'ux</t> <t>i aj Jerusaleem, i aj Judá.</t> <t>Naa resam i k'uxumb'al keh chi kiwa' chi kihaa'.</t>", "2": "<t>Naa resam i winaq kow riib',</t> <t>i aj q'aq'ineel, i aj q'atal q'orik,</t> <t>i jalal ruq'oral i reh, i aj q'iij, i aj k'amal b'eeh.</t>", "3": "<t>Naa resam intaaq'anik keh i lajeeb' roxk'ahl chi soldado,</t> <t>i nim wach, i kojol na'ojb'al, i insik'wik chi riij i ch'umiil, i aj war.</t>", "4": "<t>Eh kok' k'ijool chik i naa nukojom chi k'amal kib'eeh</t> <t>reh chi re' chik i keh naa rutaaq'aniik keh.</t>", "5": "<t>Re' i tinamit k'ul naa kitoq'aam peleto chikiwach,</t> <t>ruuk' i kika'jaah kik'ula't.</t> <t>Re' i k'ijolaq naa kitoq'aam peleto kuuk' i mama' winaq,</t> <t>re' i ma' xta kina'ojb'al naa kitoq'aam peleto kuuk' i wilik kina'ojb'al.</t>", "6": "<t>Eh parupaat i kajaaw, je' wili i naa kiq'orom reh i chaaq'b'ees:</t> <t>Re' hat ko wilik aso' neerub'an chi,</t> <t>re' chik i hat nee ti taaq'anik chinaah i qatinamiit wili</t> <t>k'ahchi' rik'iik panti' k'axik, inko'q taqe.</t>", "7": "<t>Eh re' i aasb'ees je' wili i naa ruq'orom:</t> <t>Re' hin ma' nee ta nub'an rilariik i tinamit wili,</t> <t>ruum ma' xta nuwa' nuhaa', ma' xta nuso' panupaat.</t> <t>Maa kinakoj taq chi taaq'anik chinaah i tinamit wili, inko'q.</t>", "8": "<t>Re' taqe aj Jerusaleem,</t> <t>taqe aj Judá ilook' insahchik kiwach, ruum re' inki a'n</t> <t>inkiq'or ma' imponik ta chuwach i QaJaaw Dios.</t> <t>Ruuk' taqe re' inkesaj i ruloq'il.</t>", "9": "<t>Re' keh xa panaq'kiwach ink'utinik chi yiib' wach i k'ahchi' keeb'.</t> <t>Eh ma' nkikeb'aa' taj i kimahk, je' rukab' inki a'n chaloq i aj Sodoma,</t> <t>ruum i re' q'e' ti' i naakik'ulum.</t> <t>Ti' k'axik k'ahchi' kik'amam chaloq chikinaah.</t>", "10": "<t>Eh re' taqe i korik wach kik'ux naakeliik korik,</t> <t>eh naa kianam rusuqkiil i kikamaj.</t>", "11": "<t>Eh re' taqe i yiib' wach kina'ojb'al keh q'e' ti' i naakik'ulum ruum</t> <t>naakik'ulum jilow i yiib' wach inki a'n</t>", "12": "<t>Re' i nutinamiit kok' ak'un i kow kitaaq'anik chikinaah,</t> <t>eh ixoq taqe ink'amwik kib'eeh.</t> <t>Re' taq i hat nutinamiit, xak'ahchi' taq kaat kijot'om i kik'amwik taq ab'eeh,</t> <t>tikesaj taq chupaam i korik laj b'eeh.</t>", "13": "<t>Re' i QaJaaw Dios ruyejaam chik cho riib' chi ruq'atariik i q'orik,</t> <t>chuye'ariik panti' k'axik i rutinamiit.</t>", "14": "<t>Re' i QaJaaw Dios naa ruq'atam i q'orik chikinaah i k'amal b'eeh,</t> <t>chikinaah i ajaab'ees.</t> <t>Je' wili i naa ruq'orom keh: Re' taq i hat xa a'n taq ti' k'axik keh i nutinamiit,</t> <t>xa q'uch taq i wach i kitik i neb'aa', i nayeew taq panapaat.</t>", "15": "<t>Eh re' taq i hat ¿Chib'ih reet noq i na a'n taq i ti' k'axik keh i nutinamiit?</t> <t>¿Chib'ih reet noq inayeq' taq panak'al</t> <t>taqe i neb'aa'? inki i QaJaaw Dios nim rajaawriik.</t>", "16": "<pb/>Re' i QaJaaw Dios je' wili i xuq'or: <pb/><t>Ruum chi re' taqe ixoq wilkeeb' ar Sión,</t> <t>xankinimb'isaj chik kiib',</t> <t>xankijab'aa' chik i kiwach, xankiyejaa' chik inaq'kiwach.</t> <t>Eh xa je' chik soon inki a'n xan tzalajinik chik taqe i xooyb'al reh kooq.</t>", "17": "<t>Re' QaJaaw Dios, naa ruset'em i rismaal kinaah taqe ixoq wilkeeb' Sión.</t> <t>Eh re' wo' i QaJaaw Dios naa ruk'uhtaniik kik'ixb'ilaal.</t>", "18": "<t>Eh chupaam i q'iij re' re', re' QaJaaw Dios naa risam inkixoyej wii' kiib' ixoq,</t> <t>naa resam taqe i xooyb'al ralaq kooq, i xooyb'al yejal kiwach.</t>", "19": "<t>Naa wo' resam i karena chi kalaq, i kika'xikin, i kotokaq ch'ihch' ralaq kiq'ab'.</t>", "20": "<t>Eh naa resam i itz'ihy inkikoj wach kinaah,</t> <t>je' wo' inkikoj chi chaq'b'al reh i rismaal kinaah, je' wo' karena ralaq kooq,</t> <t>je' wo' ink'ohnik laj iq'oom inkikoj,</t> <t>je' wo' i xa chib'ih chik jariik inkixoyej wii' kiib'.</t>", "21": "<t>Eh naa resam taqe i lopq'aaq' inkikoj, taqe i ch'ihch' inkilokaa' chi ki ju'.</t>", "22": "<t>Eh je' wo' i holohaq itz'ihy inkikoj, i kinimaq rooq so',</t> <t>i ma' piim ta laj itz'ihy reh wach kinaah, je' wo' hoq i bolso.</t>", "23": "<t>Eh naa wo' resam i lemow inkikoj, i k'ih taq tz'aaq itz'ihy inkikoj,</t> <t>itz'ihy xanlihik chik.</t>", "24": "<t>Eh chi jilow ink'ohnik laj iq'oom xa chuh chik i kiwach naa rub'anam.</t> <t>Eh chi jilow i holohik laj b'ak'b'al kipaam, k'ahaam chik i naa kikojom.</t> <t>Eh chi jilow rujitz'ariik kinaah, johm chik wach i kinaah naa rukahniik.</t> <t>Eh chi jilow i ch'ub'ik wach itz'ihy, q'as wach itz'ihy chik i naa kikojom,</t> <t>chi jilow kiholwochiil naa rukojariik kehtalil ruuk' q'aaq'.</t>", "25": "<pb/><t>Re' taqe i winaq inko'linik naq keh,</t> <t>naa kikanteesjiik ruuk' q'aslaj ch'ihch', panq'aq'inik.</t>", "26": "<t>Chupaam i q'iij re' re', ma' k'isiin ta naa rutib'iik kik'ux i tinamit re' re',</t> <t>naa kikojom i kiq'eq so' chikiij, naakitzunaam kiib' panak'al.</t>"}