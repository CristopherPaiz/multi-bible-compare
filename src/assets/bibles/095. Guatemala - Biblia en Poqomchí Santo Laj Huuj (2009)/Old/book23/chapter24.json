{"1": "<pb/><t>Re' i QaJaaw Dios</t> <t>naa rusacham wach i tinamit wach ak'al.</t> <t>Eh naa ruyojom wach,</t> <t>eh naa rutukem kiwach i rutinamiit.</t>", "2": "<t>Eh eliik wach i ti' k'axik naakik'ulum chi kunchelaal. Chi</t> <t>k'amal b'eeh aj tiij, chi tinamiit,</t> <t>chi patroon, chi moso,</t> <t>chi patroon ixoq, chi aj poh,</t> <t>chi loq'ool, chi aj k'aay,</t> <t>chi nye'wik i kemeel chi aj kemeel,</t> <t>chi b'ehoom, chi neb'aa'.</t>", "3": "<t>Eh naa rusachariik kiwach chu'nchel i wilkeeb' wach ak'al,</t> <t>eh naa rukuxiik relq'jiik chu'nchel i chib'ih keh.</t> <t>Re' wili re' i QaJaaw Dios xq'orik reh.</t>", "4": "<t>Eh naa ruchiqiik i wach ak'al,</t> <t>naa rusachariik wach i tinamit,</t> <t>Re' taqe kow kiib' naa kikahniik chi ma' xta chik kaansil.</t>", "5": "<t>Re' i wach ak'al naa rojiik chi re' chi ma' re',</t> <t>kuum i naa kikanaam runimjiik</t> <t>i ruk'uhb'aal i Dios.</t> <t>Eh ma' naa ta chik ruponiik panaq'kiwach</t> <t>i ruyejaam cho wach reh chi juneliik.</t>", "6": "<t>Ruum aj re' ruuk' i runimaal ti' k'axik naa rusachariik wach chu'nchel i wach ak'al.</t> <t>Eh re' taqe i k'achareel wilkeeb'</t> <t>chuwach naakik'ulum i ti' k'axik,</t> <t>ruum aj re' naa rusachariik kiwach, eh xama' k'ih ta chik i naa kikahniik.</t>", "7": "<pb/><t>Re' i uuva naa rutikariik naa ruchiqiik,</t> <t>ma' xta chik i riis naa rumolariik.</t> <t>Eh re' taqe i tinamit xa eliik naq suq kik'ux naa rutib'iik kik'ux.</t>", "8": "<t>Eh ma' naa ta chik rib'irjiik i q'ooj tambor, i rusuqkiil i ruq'or i arpa.</t> <t>Ma' awach ta chik</t> <t>naa ruye'wiik rusuqkiil kik'ux ma' naa ta chik rub'aan i ninq'iij.</t>", "9": "<t>Ma' awach ta chik i naa kianam kitz'uuy noq uk'inik riis uuva inki a'n</t> <t>Re' i ki' laj ha' k'ah chik naakik'raam.</t>", "10": "<t>Re' i tinamit naa rukahniik</t> <t>chi xama' ruq'or ta chik korik.</t> <t>Re' taqe i paat naakitz'ahpiik</t> <t>ma' awach ta chik i naa kokiik ar.</t>", "11": "<t>Eh naakik'erem kichii' pantaq b'eeh,</t> <t>ruum ma' naa ta chik kireqem i riis uuva.</t> <t>Eh ma' naa ta chik kireqem rusuqkiil kik'ux chinaah i wach ak'al.</t>", "12": "<t>Re' i tinamit naa rukahniik chi xan tz'irik chik paam.</t> <t>Eh re' taqe i ru puertahiil i paat naakixereb'iik.</t>", "13": "<t>Eh re' i tinamit wach ak'al</t> <t>naa rukahniik chi ma' xta chik wilik chupaam.</t> <t>Naa rukahniik chi je' rukab' noq inkuxik ruq'ehb'iik i wach i olivo,</t> <t>je' rukab' noq inkuxik rusik'ariik i wach i uuva.</t>", "14": "<pb/><t>Eh re' taqe i ma' naa ta kikanteesjiik haa'</t> <t>naakik'erem kichii' chi tz'uuy</t> <t>re' wilkeeb' chi chii' i palaw,</t> <t>noq naakilom i runimaal wach i QaJaaw Dios.</t>", "15": "<t>Eh je' wo' i wilkeeb' chi korkiil ireelb'aalq'iij,</t> <t>taqe i wilkeeb' reje chi chii' i palaw,</t> <t>naa wo' kiye'em ruloq'il i QaJaaw i keh, re' i qaDios i hoj, hoj aj Israel.</t>", "16": "<t>Xa aha' naa rib'irjiik chi naa kitz'uyem wach</t> <t>i QaJaaw Dios chi ye'b'al ruloq'il,</t> <t>je' wili i naa kiq'orom:</t> <t>Neeta naq inye'arik i ruloq'il i QaJaaw Dios.</t> <t>Eh re' hin je' wili i naa nuq'orom:</t> <t>Ma' k'isiin ta ti'kiil i naakik'ulum i kib'anik reh i yiib' wach na'ojb'al.</t>", "17": "<t>Re' taqe i k'achareel wach ak'al, naa rub'aan keh je' rukab' imb'aan keh</t> <t>i chikop ajimamaj taqe ruum inpuhb'anik keh, kiooj q'ehb'oq panjul, oon panxirob'.</t>", "18": "<t>Eh naakik'ulum keh je' rukab' inkik'ul i chikop</t> <t>noq ma' imb'aan ta keh ruum i k'ahchi' rupuhb'aniik keh panjul chik kiooj q'ehb'oq.</t> <t>Eh re' taqe kielik cho panjul</t> <t>panxirob' chik kiooj q'ehb'oq,</t> <t>eh noq naa ruqajiik chee kowlaj jab'</t> <t>naa ruk'uyu'jiik i ch'iklik wii' aak'al.</t>", "19": "<pb/><t>Eh re' aak'al yohb'aal wach</t> <t>noq naa ruk'uyu'jiik, naa rukahniik</t> <t>chi xa kok' xeer chik i wach ak'al.</t>", "20": "<t>Re' i wach ak'al naa rub'arb'otiik, chi je' jino'q i xohk'reel.</t> <t>Eh naa ruk'uyu'jiik je' rukab' i rub'an i paat ruum i kowlaj teew,</t> <t>naa rusachariik kiwach,</t> <t>ruum re' mahk imb'aan chuwach, i xti xiik' wo' chik naah.</t>", "21": "<t>Eh chupaam i q'iij re' re',</t> <t>re' i QaJaaw Dios naa ruye'em taqe panti' k'axik</t> <t>chu'nchel i wilkeeb' pan taxaaj,</t> <t>je' wo' chu'nchel i reey wilkeeb' chinaah i wach ak'al.</t>", "22": "<t>Re' reh naa rumolom kiwach, naa taqe rutz'apam pan jinaj ye'aab',</t> <t>je' rukab' noq kitz'aparik i prexo nimaq wach kimahk.</t> <t>Re' taqe re' najt naa kiwihiik ar,</t> <t>korehtaal imponik i q'iij chi naa kiye'ariik chutojariik i kimahk.</t>", "23": "<t>Eh noq re' i QaJaaw Dios</t> <t>naa rokiik chi reyil chinaah i yuuq Si√≥n ar Jerusaleem,</t> <t>re' q'iij, re' i poh naa ruq'equumriik kiwach.</t> <t>Re' taqe i k'amal rub'eeh tinamiit</t> <t>ar naakilom wach i ruloq'il i Dios.</t>"}