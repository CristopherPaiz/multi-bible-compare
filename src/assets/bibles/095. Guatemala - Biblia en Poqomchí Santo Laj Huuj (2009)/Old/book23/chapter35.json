{"1": "<pb/><t>Re' i xkahnik chi chiq yuuq' naa wo' chik rusuuqb'iik ruk'ux.</t> <t>Re' chiq ak'al naa chik reliik i uhtz'ub' chuwach.</t>", "2": "<t>Eh xa holohik chik i uhtz'ub' naa reliik chuwach,</t> <t>naa rusuuqb'iik ruk'ux.</t> <t>Naa ruye'ariik ruloq'il i ye'aab' re' re',</t> <t>naa rukahniik chi je' kiholwochiil i ye'aab' Líbano, i ye'aab' Carmelo, i ye'aab' Sarón.</t> <t>Eh re' i naa kiwihiik ar naakilom wach</t> <t>i runimaal wach, i ruloq'il i QaJaaw Dios.</t>", "3": "<t>Chatoob'eej taqe i ma' kow ta kik'ux,</t> <t>eh chayeew taq kikowiil taqe i q'uhtinaq.</t>", "4": "<t>Eh re' i kiyo'jik je' wili taq i cha q'or keh:</t> <t>Chakowej taq ak'ux maayohb'isaj taq awiib',</t> <t>ruum re' aaDios naa ruko'liniik taq aweh,</t> <t>eh naa ruye'em taqe chutojariik i kimahk</t> <t>i ki-ixowanik taq awach, tiko'q taq keh.</t>", "5": "<t>Eh chupaam taqe i q'iij re' re', re' taqe i moywach naa chik kilwiik,</t> <t>re' taqe i tz'aplik i kixikin naa chik kib'irinik.</t>", "6": "<t>Re' taqe i chelej riib' kib'ehik naakipisk'aniik pankooq je' kikab' i keej.</t> <t>Re' taqe i meem naa chik kitz'uyinik.</t> <t>Eh chupaam i ye'aab' chiq yuuq'</t> <t>naa raasjiik chaloq i ma' k'isa ha'.</t>", "7": "<t>Eh chupaam i ye'aab' chiq yuuq' naa rukahniik chi ye'aab' ha',</t> <t>xa aha' chik naa raasjiik chaloq i ha'.</t> <t>Re' ye'aab' wilkeeb' naq wii' i xojb'</t> <t>kaxlan-aaj, kalaab' chik i naa kiwihiik ar.</t>", "8": "<t>Eh chupaam i ye'aab' re' re' naa ruwihiik jinaj i b'eeh,</t> <t>Santolaj b'eeh i naa kiq'orom reh.</t> <t>Re' taqe i ma' saq ta wach i kánima</t> <t>ma' naa ta ruye'em riib' chi naa kik'iik chupaam i b'eeh re' re',</t> <t>je' wo' taqe i ma' kinimanik taj</t> <t>ma' naa ta wo' kik'iik ar.</t>", "9": "<t>Eh ma' naa ta chik kiwihiik ar</t> <t>i josq'laj chikop, taqe i kaq b'ahlam.</t> <t>Eh re' i naa kianam okik ar xa re' wo'</t> <t>taqe i esamaj chik taqe chaloq chupaam i ti' k'axik.</t>", "10": "<t>Xa re' wo' taqe iresam</t> <t>chaloq panti' k'axik i QaJaaw Dios,</t> <t>tz'uuy inki a'n noq naakokiik chupaam i ye'aab' Sión.</t> <t>Eh juneliik suq kik'ux noq naa kik'achariik ar,</t> <t>naa kireqem i suq laj wihik, ma' naa ta chik koq'iim ruum i ruti'kiil kik'ux.</t>"}