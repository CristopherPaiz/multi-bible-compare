{"1": "<pb/><t>Ma' k'isiin ta ti'kiil i naa ruk'ulum i Jerusaleem, Ariel inkiq'or reh.</t> <t>Re' i xwihik wii' i reey David,</t> <t>i xub'an cho wii' i ninq'iij chuwach i ixib' haab'.</t>", "2": "<t>Re' i QaJaaw Dios naa ruye'em i ti' k'axik</t> <t>chikinaah i aj Jerusaleem, Ariel inkiq'or reh.</t> <t>Eh naa ruchaliik ruyot'kiil i kánima, je' nanaah wach q'aaq' naa kiwihiik.</t>", "3": "<t>Re' QaJaaw Dios naa ruk'amam chaloq i tokoom tinamit,</t> <t>naa kiyejaam ki-itz'ihy naah paat</t> <t>chi junsuut taq aatinamiit.</t> <t>Eh naa kitoq'aam peleto taq awuuk' reh taq akanteesjiik.</t>", "4": "<t>Ruuk' i re' naa rehtesjiik i kajaawriik</t> <t>i tinamit Jerusaleem, Ariel inkiq'or reh.</t> <t>Eh chib'ih i naa kiq'orom</t> <t>xama' xta chik naa rokiik wii',</t> <t>xa panteew naa rukahniik je' rukab' i pooq.</t>", "5": "<t>Xa re' la' re' i QaJaaw Dios</t> <t>naa ruye'em taqe chutojariik</t> <t>i kimahk i k'ih laj ixowan kiwach i aj Jerusaleem.</t> <t>Eh xa chi jumehq'iil naa rusachariik kiwach,</t> <t>je' rukab' noq ink'amarik reje</t> <t>i rutuus ixiim ruum i kowlaj teew.</t>", "6": "<t>Eh re' i QaJaaw Dios nim rajaawriik,</t> <t>xa chi jumehq'iil naa ruye'em i rujosq'iil chikinaah.</t> <t>Re' reh kowlaj kahoq, kowlaj yihk,</t> <t>runimaal teew jab', xaq q'aaq' naa ruye'em chikinaah.</t>", "7": "<t>Eh chu'nchel i tinamit naa rub'aniik</t> <t>i peleto i ti' k'axik keh i aj Jerusaleem,</t> <t>xa chi jumehq'iil naa rusachariik kiwach.</t> <t>Re' i kik'achariik xa je'</t> <t>naakixohk'reem wach,</t> <t>eh xa je' pan kisaq wiriik naakilom wach.</t>", "8": "<t>Naakik'ulum keh je' rukab' i ruk'ul i nuhmeel,</t> <t>i rub'an ruwa' noq i rilow paruwiriik,</t> <t>noq irik'raaj riib' xanuhmik wo' hoq.</t> <t>Eh je' rukab' i ruk'ul i chiqiij chii',</t> <t>rub'an ruhaa' noq i rilow paruwiriik,</t> <t>noq i rik'raaj riib' xa chiqiij wo' chii'.</t> <t>Je' re' i naakik'ulum i naa kitoq'aam peleto</t> <t>kuuk' i wilkeeb' chinaah i yuuq' Sión.</t>", "9": "<t>Eh re' taq i hat aj Jerusaleem.</t> <t>¿Mi konaa taq akahniik chi je' taq hat moywach</t> <t>chi je' taq hat xohk'reel chi tichele'lanik taq,</t> <t>atoob' ta ma' k'ahchi' taq awuk'em aweh i k'ahlaj ha'?</t>", "10": "<t>Re' i QaJaaw Dios suq laj wirik i xuyeew taq cha naah.</t> <t>Re' taqe i jalal ruq'oral i Dios, kikojwik runa'ojb'al i tinamit,</t> <t>xa re' la' re' i QaJaaw Dios xsachwik reh i kina'ojb'al,</t> <t>je' na naa rub'urum inaq'kiwach.</t>", "11": "<t>Eh ma' awach ta chik naa ruch'ob'wiik rub'ehel</t> <t>i naa taq awilom pansaqwiriik, naa rukahniik chi je'</t> <t>rukab' i q'orik tz'ihb'amaj wach i huuj lutz'uuj chi korik.</t> <t>Eh wila' xye'arik reh chi ilarik</t> <t>inchol ilij wach huuj je' wili i naa ruq'orom:</t> <t>Re' hin ma' nee ta nub'an rilariik wach ruum lutz'lik, inko'q.</t>", "12": "<t>Wila' xye'arik reh chi ilarik wach jino'q</t> <t>i ma' nchol ta ilij wach huuj je' wili i naa ruq'orom:</t> <t>Re' hin ma' nee ta nub'an rilariik wach</t> <t>ruum ma' kinchol ta ilij wach huuj, inko'q.</t>", "13": "<pb/><t>Re' i QaJaaw Dios je' wili i ruq'or:</t> <t>Re' i tinamit wili xa chi kichii' kinkiloq'ej,</t> <t>eh re' kánima najt wilik wuuk'.</t> <t>Xa ma' xta rutiq chi kinkiloq'ej,</t> <t>ruum re' i k'uhb'aal inkik'uhtaaj</t> <t>xa kitijem, xa ruk'uhb'aal winaq.</t>", "14": "<t>Je' re' noq re' hin ma' k'isiin i sachb'al k'uxliis,</t> <t>ma' k'isiin i ma' ilooj taj xnub'an,</t> <t>eh naa nusacham wach i kina'ojb'al i wilik kina'ojb'al</t> <t>korehtaal insahchik kik'ux i tinamit wilik kina'ojb'al.</t> <t>Eh naa nuyojom i kikapeew i nimaq wach kikapeb'aal</t>", "15": "<t>Eh q'e' ti' i naakik'ulum inkikeb'aa' i kimahk chuwach i Dios,</t> <t>eh inkikeb'aa' i</t> <t>inkiyejaa' wach, xa pan ke'b'lik inki a'n je' wili inkiq'or:</t> <t>Re' hoj ma' awach ta inilwik qeh ruuk' taqe inqa a'n, inki taqe.</t>", "16": "<t>Re' keh, ma' xta kina'ojb'al.</t> <t>¿Mi nee ruyeew riib' chi re' ak'al xun</t> <t>nee ruq'or reh chi je' wili awach intz'aqwik reh?:</t> <t>Ma' hat ta xatz'aqwik weh, inko'q</t> <t>Eh ¿Mi nee ruq'or i re' ak'al xun chi je' wili reh intz'aqwik reh?</t> <t>Ma' aweht'al taj i k'ahchi' kaat weh, inko'q reh.</t>", "17": "<t>Eh xa chi jumehq'iil naa ruponiik i ruq'ijil chi re'</t> <t>rax chee' Líbano naa rukojariik chi tikb'al tik.</t> <t>Eh re' intik wii' i tik</t> <t>yu'naak naa rukahniik chi rax chee'.</t>", "18": "<t>Chupaam taqe i q'iij re' re',</t> <t>re' taqe i tz'ap xikin naa chik kib'iram chib'ih i ruq'or panhuuj</t> <t>noq naa rilariik wach chi kixikin.</t> <t>Eh naakeliik chupaam i q'equm wilkeeb' wii'.</t>", "19": "<t>Eh re' taqe i xama' nimaq ta kiwach,</t> <t>naa kireqem runimaal kiwach ruuk' i QaJaaw Dios.</t> <t>Eh re' taqe neb'aa', naa kireqem rusuqkiil kik'ux ruuk' i wilik ruSantohiil,</t> <t>re' i qaDios i hoj, hoj aj Israel.</t>", "20": "<t>Re' taqe i xiik' naah kijosq'iil naa rusachariik kiwach,</t> <t>je' wo' taqe inkikaqse'laaj i kas kichaaq'.</t> <t>Eh naa rusachariik kiwach chu'nchel i xa re'</t> <t>i yiib' wach na'ojb'al inki a'n</t>", "21": "<t>Eh naa rusacham kiwach i kitz'aqwik ru mahk i kas kichaaq',</t> <t>je' wo' taqe i kitaqchi'inik reh taqe i q'atal q'orik,</t> <t>je' wo' taqe inkisik' chi riij nik' wach noq naa rukojariik ru mahk i ma' xta ru mahk.</t>", "22": "<t>Re' i QaJaaw Dios</t> <t>i xko'linik reh i Abraham</t> <t>je' wili i ruq'or keh riih rumaam i Jacob:</t> <t>yu'naak reje chi qawach ma' naa ta chik taq ayo'jiik,</t> <t>eh ma' naa ta chik rukaaqb'iik taq awach ruum ak'ixiik.</t>", "23": "<t>Eh noq naakilom taq awiih aamaam</t> <t>xnub'an ruuk' taq aatinamiit,</t> <t>re' keh naa kikojom rehtaal noq re' hin wilik nuSantohiil,</t> <t>eh naa kiin kiyo'hleem i hin,</t> <t>hin ki Dios i aj Israel riih rumaam taqe i Jacob.</t>", "24": "<t>Re' taqe i sahchinaq kina'ojb'al</t> <t>naa chik kireqem chi riij i naa kia'nam,</t> <t>eh re' taqe i xa re' wech'inik kiib' inki a'n</t> <t>naa kik'amam naah i kik'uhb'aljiik naa rub'aan, inki Dios.</t>"}