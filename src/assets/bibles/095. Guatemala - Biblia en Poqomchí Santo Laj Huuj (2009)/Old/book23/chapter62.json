{"1": "<pb/><t>Ruum chi q'e' nuk'ax taqe i aj Sión,</t> <t>taqe i aj Jerusaleem ma' naa ta nukanaam kitoob'jiik,</t> <t>korehtaal i nelik wach saqum i korik, je' rukab' noq insaq'ik.</t> <t>Eh korehtaal kielik korik chi je' rukab' q'aaq' ju' chee'.</t>", "2": "<t>Eh re' i tinamit naakilom</t> <t>chi korik taq wach ak'ux.</t> <t>Chu'nchel i reey wach ak'al naakilom chi wilik taq aloq'il.</t> <t>Re' QaJaaw Dios jinaj i ak' b'ihnaal naa rukojom taq aweh.</t>", "3": "<t>Chi je' re' ma' k'isiin taq naa ruwihiik aloq'il chuwach i QaJaaw Dios,</t> <t>naa taq akahniik chi je' jinaj corona chi reh.</t>", "4": "<t>Eh ma' jaruuj chik naa ruq'orariik taq aweh chi hat taq q'eb'ooj,</t> <t>eh chi sachooj taq wach aaye'aab',</t> <t>naa la' ruq'orariik reh taq aa ye'aab' chi ruye'em i rotob'il i Dios chinaah.</t> <t>Re' taq i hat naa taq akahniik chi</t> <t>je' taq hat ehk'eenb'ees chi ree reh.</t>", "5": "<t>Re' taqe awak'uun awixq'uun naa rusuuqb'iik kik'ux chi riij i kiye'aab',</t> <t>je' rukab' noq insuuqb'ik ruk'ux i k'ijool chi riij i rehk'een,</t> <t>je' wo' re' noq insuuqb'ik ruk'ux taq awuuk'</t> <t>i QaJaaw Dios i hat taq rutinamiit.</t>", "6": "<t>Eh re' wo' hin xinkojwik</t> <t>taqe i aj cha'joom chinaah i tz'aq</t> <t>kotimaj wii' riij i tinamit Jerusaleem.</t> <t>Chi q'iij chi aq'ab' naa kipahqaam taq</t> <t>atoob'jiik chuwach i QaJaaw Dios.</t>", "7": "<t>Eh mat hi'lik taq chub'aan</t> <t>korehtaal inkorjik wo' chik i Jerusaleem.</t> <t>Reh chi naa wo' chik kiloq'em i Dios ar chu'nchel i tinamit.</t>", "8": "<pb/><t>Re' i QaJaaw Dios ruuk' i rajaawriik</t> <t>xuq'or chi ma' naa ta chik ruye'em</t> <t>q'ab' chi naa kik'uxum i wach taq atrigo</t> <t>i ki-ixowanik taq awach,</t> <t>chi ma' tokoom tinamit ta chik naa kuk'iniik</t> <t>reh i riis taq aa-uuva akamaneem taq wach.</t>", "9": "<t>Re' la' wo' taq i hat naa amolwiik, naa ab'aniik rusuqkiil i wach taq atik,</t> <t>ruum i re' naa taq kiin aloq'em i hin.</t> <t>Re' taq i hat naa aasik'wiik reh i wach taq aa-uuva</t> <t>naa taq awuk'em i riis chupaam i nuSantolaj paat.</t>", "10": "<pb/><t>Eleen taq cho chi chii' i puerta,</t> <t>cha yejaa' taq i kib'eeh i nutinamiit,</t> <t>chawesaj taq inq'atwik keh.</t> <t>Chajosaj taq i rehtalil</t> <t>chi yuq'umb'al keh i tinamit.</t>", "11": "<t>Re' i QaJaaw Dios</t> <t>je' wili i xuq'or keh</t> <t>i wilkeeb' chi junsuut i wach ak'al:</t> <t>Chaq'or keh i nutinamiit wilkeeb' Sión chi xk'uloq chik i ko'len keh,</t> <t>eh chi xnuk'am chik chaloq i nutinamiit,</t> <t>xwesaj taqe chaloq panti' k'axik.</t>", "12": "<t>Re' taq i hat santo laj tinamit taq i naa ab'ihnaam.</t> <t>Eh re' Jerusaleem loq'laj tinamit,</t> <t>ma' kanamaj ta chik chi rutkeel</t> <t>i naa rubíhnaam, inki Dios.</t>"}