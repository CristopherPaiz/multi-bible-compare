{"1": "<pb/>Re' i QaJaaw Dios naa wo' chik ruketelaam kiwach i aj Israel, re' taqe i riih rumaam i Jacob. Naa wo' chik ruk'amam taqe chaloq chupaam i kiye'aab', eh wilik taqe i tokoom tinamit naa ruchaliik chikiij.", "2": "Re' chik taqe i aj Israel naa rutaaq'aniik keh i tokoom tinamit naa ruchaliik chikiij, naakiminariik pankowlaj kamanik chupaam i ye'aab' naa ruye'ariik keh ruum i QaJaaw Dios. Re' chik taqe i aj Israel naa rutaaq'aniik keh i tokoom tinamit re' naq taqe intaaq'anik imb'anik ti' k'axik keh.", "3": "<pb/>Re' taq i hat, aj i Israel noq naa ruye'em taq ahi'liik i QaJaaw Dios ruuk' i ti' k'axik, ruuk' i ruti'kiil taq ak'ux i hat taq minooj wii' chupaam i kowlaj kamanik.", "4": "Re' taq i hat, je' wili i naa taq aq'orom chi riij i kireey i aj Babilonia: <pb/><t>¿Mi xawil taq nik' wach noq xooj kuxoq imb'anik naq i ti' k'axik qeh?</t> <t>Eh ¿Nik' wach noq xhesteesjik i rajaawriik ink'axwik wach b'ehomal?</t>", "5": "<t>Re' QaJaaw Dios xresaj i kajaawriik, i q'e' naq kow kitaaq'anik.</t> <t>Eh xresaj i kajaawriik i q'e' naq kow kiib'.</t>", "6": "<t>Eh xresaj kajaawriik i kib'anik i ti' k'axik</t> <t>reh i tinamit ruum kijosq'iil,</t> <t>eh xama' kihi'lik ta chub'aan taqe re'.</t> <t>Eh ruum i kijosq'iil xa eliik inkiyeew panti' k'axik i tinamit.</t>", "7": "<t>Eh yu'naak chu'nchel i wach ak'al wilkeeb' pansuqkiil k'uxliis,</t> <t>inkik'er kichii' chi tz'uuy.</t>", "8": "<t>Eh re' taqe sohchaj,</t> <t>taqe i chakaltee' ar Líbano naa rusuuqb'iik kik'ux,</t> <t>je' wili i naa kiq'orom: Xa re' wo' noq xsacharik kiwach i kireey i aj Babilonia,</t> <t>ma' awach ta chik inyok'winaq qeh, inko'q taqe.</t>", "9": "<t>Eh noq naakilom awach</t> <t>i wilkeeb' pan kiye'aab' kamnaq, naa rusahchiik kik'ux.</t> <t>Eh noq naakilom chi naa awojiik k'oloq</t> <t>naa rusuuqb'iik kik'ux, naa kaat ruchaliik kik'ulum.</t> <t>Eh re' taqe wihinaq chi k'amaj b'eeh,</t> <t>taqe i wihinaq chi reyil naa kiwuktiik chaloq chi ak'ulariik.</t>", "10": "<t>Chu'nchel i re' je' wili i naa kiq'orom aweh:</t> <t>¿Mi xat q'ehb'ik wo' re' hat je' rukab' noq xoj q'ehb'ik i hoj?</t> <t>¿Mi xehteesjik wo' re' awajaawriik i hat je' rukab' noq xehteesjik i qajaawriik i hoj?</t>", "11": "<t>Eh noq xub'an tixkiyeew wo' naq aloq'il</t> <t>ruuk' i q'ooj arpa, eh yu'naak ma' xta chik aloq'il,</t> <t>xokik taqe ruhahal ati'jolal,</t> <t>xa je' chik chinaah taqe i haah yokolkaat.</t>", "12": "<t>Eh re' hat i naq'at wo' naq kiwach i tinamit,</t> <t>yu'naak xak'ul aweh je' rukab' noq</t> <t>xkutarik chaloq wach ak'al i holohik laj saqum insihq'inik pantaq wahq'eq.</t>", "13": "<t>Re' hat je' wili i xaq'or panak'ux:</t> <t>Re' hin korehtaal kinjohtik pan taxaaj,</t> <t>ar naa wojiik wih-oq i wilkeeb' wii' i ruch'umiil i Dios.</t> <t>Korehtaal i nub'an i taaq'anik chinaah i yuuq'</t> <t>re' inkiloq'ej wii' i ki dios</t> <t>ar pantz'eet reh i rookb'aal i q'iij.</t>", "14": "<t>Re' hin naa wojiik wih-oq kochinaah taqe i suutz'</t> <t>korehtaal kinkahnik paruye'aab' i Dios, tiki wo' naq.</t>", "15": "<t>Xa re' la' re' hat yu'naak xkesaj awajaawriik,</t> <t>xatkikut ko chupaam i ruchamiil i jul wilkeeb' wii' i kamnaq.</t>", "16": "<t>Eh re' i naa kilwiik aweh na' chak'ul i re',</t> <t>naa rusahchiik kik'ux, je' wili naa kiq'orom:</t> <t>¿Mi ma' re' i winaq wili re' i ruk'uyu'saj naq i ak'al ruum i rajaawriik,</t> <t>xakib'arb'otik chik ruum kiyo'jiik i tinamit chuwach,</t>", "17": "<t>eh i ma' xta chik jino'q xukanaa' chupaam i tinamit,</t> <t>xukanaa' chi xa je' chik rukab' i ye'aab' chiq yuuq'?</t> <t>¿I rub'an naq ti' k'axik keh i tinamit,</t> <t>ma' jaruuj naq i roq'taaj taqe reje, i ruminim pankowlaj kamanik? inko'q taqe.</t>", "18": "<t>Eh chu'nchel i reey wilkeeb' wach ak'al kimuhqik chi korik,</t> <t>eh yu'naak k'ahchi' keeb' chi hi'lik</t> <t>chupaam kiye'aab' muqulkeeb' wii'.</t>", "19": "<t>Xa re' la' re' hat ma' naa ta kaat kimuq'aam parub'ehel,</t> <t>naa kaat kikutum reje wulu',</t> <t>je' rukab' imb'aan reh i sohk'.</t> <t>Eh ar naa kaat kikutum chi kixilak taqe i xa kansamaj ruuk' ch'ihch',</t> <t>i xa b'iyooj chi kalaq.</t> <t>Xa nik' wach jul naa kaat kikutum wii'.</t>", "20": "<t>Re' hat ma' naa ta amuhqiik je' rukab' noq ximuhqik taqe i reey junch'uq,</t> <t>ruum re' hat xasach kiwach aatinamiit,</t> <t>xkuxik taqe akansam i tinamit.</t> <t>Eh ma' naa ta chik ruwihiik awiih aamaam</t> <t>ruum ayiib' wach na'ojb'al xa a'n.</t>", "21": "<t>Re' taq i hat cha yejaa' taq awiib' chi kikanteesjiik i riih rumaam i reey wili, ruum i</t> <t>mahk xkian i kimaam kati't.</t> <t>Reh chi ma' nee ta chik inkiye'q' pankooq i tinamit.</t> <t>Eh ma' naa ta kinujisam paam i tinamit, ma' naa ta kehchaam i ye'aab'.</t>", "22": "<pb/><t>Re' QaJaaw Dios nim rajaawriik je' wili i xuq'or:</t> <t>Re' hin naa nub'anam keh i tinamit,</t> <t>eh naa nusacham wach i tinamit Babilonia.</t> <t>Ma' xta chik i naa nukanaam,</t> <t>naa nusacham wach i kiih kimaam, inki.</t>", "23": "<t>Re' hin naa nusutem chi ch'uwa' ak'al i Babilonia,</t> <t>naa nukanaam chi kiye'aab' i tuhkur,</t> <t>eh naa numesem cho paam naa nusacham kiwach,</t> <t>inki i QaJaaw Dios.</t>", "24": "<pb/>Re' QaJaaw Dios nim rajaawriik xti xuq'or i korik, je' wili i xuq'or: <pb/><t>Nik' wach nukapaam cho rub'aan naa wo' rojiik eloq wach.</t> <t>Nik' wach i nuyejaam cho wach je' wo' re' i naa nub'anam.</t>", "25": "<t>Re' hin naa nusacham kiwach i aj Asiria pan kiye'aab' i aj Israel</t> <t>chinaah i yuuq' naa nub'anam keh,</t> <t>naa nuyeq'em taqe pan wooq.</t> <t>Kora'j naa wesam re' i ahl laj hiq kiye'em chinaah i nutinamiit Israel.</t>", "26": "<t>Re' taqe i wili i nuyejaam wach</t> <t>chi naa nub'anam kuuk' i tinamit wach ak'al.</t> <t>Eh ruuk' i wajaawriik naa nub'anam</t> <t>keh i nimaq tinamit, inki i QaJaaw Dios.</t>", "27": "<t>Re' wili re' i QaJaaw Dios xyej-anik wach,</t> <t>ma' awach ta chik neenyojwik wach.</t> <t>Re' reh ruq'orom chi naa rusacham kiwach</t> <t>i tinamit ma' xta neenq'ilwik reh.</t>", "28": "<pb/>Eh chupaam i haab' noq i xkimik i reey Acaz, re' Isaías xuq'or taqe i q'orik wili:", "29": "<pb/><t>Re' taq i hat aj filisteo mansuuqb'ik taq ak'ux,</t> <t>chi ma' xta chik rajaawriik intaaq'anik taq aweh.</t> <t>Ruum wilik wo' chik i naa ruktiik cho ar, q'e' kow riib' je' rukab' i aaq'.</t> <t>Re' je' rukab' i rak'uun i aaq' xan pisk'anik chik.</t>", "30": "<t>Eh re' taqe i neb'aa', xanaa wo' kireqem kiwa' kihaa,</t> <t>xanaa wo' kik'achariik chi suq kik'ux.</t> <t>Eh re' i QaJaaw Dios naa taq kaat rukansam ruuk' wi'jaleel i hat taq aj filisteo.</t> <t>Eh nik' chik k'ihaal inaakikahniik naa rusacham kiwach.</t>", "31": "<t>Re' taq i hat aj filisteo,</t> <t>ti oq'oq taq, chaloq taq ab'arb'otiik ruum</t> <t>pantz'eet reh i rookb'aal q'iij xa sib' chik kipaam</t> <t>i xi chalik chi q'aq'inik taq awuuk'.</t> <t>Eh ma' jino'q naa risam iloq riib' chi kixilak i kuch'ihil.</t>", "32": "<t>¿Chib'ih taq i naa achaq'weem wii' i kaj taqareel i tinamit?</t> <t>Re' hoj je' wili i naa qachaq'weem taqe wii':</t> <t>Re' i QaJaaw Dios xye'wik paruye'aab' i Sión,</t> <t>re' rutinamiit ti' wilkeeb' ar naakiko'leem kiib', qoh ko'q.</t>"}