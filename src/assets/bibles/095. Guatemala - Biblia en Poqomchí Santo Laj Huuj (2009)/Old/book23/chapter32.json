{"1": "<pb/><t>Naa ruwihiik jinaj i reey parub'ehel naa rutaaq'aniik.</t> <t>Eh naa kiwihiik i ajaab'ees parub'ehel naakiq'atwiik q'orik</t>", "2": "<t>Re' reey re' re'</t> <t>naa rukamaniik chi je' rukab' i ye'aab' inkiko'leej wii' kiib'</t> <t>i tinamit chuwach i kowlaj jab', chuwach i kowlaj teew.</t> <t>Eh chi je' rukab' i rooq ha' chupaam i ye'aab' chiq yuuq',</t> <t>eh chi je' rukab' i paat ab'aj muujb'al pantz'a' laj yuuq'.</t>", "3": "<t>Re' taqe i jalal ruq'oral i Dios naa chik kireqem chi riij inaakilom.</t> <t>Eh re' i tinamit naa chik kiye'em kik'ux chi rib'irjiik i kik'uhb'aljiik.</t>", "4": "<t>Re' taqe i xateheh naq kiwach ruuk' i chib'ih inki a'n pan q'unil chik naa kianam.</t> <t>Eh re' taqe i ma' q'e' ta kichol q'orik, naak chik kicholiik q'orik chi korik.</t>", "5": "<t>Eh re' i yiib' wach runa'ojb'al, ma' naa ta chik ruq'orariik chi holohik imb'anik.</t> <t>Re' i jot'ool i ma' naa ta chik ruye'ariik runimaal wach.</t>", "6": "<t>Re' i yiib' wach runa'ojb'al xa re' wo' re' naa rub'anam,</t> <t>eh xa re' i ma' holohik taj wilik parukapeb'aal.</t> <t>Eh xa re' kaansanik ras ruchaaq' iraaj,</t> <t>i ruchuk q'orik chi riij i Dios.</t> <t>Eh ma' rusiij ta ruwa' ruhaa'</t> <t>i kuyuj ruwa' ruhaa' i rub'an.</t>", "7": "<t>Re' yiib' wach runa'ojb'al,</t> <t>re' i ma' holohik taj i rub'an,</t> <t>i rusik' chi riij nik' wach rujot'ariik i neb'aa'</t> <t>naa rub'anam ruuk' taqe i chukuj q'orik.</t> <t>Eh i rusik' chi riij nik' wach noq naa rukojariik ru mahk i neb'aa'.</t>", "8": "<t>Eh re' i atoob' wach ruk'ux, xa re' atoob' chi b'anarik i rub'an,</t> <t>ruum i re' naa ruye'ariik runimaal wach.</t>", "9": "<t>Re' taq i hat ixoq aj Jerusaleem,</t> <t>ch'iklik taq ak'ux chi ma' xta taq i naa ak'ulum</t> <t>chab'iraj taq chi korik i naa nuq'orom taq aweh:</t>", "10": "<t>Chanab'eej taq chi pan wilik rukab' haab'</t> <t>naa taq ruchaliik ayo'jiik,</t> <t>ruum ma' naa ta chik kiwachiniik i tik.</t> <t>Eh ma' xta chik i wach i uuva taq naa amolom.</t>", "11": "<t>Re' taq i hat ixoq</t> <t>i ch'iklik taq ak'ux chi ma' xta taq i naa ak'ulum ti yo'joq, tiib'oq taq ak'ux.</t> <t>Eh chawesaj taq aholohaq so',</t> <t>re' chik aq'as wach so' chakoj taq chawiij.</t>", "12": "<t>Naa taq atuyum i koq i chi' ak'ux ruum i ruti'kiil taq ak'ux chi riij taq aa ye'aab'</t> <t>ruum ma' naa ta chik rub'anam i tik,</t> <t>ni xata naq chik re' uuva naa ruwachiniik.</t>", "13": "<t>Ch'ahn, k'iix la' chik i naa rupoq'iik</t> <t>chupaam i kiye'aab' i nutinamiit,</t> <t>je' wo' chupaam taqe i paat,</t> <t>eh chupaam taqe i tinamit wilik naq wii' i suq kiil k'uxliis.</t>", "14": "<t>Re' i paat imb'aan wii' i taaq'anik</t> <t>naa rukahniik chi ma' xta chik i wilik chupaam.</t> <t>Eh re' wilkeeb' wii' i patineel</t> <t>naa rukahniik chi xa ntz'irik chik paam.</t> <t>Re' chik taqe i b'uurux naa kiwihiik ar chi suq kik'ux,</t> <t>eh re' chik taqe i wakax naa kianam kiwa' ar.</t>", "15": "<t>Eh re' i QaJaaw Dios naa wo' chik ruye'em i ruk'axb'al chi qanaah i hoj,</t> <t>naa wo' chik rub'anam i tik chuwach i ye'aab' chiq yuuq'.</t> <t>Eh re' i ye'aab' xa rub'an wo' hoq i tik chuwach</t> <t>ma' k'isiin chik naa rub'anam i tik chuwach.</t>", "16": "<t>Eh chupaam taqe q'iij re' re', re' chik i korik,</t> <t>re' chik i rub'ehel naa rub'aan chupaam i qatinamiit.</t>", "17": "<t>Re' i korik naa rub'aan re' re'</t> <t>naa ruk'amwiik cho reh i rusuqkiil k'uxliis.</t> <t>Eh i ruk'am wo' chaloq i suq laj wihik ch'iklik wii' qak'ux chi juneliik.</t>", "18": "<t>Re' nutinamiit ma' xta chik i peleto naa rub'aan chupaam i kiye'aab',</t> <t>eh ma' xta naa kuuchjiik pankipaat,</t> <t>xasuq chik naa kiwihiik.</t>", "19": "<t>Re' taqe i ki-ixowanik taq awach</t> <t>ruuk' saqb'och jab' naa rusachariik wach i kitinamiit.</t>", "20": "<t>Eh re' taq i hat xasuq wo' taq ak'ux</t> <t>ruum xa tz'aqik wo' paam ak'al taq naa atikim wii' atik.</t> <t>Eh xanaa wo' ruwihiik kiwa' taq aab'oyaax, i aab'uuruux.</t>"}