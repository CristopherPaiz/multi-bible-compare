{"1": "<pb/>Noq kamnaq chik i Abimelec jinaj i winaq riih rumaam Isacar Tola rub'ihnaal rak'uun i Fúa riih i Dodo, xwuktik chi kiko'ljiik i aj Israel. Re' i Tola re' re' ar patim pan tinamit Semir, chinaah i yuuq' wilkeeb' wii' i riih rumaam Efraín.", "2": "Eh ixib' ru ka'winaq haab' xub'an i taaq'anik chinaah i tinamit Israel korehtaal xkimik reje, eh ar kimuq'aa' Samir.", "3": "<pb/>Eh noq kamnaq chik reje i Tola, re' chik i Jair aj Galaad xokik chi taaq'anik chikinaah i aj Israel, eh kiib' ru ka'winaq haab' xub'an i taaq'anik.", "4": "Re' winaq re' re' lajeeb' ru ka'winaq i rak'uun xwihik, eh eliik chi riij i b'uurux kib'ehik, eh chi kiju'junaal xi wihik chi taaq'anik chupaam i ju'jun seht chi tinamit, wilik paruyuq'ul i Galaad. Eh re' taqe i tinamit re' re', Jair i b'ih xkikoj, eh je' re' i bíh xkahnik chi jumpech.", "5": "Eh noq xkimik reje i Jair, ar xkimuq'aa' Camón.", "6": "<pb/>Re' taqe i aj Israel xkitoq'aa' wo' chik rub'aan i yiib' wach na'ojb'al chuwach i QaJaaw Dios, xkiloq'ej taqe i kijalwaach i Baal, je' wo' rujalwaach i tiyoox Astarot. Eh xkiloq'ej wo' taqe i kitiyoox i aj Siria, i aj Sidón, i aj Moab, i aj Amón, i aj filisteo. Re' aj Israel xkiq'eb' chi riij kik'ux i Dios ma' xkiyeew ta chik ruloq'il.", "7": "Ruum aj re', re' QaJaaw Dios ma' k'isiin ta noq xchalik rujosq'iil chikinaah, xuq'asaj taqe pan kiq'ab' i aj filisteo, je' wo' pan kiq'ab' i aj Amón.", "8": "Eh re' taqe i aj filisteo, i aj Amón, waxaqlaj haab' xkian ti' k'axik keh chu'nchel i aj Israel patim ar Galaad chi juntar i nim ha' Jordán wilik chupaam i kiye'aab' i aj amorreo.", "9": "Eh re' taqe i aj Amón xi q'ahxik chi juntar i nim ha' Jordán noq xiooj chi q'aq'inik kuuk' i junch'uq chi riih rumaam i Judá, je' wo' kuuk' i junch'uq chi riih rumaam i Benjamín, i Efraín. Xiik' naah ti'kiil xkik'ul i aj Israel.", "10": "<pb/>Eh xkilow chi je' re' xkipahqaaj kitoob'jiik reh i QaJaaw Dios, je' wili i xkiq'or: <pb/>QaJaaw Dios xti korik chi ma' k'isiin ta xooj mahkunik chawach xqakanaa' alooq'jiik i hat, re' chik taqe i tiyoox xqaloq'ej, inki taqe.", "11": "<pb/>Re' QaJaaw Dios je' wili xuq'or keh: <pb/>Re' taq i hat xat kik'saj taq cho panti' k'axik i aj Egipto i aj amorreo, i aj Amón, i aj filisteo.", "12": "Eh xat kik'saj wo' taq panti' k'axik taqe i aj Sidón, taqe i aj Amalec, taqe i aj Madián, eh noq xapahqaaj taq atoob'jiik weh xat nuko'leej wo' taq pan kiq'ab'.", "13": "Atoob' ta xat nuko'leej taq pan kiq'ab', re' taq i hat xinaq'eb' taq chi riij ak'ux. Re' chik taq i tiyoox xat'ooj chi looq'jiik, je' re' noq ma' naa ta chik taq kaat nuko'leem.", "14": "Yu'naak neerub'an chi nee taq inapahqaaj atoob'jiik keh taqe i tiyoox xasik' taq wach. Nik' ti' taq wilkaat re' chik i keh neekiko'linik taq aweh, ki uchjik.", "15": "<pb/>Eh re' taqe i aj Israel je' wili i xkiq'or: <pb/>QaJaaw Dios xti korik wo' hoq chi xoj mahkunik chawach, nee wo' rub'an chi nee na a'n quuk' aha' wilik inawaaj a'nam i hat. Xa re' la' cha kuy qoh ako'leej tii yu'naak, inki taqe.", "16": "<pb/>Re' taqe i aj Israel xkesaj taqe reje i tiyoox inkiloq'ej i tokoom tinamit xkitoq'aa' wo' chikrulooq'jiik i k'achlik Dios. Eh re' i QaJaaw Dios xuketelaaj wo' kiwach i aj Israel chi k'ahchi' kik'iik panti' k'axik.", "17": "<pb/>Eh chi riij i re', re' taqe i aj Amón ar xkimol kiib' xooj kiyejaa' i ki-itz'ihy naah paat Galaad. Eh re' taqe i aj Israel keh xkimol kiib' xooj kiyeew i ki-itz'ihy naah paat Mizpa.", "18": "Re' taqe i aj Israel wilkeeb' Galaad, kuch'ihil taqe i k'amal kib'eeh je' wili xkiq'or chikiwach: <pb/>¿Awach naa ruk'amwiik' qab'eeh noq naaqojiik chi q'aq'inik chikinaah i aj Amón? Re' naa ruk'amwiik ab'eeh chi q'aq'inik, re' k'amal kib'eeh chu'nchel i wilkeeb' Galaad, inki taqe."}