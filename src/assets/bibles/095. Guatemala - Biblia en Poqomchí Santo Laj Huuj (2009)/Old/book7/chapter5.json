{"1": "<pb/>Chupaam i q'iij re' re', re' Débora, ruch'ihil i Barac rak'uun Abinoam, je' wili i xkiq'or pankitz'uuy:", "2": "<pb/><t>Chayeew taq ruloq'il i QaJaaw Dios, cha a'n taq atz'uuy chawunchelaal</t> <t>ruum ko wilik taqe i winaq chi kixilak i aj Israel kow kiib' chi q'aq'inik.</t> <t>Eh chi ko wilik taqe i winaq konkaaj ojik chi q'aq'inik.</t>", "3": "<t>Chab'iraj taq i hat i wilkaat taq chi reyil, i wilkaat taq chi ajaab'esil.</t> <t>Re' hin naa nub'anam nutz'uuy ye'b'al</t> <t>ruloq'il, ye'b'al runimaal wach i QaJaaw Dios i hoj, hoj aj Israel.</t>", "4": "<pb/><t>QaJaaw Dios noq xat elik cho Seir,</t> <t>noq xat'ooj chupaam i ye'aab' Edom,</t> <t>re' i wach ak'al xk'uyu'jik,</t> <t>eh re' taqe i suutz' xkiyeew chaloq i jab' pan taxaaj.</t>", "5": "<t>QaJaaw Dios ruum chi nim awajaawriik kik'uyu'jik pan kiye'aab' i yuuq' chawach.</t> <t>Eh re' yuuq' Sinaí ink'uyu'jik wo' paruye'aab'</t> <t>chawach i hat QaJaaw i qaDios i hoj aj Israel.</t>", "6": "<t>Chupaam taqe i q'iij noq ko wilik chee Samgar,</t> <t>rak'uun Anat noq ko wilik chee Jael,</t> <t>re' taqe i aj b'iyajo ma' ki-ik'ik ta naq</t> <t>chik pan nim b'eeh,</t> <t>re' naq chik i kok' kootb'al riij b'eeh inkik'am.</t>", "7": "<t>Eh re' taqe i kok' ye'aab' wilkeeb' wii' patineel ar Israel</t> <t>xiqeb'arik naq chik ma' awach ta naq chik imponik ar.</t> <t>Eh xwilow chi je' re' hin,</t> <t>hin Débora xin wuktik chi kitoob'jiik i aj Israel xin kahnik chi hin kituut.</t>", "8": "<pb/><t>Eh noq kiokik chi kilooq'jiik taqe i tiyoox</t> <t>intohq'ik wo' chik i q'aq'inik,</t> <t>xa re' la' ma' jino'q chi kixilak</t> <t>ka'winaq miil chi aj Israel kiwuktik ruuk' kipulato</t> <t>ch'ihch', ruuk' i kiq'aslaj ch'ihch'.</t>", "9": "<pb/><t>Re' hin Débora juneliik i nuyeew nuk'ux</t> <t>chi kitoob'jiik taqe i k'amal kib'eeh i aj Israel.</t> <t>Reh wo' kitoob'jiik i nutinamiit,</t> <t>re' i xkik'ulaa' ojik chi q'aq'inik.</t> <t>Neeta naq inkiyeew ruloq'il i QaJaaw Dios.</t>", "10": "<pb/><t>Chaq'or taq rib'iral i hat i tiooj taq</t> <t>chikiij i saqkiij b'uurux,</t> <t>je' wo' taq i hat i ti q'atwik taq q'orik,</t> <t>je' wo' taq i hat cha wooq taq tib'ehik.</t>", "11": "<t>Neeta naq imponik atz'uuy chupaam i ye'aab'</t> <t>wilik wii' i ha' najt kuuk' i kib'anik reh q'aq'inik.</t> <t>Chatz'uyej taq wach ruum xesaj taqe korik</t> <t>i wilkeeb' pankok' ye'aab'.</t> <t>Eh ruum i qako'ljiik xub'an i QaJaaw Dios i hoj,</t> <t>hoj aj Israel. Re' taqe i rutinamiit i QaJaaw Dios</t> <t>xiooj panookb'al reh i tinamit.</t>", "12": "<pb/><t>Chawik'raaj awiib' Débora, xtichawik'raaj awiib',</t> <t>cha tz'uyej wach i Dios ye'b'al ruloq'il,</t> <t>eh re' hat Barac rak'uun i Abinoam wukteen,</t> <t>chak'am taqe reje i tinamit xichoparik</t> <t>cho panq'aq'inik.</t>", "13": "<pb/><t>Re' taqe i aj Israel xiooj chi q'aq'inik.</t> <t>Re' taqe i rutinamiit i Dios xiooj chi q'aq'inik</t> <t>kuuk' i wilik kajaawriik.</t>", "14": "<t>Eh re' taqe i riih rumaam i Neftalí</t> <t>wilkeeb' ar Amalec xiooj wach k'ixkaab'.</t> <t>Eh xooj chikiij taqe i riih rumaam i Benjamín,</t> <t>je' wo' taqe i k'amal kib'eeh i aj Maquir.</t> <t>Xiooj wo' haa' taqe i wilik kajaawriik chi kixilak</t> <t>i riih rumaam i Zabulón.</t>", "15": "<t>Eh re' taqe i k'amal kib'eeh</t> <t>i riih rumaam i Isacar xiooj wo' hoq ruch'ihil i Débora,</t> <t>re' taqe i riih rumaam i Isacar xiooj</t> <t>wach k'ixkaab' chiruto'ariik i Barac.</t> <t>Eh re' taqe i riih rumaam i Rubén xub'an kiib' kik'ux.</t>", "16": "<t>¿Chib'ih reet noq ma' xiooj ta haa' i riih rumaam i Rubén</t> <t>xi kahnik chi rib'irjiik i cha'jen tentzun?</t> <t>Chi kixilak i riih rumaam i Rubén</t> <t>wilik i q'e' wo' naq kow kiib', xa re' la' q'e' kiyo'jik.</t>", "17": "<pb/><t>Re' taqe i riih rumaam i Galaad</t> <t>xi kahnik chi juntar i nim ha' Jordán.</t> <t>Eh re' taqe i riih rumaam i Dan xi kahnik ruuk' taqe i barco.</t> <t>Eh re' taqe i riih rumaam i Aser xi kahnik pan tz'a'laj yuuq' kik'uloq wii' i barco.</t>", "18": "<t>Eh re' taqe i riih rumaam i Zabulón, taqe i</t> <t>riih rumaam i Neftalí xkiyeew kiib' pankimik chi q'aq'inik chikinaah taqe yuuq.</t>", "19": "<pb/><t>Re' taqe i kireey i aj Canaán xi chalik chi q'aq'inik</t> <t>chupaam i tinamit Taanac, re' wilik ma' naj ta ruuk' i nim ha' wilik</t> <t>ar Meguido. Re' taqe reey re' re' xi chalik chi q'aq'inik, xa re' la'</t> <t>xama' xta wo' hoq i xkehchaaj.</t>", "20": "<t>Eh noq xkimik i Sísara xi okik haa' i ch'umiil wilkeeb'</t> <t>pan taxaaj chi rub'anariik reh.</t>", "21": "<t>Re' taxaaj xuyeew chee jab', re' rooq ha' Cisón xsachwik kiwach chu'nchel i re'.</t> <t>Eh re' hat naa aye'q'em chi</t> <t>kalaq taqe i q'e' kow inki a'n kiib'.</t>", "22": "<pb/><t>Re' taqe i kawáyu xan choqik chik i kixijab' chi elik xan teleninik chik,</t> <t>xa kiq'ajb'anik chik chi elik kuuk' i wilik kikowiil imb'esanik keh.</t>", "23": "<t>Re' ruánjel i QaJaaw Dios je' wili i xuq'or:</t> <t>I ruk'ul chi neenchalik i runimaal ti' k'axik chinaah i tinamit Meroz,</t> <t>je' wo' chikinaah chu'nchel i patim chupaam, inki.</t> <t>Je' re' xuq'or ruum ma' xiooj ta chi kiko'ljiik taqe</t> <t>i soldado xutaq'aaj reje i QaJaaw Dios.</t>", "24": "<pb/><t>Q'e' atoob' reh chi kixilak ixoq i Jael</t> <t>re' i rehk'een i Heber aj Ceneo.</t> <t>Xa re' wo' reh q'e' atoob' reh chi kixilak ixoq,</t> <t>wilkeeb' chupaam i ye'aab' kimolom wii' kiib'.</t>", "25": "<t>Eh noq xupahqaaj ruhaa' i Sísara lecha i xye'arik reh chi uuk'jik ruum i Jael.</t> <t>Eh sas laj lecha i xye'arik reh chupaam i nimlaj kulk q'e' holohik.</t>", "26": "<t>Re' Jael xuchop i q'as ju' chee',</t> <t>ruuk' i rutz'eet q'ab', eh ruuk' i rusak'aaj q'ab' xuchop i tuhyb'al.</t> <t>Eh xutuhyaaj qohoq i q'as ju' chee' panaah i Sísara,</t> <t>xuhop paam i naah xik'ik chi juntar ch'aplojik panak'al.</t>", "27": "<t>Eh re' i Sísara xkahnik chi</t> <t>xa rutolem chik riib' wach'ehk i Jael.</t> <t>Eh ar xkahnik chi kutlik i ruti'jolal chi kamnaq chik.</t>", "28": "<pb/><t>Eh re'</t> <t>rutuut i Sísara tz'eht i rub'an cho pan ventana, eh xtib'ik ruk'ux je' wili xuq'or:</t> <t>¿Chib'ih reet noq xucham cho riib' i wak'uun</t> <t>Chib'ih reet noq xucham cho riib' i rukawayu?</t> <t>¿Chib'ih reet noq xkicham cho kiib' i rukareta? inki.</t>", "29": "<t>Eh wilik taqe ixoq q'e' wilik kina'ojb'al</t> <t>je' wili ruchaq'weesjiik i rutuut i Sísara xkian,</t> <t>eh xuq'or wo' chik reh ha' i reh je' wili xkiq'or:</t>", "30": "<t>Re' taqe re' kok'ahchi' cho kich'aqam i xa chib'ih jariik</t> <t>xkiq'uch cho panq'aq'inik, ju'jun, oon ka'kab' chi ixoq</t> <t>i k'ahchi' kik'ulum i ju'jun chi soldado</t> <t>Eh re' Sísara naa naq kiye'em reh</t> <t>i holohaq itz'ihy re' ruuk' taqe i k'ih wach inka'yik</t> <t>naa rukamaniik reh i ralaq i ruso' i k'amal kib'eeh i</t> <t>soldado panq'aq'inik.</t>", "31": "<t>QaJaaw Dios je' ta naq re' noq neensahchik kiwach i ki-ixowanik awach.</t> <t>Eh re' i kik'axwik aweh nee ta naq kisihq'inik chi je' rukab' i rusaqumaal i q'iij,</t> <t>inki taqe pankitz'uuy.</t> <pb/>Eh chi riij re' ma' xb'aan ta chik i q'aq'inik Israel chuwach i ka'winaq haab'."}