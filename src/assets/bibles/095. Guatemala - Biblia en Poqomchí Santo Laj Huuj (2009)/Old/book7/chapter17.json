{"1": "<pb/>Xwihik chaloq jinaj i winaq Micaía rub'ihnaal ar xpatinik chinaah i yuuq' xi patinik wii' i riih rumaam i Efraín.", "2": "Re' reh je' wili xuq'or reh i rutuut: <pb/>Re' i jinaj siento chi tumiin re' ruuk' i plata, eh xapahqaaj i ma' holohik taj chinaah i awach i x-elq'anik reh. <pb/>Re' tumiin re' re' wuuk' wilik, hin xinelq'anik reh wili atumiin nee nuq'asaj aweh, inki. <pb/>Re' rutuut je' wili i xuq'or reh i rak'uun: <pb/>Re' ta naq i QaJaaw Dios neentoob'inik cha weh, inki.", "3": "<pb/>Re' i Micaía xuq'asaj wo' hoq i tumiin reh i rutuut. Re' rutuut je' wili xuq'or: <pb/>Xti korik noq re' i tumiin wili xnuq'asaj reh i QaJaaw Dios parub'ihnaal i wak'uun, reh chi naa nutaq'aam chi yejeb'jik jino'q i tiyoox re' ruuk' i chee', eh neenkojarik plata chuwach, inki.", "4": "<pb/>Re' Micaía xuq'asaj i tumiin reh i rutuut. Eh re' i rutuut kiib' siento chi tumiin re' ruuk' i plata xuyeew reh i jinaj i aj ch'eyool reh chi xuyejaa' i tiyoox chee' xukoj i koq i plata chuwach. Eh xye'arik parupaat i Micaía.", "5": "<pb/>Parupaat i Micaía xwihik jinaj i paat inlooq'jik wii' i tiyoox, eh xuyejaa' wo' hoq jinaj i jalwaach, xuyejaa' wo' hoq i ki dios re' ruuk' i chee'. Eh xupab'aa' jinaj keh i rak'uun chi xkamanik chi k'amal b'eeh aj tiij chikiwach i tiyoox.", "6": "Chupaam taqe i q'iij re' re' komajaa' chih i reey wilik chi taaq'anik chikinaah i aj Israel, ruum aj re', re' ju'jun i rub'an aha' wilik iraaj i reh.", "7": "<pb/>Chupaam i q'iij re' re' jinaj i k'ijool xoj k'oloq chupaam i ye'aab' re' re' aj Belén, re' ruuk' i wilik paruyuq'ul i Judá aj Levíta.", "8": "Re' i k'ijool wili xelik cho Belén xooj chusik'ariik ruye'aab'. Eh noq xooj chi rusik'ariik i ruye'aab' xponik parupaat i Micaía patim chinaah i yuuq' patim taqe wii' i riih rumaam Efraín.", "9": "<pb/>Eh re' Micaía xupahqaaj reh i k'ijool chi je' wili: <pb/>¿Aha' ti chalik i hat? inki. <pb/>Re' i k'ijool je' wili i xuq'or: <pb/>Re' hin Belén kinchalik paruyuq'ul i Judá hin aj Levíta xin chalik chi rusik'ariik nuye'aab', inki.", "10": "<pb/>Eh re' i Micaía je' wili i xuq'or reh i k'ijool neerub'an chi neetikahnik panupaat neetinukoj chi hat k'amal kib'eeh aj tiij, neetikahnik chi je' hat wajaaw. <pb/>Re' hin neetinutoj lajeeb' chi tumiin re' ruuk' i plata chuwach i jinaj haab', eh neenuyeew aso', nee wo' nuyeew awa', inki.", "11": "<pb/>Eh re' i k'ijool aj Levíta xuk'ulaa' chi naa rukahniik chi k'achariik ruuk' i Micaía, eh xponik i q'iij chi xkahnik chi je' jinaj rak'uun.", "12": "Eh re' i Micaía xupab'aa' chi k'amal rub'eeh aj tiij i k'ijool xkahnik chi patinik ar.", "13": "Re' i Micaía xukapaaj chi kuxesjik cho ruum i Dios ruum xkahnik ruuk' chi k'amal kib'eeh aj tiij jinaj i aj Levíta."}