{"1": "<pb/>Re' i Abimelec rak'uun i Jerobaal xponik ar Siquem chi kiq'orob'jiik taqe i ma' tokoom ta ruuk', re' taqe i ras i rutuut, je' wo' kuuk' chu'nchel i wilkeeb' parupaat taqe i rutuut rajaaw, je' wili xuq'or keh:", "2": "<pb/>Re' hin i nupahqaaj taq otob'il aweh chi chapahqaaj taq keh chu'nchel i aj Siquem chi je' wili: ¿Mi ma' xta reet chi re' taqe i lajeeb' ru kajwinaq chi rak'uun i Jerobaal nee kikahnik chi taaq'anik chi qanaah? ¿oon ma' xta reet chi xa jinaj chi winaq i neemb'anik i taaq'anik chi qanaah? K'oloq taq panak'ux, re' hin ma' hin ta taq tokoom awuuk', inki.", "3": "<pb/>Eh re' taqe i ras winaq i rutuut i Abimelec xkiq'or chi kixikin chu'nchel i aj Siquem aha' wilik i xuq'or. Xuk'ul kik'ux chi re' i Abimelec xkahnik chi taaq'anik chikinaah re' reh ma' xta reet ruum ma' tokoom ta wo' quuk', inki taqe.", "4": "<pb/>Eh xkisaj chaloq parupaat i tiyoox Baal-berit, lajeeb' ru kajwinaq chi tumiin re' ruuk' i plata xkiq'asaj reh i Abimelec. Eh ruuk' i tumiin re' re', re' i Abimelec xukemelej taqe i winaq re' ruuk' taqe i aj kaansoom chi xiooj chi riij.", "5": "Ko ar xuk'am taqe reje Ofra re' ye'aab' xi k'acharik cho wii' i rajaaw Jerobaal, eh ar xa chuwach i jinaj chi ab'aj xkiq'oj noq xkikansaj taqe i lajeeb' ru kajwinaq chi ruchaaq' i Abimelec. Eh ach wo' re' i Jotam tz'apaab' wach rak'uun i Jerobaal xiko'leej riib' ruum xukeb'aa' riib'.", "6": "Eh re' taqe i patim ar Siquem xkian jinaj wach kik'ux kuuk' i aj Milo xiooj i wilik wii' juniwal chi chee' tz'inuj ruuk' i ab'aj wilik ar Siquem. Eh ar xkipab'aa' chi kireey i Abimelec.", "7": "<pb/>Noq xunab'eej chi je' re' i Jotam johtik chinaah i yuuq' Gerizim. Eh ar kow xuk'er cho chii' je' wili i xuq'or: <pb/><t>Kinab'iraj taq i hat</t> <t>chawunchelaal i wilkaat taq ar Siquem,</t> <t>chi je' re' nee wo' taq i tirib'iraj i Dios i hat.</t>", "8": "<t>Pan jinaj q'iij re' taqe chee' xkaaj kipab'aa' jinaj kireey</t> <t>je' wili i xkiq'or reh i ruche'el i olivo:</t> <t>Re' hat neerub'an chi nee ti kahnik chi qareey, inki taqe reh.</t>", "9": "<t>Re' ruche'el i olivo je' wili i xuq'or: Ma' chih taj</t> <t>ruum wi xin kahnik taq chi aareey</t> <t>ma' nee ta chik i nuyeew i aseite</t> <t>inkamanik chi loq'oomb'al reh i Dios,</t> <t>eh inkamanik keh i tinamit, inki.</t>", "10": "<pb/><t>Re' taqe i chee' je' wili i xkiq'or reh i ruche'el higo:</t> <t>Re' hat neerub'an chi nee ti kahnik chi qareey, inki taqe reh.</t>", "11": "<t>Eh re' higo je' wili i xuq'or:</t> <t>Ma' chi taj ruum wi xin kahnik taq chi aareey</t> <t>neenukanaa' ruye'ariik i nuwach q'e' ki', eh q'e' holohik, inki.</t>", "12": "<pb/><t>Eh re' taqe i chee' je' wili i xkiq'or reh i juniwal chi uuva:</t> <t>Re' hat neerub'an chi nee ti kahnik chi qareey, inki taqe.</t>", "13": "<t>Eh re' juniwal chi uuva je' wili i xuq'or:</t> <t>Ma' chih taj, ruum ma' nwaaj ta chi neenukanaa' ruye'ariik i</t> <t>nuriis inkorjik chi suq laj haa' inkamanik chi loq'oomb'al reh i Dios,</t> <t>je' wo' keh i tinamit, inki.</t>", "14": "<pb/><t>Eh pantz'apaab' wach re' chee' je' wili xkiq'or reh i k'iix:</t> <t>Re' hat neerub'an chi neetikahnik chi hat qareey, inki taqe reh.</t>", "15": "<t>Re' i k'iix je' wili i xuq'or:</t> <t>¿Mi xti korik taq aweh chi naa taq kiin akojom chi aareey?</t> <t>kim taq okeen taq chi ri'sil i numuuj.</t> <t>Eh wila' ma' nawaaj taq, re' hin nee nelik reje i xaq q'aaq' wuuk',</t> <t>eh neenkuxik ruk'atam chu'nchel i chee' chakaltee' wilkeeb' Líbano, inki.</t>", "16": "<pb/>Eh raj taq i hat ¿Mi chu'nchel taq ak'ux, mi korik taq aweh i xa a'n chi xapab'aa' taq chi reey i Abimelec? ¿Mi xa a'n taq otob'il reh i Jerobaal i hat? ¿mi xa a'n taq otob'il keh i rak'uun je' rukab' noq xub'an cho otob'il taq aweh i hat?", "17": "Ruum re' i wajaaw xuyeew riib' pankimik noq xooj chi q'aq'inik noq xat ponik taq ruko'leej pan kiq'ab' taqe i aj Madián.", "18": "Eh yu'naak taq i hat xa a'n taq i yiib' wach na'ojb'al xaq'oj taq chuwach i jinaj ab'aj noq xakansaj taq chu'nchel i was lajeeb' ru kajwinaq chi kiib'. Eh ma' xata re' taqe re' xa a'n xapab'aa' wo' taq chi reey i Abimelec xa ruum chi ma' tokoom ta taq awuuk'.", "19": "Re' hin i nuqor taq aweh yu'naak wila' korik, wila' chu'nchel taq ak'ux xa a'n taq otob'il reh Jerobaal ruch'ihil taqe i rak'uun holohik taq naa aweliik ruuk' i Abimelec, je' wo' reh holohik wo' nee nelik taq awuuk'.", "20": "Eh wila' ma' chih, i ruk'ul chi nee nelik chaloq i xaq q'aaq' ruuk' i Abimelec k'atb'al keh chu'nchel i aj Siquem, taqe i aj Milo. Eh i ruk'ul chi Siquem chi Milo nee nelik chaloq i xaq q'aaq' k'atb'al reh Abimelec, inki i Jotam.", "21": "<pb/>Eh noq ruq'orom chik taqe re' i Joatam, xumol chi elik xooj patineel chupaam i tinamit Beer, ruum inyo'jik chuwach i Abimelec re' ras.", "22": "<pb/>Re' taqe i aj Israel ixib' haab' xi wihik chi ri'sil i rajaawriik i Abimelec.", "23": "Eh re' i QaJaaw Dios xuyeew q'ab' chi xub'an i yiib' wach na'ojb'al i Abimelec, eh chi xkian i yiib' wach na'ojb'al i aj Siquem, reh chi xtohq'ik kixowaam wach i Abimelec.", "24": "Re' i Abimelec ruch'ihil taqe i aj Siquem xitowik reh chukanteesjiik taqe lajeeb' ru kajwinaq chi rak'uun i Jerobaal ti xkik'ul i tojb'al kimahk je' rukab' i ruk'ul chi keh chi riij ikaansanik xkian re' re'.", "25": "Re' taqe i aj Siquem xkipab'aa' taqe i winaq chi xiooj q'atal b'eeh naah taq yuuq', eh jarub' i ki-ik'ik ar inkelq'aaj i chib'ih keh. Eh re' inki a'n re' re' xponik q'oraroq reh i Abimelec.", "26": "<pb/>Re' Gaal rak'uun i Ebed, ruch'ihil taqe i ras i ruchaaq' xi chalik chi patinik Siquem. Eh re' taqe i aj Siquem xkiyeew i kik'ux ruuk' taqe i re'.", "27": "Eh xiooj chupaam i ye'aab' wilik wii' i uuva xkiyitz' i riis, xkiyejaa' i vino xkitoq'aa' jinaj i runimaal ninq'iij, xkian kiwa', kihaa' parupaat taqe i kitz'aqoj tiyoox. Eh xkitoq'aa' i ma' holohik ta laj q'orik chi riij i Abimelec.", "28": "<pb/>Eh re' i Gaal rak'uun i Ebed je' wili xuq'or: <pb/>¿Mi wilik rajaawriik re' i Abimelec, rak'uun i Jerobaal re' intowik reh re' i Zebul? Eh re' hoj, i hoj aj Siquem, ¿Mi ruk'ul chi nee qoh kahnik pankowlaj kamanik chi ri'sil i rajaawriik i Abimelec? Re' hoj i ruk'ul chi nee qoh kahnik pankowlaj kamanik chi ri'sil i kajaawriik taqe i riih rumaam Hamor re' i xyej-anik reh i qatinamiit wili.", "29": "Wita re' hin i wilkiin chi taaq'anik taq cha naah xnusach naq chik wach i Abimelec. Eh nee naq i nuq'or reh chi chumol cho kiwach i ru soldado, eh chi nee kichalik chi q'aq'inik wuuk', inki i Jotam.", "30": "<pb/>Eh noq re' i Zebul wilik chi taaq'anik chinaah i tinamit, eh xrib'iraj rib'iral aha' wilik i xuq'or i Gaal ma' k'isiin ta xchalik ruk'aah.", "31": "Eh chi ma' eht'alimaj je' wili i xutaq'aaj ruq'orariik reh i Abimelec: Re' Gaal rak'uun i Ebed ruch'ihil taqe i ras, i ruchaq' xi chalik ayu' Siquem k'ahchi' rutaqchi'im i tinamit chi naa kixowaam awach i hat.", "32": "Je' re' noq re' hat kim chupaam aq'ab' ne'eel awuch'ihil taqe i soldado chakotej taq riij i tinamit.", "33": "Eh noq neenchalik rusaq'iik nee ti okik chi q'aq'inik chinaah i tinamit Siquem. Noq neenchalik chak'ulb'eejiik i Gaal ruch'ihil taqe i ru soldado neena a'n ruuk' nik' wach i nee ruk'ul nee nawil, inki.", "34": "<pb/>Eh re' Abimelec ruch'ihil taqe i ru soldado xi chalik wo' chaq'ab' xkikotej riij i tinamit Siquem ruuk' i kajch'uq chi soldado", "35": "Noq xelik chaloq i Gaal rak'uun i Ebed panookb'al reh i tinamit re' i Abimelec ruch'ihil taqe i ru soldado xi elik chaloq aha' kikeb'aa' kiib'.", "36": "<pb/>Noq xrilow chi je' re' i Gaal je' wili i xuq'or reh i Zebul: <pb/>Titz'ehtanoq johtoq chinaah taqe i yuuq' wilik i soldado qajik inki a'n cho ar, inki: <pb/>Eh re' Zebul, je' wili xuq'or: <pb/>Re' taqe re' ma' re' ta taqe soldado xa runaach taqe yuuq' k'ahchi' awilom kiwach, inki.", "37": "<pb/>Re' Gaal je' wo' chik wili xuq'or reh i Zebul: <pb/>Xti korik i nuq'or aweh chi soldado taqe i qajik inki a'n chaloq wataq yuuq'. Eh wilik wo' taqe i chalik inki a'n chupaam i b'eeh wilik wii' i chee' tz'inuj kiwihik wii' taqe i aj q'iij, inki.", "38": "<pb/>Eh re' Zebul je' wili xuq'or: <pb/>¿Mi ma' kow awiib' re' hat? ¿Mi ma' k'ahchi' naq ab'ajaam re' i Abimelec? Re' noq xaq'or chi je' wili: Ma' ruk'ul taj chi nee qohruyeew pankowlaj kamanik i Abimelec, tiki, yu'naak xi k'uloq chik i ru soldado hiy chi k'ulb'ejiik, inki.", "39": "<pb/>Re' Gaal peet taqe chuwach i aj Siquem noq xooj chi k'ulb'ejiik i Abimelec.", "40": "Eh re' i Abimelec xrajimaj reje Gaal kopanookb'al reh i tinamit, eh ma' k'isiin i xikimik ar.", "41": "Eh re' i Abimelec xkahnik pan tinamit Aruma. Re' i Zebul xresaj reje i Gaal pan tinamit Siquem ruch'ihil taqe i ras, i ruchaaq' reh chi ma' naa ta chik kiwihiik ar.", "42": "<pb/>Eh chi junwaar chik re' Abimelec xrib'iraj rib'iral chi re' taqe i aj Siquem xiooj panab'iix.", "43": "Je' re' noq re' i Abimelec oxtzuhb' xresaj i ru soldado xuq'or keh chi xooj kikeb'aa' kiib' panab'iix. Eh noq xkilow chi elik inki a'n reje pan tinamit aj Siquem xi elik chaloq aha' kikeb'aam kiib', chi kik'ulb'ejiik.", "44": "Re' Abimelec ruch'ihil taqe i ru soldado junch'uq xi okik chi q'aq'inik pan tinamit. Eh re' taqe i ka'ch'uq chik chi ru soldado xkitoq'aa' rukanteesjiik i wilkeeb' panab'iix.", "45": "Eh xik'ik q'iij i Abimelec chi q'aq'inik kuuk' i aj Siquem korehtaal xichop naah. Eh xkuxik rusachib'eem wach i tinamit, eh xukansaj chu'nchel i patineel chupaam. Eh korehtaal xkichihkaaj aatz'aam chupaam i tinamit re' re'.", "46": "<pb/>Eh noq xkib'iraj chi je' re' k'ahchi' ruk'ulariik i wilkeeb' chupaam inajt naah paat jumehq'iil xooj kikeb'aa' kiib' chupaam i rupaat i kitz'aqoj tiyoox Berit rub'ihnaal.", "47": "Eh re' i Abimelec xrib'iraj rib'iral chi re' taqe re' ar xkikeb'aa' kiib'.", "48": "Re' reh jumehq'iil xooj chinaah i yuuq' Salomón i b'ih xuk'am reje rikeej xuyok' jinaj i q'ab' i chee' xuk'am cho nah tileb'. <pb/>Eh xuq'or keh i ru soldado chi kik'am cho chi jumehq'iil ju'jun i kiq'ab' chee' i nah kitileb'.", "49": "<pb/>Eh re' keh xkiyok' wo' kiq'ab' chee' chi kiju'junaal xkitehlaaj reje xiooj chi riij i Abimelec. Xiooj ko ruuk' i rupaat i kitiyoox kikeb'aam wii' kiib' i aj Siquem ar xkitub'aa' i q'ab' chee' chi junsuut i rupaat i kitiyoox. Eh xkiqop ruq'aq'al. Ruuk' i re' xkikansaj i aj Siquem ik'inaq taqe jinaj miil chi winaq chi ixoq.", "50": "<pb/>Chi riij i re', re' Abimelec xooj chi q'aq'inik chinaah i tinamit Tebes korehtaal xuchop naah.", "51": "Eh panyejaal i tinamit re' re' wilik i jinaj najt naah paat, ar xkikeb'aa' kiib' chu'nchel i patim taqe ar chi winaq chi ixoq, je' wo' taqe i k'amal b'eeh wilkeeb' ar. Re' keh xkitz'ap chi korik taqe i puerta, eh xijohtik paruka'ch'iht i paat.", "52": "Eh re' Abimelec xooj k'oloq chuwach i puerta, eh noq naa naq ruqopom ruq'aq'al i paat,", "53": "jinaj ixoq xukut cho taxaaj jinaj i rutooq ab'aj reh keeb'al, manlik xk'ulik qajoq wach naah i Abimelec, xpaxik i naah.", "54": "Eh re' i Abimelec xuyuq'eej ink'amwik reh i ruch'ihch' i reh, je' wili i xuq'or reh: <pb/>Re' hat chawesaj chaaq'aslaj ch'ihch' kinakansaj ruum re' hin ma' waaj taj chi neen q'orarik chi ixoq xkansanik weh, inki. <pb/>Eh re' i to'ool reh xresaj wo' chaloq i ruq'as laj ch'ihch' xijuhtaaj i koq chupaam, ruuk' i re' xkimik.", "55": "Eh noq xkilow i aj Israel chi xkimik i Abimelec xi sutinik pankipaat.", "56": "<pb/>Je' re' i tojb'al ru mahk i Abimelec xye'arik ruum i Dios chi riij i mahk xub'an chuwach i rutuut rajaaw re' noq xukansaj taqe i lajeeb' ru kajwinaq chi ras, eh ruchaaq'.", "57": "Eh re' Dios xuyeew wo' taqe chutojariik i kimahk i aj Siquem chi riij chu'nchel i mahk xkian xkik'ul wo' hoq aha' wilik i xpahqaljik chikinaah ruum i Jotam rak'uun i Jerobaal."}