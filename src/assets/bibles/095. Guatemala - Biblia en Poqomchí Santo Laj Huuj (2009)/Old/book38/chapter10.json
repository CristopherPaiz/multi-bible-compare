{"1": "<pb/><t>Chapahqaaj taq reh i QaJaaw Dios i jab' i rub'an koq'uun,</t> <t>re' reh nee ruyeew chaloq i kahoq, ruch'ihil i kowlaj jab',</t> <t>reh chi neenraaxb'ik kiwach</t> <t>i ch'ahn wilkeeb' taq panaye'aab'.</t>", "2": "<t>Xa re' la' mapahqaaj taq keh i tiyoox,</t> <t>ruum xama' nee ta wo' inkiyeew.</t> <t>Re' taqe i aj q'iij xa chukul q'orik taqe, xan kixohk'reej inkiq'or,</t> <t>re' i rusuqkiil k'uxliis inkiyeew xama' xta ruk'am chaloq.</t> <t>Ruum aj re', re' i tinamit je' kikab' i tentzun</t> <t>k'axik wilkeeb', ajwaal wach jino'q i cha'jen keh.</t>", "3": "<pb/><t>Re' i QaJaaw Dios je' wili xuq'or:</t> <t>Re' hin xchalik nuk'aah chikinaah</t> <t>naa nuye'em taqe chutojariik i kimahk</t> <t>kicha'jinik keh i nutinamiit.</t> <t>Re' hin kincha'jinik keh i nutentzuun noq wilkeeb',</t> <t>naa nuye'em kikowiil i aj Judá</t> <t>chi je' kikowiil i kawáyu kiooj panq'aq'inik, inki.</t>", "4": "<t>Eh chi kixilak i aj Judá</t> <t>naa reliik reje i naa rukahniik</t> <t>chi je' rukab' ab'aj rukowiil i rutz'ukaal i paat,</t> <t>chi je' rukab' i chee' reh itz'ihy naah paat,</t> <t>eh chi je' rukab' i q'as ju' ch'ihch' reh q'aq'inik.</t> <t>Eh naa rukahniik chi taaq'anik chi junsuut i wach ak'al.</t>", "5": "<t>Re' taqe i aj Israel naakikowem kiib' je' kikab' i soldado</t> <t>noq inkiye'q' panak'al i nixowanik kiwach.</t> <t>Eh naakiq'atam wach taqe i aj ixowaal</t> <t>ruum re' i QaJaaw Dios naa rutoob'iniik keh.</t> <t>Re' i naa kichaliik chi riij i kawáyu chi q'aq'inik kuuk',</t> <t>xa naakik'uhtaam kik'ixb'ilaal.</t>", "6": "<pb/><t>Re' i hin naa nuye'em kikowiil i aj Judá,</t> <t>naa nuko'leem taqe i riih rumaam i José.</t> <t>Eh naa wo' chik nusutem taqe chaloq pan kitinamiit,</t> <t>ruum naa nuketelaam kiwach,</t> <t>xa je' ma' jank'al ta taqe nukanaa', naab'iram i kitiij,</t> <t>re' chik i hin naa nukahniik chi kaJaaw chi ki Dios.</t>", "7": "<t>Re' taqe i aj Efraín,</t> <t>naa nukanaam taqe chi je' kowlaj soldado, naa rusuqb'iik kik'ux,</t> <t>je' rukab' noq insuuqb'ik ruk'ux i nuk'inik reh i riis uuva.</t> <t>Eh re' taqe i kak'uun kixq'uun naa wo' rusuuqb'iik kik'ux i keh,</t> <t>naa wo' rusuuqb'iik kik'ux wuuk' i hin, inki.</t>", "8": "<pb/><t>Re' hin naa numolom kiwach naa wo' chik nusutem taqe chaloq,</t> <t>naa wo' chik nuko'leem taqe chuwach i ti' k'axik.</t> <t>Eh naa wo' chik nuk'ihaaxb'isam taqe,</t> <t>je' rukab' noq xi wihik cho pampeet.</t>", "9": "<t>Korik, re' hin xnutukej kiwach pantaq tokoom tinamit,</t> <t>atoob' ta chi najt wilkeeb' ponoq naa nuk'uliik cho pankik'ux,</t> <t>eh naa wo' chik kisutiniik chaloq kuch'ihil taqe i kak'uun kixq'uun.</t>", "10": "<t>Eh naa wo' chik wesam taqe chaloq Egipto, je' wo'</t> <t>i wilkeeb' ponoq ar Asiria.</t> <t>Ar chik naa nuk'amam taqe reje Galaad, Líbano,</t> <t>eh xama' naa ta chik rumanlojiik i kiye'aab' ar ruum naa kik'ihaaxb'iik.</t>", "11": "<t>Re' hin naa nutob'eem taqe</t> <t>noq naakik'iik cho chupaam i palaw wilik ar Egipto,</t> <t>eh naa nuchiqsam taqe i nim ha'.</t> <t>Ruuk' i re' naa wesam i runimaal kiwach i aj Asiria,</t> <t>naa wesam i kajaawriik i aj Egipto chikinaah.</t>", "12": "<t>Eh re' hin naa nuye'em rukowiil kik'ux i nutinamiit,</t> <t>eh panub'ihnaal i hin naakib'eeh,</t> <t>re' hin naa nucha'jiniik keh, inki i QaJaaw Dios.</t>"}