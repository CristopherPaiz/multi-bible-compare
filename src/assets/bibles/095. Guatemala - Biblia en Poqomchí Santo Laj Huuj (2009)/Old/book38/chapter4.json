{"1": "<pb/>Re' i ánjel xub'an ruk'utaaj wuuk', xsutinik wo' chik chaloq noq xwilow, xiruksaj, je' rukab' noq inukteesjik i koq jino'q i suq suq ruwiriik, xupahqaaj weh chi je' wilik.", "2": "<pb/>¿Chib'ih jariik i k'ahchi' awilom wach? inki weh. <pb/>Re' hin je' wili ruchaq'weesjiik xnub'an: <pb/>Jinaj i ye'aab' kantela re' ruuk' i oro wuquub' i ye'aab' saqumb'al wilik chinaah k'ahchi' wilom wach, kinki reh. <pb/>Eh chinaah wilik i ye'aab' aseite, wuquub' i hoop paam ch'ihch' i nik'ik wii' i raseitehiil.", "3": "Eh k'ul tar pantaq rucheel i ye'aab' kantela wilik i ju' i juniwal chi olivo juniwal i wilik parusak'aaj, eh juniwal i wilik parutz'eet, kinki reh.", "4": "<pb/>Eh re' hin xnupahqaaj reh chi je' wili i ánjel k'utaaj i rub'an wuuk': <pb/>Jaaw, ¿chib'ih iraaj ruq'orom i k'ahchi' wilom wach re' re'? kinki reh.", "5": "<pb/>Re' i ánjel je' wili xuq'or weh: <pb/>¿Mi ma' aweht'al re' chib'ih iraaj ruq'orom taqe re'? inki weh. <pb/>Jaaw ma' weht'al taj, kinki reh,", "6": "<pb/>Re' i ruánjel i QaJaaw Dios je' wili i xuq'or weh: <pb/>Re' i wili i rehtalil i xuq'or i QaJaaw Dios reh i Zorobabel, chi je' wili: <pb/><t>Re' hat ma' re' ta ruuk' q'aq'inik, ma' re' ta ruuk' awansil naa a'nam i nukamaj,</t> <t>ruuk' la' i rajaawriik i Wuxlab'al</t> <t>inki i QaJaaw Dios nim rajaawriik.</t>", "7": "<t>Re' ti' k'axik atoob' ta je' najtiil naah i yuuq',</t> <t>re' i Zorobabel ma' k'axik ta noq neerukuy rik'teesjiik.</t> <t>Eh korehtaal i rukoj i tz'apaab' wach ab'aj</t> <t>reh ruyejeb'jiik i rupaat i Dios,</t> <t>kow naakik'erem kichii', chi je' wili:</t> <t>Yohb'aal inche wach holwochiil i xb'aan wili, inko'q taqe.</t>", "8": "<pb/>Eh re' i ruánjel i QaJaaw Dios xq'orik wo' chik wuuk' noq xb'iraj, je' wili i xuq'or weh:", "9": "<pb/><t>Re' i Zorobabel naa rutik'aniik ruyejeb'jiik i rupaat i QaJaaw Dios,</t> <t>eh re' wo' i reh naa rukuxisaniik wach ruyejeb'jiik,</t> <t>ruuk' i re' naa taq anab'eem i hat chi re' i QaJaaw Dios</t> <t>xtaaq'anik cho weh i hin taq awuuk'.</t>", "10": "<t>Eh re' i ma' xkichop ta kik'ux reh rutik'ib'jiik i paat re' re',</t> <t>naa rusuuqb'iik kik'ux noq naakilom chi re' i Zorobabel naa rukuxisaniik reh.</t> <t>Eh chi riij i re' je' wili i xuq'or ruánjel i QaJaaw Dios:</t> <pb/>Re' i wuquub' chi saqumb'al k'ahchi' awilom wach, rehtalil chi re' i QaJaaw Dios i rilow chu'nchel i wach ak'al, inki.", "11": "<pb/>Re' hin xnupahqaaj b'ila' chik reh i ánjel chi je' wili: <pb/>Raaj i ka'iwal chi ruche'el olivo wilkeeb' pantaq rucheel i ye'aab' kantela ¿Chib'ih iraaj ruq'orom? kinki reh.", "12": "<pb/>Eh xnupahqaaj wo' reh chi je' wili: <pb/>Raaj ki'ib' chi q'ab' olivo wilik cho chikinaah i ki'ib' chi hoop paam ch'ihch' re' ruuk' i oro ik'tesb'al i raseitehiil taqe i saqumb'al, ¿chib'ih iraaj ruq'orom? kinki reh.", "13": "<pb/>Re' i ánjel xupaqaaj weh chi je' wili: <pb/>¿Mi korik chi ma' aweht'al taj chib'ih iraaj ruq'orom? inki. <pb/>Korik jaaw ma' weht'al taj, kinki reh.", "14": "<pb/>Re' reh je' wili xuq'or weh: <pb/>Re' i ki'ib' chi q'ab' olivo wili kehtalil i ki'ib' sik'ooj cho kiwach chub'anariik i rukamaj i QaJaaw Dios ehchan reh chu'nchel i wach ak'al, inki weh."}