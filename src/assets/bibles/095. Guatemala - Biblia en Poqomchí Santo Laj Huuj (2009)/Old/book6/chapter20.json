{"1": "<pb/>Re' i QaJaaw Dios je' wili i xuq'or reh i Josué:", "2": "Re' hat cha q'or keh i aj Israel chi kisik' wach taqe i tinamit ke'emb'al iib', je' rukab' i nuq'orom cho reh i Moisés.", "3": "Reh chi chupaam i tinamit re' re' nenooj rukeb'aa' riib' i xa chi ma' reht'al nee rukansaj i ras ruchaaq' ma' xata raaj noq neerub'an reh. Eh ar neeruko'leej riib' reh chi ma' nee ta inkanteesjik i reh ruum i awach reh i kamnaq, k'ahchi' rusik'wiik reh.", "4": "Eh awach i naa rojiik rukeb'aam riib' chupaam jino'q keh i tinamit re' re', noq naa ruponiik panookb'al koruman chi naa ruch'ob'om rub'ehel chikiwach taqe kitaaq'anik chupaam i tinamit re' re'. Eh re' keh naakiye'em q'ab' reh chi naa rokiik i koq ar, eh naakiye'em ruye'aab', reh chi ar naa rupatiniik.", "5": "Eh wila' re' i awach reh i kamnaq xooj k'oloq chi rusik'ariik i xb'anik kaansanik, re' taqe i kitaaq'anik ar ma' nee ta kiq'asaj pan q'ab' i xb'anik ikaansanik ruum ma' xata raaj chi xukansaj i ras ruchaaq' ma' ruum ta chi wilik rupeleto ruuk'.", "6": "Eh re' reh ar naa rukeb'aam riib' chupaam i tinamit re' re' korehtaal inq'atarik i q'orik chinaah chikiwach i tinamit. Eh korehtaal inkimik reje i wilik chi kajaaw i k'amal kib'eeh i aj tiij, chupaam i q'iij re' re'. Eh chi riij i re' kora'j nee wo' chik i rub'an re' chi nee wo' chik inooj chupaam re' i rutinamiit xelik cho wii', nee wo' chik inooj parupaat, inki i Dios.", "7": "<pb/>Eh re' taqe i tinamit wili xkisik' wach i aj Israel: Re' Cedes wilik Galilea, wilik wii' rax chee' nah i yuuq' pan kiye'aab' i riih rumaam i Neftalí, re' i Siquem wilik nah yuuq' pan kiye'aab' i riih rumaam i Efraín. Eh re' i Quiriat-arba, Ehbrón wo' hoq inkiq'or reh, wilik chinaah i yuuq' pan kiye'aab' i riih rumaam i Judá.", "8": "Eh chi juntar reje i nim ha' Jordán parookb'aal q'iij reh i Jericó xkisik' wach taqe i tinamit wili: Re' Basán i wilik wach k'ixkaab' chupaam i ye'aab' chiq yuuq' i wilkeeb' wii' i riih rumaam i Rubén, je' wo' hoq i tinamit Ramot, ar Galaad, wilkeeb' wii' riih rumaam i Gad. Re' i tinamit Golán wilkeeb' wii' taqe i riih rumaam i Manasés.", "9": "Re' taqe i tinamit wili xkisik' wach i aj Israel chi ke'emb'al kiib' i keh, je' wo' taqe i tokoom tinamit patim chi kixilak. Eh reh chi ar nenooj rukeb'aa' riib' awach i nee rukansaj jino'q i ras ruch'aaq' chi ma' reht'al reh chi ma' nee tankanteesjik ruum i awach reh i kamnaq, noq komajaa' inq'atarik i q'orik chinaah chikiwach i tinamit."}