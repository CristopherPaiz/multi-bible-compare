{"1": "<pb/>Eh xkitz'ap chi korik taqe i ookb'al reh i tinamiit Jericó, ruum i kiyo'jiik chikiwach i aj Israel, xama' awach ta naq chik i nelik inokik i koq ar.", "2": "Eh re' i QaJaaw Dios je' wili i xuq'or reh i Josué: Re' hin xnuq'asaj chik panaq'ab' i tinamit Jericó ruch'ihil i kireey je' wo' taqe i ki soldado.", "3": "Je' re' noq re' taq i hat ki soldado i aj Israel naa taq akotem riij i tinamit, ju'jun riim chuwach i q'iij, eh je' re' taq naa a'nam chuwach i waqiib' q'iij.", "4": "Eh wuquub' i k'amal kib'eeh aj tiij naa kik'amam ju'jun chi ruk'aa' imas tentzun, naa kojiik chi peet b'eeh chuwach i loq'laj kaxa molik wii' i k'uhb'aal. Eh paru wuuq' q'iij wuquub' pech taq naa akotem riij i Jericó, re' taqe i k'amal kib'eeh aj tiij naakixulem paam taqe i uk'aa' re' re'.", "5": "Eh noq naa taq ab'iram i hat chi kow naakixulem paam i ruk'aa' imas tentzun naa taq ak'erem aachii' chi q'orariik chi je' wili: Re' koraal tz'aq kotimaj wii' riij i tinamit naa ruch'a'lojiik wach ak'al, tiko'q taq. Eh re' taq i hat jumehq'iil taq nee ti okik i koq chi peleto kuuk' i tinamit re' re', inki.", "6": "<pb/>Eh re' i Josué xuyuq'eej taqe i k'amal kib'eeh aj tiij, je' wili i xuq'or keh: Chak'am taq reje i loq'laj kaxa molik wii' i ruk'uhb'aal i QaJaaw. Eh wuquub' taq aweh i nee kiooj chi peet chuwach i loq'laj kaxa, eh neenkik'am ju'jun kuiruk'aa' imas tentzun.", "7": "Eh je' wilik i xuq'or keh i tinamit: Hiy taq chakotej riij i tinamit Jericó. Eh re' taqe i soldado wilik kiq'aslaj ch'ihch' naa kojiik chi peet b'eeh chuwach i loq'laj kaxa molik wii' i ruk'uhb'aal i QaJaaw, inki.", "8": "<pb/>Chu'nchel i xq'orarik keh ruum i Josué xkian wo' hoq. Re' taqe i wuquub' chi k'amal kib'eeh aj tiij xiooj wo' chi peet b'eeh chuwach i loq'laj kaxa molik wii' i ruk'uhb'aal i QaJaaw, eh chi kiju'junaal k'ahchi' reje kixulem paam i ruk'aa' imas tentzun. Eh re' i loq'laj kaxa xam reje chikiij.", "9": "Re' taqe i soldado peet b'eeh taqe reje chikiwach i k'amal kib'eeh aj tiij. Eh wilik wo' taqe i soldado xam taqe reje chi riij i loq'laj kaxa. Re' taqe i k'amal kib'eeh aj tiij xama' inkikanaa' ta chik ruxuljiik i ruk'aa' imas tentzun.", "10": "Re' Josué je' wili i xuq'or keh i soldado: Re' taq i hat naa taq ab'eeh reje chi ma' xta taq choqik naa a'nam, konaa taq nuq'orom aweh kora'j taq neenak'er aachii' chi kow re', inki.", "11": "<pb/>Re' Josué xuq'or keh chi re' loq'laj kaxa naa rojiik rukotem riij i tinamit Jericó, chi riij i re' xi sutinik wo' chik cho chupaam i ki-itz'ihy naah paat, eh ar xkik'saj aq'ab'.", "12": "Eh chi junwaar chik kowahq'eq xwuktik i Josué, eh re' taqe i k'amal kib'eeh aj tiij xkik'am wo' chik reje i loq'laj kaxa molik wii' i ruk'uhb'aal i QaJaaw Dios.", "13": "Eh re' i wuquub' chi k'amal kib'eeh aj tiij xiooj chi peet b'eeh chuwach i loq'laj kaxa molik wii' i ruk'uhb'aal i QaJaaw, b'ehik, inki a'n reje eh xama' inkikanaa' ta chik i ruxuljiik i ruk'aa' imas tentzun. Re' taqe i soldado peet b'eeh reje chikiwach, eh wilik wo' taqe i xam reje chi riij i loq'laj kaxa. Eh re' taqe i k'amal kib'eeh aj tiij xama' inkimay ta chik ruxuljiik paam i ruk'aa' tentzun.", "14": "Eh panrukab' q'iij xooj wo' chik kikotej riij i tinamit Jericó, chi riij i re' xi sutinik wo' chik chaloq chupaam i ki-itz'ihy naah paat. Eh waqiib' q'iij xkian chi ju'junriim xkikotej riij.", "15": "<pb/>Eh chupaam i ruwuuq q'iij kowahq'eq xi wuktik xooj wo' chik kikotej riij i tinamit Jericó, je' wo' rukab' i kian pampeet, xa re' la' wuqpech chik xkikotej riij chupaam i q'iij re' re'.", "16": "Eh noq re' taqe i k'amal kib'eeh aj tiij xkixulej i paruwuuq pech i ruk'aa' imas tentzun, re' Josué, je' wili xuq'or keh i soldado: Chak'er taq aachii' chi kow, ruum re' i QaJaaw Dios xuqasaj taq chik panaq'ab' i tinamit Jericó.", "17": "Re' tinamit re' re' naa rusahchiik wach, je' wo' chu'nchel i wilkeeb' chupaam, je' rukab' i ruq'orom i QaJaaw Dios. Xa re' wo' hoq Raab i k'oyoom laj ixoq naa rukohliik riij i ruk'achariik ruch'ihil taqe i kikeb'aam kiib' parupaat, ruum xukeb'aa' taqe i kiib' chi winaq xqataq'aaj taqe reje chi tahool.", "18": "Re' taq i hat chawik'raaj taq awiib' ma' jino'q i chib'ih jariik wilik chupaam i tinamit re' re' naa taq achopom. Ruum re' i QaJaaw Dios ruq'orom chik chi naa rusacham wach, je' wo' chu'nchel i wilkeeb' chupaam, ruum wila' chih taq i xachop neenchalik i ti' k'axik taq cha naah chupaam taq aapaat itz'ihy naah.", "19": "Eh re' taqe i xa chib'ih jariik korjinaq ruuk' oro, ruuk' plata, ch'ihch' neerub'an chi nee taq inamol, ruum re' re' naa ruq'ahxiik reh i QaJaaw naa rumolariik chupaam i molarik wii' i chib'ih inkamanik reh i QaJaaw, inki.", "20": "<pb/>Eh noq re' taqe i k'amal kib'eeh aj tiij kow xkixulej taqe i ruk'aa' imas tentzun, chu'nchel i aj Israel xkik'er kichii' chi kow. Eh re' tz'aq kotimaj wii' riij i tinamit Jericó xanoq wo' ch'alojik wach ak'al, eh re' taqe i aj Israel jumehq'iil xi okik i koq chupaam i tinamit re' re', eh xkichop naah.", "21": "Eh xkikansaj ruuk' q'aslaj ch'ihch' chu'nchel i tinamit chi winaq chi ixoq chi nimaq chi kok' taq. Eh re' taqe i b'ooyax, taqe i tentzuun, taqe i b'uurux, xkuxik kisacham wach.", "22": "<pb/>Eh re' Josué je' wili i xuq'or keh i kiib' chi winaq i xi ponik tah woq reh i ye'aab': Re' taq i hat hiy taq parupaat i Raab i k'oyoom laj ixoq chawesaj taq cho ar i reh, je' wo' chu'nchel i awach reh wilkeeb' ruuk', je' rukab' aq'orom taq reh, inki.", "23": "Eh re' taqe i kiib' chi winaq xiooj wo' parupaat i Raab xkesaj chee reh ruch'ihil irutuuti rajaaw, ruch'ihil taqe i ras ruchaaq', taqe chu'nchel i awach reh. Eh ar xkik'am reje kochiriij i wilik wii' i ki-itz'ihy naah paat i aj Israel.", "24": "Eh re' taqe i aj Israel xkikoj ruq'aq'al i tinamit Jericó xk'ahtik, eh xkuxik ruk'ahtiik chu'nchel i wilkeeb' chupaam. Eh xa re' wo' xkesaj i xa chib'ih jariik korjinaq ruuk' oro, ruuk' plata, ruuk' q'an ch'ihch', ruuk' rax ch'ihch', ar xkimol chupaam i ye'aab' reh i chib'ih inkamanik reh i QaJaaw.", "25": "Eh re' Josué xuko'leej riij i ruk'achariik i Raab, ruch'ihil awach reh parupaat, ruum re' reh xukeb'aa' i kiib' chi winaq xutaq'aaj reje chutahariik i tinamit Jericó, eh chupaam taqe q'iij re' re', re' taqe i riih rumaam Raab xi okik cho chi k'achariik chi kixilak i aj Israel.", "26": "<pb/>Eh chupaam i q'iij re' re', re' Josué xuq'or i xti korik je' wili i xuq'or: Neeta naq inye'arik panti' k'axik ruum i QaJaaw Dios i awach i neraaj ruyejaam ruka'peech i tinamit wili. Eh nee ta naq inkimik i peet rak'uun awach i nee raaj rukojom i tz'aq reh i riij i tinamit wili. Eh nee ta naq inkimik i chaaq'b'ees neraaj ruyejaam taqe i ookb'al, inki.", "27": "<pb/>Eh re' i Josué xtoob'jik ruum i QaJaaw Dios, eh re' taqe i xuq'or i Josué xelik rib'iral chupaam chu'nchel i ye'aab' re' re'."}