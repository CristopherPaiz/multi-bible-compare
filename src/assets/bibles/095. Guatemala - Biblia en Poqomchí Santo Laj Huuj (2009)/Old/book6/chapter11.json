{"1": "<pb/>Noq xrib'iraj rib'iral i xkian i aj Israel i Jabín wilik chi reyil Hazor, xutaq'aaj ruq'orariik reh i Jobab wilik chi reyil Madón, eh reh i wilik chi reyil Simrón, reh i wilik chi reyil Acsaf.", "2": "Re' Jabín xutaq'aaj ruq'orariik keh i reey wilkeeb' pantz'eet reh i rookb'aal q'iij chupaam taqe i raxchee' wilik wii' i palaw kineret. Eh je' wo' keh i reey wilkeeb' pansak'aaj reh i rookb'aal q'iij chupaam i ye'aab' Arabá keh taqe reey wilkeeb' wataq k'ixkaab' parookb'aal q'iij paruyuq'ul i Dor.", "3": "Eh xutaq'aaj wo' ruq'orariik keh i aj cananeo wilkeeb' reje parelb'aal q'iij, eh wilkeeb' reje parookb'aal q'iij, je' wo' keh i aj amorreo taqe i aj heveo, taqe i aj ferezeo, taqe i aj jebuseo, wilkeeb' chupaam taqe i rax chee' taqe i aj heveo wilkeeb' waraa' i yuuq' Hermón ar Mizpa.", "4": "Chi kunchelaal taqe re' xkian jinaj wach kik'ux xkimol cho kiib' kuch'ihil taqe i ki soldado, je' kik'ihaal i saniib' tub'lik chi chii' i palaw. Eh yohb'aal wo' wach k'ihaal i kikareta i kikawayu reh q'aq'inik xkik'am chaloq.", "5": "Chu'nchel i reey re' re' xkimol cho kiib' jinaj xkimol wii' kiib', ar kiyejaa' kiperpat chi chii' i runimaal ha' Merom, reh chi naa kokiik chi q'aq'inik kuuk' i aj Israel.", "6": "<pb/>Eh re' i QaJaaw Dios je' wili i xuq'or reh i Josué: Re' hat mat yo'jik kuum taqe re', ruum je' yu' i ora i iqal kamnaq chik taqe chawach ruum re' hin naa nuq'asaniik taq panaq'ab'. Re' taq i hat naa taq atoqib'eem i rooq i kikawayu, eh naa taq ak'atam i kikareta.", "7": "<pb/>Eh re' Josué ruch'ihil taqe i ru soldado xiooj k'oloq chi chii' i nim ha' Merom xiooj k'oloq chikinaah chi q'aq'inik chikinaah xa chi ma' keht'al.", "8": "Eh re' i QaJaaw Dios xuq'asaj pan kiq'ab' i aj Israel taqe i aj ixowaal reh chi xkian reh xkajimaj chaloq korehtaal xi k'ulik kahnoq pan tinamit Sidón. Eh xi ponik chupaam i ye'aab' Misrefot-maim xi ponik wach k'ixkaab' Mizpa wilik reje parelb'aal q'iij, xkuxik kikansam.", "9": "Eh re' Josué xub'an wo' kuuk' i aj ixowaal re' re' je' rukab' i xq'orarik reh ruum i QaJaaw Dios xitoqib'eej rooq' i kikawayu, eh xkuxik ruk'atam i kikareta.", "10": "<pb/>Eh chi riij i re', re' Josué ruch'ihil taqe i ru soldado xi chalik chi q'aq'inik chupaam i tinamit Hazor re' i xkimol wii' kiib' i aj ixowaal xkikansaj wo' hoq i wilik chi reyil ar.", "11": "Eh xkuxik wo' kikansam chu'nchel i patim taqe ar, xkisach wach chi jumpech, xkik'at i tinamit.", "12": "Eh xkisach wo' wach i k'ih seht chi tinamit xkian jinaj wach kik'ux chi rixowjiik kiwach i aj Israel xkichop naah. Eh xkikansaj chu'nchel i tinamit, je' wo' taqe i wilkeeb' chi reyil, je' rukab' i xuq'or i Moisés raj kamanoom i QaJaaw Dios.", "13": "Eh re' taqe i aj Israel ma' jino'q i tinamit wilkeeb' chinaah taqe i rub'ohl yuuq' xkik'at xa re' wo' hoq i tinamit Hazor xkik'at.", "14": "Eh xkuxik kikansam ruuk' q'aslaj ch'ihch' chu'nchel i patim taqe chupaam taqe i tinamit re' re' ma' jino'q chik i xkikanaa' chi k'achalkeeb'. Eh xkichop naah taqe i chikop wilkeeb' ar je' wo' chu'nchel i xa chib'ih jariik wilkeeb' ar.", "15": "<pb/>Re' QaJaaw Dios xuq'or reh i Moisés re' raj kamanoom chib'ih i naa rub'anam, eh re' Moisés xuq'or wo' kahnoq reh i Josué. Eh re' i Josué xub'an wo' hoq chu'nchel, ma' jino'q i xukanaa' chi ma' xub'an taj.", "16": "<pb/>Eh re' Josué xkichop naah chu'nchel i ye'aab' wilkeeb' paraxchee' chu'nchel i ye'aab' Neguev. Eh xkichop wo' naah chu'nchel i ye'aab' Gosén, je' wo' hoq i wataq k'ixkaab' Arabá, je' wo' taqe i raxchee' ruch'ihil i wataq k'ixkaab' Israel.", "17": "Re' ye'aab' xkichop naah ar tohq'ik chaloq chupaam i wilik wii' i yuuq' Halac, re' wilik wii' i ye'aab' Seir, eh imponik ko Baal-gad wilik wataq k'ixkaab' Líbano ma' naj ta ruuk' i yuuq' Hermón. Eh re' taqe i aj Israel xkichop taqe i reey wilkeeb' ar, eh xkikansaj taqe.", "18": "Re' Josué najt xkian i q'aq'inik kuuk' taqe i reey re' re'.", "19": "Re' i xkik'am kiib' pansuqkiil k'uxliis kuuk' i aj Israel xa re' wo' taqe i aj heveo, re' i wilkeeb' ar Gabaón. Eh chu'nchel chik taqe i tinamit ruuk' q'aq'inik xkichop naah.", "20": "Re' QaJaaw Dios xukowb'isaj i kánima taqe i aj ixowaal wilkeeb' Canaán, xa re' raaj i reh chi xkian i peleto i aj Israel kuuk', korehtaal xsacharik kiwach chi kunchelaal kuum i aj Israel. Re' i QaJaaw Dios xuq'or wo' cho reh i Moisés chi ma' naa ta ruketelaam kiwach chi korehtaal kikanteesjik chi kunchelaal.", "21": "<pb/>Eh re' Josué ruch'ihil taqe i aj Israel chupaam taqe i q'iij re' re' xkisach wach chi jumpech xkichop naah i kitinamiit i riih rumaam Anac. Re' i wilkeeb' chinaah i yuuq' Hebrón, re' i ye'aab' Debir, eh je' wo' ar Anab, je' wo' hoq i wilkeeb' chinaah taqe i yuuq' wilkeeb' Judá, i wilkeeb' Israel.", "22": "Je' re' noq ma' jino'q chik i riih rumaam i nimlaj winaq Anac xkahnik chupaam i ruyuq'ul i Israel xa paruyuq'ul chik Gaza, chupaam i ye'aab' Gat, i ye'aab' Asdod chik xi kahnik.", "23": "<pb/>Eh re' Josué ruch'ihil taqe i aj Israel xkichop naah chu'nchel i ye'aab', nik' wach rub'aan xuq'or i QaJaaw Dios reh i Moisés je' wo' re' rub'aan xkian. Eh xuch'aq wo' hoq i ye'aab' Canaán keh i kab'laj ch'uq chi aj Israel, eh ma' xwihik ta chik q'aq'inik chupaam i ye'aab' re' re'."}