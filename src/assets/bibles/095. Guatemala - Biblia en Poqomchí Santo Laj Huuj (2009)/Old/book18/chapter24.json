{"1": "<pb/><t>Eh je' wili i xuq'or: ¿Chib'ih reet noq re' i QaJaaw Dios nim rajaawriik</t> <t>ma' jumehq'iil ta ruq'at i q'orik chikinaah i yiib' wach kina'ojb'al?</t> <t>Reh naq chi neenkikoj rehtaal i kinimanik reh chi rub'an i q'ataj q'orik parub'ehel.</t>", "2": "<t>Re' taqe i yiib' wach kina'ojb'al inkijil i rehtalil i k'ula't.</t> <t>Eh inkelq'aaj taqe i kitentzuun i tokoom reh chi neenk'ihaaxb'ik i kekeh.</t>", "3": "<t>Eh inkelq'aaj i kib'uruux i ma' xta kituut kajaaw.</t> <t>Eh inkiq'uch i kib'ooyax taqe i neb'aa' ixoq</t> <t>kamnaq kib'ahiil chi riij i kemeel imb'aan kuuk'.</t>", "4": "<t>Inkesaj pan kib'eeh i neb'aa'.</t> <t>Eh inkikeb'aa' kiib' chikiwach</t> <t>ruum kiyo'jiik i xama' nimaq ta kiwach.</t>", "5": "<t>Re' taqe neb'aa' kow kikamanik</t> <t>chi rusik'ariik i kiwa' kihaa' i kak'uun kixq'uun.</t> <t>Je' rukab' noq inooj kisik' kiwa'</t> <t>i b'uurux chupaam i ye'aab' chiq yuuq'.</t>", "6": "<t>Re' taqe i neb'aa' inooj kisik' ki trigo</t> <t>chupaam inkesaj wii' ki trigo i tokoom.</t> <t>Eh inooj wo' kisik' ki uuva inkesaj</t> <t>wii' ki-uuva i yiib' wach kina'ojb'al.</t>", "7": "<t>Eh inkik'saj aq'ab' chi ma' xta kichamaar,</t> <t>eh ma' xta inkiko'leej wii' kiib' chuwach i k'uxik.</t>", "8": "<t>Eh kitz'aqik ruum i jab' paraxchee'.</t> <t>Xa chi ri'sil taqe i paat ab'aj inkiko'leej kiib' chuwach i jab'.</t>", "9": "<t>Eh inkiq'uch i kiha'lak'uun</t> <t>i neb'aa' ixoq kamnaq kib'ahiil.</t> <t>Eh inkiq'uch i chib'ih keh i neb'aa'</t> <t>chi riij i kemeel imb'aan kuuk'.</t>", "10": "<t>Re' taqe neb'aa' xa xiheel chik i kiso'</t> <t>inkimin pan iq'irinik trigo, eh kuyuj kiwa' inki a'n</t>", "11": "<t>Noq inkib'ak'ej i ab'aj keeb'al aseite</t> <t>eh noq inkiye'q' paam i yitz'b'al uuva kuyuj kiwa' inki a'n</t>", "12": "<t>Eh chupaam i tinamit k'erlik kichii' taqe i ti' wilkeeb'.</t> <t>Eh oq'ik inki a'n kow k'ahchi' kipahqaam kitoob'jiik,</t> <t>xa re' la' re' i QaJaaw Dios xama' rib'iraj ta wo' hoq i kitiij.</t>", "13": "<pb/><t>Re' taqe i yiib' wach kina'ojb'al ma' nkaaj ta wach i saqum,</t> <t>eh ma' nkaaj ta k'acharik pan saqum,</t> <t>ruum ma' nkaaj ta wach i holohik.</t>", "14": "<t>Re' yiib' wach kina'ojb'al</t> <t>kowahq'eq kiooj chi kikantesjiik i neb'aa'.</t> <t>Eh noq inokik aq'ab' kiooj chi i leq'.</t>", "15": "<t>Eh inkich'uwa'risaj wach i kikaxaro</t> <t>chaq'ab' inki a'n aha' wilik inkaaj je' wili inkiq'or:</t> <t>Ma' awach ta k'ahchi' rilwiik qeh ruuk' i k'ahchi' qa'nam, inki taqe.</t>", "16": "<t>Eh re' taqe ajileq' chaq'ab' kiooj chi tehej paat,</t> <t>eh inkitz'ap kiib' pampaat pan q'iij,</t> <t>ruum ma' inkik'ax ta wach elik pan q'iij.</t>", "17": "<t>Re' taqe re' kiyo'jik chi elik ruum</t> <t>inkikapaaj chi neekichoparik pan q'iij.</t> <t>Ruum aj re' chaq'ab' kielik ruum</t> <t>inkikapaaj chi ma' awach ta nilwik keh.</t>", "18": "<pb/><t>Re' i Zofar je' wili xuq'or:</t> <t>Re' taqe i yiib' wach kina'ojb'al</t> <t>jumehq'iil insahchik kiwach,</t> <t>je' naa ha' ink'amwik reje keh,</t> <t>ma' awach ta chik i naa ruwihiik</t> <t>chupaam i ye'aab' ki uuva.</t>", "19": "<t>Re' taqe aj mahk insahchik</t> <t>kiwach noq kimuq'ub'jiik,</t> <t>je' rukab' noq inhaab'ik ruum i rutz'a'iil i q'iij</t> <t>i ruha'iil i suutz' noq i rutoy riib'.</t>", "20": "<t>Ma' naa ta chik kik'uliik pank'uxliis kuum i kituut,</t> <t>naa rub'aan rusuqkiil i kiti'jolal kuum i haah.</t> <t>Eh ma' awach ta chik naa ruq'oriik kib'iral.</t> <t>Naa rusahchiik kiwach je' rukab' noq inq'ahik i chee'.</t>", "21": "<pb/><t>Re' taqe re' xib'anik ti' k'axik</t> <t>keh ixoq ma' xik'isanik taj.</t> <t>Eh ma' xkitob'eej ta wo' junriim-oq</t> <t>i neb'aa' ixoq kamnaq kib'ahiil.</t>", "22": "<t>Xa re' la' re' i QaJaaw Dios</t> <t>ruuk' i rajaawriik xresaj i kajaawriik</t> <t>i yiib' wach kina'ojb'al.</t> <t>Noq inchalik i rujosq'iil i reh ma'</t> <t>awach taj i ruko'leej riib' chuwach.</t>", "23": "<pb/><t>Re' i QaJaaw Dios i rukanaa' pee</t> <t>taqe chi k'acharik pansuqkiil,</t> <t>eh chi ma' xtee nkik'ul, xa re' la'</t> <t>kok'ahchi' rilom chib'ih i k'ahchi' keeb'.</t>", "24": "<t>Re' taqe i yiib' wach kina'ojb'al</t> <t>xama' najt ta kielik korik ruuk' inki a'n</t> <t>insahchik kiwach, je' rukab' noq</t> <t>insahchik kiwach i junch'uq.</t> <t>Eh jumehq'iil naa rusachariik kiwach</t> <t>je' rukab' noq inyok'arik i trigo.</t>", "25": "<t>Wila' ma' korik i nuq'or.</t> <t>¿Mi wilik jino'q ineenq'orik reh chi chukuj q'orik i nub'an?</t> <t>Neerub'an chi neeruq'or yu'naak inki i Zofar.</t>"}