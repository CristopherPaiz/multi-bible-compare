{"1": "<pb/>Re' Job je' wili ruchaq'weesjiik xub'an:", "2": "<pb/><t>Yu'naak i hin naa wo' chik wokiik chi q'orik chi xiik' naah ti'kiil nuk'ux.</t> <t>Ruum re' i QaJaaw Dios xiik' naah i ti' k'axik k'ahchi' ruye'em cho chinaah.</t>", "3": "<t>Ma' xta naq reet chi weht'al taj aha' wilik i Dios,</t> <t>nee naq inooj nuq'oreej chupaam i ruye'aab'.</t>", "4": "<t>Re' hin nee naq i nuq'or reh chi ma' xta numahk,</t> <t>ruuk' naq nuq'oral neenuko'leej wiib'.</t>", "5": "<t>Re' hin nee naq i nunab'eej chib'ih nee kiruchaq'weej wii',</t> <t>inwaaj naq nunab'eem chib'ih i nee ruq'or.</t>", "6": "<t>Re' reh nim rajaawriik, xa re' la' ma' ruum ta naq i re' ma' nee ta kirib'iraj.</t> <t>Nee la' naq i ruyeew weh chib'ih i neenupahqaaj reh.</t>", "7": "<t>Noq nee naq i nub'an nuk'utaaj ruuk' i reh nee naq i rureq chi riij chi ma' xta numahk.</t> <t>Eh nee naq kiresaj chupaam i ti' k'axik chi jumpech.</t>", "8": "<pb/><t>Xa re' la' re' hin inooj nusik' i Dios i nelik cho wii' i q'iij, ma' nureq taj.</t> <t>Eh inooj nusik' inokik wii' i q'iij ma' nureq ta wo' hoq.</t>", "9": "<t>Eh noq inooj nusik' pantz'eet reh i rookb'aal q'iij ma' nureq taj,</t> <t>eh noq inooj nusik' pansak'aaj reh i rookb'aal q'iij xama' nureq ta wo' hoq.</t>", "10": "<t>Re' reh noq neerutz'ir riij i nunimaniik, nee rukoj rehtaal,</t> <t>chi ma' xta numahk je' rukab' i oro ma' xta ruch'uwa'iil wach.</t>", "11": "<t>Re' hin juneliik i nub'an chib'ih jariik iraaj i reh,</t> <t>eh ma' nukanaam taj i rub'eeh.</t>", "12": "<t>Eh ma' nukanaam ta wo' rub'aan taqe i ruq'or i ruk'uhb'aal.</t> <t>Juneliik wo' naa nub'anam i kirutaq'aaj wii' i reh.</t>", "13": "<pb/><t>Eh noq i ruyejaa' wach chib'ih i naa rub'anam i rub'an wo' hoq,</t> <t>ma' awach ta nee nq'orik reh chi ma' nee ta rub'an.</t>", "14": "<t>Re' reh naa wo' rub'anam wuuk' i ruyejaam wach.</t> <t>Chib'ih pa' chik jariik taqe iraaj rub'anam wuuk' nee wo' rub'an.</t>", "15": "<t>Ruum aj re', re' hin kinyo'jik ruum,</t> <t>eh noq i nukapaaj riij chib'ih taqe rub'an yohb'aal wach noq inchalik nuyo'jiik.</t>", "16": "<t>Je' re' noq re' i QaJaaw Dios nim rajaawriik</t> <t>yohb'aal wach i nuyo'jiik k'ahchi' ruye'em.</t>", "17": "<t>Â¿Chib'ih inchi reet noq ma' xiruyeew chi kimik i QaJaaw Dios?</t> <t>Wita xin kimik reje ma' k'ahchi' ta naq nuk'ulum i ti' k'axik wili, inki Job.</t>"}