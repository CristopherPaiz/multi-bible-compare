{"1": "<pb/>Re' taqe ixib' chi winaq xkikanaa' kiwech'um i Job ruum xkilow chi kow ruk'ux chuq'orariik chi ma' xta ru mahk.", "2": "Eh ar xwihik jinaj i winaq Eliú rub'ihnaal, rak'uun i Baracel aj ar Buz. Re' i Eliú ma' tokoom ta ruuk' i Ram q'e' xchalik ruk'aah chinaah i Job, ruum xrilow chi kow i ruq'or chi ma' xta ru mahk xukoj panaah i Dios i ti' k'axik k'ahchi' ruk'ulum.", "3": "Re' Eliú xchalik wo' ruk'aah chikinaah ixib' chi ramigo i Job, ruum ma' xichol ta ruch'aweesjiik taqe i xuq'or i Job. Eh ma' xuk'ul ta ruk'ux chi re' Job xukoj panaah i Dios i ti' k'axik k'ahchi' ruk'ulum.", "4": "Re' Eliú xruy-eej chi xkikohlaaj i q'orik ruuk' i Job taqe ixib' chi ramigo, ruum re' reh ko ak'un chikiwach i keh.", "5": "Ruum chi xukoj rehtaal i Eliú chi ma' xkireq ta chik chi riij nik' wach ruchaq'weesjiik xkian i Job taqe ixib' chi winaq ma' k'isiin ta xchalik i ruk'aah.", "6": "<pb/>Je' wili i xuq'or keh: <pb/><t>Re' hin, kohin taq k'isiin chawach</t> <t>ruum aj re' xinyo'jik chi q'orariik ixwaaj naq nuq'orom.</t> <t>Panuk'ux i hin naa taq acholiik ruchaq'weesjiik i Job,</t> <t>ruum hat taq chik rijib' chi nuwach.</t>", "7": "<t>Re' hin je' wili xnuq'or:</t> <t>Kiq'oroq peet ruum re' re' mama' winaq chik</t> <t>taqe chi nuwach, eh wilik kina'ojb'al, kinki.</t>", "8": "<t>Korik wo' hoq chi chu'nchel i winaq wilik kina'ojb'al,</t> <t>ruum re' Dios nim rajaawriik xye'wik keh i kuxlab'al.</t>", "9": "<t>Xa re' la' ma' xata wo' re' taqe i k'ihkihab'ul wilik runa'ojb'al,</t> <t>ma' ruum ta chi rijib' chik taqe nee rureq chi riij taqe i korik.</t>", "10": "<t>Je' aj re' noq re' hin naa nuq'oriik, eh chab'iraj taq i</t> <t>naa nuq'orom ruum re' hin wilik wo' nuna'ojb'al.</t>", "11": "<pb/><t>Re' hin xwuy-eej chib'ih taq i xaq'or,</t> <t>eh i wech'inik taq xa a'n ruuk' i Job xwuy-eej</t> <t>chi xasik' naq taq i chihooj laj q'orik reh i ruchaq'weesjiik.</t>", "12": "<t>Xa re' la' xnukoj rehtaal chi ma' jino'q taq aweh i hat</t> <t>xub'an ruchaq'weesjiik chi korik i Job.</t>", "13": "<t>Re' taq i hat ma' ruk'ul ta chi nee taq inaq'or chi wilik ana'ojb'al.</t> <t>Ruum ma' xat chol ta taq ruch'aqweesjiik i Job,</t> <t>xa re' wo' Dios inchol ruchaq'weesjiik.</t>", "14": "<t>Re' Job ma' re' ta wuuk' i hin k'ahchi' chi k'utaaj.</t> <t>Eh ma' nee ta wo' nuq'or i hin chi nee nuchaq'weej chib'ih i ruq'or,</t> <t>je' rukab' i xa a'n taq i hat.</t>", "15": "<pb/><t>Re' i hat Job re' taqe ixib' chi awamigo wili</t> <t>xiyo'jik ruum ma' xichol ta ruch'aqweesjiik chib'ih i xaq'or.</t>", "16": "<t>Re' hin xwuy-eej naq chi naa kiq'oriik</t> <t>xa re' la' xama' xiq'orik ta wo' hoq.</t>", "17": "<t>Ruum aj re', re' hin naa nuq'oriik</t> <t>naa nuq'orom chib'ih inwaaj nuq'orom.</t>", "18": "<t>Ruum re' hin nujinaq panwánima</t> <t>i q'orik xanwaaj chik ruq'orariik.</t>", "19": "<t>Je' inche xanaa chik nuk'eriik noq inwik'raaj ruum xanwotow chik ruq'orariik,</t> <t>xa je' chik rukab' noq ink'er i ak'tz'uhuum inye'arik wii' i ak' riis uuva.</t>", "20": "<t>Ruum aj re' naa nuq'orom nik' nimaal i wilik panwánima.</t> <t>Eh ruk'ul chi naa kaat nuchaq'weem.</t>", "21": "<t>Ma' awach taj i tokoom rilariik</t> <t>naa nub'anam ma' awach taj i naa nuye'em runimaal wach.</t>", "22": "<t>Korik chi ma' awach taj i tokoom rilariik xnub'an, ruum wixnub'an i je' re',</t> <t>re' Dios chi jumehq'iil neekiruyeew chutojariik i numahk.</t>"}