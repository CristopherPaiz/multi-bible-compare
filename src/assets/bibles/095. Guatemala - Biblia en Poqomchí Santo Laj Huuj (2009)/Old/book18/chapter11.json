{"1": "<pb/>Re' Zofar aj ar Naamat je' wili ruchaq'weesjiik i Job xub'an:", "2": "<pb/><t>¿Mi ma' neerub'an re' chi neen chaq'weesjik i ma' k'isaq'orik xaq'or?</t> <t>¿Mi neetikahnik chi ma' xta mahk re' ruum xaq'or ruuk' aachii' chi ma' xta aamahk?</t>", "3": "<t>¿Mi nakapaaj re' hat chi ruuk' i ma' k'isa q'orik i na a'n, neenatz'ap i qachii'?</t> <t>¿Mi ma' neenak'uhtaaj ak'ixb'ilaal re' wila' xqach'aqweej taqe aweh i xaq'or?</t>", "4": "<t>Re' hat inaq'or chi korik wach ak'ux chi nimanik,</t> <t>eh chi saq wach awánima chuwach i Dios.</t>", "5": "<t>Ma' xta naq reet chi re' i QaJaaw Dios</t> <t>neenchaq'wisanik aweh taqe inaq'or.</t>", "6": "<t>Re' reh nee naq i ruk'uhtaaj aweh i na'ojb'al k'axik chi reqarik chi riij.</t> <t>Ar naq nee nakoj rehtaal chi ma' yohb'aal ta wach i ti' k'axik xuyeew cha naah,</t> <t>je' naq rukab' i ruk'ul cha weh, chi tojb'al riij amahk.</t>", "7": "<pb/><t>¿Mi nakapaaj re' hat chi neenareq chi riij i wilik cho paruk'ux i Dios?</t> <t>¿Mi nakapaaj re' chi nee nareq i rukorkiil wach ruk'ux i QaJaaw Dios nim rajaawriik?</t>", "8": "<t>¿Nik' wach areqem chi riij i runa'ojb'al i Dios ruum ma' xata je' najtiil paam i taxaaj?</t> <t>¿Nik' wach areqem i rukorkiil wach ruk'ux i Dios?</t> <t>ruum ma' xata je' chamiil paam i kiye'aab' kamnaq.</t>", "9": "<t>Ruum xiik' naah nimaal wach chuwach i runimaal i taxaaj, eh chuwach i runimaal i palaw.</t>", "10": "<t>Wila' re' Dios xraaj ruq'atam i q'orik cha naah</t> <t>¿Mi wilik jino'q nee nq'orik reh chi ma' nee ta rub'an?</t>", "11": "<t>Re' i QaJaaw Dios reht'al wach taqe i ma' korik ta wach kik'ux.</t> <t>Eh reht'al awach taqe i yiib' wach kina'ojb'al.</t> <t>¿Oon inakapaaj i hat chi ma' reht'al taj?</t>", "12": "<t>Re' meem laj winaq xama' naa ta wo' rureqem runa'ojb'al</t> <t>chi jumpech, je' rukab' i k'isa b'uurux noq inaasjik ma' tijimaj taj.</t>", "13": "<pb/><t>Re' hat chayeew ak'ux chub'anariik i korik,</t> <t>cha pahqaaj reh i Dios chi nee tirutob'eej.</t>", "14": "<t>Wila' wilik i mahk k'ahchi' kaat cha kanaa' rub'aan.</t> <t>Mayeew q'ab' reh i mahk chi neen wihik panapaat.</t>", "15": "<t>Wila' xa a'n chi je' re' ma' xta neetik'ixik wii'</t> <t>nee ti k'acharik chi suq ak'ux chi ma' xta nee tiyo'jik wii'.</t>", "16": "<t>Re' hat sahchoq panak'ux i ti' k'axik k'ahchi' ak'ulum,</t> <t>chi je' re' neenik'ik i ruti'kiil ak'ux, je' rukab' noq inik'ik i ha'.</t>", "17": "<t>Re' aak'achariik neenkahnik chi</t> <t>xa je' chik saqumaal wach i q'iij noq imponik kab'lajora.</t> <t>Eh re' ruq'equmaal paam i ti' k'axik,</t> <t>neenkahnik chi xa je' chik rukab' i saqum noq insaq'ik.</t>", "18": "<t>Re' hat naa ruch'iklojiik ak'ux panak'achariik</t> <t>ruum wilik i k'ahchi' awuy-eem.</t> <t>Eh re' QaJaaw Dios naa rucha'jiniik aweh noq naa awiriik.</t>", "19": "<t>Eh noq naa ahi'liik ma' xta naa ruyohb'isaniik aweh.</t> <t>Eh ma' k'isiin naa kik'uliik sik'woq aweh</t> <t>reh chi naa a'nam otob'il keh.</t>", "20": "<t>Eh re' taqe i yiib' wach kina'ojb'al keh,</t> <t>naa rusahchiik kiwach ma' ha' ta naakiko'leem kiib',</t> <t>xa re' i kimik naakuy-eem, inki i Zofar.</t>"}