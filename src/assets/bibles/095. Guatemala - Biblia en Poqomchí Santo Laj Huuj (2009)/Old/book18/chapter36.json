{"1": "<pb/>Re' Eliú je' wo' chik wilik i xuq'or reh i Job.", "2": "<pb/><t>Chawuy-eej pee k'isinoq ko wilik i naa nuch'ob'om rub'ehel aweh.</t> <t>Ko wilik i naa nuq'orom chi ko'lb'al riij i Dios.</t>", "3": "<t>Ruuk' i runimaal wach nuna'ojb'al i nuq'or aweh</t> <t>chi re' nuDios tz'uhk'risanik cho weh wilik reet noq i ruyeew i ti' k'axik cha naah.</t>", "4": "<t>Re' hin korik i nuq'or aweh, ma' re' ta chukuj q'orik.</t> <t>Re' hin wilik nuna'ojb'al ruum aj re' k'ahchi' taqe nuq'orom aweh i wili:</t>", "5": "<pb/><t>Re' Dios xti nim rajaawriik, eh wilik runa'ojb'al,</t> <t>ma' ruq'eb' ta taqe i korik wach ruk'ux.</t>", "6": "<t>Eh i rusach kiwach i yiib' wach kina'ojb'al.</t> <t>Eh parub'ehel i ruq'at i q'orik chikinaah i neb'aa'.</t>", "7": "<t>Eh juneliik irutoob'eej taqe i korik wach kik'ux.</t> <t>Re' wo' reh inye'wik keh pan kiye'aab' i reey, i ruyeew q'ab' chi inye'arik kiloq'il.</t>", "8": "<t>Xa re' la' noq wilik i ti' k'axik inkik'ul ruum</t> <t>i ma' holohik taj inki a'n</t>", "9": "<t>Re' Dios ink'uhtanik keh chi ma' holohik ta i k'ahchi' keeb'.</t> <t>Eh ruk'uhtaaj wo' keh chi q'e' inkinimb'isaj kiwach.</t>", "10": "<t>Eh i ruq'oreej taqe reh kiq'ilariik, reh chi</t> <t>neenkikanaa' rub'aan i yiib' wach na'ojb'al.</t>", "11": "<t>Wila' xkinimaj inq'orarik keh, wixkik'am</t> <t>naah naa kianam rusuqkiil kik'achariik korehtaal chik i kikimiik.</t>", "12": "<t>Eh wila' ma' xkinimaj i xq'orarik keh ruum i Dios</t> <t>naa kikanteesjiik reje ruuk' q'aslaj ch'ihch' chi ma' naa</t> <t>ta kireqem chi riij aha' wilik iraaj i Dios.</t>", "13": "<pb/><t>Re' taqe i yiib' wach kina'ojb'al, inchalik kik'aah.</t> <t>Atoob' ta panti' k'axik wilkeeb' xama' inkipahqaaj</t> <t>ta wo' kitoob'jiik ree Dios.</t>", "14": "<t>Re' taqe re' naa kikimiik reje pan kik'ijolaal,</t> <t>naakik'uhtaam kikixb'ilaal pan kik'achariik.</t>", "15": "<t>Ruum i ti' k'axik inkik'ul,</t> <t>re' Dios i ruk'uhtaaj keh i chi ma' holohik taj i k'ahchi' keeb',</t> <t>xa reh naq chi neenkireq chi riij.</t>", "16": "<t>Re' hat Job re' Dios nee wo' naq tiresaj chupaam i ti' k'axik.</t> <t>Nee naq tiruyeew chupaam i ye'aab' q'e' holohik.</t> <t>Ma' nee ta naq chik inak'ul i ti'.</t> <t>Eh nee wo' i ruyeew i chib'ih aweh chi xiik' naah k'ihaal.</t>", "17": "<t>Re' hat k'ahchi' ak'ulum i tojb'al amahk,</t> <t>ma' ruk'ul taj chi ma' nee ta ruq'at i q'orik cha naah,</t> <t>eh chi ma' nee ta tiruyeew chutojariik amahk.</t>", "18": "<t>Chawikraaj awiib' maa chih tiruchej ruum rujosq'iil,</t> <t>ni xata naq chik ruuk' ruk'ihaal tumiin neenako'leej awiib' chuwach.</t>", "19": "<t>Re' ab'ehomal ma' jaruuj neetiresaj chupaam i ti' k'axik wilkaat wii',</t> <t>atoob' ta neenak'er aachii' atoob' ta wilik awajaawriik.</t>", "20": "<t>Ma' k'ax wach i ruq'equmaal i mahk.</t> <t>Re' noq insahchik kiwach pan kiye'aab' i tinamit.</t>", "21": "<t>Chawik'raaj awiib' maa a'n chik i yiib' wach na'ojb'al.</t> <t>Yu'naak k'ahchi' ak'ulum i ti' k'axik reh chi ma' nee ta chik ti mahkunik.</t>", "22": "<t>Chakoj rehtaal chi re' Dios xiik' naah runimaal rajaawriik,</t> <t>ma' jino'q chik i aj tijoom chi je' rukab' i reh.</t>", "23": "<t>Eh ma' kota awach inq'orik reh chib'ih taqe rub'an.</t> <t>Ma' awach ta wo' nee nq'orik reh chi ma' holohik taj i xub'an.</t>", "24": "<pb/><t>Chu'nchel i kiye'wik ruloq'il taqe i rub'an.</t> <t>Je' wo' hat chayeew wo' ruloq'il taqe i rub'an.</t>", "25": "<t>Eh chu'nchel i tinamit kikojwik rehtaal taqe i rub'an,</t> <t>atoob' ta xa chi najt inkilow chaloq.</t>", "26": "<t>Re' Dios xiik' naah nimaal wach,</t> <t>re' hoj ma' inqareq ta chi riij taqe rub'an.</t> <t>Eh wilik chi juneliik ma' xta rutohq'iik chaloq,</t> <t>eh ma' xtarukuxiik wach.</t>", "27": "<t>Re' Dios ruuk' i rajaawriik rumol wach i ha' pan jinaj ye'aab',</t> <t>chi riij i re' rusutej chi jab'.</t>", "28": "<t>Re' reh i rusutej chi jab' i suutz'.</t> <t>Re' jab' i ruyeew cho chikinaah chu'nchel</t> <t>i k'achareel wilkeeb' wach ak'al.</t>", "29": "<t>¿Mi wilik jino'q i naab'inik reh nik' wach noq imb'ehik i suutz'?</t> <t>¿Mi wilik i naab'inik reh nik' wach noq inq'orik chee kahoq?</t>", "30": "<t>Re' Dios i rusihq'eej cho paam i taxaaj ruuk' i ruch'aab' kahoq.</t> <t>Eh re' ruchamiil i palaw inkahnik panq'equm.</t>", "31": "<t>Ruuk' taqe rub'an re' re' i ruyeew chib'ih keh i tinamit,</t> <t>eh i ruyeew wo' k'uxumb'al keh.</t>", "32": "<t>Re' wo' reh intaaq'anik chinaah i kahoq,</t> <t>re' wo' reh inq'orik reh aha' naa rupoq'iik.</t>", "33": "<t>Eh noq impoq' i kahoq ink'utinik chi ma' suq ta ruk'ux</t> <t>i Dios ruuk' chib'ih imb'aan.</t> <t>Noq i rutaq'aaj chee kowlaj teew jab' ar ink'utinik</t> <t>chi k'ahchi' rujosq'iil.</t>"}