{"1": "<pb/><t>Re' Job je' wili xuq'or: Xa re' la' yu'naak</t> <t>kinkikaqse'laaj taqe i ko k'ijolaq chi nuwach.</t> <t>Re' kajaaw i re' ni xata i ruk'ul chi xiye'arik</t> <t>chi kixilak i tz'i' kicha'jinik naq keh i nu chikoop.</t>", "2": "<t>Eh, 多Chib'ih naq xi kamanik wii' weh i re' kow ta kiib'?</t> <t>Re' taqe re' xama' kow ta wo' kiib'.</t>", "3": "<t>Eh ruum i kine'b'ail, ruum chi ma' xta kiwa'</t> <t>kiooj chi b'ehik chi kutkeel.</t> <t>Kiooj chi wihik chupaam i ye'aab' chiq yuuq' aha' ma' xta wilik.</t>", "4": "<t>Eh inkisik' i k'ahlaj ch'ahn pantaq ch'ahn,</t> <t>eh inkisik' i raa' i chee' enebro inkik'ux chi jilow kiwa'.</t>", "5": "<t>Eh ma' ajwaal ta kiwach kuum i tinamit.</t> <t>K'erik kichii' chikiij noq kajimam,</t> <t>je' rukab' inki a'n reh i ajileq'.</t>", "6": "<t>Re' taqe re' xiooj chi wihik chupaam taqe paat ab'aj,</t> <t>pantaq jul, pantaq hoop paam ak'al.</t>", "7": "<t>Eh k'erik kichii' chi ri'sil taqe i chee'</t> <t>ruum kiwa' inkimol kiib' chi ri'sil taqe i k'iix.</t>", "8": "<t>Re' keh ma' xta kiokik wii' je' cho ma' xta kituut kajaaw,</t> <t>ma' ruk'ul ta naq chi k'acharik inki a'n panqatinamiit.</t>", "9": "<pb/><t>Xa re' la' yu'naak kinki kaqse'laaj,</t> <t>xa se'lb'al inkiq'or chi wiij.</t>", "10": "<t>Ma' inkaaj ta kilom nuwach,</t> <t>ma' inkijil ta cho kiib' wuuk'.</t> <t>Eh inkichuhb'aaj pan naq'nuwach.</t>", "11": "<t>Je' re' inki a'n weh ruum re' Dios xuyeew</t> <t>i rujosq'iil chi nunaah k'ahchi' nuk'ulum i ti' k'axik.</t> <t>Ma' kimponik ta pan naq' kiwach.</t>", "12": "<t>Eh kichalik paruk'ihaal</t> <t>inkiq'or chi wilik numahk.</t> <t>Eh inkaaj kianam ti' k'axik weh, kinkaaj kikansam.</t>", "13": "<t>Eh inkiq'at panub'eeh,</t> <t>xti xankaaj chik kianam weh noq xkilow chi ti' wilkiin.</t> <t>Ma' awach ta q'ilwik keh ruuk' inki a'n weh.</t>", "14": "<t>Junchaliik taqe chi nunaah noq</t> <t>xchalik kian weh i ti' k'axik.</t>", "15": "<t>Re' hin xinyo'jik, ma' xta chik nuloqiil xkahnik,</t> <t>je' naa xiik' ruk'am i kowlaj teew.</t> <t>Re' taqe i chib'ih weh xsahchik kiwach, xa je' inik'ik jinaj suutz'.</t>", "16": "<pb/><t>Re' hin xama' nukuy ta chik i wihik wach ak'al.</t> <t>Re' ti' k'axik k'ahchi' rik'iik chi nunaah.</t>", "17": "<t>Re' nuti'kiil imponik wach nub'aqil,</t> <t>ma' inhi'lik ta k'isinoq wach i nu ti'kiil pantaq chaq'ab'.</t>", "18": "<t>Re' Dios je' naa kow k'ahchi' ruchopom chi walaq.</t> <t>Ruuk' i ti' wili je' naa k'ahchi' kiin rujihk'aam ruuk' i nuso'.</t>", "19": "<t>Re' reh je' naa xirukut pan ch'uwa' xa je' chik nukab' i pooq,</t> <t>xa je' chik nukab' i chaaj.</t>", "20": "<t>QaJaaw Dios re' hin nupahqaaj nutoob'jiik aweh,</t> <t>xama' kinab'iraj ta wo' hoq,</t> <t>i nupahqaaj nukuyb'al aweh xama' kinab'iraj ta wo' hoq.</t>", "21": "<t>Re' hat k'ahchi' aye'em cha josq'iil chi nunaah.</t> <t>Ma' k'isiin ta noq k'ahchi' kiin awisam chi ti'.</t>", "22": "<t>Naa rusacham nuwach i ti' k'axik</t> <t>k'ahchi' kiin rik'iik ruk'amam i teew,</t> <t>k'ahchi' kiin rik'iik ruk'amam i teew jab'.</t>", "23": "<t>Re' hin weht'al noq k'ahchi' kiin ak'amam pankimik.</t> <t>Eh inawaaj chi naawojiik chupaam i ye'aab'</t> <t>kiooj wii' chu'nchel i kamnaq.</t>", "24": "<pb/><t>多Mi ma' nutob'eej taqe re' i neb'aa'?</t> <t>多Mi ma' wesaj taqe chupaam re' kiti'kiil</t> <t>noq inkipahqaaj otob'il weh?</t>", "25": "<t>多Mi ma' xinoq'ik chikiij re' i ti' wilkeeb',</t> <t>mi ma' xnuketelaaj kiwach re' i ma' xta wilik keh?</t>", "26": "<t>Eh noq k'ahchi' naq wuy-eem i holohik,</t> <t>re' chik i ti' k'axik chalik chi nunaah.</t> <t>Noq k'ahchi' naq wuy-eem i saqum,</t> <t>re' chik q'equm xchalik chi nunaah.</t>", "27": "<t>Re' hin juneliik ti' nuk'ux,</t> <t>ruum xa re' i ti' k'axik inchalik chi nunaah.</t>", "28": "<t>Re' hin juneliik ti' nuk'ux, ma' aha' ta nureq rusuqkiil nuk'ux.</t> <t>Eh i nupahqaaj nutoob'jiik keh i ruk'ihaal</t> <t>ma' awach taj intoob'inik weh.</t>", "29": "<t>Xinkikanaa' chi wutkeel, xin kahnik chi je' nukab' taqe i xojb'</t> <t>je' nukab' taqe i nimaq chikop wilik kixiik' avestruz kib'ihnaal.</t>", "30": "<t>Eh k'ahchi' kisalojiik iloq i nuti'jolal,</t> <t>xan q'aq'ik chik i wiij i nwik'raaj ruum i tz'a' chi wiij.</t>", "31": "<t>Re' hin q'e' naq i rusuqb'isaj nuk'ux i q'ooj arpa,</t> <t>je' wo' i xuul q'ooj, eh yu'naak xsutinik chi ruti'kiil k'uxliis, inki i Job.</t>"}