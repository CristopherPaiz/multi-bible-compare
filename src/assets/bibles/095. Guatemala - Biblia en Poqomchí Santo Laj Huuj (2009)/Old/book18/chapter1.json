{"1": "<pb/>Jinaj i winaq Job rub'ihnaal xwihik chaloq paruyuq'ul i Uz. Re' winaq re' re' korik wach ruk'ux, holohik i runa'ojb'al. Eh xuyohleej i Dios, ma' xub'an ta reh i yiib' wach na'ojb'al.", "2": "Re' Job wuquub' i rak'uun xwihik, eh ixib' i rixq'uun.", "3": "Eh wuquub' miil i rutentzuun, ixib' miil i rucameyo, hoob' siento k'uhl i rub'ooyax, hoob' siento i rub'uuruux. Eh yohb'aal wach k'ihaal i rumoso xwihik. Eh xti xa re' wo' reh xiik' naah b'ehomal chupaam taqe i ye'aab' wilkeeb' reje parelb'aal q'iij.", "4": "<pb/>Re' taqe i rak'uun i Job inki a'n kininq'iij pankipaat chi kiju'junaal. Eh inkiyuq'eej kuuk' ixib' chi kanaab' reh chinki a'n kiwa' kihaa' kuuk'.", "5": "Eh noq inkikohlaaj i ninq'ijinik, re' Job kowahq'eq inwuktik i rutaq'aaj kik'amariik i rak'uun i rixq'uun i ruq'asaj i k'atoj mayiij pahqb'al kuyb'al kimahk i rak'uun rixq'uun chi kiju'junaal. Ruum re' Job je' wili xuq'or ru q'iij ximahkunik i wak'uun i wixq'uun, xkib'aj-oq i Dios pankik'ux, inki.", "6": "<pb/>Eh xponik i q'iij chi xooj kimol kiib' i ánjel chuwach i QaJaaw Dios, chi kixilak taqe re' xponik haa' i aj yahm.", "7": "<pb/>Re' i QaJaaw Dios xupahqaaj reh i aj yahm chi je' wili: <pb/>¿Aha' chalik i na a'n i hat? inki reh. <pb/>Eh re' aj yahm je' wili chaq'wik xub'an: <pb/>Re' hin chi junsuut wach ak'al xin chalik eh xnub'ehuj cho paam chu'nchel, inki.", "8": "<pb/>Eh re' i QaJaaw Dios xupahqaaj reh i aj yahm chi je' wili: <pb/>¿Mi xawil cho wach i waj kamanoom Job rub'ihnaal? Re' reh ma' awach ta chik jino'q i wilik wach ak'al chi je' rukab' i reh. Re' reh holohik i ruk'achariik, korik wach ruk'ux i ruyohleej nuwach ma' rub'an ta reh i yiib' wach na'ojb'al, inki.", "9": "<pb/>Eh re' aj yahm je' wili ruchaq'weesjiik i QaJaaw Dios xub'an: <pb/>¿Xa tan chi raaj i Job noq tiruyohleej?", "10": "Re' Job tiruyohleej ruum re' hat ti cha'jinik reh, je' wo' chib'ih i reh inacha'jeej wo' taqe i rak'uun rixq'uun. Eh i naa kuxisaj wo' ruuk' i rukamaj ruum i re' k'ahchi' ruk'ihaaxb'iik i chib'ih reh chinaah i wach ak'al.", "11": "Yu'naak chawesaj chuwach i chu'nchel i chib'ih wilik reh konee aj inawil re' mi ma' neetub'aj panaq'awach, inki aj yahm.", "12": "<pb/>Re' i QaJaaw Dios je' wili ruchaq'weesjiik i aj yahm xub'an: <pb/>Ma' xta reet cha a'n chu'nchel chib'ih inawaaj a'nam ruuk' i chib'ih wilik reh i Job. Xa re' la' ma' chih awuchej i reh, inki. <pb/>Chi riij i re' xelik chaloq i aj yahm chuwach i QaJaaw Dios.", "13": "<pb/>Eh pan jinaj q'iij noq k'ahchi' keeb' chi wi'k, k'ahchi' keeb' chi uk'ik riis uuva taqe i rak'uun rixq'uun i Job chupaam i rupaat i peet rak'uun.", "14": "Eh jinaj i winaq xooj k'oloq chi taqarik ruuk' i Job, je' wili i xuq'or reh: <pb/>Re' taqe aab'oyaax k'otooj naq paam ak'al inki a'n ruuk' i arado re' taqe aab'uuruux ma' najt ta wi'k inki a'n ar.", "15": "Chi ma' keht'al xiooj k'oloq taqe i aj sabeos, xkelq'aaj taqe b'ooyax, ruch'ihil taqe aab'uuruux, eh xkuxik kikansam kahnoq chi q'aslaj ch'ihch' taqe amoso, ach re' hin ma' xinkikansaj taj ruum aj re' xchalik nuq'or aweh, inki.", "16": "<pb/>Eh xakok'ahchi' wo' chi q'orik i winaq re' re' noq xooj wo' chik k'oloq i jinaj i winaq je' wili xuq'or reh i Job: <pb/>Xqajik chaloq i q'aaq' pan taxaaj xkuxik ruk'atam aatentzuun, je' wo' taqe incha'jinik keh ach wo' re' hin ma' xi rukansaj taj, ruum aj re' xchalik nuq'or aweh, i xk'ularik, inki.", "17": "<pb/>Eh xakok'ahchi' wo' chi q'orik i winaq re' re' noq xooj wo' chik k'oloq jinaj i winaq je' wili i xuq'or reh i Job: <pb/>Chi ma' qeht'al xiooj k'oloq oxch'uq i aj Caldeo xkuxik kelq'aam reje i cameyo, eh kuxik kikansam kahnoq taqe amoso. Ach wo' re' hin ma' xinkikansaj taj ruum aj re' xchalik nuq'or aweh xk'ularik, inki.", "18": "<pb/>Eh xakok'ahchi' wo' chi q'orik i winaq re' re' noq xooj wo' chik k'oloq jinaj i winaq je' wili i xuq'or reh i Job: <pb/>Re' taqe awak'uun awixq'uun noq k'ahchi' keeb' chi wi'k noq k'ahchi' kuk'em i riis uuva chupaam i rupaat i peet awak'uun.", "19": "Jinaj i kowlaj teew xchalik panchiq yuuq' xuq'oj kajchel i rutz'u'kaal i paat, xanoq wo' xq'ehb'ik i paat chikinaah awak'uun awixq'uun. Ach wo' re' hin ma' xin kimik taj ruum aj re' xchalik nuq'or aweh i xk'ularik, inki.", "20": "<pb/>Eh noq xrib'iraj chi je' re' i Job xpa'lojik johtoq xuxih i ruso' chi riij xujoy i rismaal naah ruum i ruti'kiil ruk'ux. Eh xuxuk'aa' qohoq riib' wach ak'al, chi looq'jiik i QaJaaw Dios.", "21": "Je' wili xuq'or: <pb/><t>Sonolkiin noq xin-aasjik chinaah i wach ak'al,</t> <t>eh sonolkiin wo' chik noq naaweliik reje chuwach.</t> <t>Re' i QaJaaw Dios xye'wik weh,</t> <t>re' wo' chik i reh x-esanik chi nuwach,</t> <t>loq'imaj ta naq i QaJaaw Dios, inki.</t>", "22": "<pb/>Eh ruuk' chu'nchel i ti' k'axik xuk'ul i Job ma' xmahkunik ta chuwach i QaJaaw Dios, ma' xtaj i ma' holohik taj xuq'or chi riij i QaJaaw Dios."}