{"1": "<pb/>Re' Elifaz aj ar Temán je' wili ruchaq'weesjiik i Job xub'an:", "2": "<pb/><t>Re' wilik runa'ojb'al ma' inq'orik taj je' rukab' inaq'or i hat</t> <t>xama' xta ruk'am chaloq, xa je' rukab' i teew, xa ik'ik i rub'an.</t>", "3": "<t>Re' wilik runa'ojb'al ma' nee ta ruq'or i xama' xta rub'ehel,</t> <t>eh ma' nee ta ruko'leej riib' ruuk' i q'orik xama' xta nokik wii'.</t>", "4": "<t>Ruuk' taqe i k'ahchi' aq'orom i hat ma' k'ahchi' ta ayohleem wach i Dios,</t> <t>k'ahchi' awesam i rajaawriik i tiij.</t>", "5": "<t>Ruuk' i k'ahchi' aq'orom inak'uhtaaj chi wilik amahk.</t> <t>Ma' k'isiin taqe i q'orik xaq'or xa tz'apb'al naah i ma' holohik taj i na a'n.</t>", "6": "<t>Eh ma' koruman taj chi re' hin neekinq'orik reh chi wilik amahk.</t> <t>Ruum xa ruuk' aq'oral ink'utinik chi wilik amahk.</t>", "7": "<pb/><t>¿Mi nakapaaj re' hat chi peet xat-aasjik chuwach i Adán?</t> <t>¿Mi xa wilkaat wo' chik re' hat noq xikorjik taqe yuuq'?</t>", "8": "<t>¿Mi aweht'al re' hat chib'ih i rukapaaj i Dios?</t> <t>¿Mi re' hat ehchan reh re' i na'ojb'al?</t>", "9": "<t>¿Mi wilik taqe i xa chib'ih jariik aweht'al i hat ma' qeht'al tee hoj?</t> <t>¿Chib'ih inareq chi riij i hat ma' qareq ta chi riij i hoj?</t>", "10": "<t>Re' hoj qatijem qiib' kuuk' taqe i mama' winaq wilkeeb' chi qaxilak saq chik i kinaah,</t> <t>k'ih chik i kihab'ul chuwach awajaaw i hat.</t>", "11": "<t>¿Mi ma' imponik chawach re' chi ruyeew rusuqkiil ak'ux i Dios,</t> <t>eh chi re' hoj ruuk' q'uun laj q'orik tiqaq'o'reej?</t>", "12": "<t>¿Chib'ih reet noq inchalik aak'aah?</t> <t>¿Chib'ih reet noq q'e' nayoj awach ruum aak'aah?</t>", "13": "<t>¿Chib'ih reet noq inchalik ak'aah ruuk' i Dios,</t> <t>eh inaq'or chib'ih jariik inawaaj aq'orom?</t>", "14": "<t>¿Mi wilik jino'q i winaq xti saq wach i ránima,</t> <t>eh ma' k'isinoq ru mahk?</t>", "15": "<t>Ni xata ruuk' taqe i ánjel ch'iklik ruk'ux i Dios,</t> <t>ni xata re' i taxaaj saq wach chi reh.</t>", "16": "<t>¿Mi kore' chik re' i winaq saq wach nee rilow</t> <t>ma' xta runa'ojb'al re' i yiib' wach na'ojb'al</t> <t>i rub'an eliik, je' rukab' noq i nuuk'jik i ha'?</t>", "17": "<pb/><t>Chab'iraj i hat Job i naa nuq'orom aweh</t> <t>naa nuk'utjaam aweh taqe nutijem i wilom chaloq.</t>", "18": "<t>Re' i korik i xkik'uhtaaj qeh taqe aj na'ojb'al re' i kitijem ruuk' i kimaam kati't.</t> <t>Re' keh xkik'utjaaj qeh ma' xkitz'ap ta naah.</t>", "19": "<t>Re' taqe na'ojb'al wili ruuk' i kimaam kati't xkitijej ma' tokoom ta</t> <t>aj uuk' xkitijej ruum ma' xi wihik ta tokoom tinamit chupaam i kiye'aab'.</t>", "20": "<t>Re' i winaq yiib' wach i runa'ojb'al, eh q'e' josq' juneliik</t> <t>naa ruwihiik panti' k'axik, re' i ruk'achariik xama' najt ta rooq.</t>", "21": "<t>Eh xa chib'ih taqe jariik i choqik i rib'iraj inchalik ruyo'jiik.</t> <t>Noq i rik'raaj chi suq wilik kiponik taqe ajileq' inkelq'aaj i chib'ih reh.</t>", "22": "<t>Re' reh reht'al chi ma' nee ta chik ruko'leem riib',</t> <t>ruum k'ahchi' chik kuy-eem reh i rukanteesjiik.</t>", "23": "<t>Re' ruti'jolal naa ruk'uxariik kuum i k'uch,</t> <t>eh reht'al chi naa rusahchiik wach, ma' naa ta chik ruko'leem riib'.</t>", "24": "<t>Re' reh yo'jik i rub'an ruum ponik reh i q'iij chi naa ruk'ulum i ti' k'axik,</t> <t>je' rukab' noq inyo'jik i reey xa ojik chik reh chi q'aq'inik.</t>", "25": "<t>Je' re' i naa ruk'ulum awach inchalik ruk'aah,</t> <t>awach i runimb'isa riib' chuwach i QaJaaw Dios nim rajaawriik.</t>", "26": "<t>Wilik ruq'aslaj ch'ihch' ruuk,</t> <t>yohb'aal wach i ruk'aah iraaj naq ruq'atam wach i Dios.</t>", "27": "<t>Xa nim chik wach i rub'an riib',</t> <t>je' naa nujinaq chi q'ina' i wach je' wo' hoq chu'nchel i riij.</t>", "28": "<t>Eh naa ruk'achariik chupaam i tinamit ma' xta wilik chupaam,</t> <t>re' paat naa rupatiniik wii' naa rusahchiik wach.</t>", "29": "<t>Ma' najt ta chik naa ruwihiik rub'ehomal,</t> <t>ma' naa ta chik ruwachiniik i rutik rumu'uun.</t>", "30": "<t>Ma' naa ta ruko'leem riib' chuwach i kimik,</t> <t>naa rusahchiik wach, je' rukab' noq ink'ahtik i ch'ahn ruum i q'aaq',</t> <t>re' i rujosq'iil i Dios naa rusachwiik wach.</t>", "31": "<t>Ma' ruch'ik'aa' ruk'ux ruuk' i jot'ooj i rub'an,</t> <t>ruum xama' xta naa rokiik wii' xa re' wo' jot'ooj naa ruk'ulum i reh.</t>", "32": "<t>Eh naa rusahchiik wach noq majaa' imponik i ruq'ijil i rukimiik,</t> <t>je' rukab' i q'ab' i chee' noq inchiqik ma' jaruuj, chik inraaxb'ik wach.</t>", "33": "<t>Je' rukab' i wach i uuva ma' inq'aanb'ik tee wach,</t> <t>je' wo' rukab' i ruche'el i olivo inqehb'ik i rixmak'al.</t>", "34": "<t>Ruum re' taqe i yiib' wach kina'ojb'al ma' naa ta rukahniik kiih kimaam.</t> <t>Eh naa rukuxiik ruk'ahtiik i chib'ih keh ruum xa ruuk' i leq' kireqem.</t>", "35": "<t>Re' taqe re' xa re' i yiib' wach na'ojb'al hamlik cho pankanima.</t> <t>Eh xa re' i yiib' wach inki a'n inkiyeew kik'ux chub'aan i jot'ooj, inki.</t>"}