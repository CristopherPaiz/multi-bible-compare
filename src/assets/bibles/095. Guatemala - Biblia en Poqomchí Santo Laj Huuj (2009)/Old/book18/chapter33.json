{"1": "<pb/><t>Je' re' noq re' hat Job chab'iraj i naa nuq'orom</t> <t>xti chakoj rehtaal chib'ih i naa nuq'orom aweh.</t>", "2": "<t>Re' hin naa wokiik chuq'orariik</t> <t>ruuk' ju' waaq' nik' nimaal i wilik panuk'ux.</t>", "3": "<t>Eh chu'nchel i naa nuq'orom aweh re' i korik,</t> <t>eh naa nuq'orom chu'nchel nuk'ux.</t>", "4": "<t>Re' i QaJaaw Dios xyej-anik weh,</t> <t>re' wo' reh xye'wik nuk'achariik.</t>", "5": "<t>Re' hat kinachaq'weej wila' i ruyeew riib'.</t> <t>Eh cha kapaaj riij chi korik naa kiin achaq'weem wii'.</t>", "6": "<t>Chi re' hin, chi re' hat xa eliik qawach chuwach i Dios</t> <t>ruum xa ch'uwa' ak'al wo' xoj korjik wii' i hat, eh je' wo' hin.</t>", "7": "<t>Re' hat mat yo'jik chi nuwach,</t> <t>ruum re' hin ma' xta wajaawriik cha naah.</t>", "8": "<pb/><t>Re' hin xb'iraj chi korik chib'ih i xaq'or</t> <t>xb'iraj noq xaq'or taqe i q'orik wili:</t>", "9": "<t>Re' hin saq wach i wánima, ma' xta numahk,</t> <t>ma' xtaj i yiib' wach na'ojb'al i nub'an.</t>", "10": "<t>Xa re' la' re' Dios i ruyeew chee ti' k'axik chi nunaah,</t> <t>xi rukoj chi je' hin ixowan wach.</t>", "11": "<t>Je' naa xulutz' pan chee' kab'chel i wanuch'ehk noq xuyeew chee ti' k'axik chi nunaah,</t> <t>eh k'ahchi' rilom chu'nchel i nub'an, tiki.</t>", "12": "<pb/><t>Re' hin i nuq'or aweh chi re' taqe xaq'or re' re' ma' holohik taj,</t> <t>ruum re' Dios xiik' naah nimaal wach chuwach i xa winaq.</t>", "13": "<t>¿Chib'ih reet noq i nawech'uj i Dios?</t> <t>¿Chib'ih reet noq inaq'or chi ma' ruyeew ta chaaweh inapahqaaj reh?</t>", "14": "<t>Re' QaJaaw Dios xanik' wach ruq'orob'jiik i winaq i rub'an</t> <t>xa re' la' re' reh ma' rukoj ta rehtaal.</t>", "15": "<t>Wilik noq re' Dios i ruq'oreej i winaq paruwiriik,</t> <t>parusaq wiriik, pantaq chaq'ab',</t> <t>noq suq kiwiriik.</t>", "16": "<t>Eh i ruq'or reh chib'ih i naa rub'anam,</t> <t>eh i rukoj runa'ojb'al.</t>", "17": "<t>Reh chi naa rukanaam i yiib' wach i rub'an,</t> <t>eh chi ma' nee ta runimb'isaj riib'.</t>", "18": "<t>Ma' rukanaa' taj chi neensahchik wach,</t> <t>i ruko'leej la' chuwach i kimik.</t>", "19": "<pb/><t>Wilik wo' pech noq re' Dios i rukoj runa'ojb'al ruuk' yab'ilaal,</t> <t>ruuk' i ruti'kiil chu'nchel i ruti'jolal.</t>", "20": "<t>Eh i rukanaa' i wi'k ruum,</t> <t>atoob' ta xiik' naah suq kiil i k'uxumb'al reh.</t>", "21": "<t>Inkahnik chi ma' xta chik rutib'kaal wach i ruti'jolal,</t> <t>ink'utinik chik i koq i rub'aqil.</t>", "22": "<t>Xa ma' rukuy ta chik</t> <t>xakimik chik reh noq i rik'raaj.</t>", "23": "<pb/><t>Xa re' la' wilik ta jino'q i raj taqareel i Dios</t> <t>reht'al k'utaaj nee naq i ruch'ob' rub'ehel reh</t> <t>chib'ih i naa rub'anam.</t>", "24": "<t>Nee naq i ruq'or ree Dios chi chuketelaaj wach,</t> <t>reh chi ma' nee ta inkimik neeruko'leej.</t>", "25": "<t>Re' winaq nee naq ink'aachjik ruuk' i ruyab'ilaal,</t> <t>nee naq inkahnik chi ma' xta reet je' rukab' i parak'uniil.</t>", "26": "<t>Neerub'an rutiij chuwach i Dios nee wo' ye'arik reh chib'ih i neerupahqaaj.</t> <t>Eh suq suq ruk'ux noq nee rureq i rotob'il i Dios,</t> <t>naa wo' chik ruk'ulum i rotob'il i Dios i winaq.</t>", "27": "<t>Eh nee ruq'or chi je' wili: Re' hin ximahkunik,</t> <t>xnub'an i ma' holohik taj,</t> <t>xa re' la' re' Dios ma' xiruyeew ta chi tojariik inumahk, je' naq rukab' i ruk'ul chi weh.</t>", "28": "<t>Xiruko'leej la' chuwach i kimik,</t> <t>je' re' noq kok'achalkiin, inko'q.</t>", "29": "<pb/><t>Je' taqe re' rub'an i Dios ruuk' i winaq</t> <t>k'ih pech i rub'an ruuk' chi ko'lb'al reh.</t>", "30": "<t>Je' re' noq i ruko'leej chuwach</t> <t>i kimik i rukanaa' chi k'acharik ayu' wach ak'al.</t>", "31": "<t>Re' hat Job cha kanaa' i q'orik</t> <t>chab'iraj chi korik k'ahchi' nuq'orom aweh.</t>", "32": "<t>Wila' wilik i naa aq'orom k'uhtb'al reh chi ma' xta mahk cha q'or,</t> <t>re' hin neenukoj rehtaal mi korik chi ma' xta amahk.</t>", "33": "<t>Eh wila' ma' chih i naa aq'orom, chab'iraj i naa nuq'orom aweh.</t> <t>Re' hin neenukoj ana'ojb'al, inki i Eliú.</t>"}