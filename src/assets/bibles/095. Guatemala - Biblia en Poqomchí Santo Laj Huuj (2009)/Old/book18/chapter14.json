{"1": "<pb/><t>Re' Job je' wili xuq'or: Re' winaq inaasjik ruuk' i rituut</t> <t>xama' najt ta rooq i ruk'achariik, eh xiik' naah i ti' k'axik i rik'ul.</t>", "2": "<t>Re' ruk'achariik, xa je' rukab' noq ink'er i uhtz'ub', eh jumehq'iil inchiqik.</t> <t>Jumehq'iil inooj sahchoq wach, xa je' inik'ik jino'q muuj.</t>", "3": "<t>QaJaaw Dios, ¿Chib'ih reet noq xa re' hin kinayeew panti' k'axik,</t> <t>eh inaq'at i q'orik chi nunaah?</t>", "4": "<t>¿Mi wilik insaqb'isanik wach i ch'uwa' wach?</t> <t>Ma' awach taj.</t>", "5": "<t>Re' hat Xti korik noq aq'atam riij jarub' haab',</t> <t>jarub' poh ink'acharik i winaq ayu' wach ak'al xa ar wo' naa ruponiik.</t> <t>Eh ma' awach ta neenq'atwik wach.</t>", "6": "<t>Wila' xakanaa' chi rutkeel nee nelik i ruk'achariik.</t> <t>Je' re' noq kinahi'lisaj k'isinoq</t> <t>reh chi konee nub'an rusuqkiil</t> <t>i nukamaj noq komajaa' kinkimik.</t>", "7": "<pb/><t>Re' chee' reh noq inyok'arik</t> <t>ma' kimik ta rub'an chi jumpech,</t> <t>i nelik wo' chik chaloq rutoxl.</t>", "8": "<t>Atoob' ta rijib' chik i raa',</t> <t>atoob' ta k'ahchi' chik ruq'ahiik i raa' i chee'.</t>", "9": "<t>Noq inqajik chee jab' inraaxb'ik wach.</t> <t>Eh ink'ihaaxb'ik wo' chik i q'ab',</t> <t>kinkahnik chi je' rukab' i chee' kok'ihik i rub'an.</t>", "10": "<t>Eh re' i winaq reh noq inkimik reje</t> <t>insahchik wach chi jumpech</t> <t>¿Mi eht'alimaj aha' nooj noq inkimik?</t>", "11": "<t>Re' ruha'iil i palaw i sahchik wach,</t> <t>eh re' i nim ha' insahchik wo' wach, inchiqik.</t>", "12": "<t>Je' wo' re' winaq noq inkimik reje</t> <t>ma' naa ta ruwuktiik chaloq noq komajaa'</t> <t>insahchik wach i taxaaj.</t> <t>Ma' naa ta keliik chaloq chupaam</t> <t>i ye'aab' wilkeeb' wii'.</t>", "13": "<t>Re' hin ma' xta naq reet chi nee</t> <t>nukeb'aa' wiib' pan i kiye'aab' kamnaq,</t> <t>korehtaal naq inik'ik aajosq'iil.</t> <t>Re' naq i hat nee ti q'orik jaruuj nee kink'ulik panak'ux.</t>", "14": "<t>Eh re' winaq noq inkimik</t> <t>¿Mi nee wo' chik ink'aach cho ruka'peech?</t> <t>Re' hin k'ahchi' wuy-eem nik' chik najtiil</t> <t>naa nuk'ulum i ti' k'axik wili,</t> <t>korehtaal kinko'ljik chupaam.</t>", "15": "<t>Chi je' re' nee naq kinaq'oreej i hat,</t> <t>eh re' hin nee naq tib'iraj,</t> <t>eh nee naq insuuqb'ik ak'ux wuuk',</t> <t>ruum re' wo' hat xatz'uhkrisanik cho weh.</t>", "16": "<t>Re' hat inakoj rehtaal chib'ih taqe i k'ahchi' kiin,</t> <t>ma' nakoj ta rehtaal i numahk.</t>", "17": "<t>Eh nee ta naq insahchik panak'ux</t> <t>chu'nchel i numahk.</t> <t>Nee naq inawesaj chu'nchel</t> <t>i ma' holohik taj i xnub'an.</t>", "18": "<pb/><t>Re' taqe i yuuq' insahchik</t> <t>kiwach noq kib'oqib'ik,</t> <t>eh re' taqe saqrehp ab'aj</t> <t>i kib'oqib'ik pan kiye'aab'.</t>", "19": "<t>Re' taqe ab'aj kik'uhlik</t> <t>ruum i ha' i nik'ik chikinaah.</t> <t>Eh noq i rub'an i kowlaj jab'</t> <t>intz'ajib'ik wach ak'al.</t> <t>Je' wo' re' noq k'ahchi' asacham</t> <t>wach i winaq i hat i wilik naq</t> <t>ch'iklik reje wii' ruk'ux.</t>", "20": "<t>Re' hat juneliik i nayeew i ti' k'axik chinaah korehtaal i nelik reje ayu' wach ak'al,</t> <t>noq inkimik reje tokoom chik inilwik.</t>", "21": "<t>Eh ma' nee ta chik i runab'eej mi xye'arik kiloq'il i rak'uun rixq'uun.</t> <t>Eh wila' xehteesjik kajaawriik i rak'uun rixq'uun ma' naa ta chik runab'eem.</t>", "22": "<t>Eh xa re' wo' hoq i ruti'kiil i ruti'jolal i reh naa rik'raam,</t> <t>ruch'ihil i ruti'kiil i ránima, inki Job.</t>"}