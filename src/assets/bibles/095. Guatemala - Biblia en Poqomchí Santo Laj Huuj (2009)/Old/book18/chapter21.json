{"1": "<pb/>Re' Job je' wili ruchaq'weesjiik xub'an:", "2": "<pb/><t>Chab'iraj taq i naa nuq'orom,</t> <t>wila' xinab'iraj taq neench'iklojik nuk'ux.</t>", "3": "<t>Chakuy taq rib'irjiik taqe i naa nuq'orom,</t> <t>chi riij i re' nee taq kinakaqse'laaj wila' xawaaj taq.</t>", "4": "<t>Re' hin ma' re' ta ruuk' jino'q i winaq k'ahchi' kiin chi peleto,</t> <t>ruum aj re' rub'ehel chi ti' nuk'ux.</t>", "5": "<t>Wila' xakoj taq rehtaal i naa nuq'orom</t> <t>nee taq ti kahnik meem ruum ayo'jiik.</t>", "6": "<t>Eh noq intohq'ik nukapaam riij i hin i k'ahchi' nuk'ulum,</t> <t>yohb'aal wach inchalik nuyo'jiik, xa kinb'arb'otik chik ruum.</t>", "7": "<pb/><t>¿Chib'ih reet noq re' taqe i yiib' wach kina'ojb'al najt kik'achariik,</t> <t>korehtaal kirijb'ik, eh yohb'aal wach kib'ehomal?</t>", "8": "<t>Korehtaal inkilow noq ink'ihik i</t> <t>kiih kimaam, eh suq wilkeeb'.</t>", "9": "<t>Eh ma' awach tamb'anik ti' k'axik keh i awach keh pankipaat.</t> <t>Ma' imb'aan ta wo' ti' k'axik keh ruum i Dios.</t>", "10": "<t>Eh noq kik'onik i ki imas wakax xanoq wo' inwihik</t> <t>kak'uun ruuk' i ki ixoq wakax, eh ma' kikimik taj noq ki-aasjik.</t>", "11": "<t>Re' taqe i kak'uun kixq'uun xakipisk'anik chik chik'onik,</t> <t>xa je' chik rukab' inki a'n i kok' rak'uun tentzun.</t>", "12": "<t>Noq inkib'iraj i q'ooj arpa, i q'ooj tamb'oor, i q'ooj inhuupjik paam,</t> <t>xakipisk'anik chik pankooq ruum i rusuqkiil kik'ux.</t>", "13": "<t>Noq kik'acharik ayu' wach ak'al, ma' k'isiin i chib'ih keh inwihik.</t> <t>Eh ma' xta ti' inkilow wach noq kikimik reje.</t>", "14": "<t>Eh je' wili inkiq'or reh i Dios: Qoh akanaa' chi qutkeel,</t> <t>re' hoj ma' nqaaj ta b'ehik panab'eeh.</t>", "15": "<t>¿Awach i Dios re' re' nim rajaawriik reh chi neenqakamaneej wach?</t> <t>¿Chib'ih inenqak'ax ruuk' chi neenqa'an qatiij chuwach? inki taqe.</t>", "16": "<t>Re' keh inkikapaaj chi</t> <t>pan kiq'ab' wilik chu'nchel i rusuqkiil kik'ux.</t> <t>Eh re' hin ma' jaruuj neenukapaaj</t> <t>chi je' rukab' inkikapaaj i keh.</t>", "17": "<t>Re' taqe yiib' wach kina'ojb'al.</t> <t>¿Mi esamaj junriim-oq</t> <t>chikiwach i kib'ehomal?</t> <t>¿Mi kik'ulum junriim-oq i ti' k'axik?</t> <t>¿Mi ruye'em junriim-oq</t> <t>i rujosq'iil i Dios chikinaah?</t>", "18": "<t>¿Jank'al nilarik chi nkitukej kiib',</t> <t>je' rukab' noq ink'amarik reje i sohk'</t> <t>ruum i kaq suut teew? chi je' rukab' noq</t> <t>ink'amarik reje i rutuus ixiim ruum i kaq suut teew.</t>", "19": "<t>¿Mi ma' inkiq'or re' chi re' taqe</t> <t>i aj mahk re' kak'uun kixq'uun intojwik wach inki a'n?</t> <t>Re' hin i nuq'or chi ma' chih taj,</t> <t>re' la' wo' taqe i aj mahk naakitojwiik wach,</t> <t>reh chi neenkitijeej.</t>", "20": "<t>I ruk'ul wo' hoq chi re' keh naakitojwiik riij i kimahk.</t> <t>Eh i ruk'ul chi naa ruye'em chee rujosq'iil i Dios chikinaah.</t>", "21": "<t>¿Chib'ih ta wo' chik inkaaj reh chib'ih i nee ruk'ul i</t> <t>kak'uun kixq'uun koq'uun noq kamnaq chik taqe reje i keh?</t>", "22": "<t>¿Mi wilik jino'q re' i neerub'an chi nee rutaq'aaj</t> <t>i Dios ruuk' i chib'ih neerub'an?</t> <t>¿Mi ma' re' re' i reh inq'atwik i q'orik</t> <t>chikinaah i wilik kajaawriik?</t>", "23": "<t>Wilik taqe i suq suq kik'ux chi riij i chib'ih keh,</t> <t>suq wilkeeb', ma' xta ruti'kiil kik'ux noq kikimik reje.</t>", "24": "<t>Eh yohb'aal wach i chib'ih keh, kow i kooq kiq'ab'.</t>", "25": "<t>Xa re' la' wilik wo' taqe i xa eliik ti' kik'ux.</t> <t>Eh kikimik reje chi ma' inki a'n</t> <t>ta k'isinoq rusuqkiil i kik'achariik.</t>", "26": "<t>Xa re' la' noq kamnaq chik taqe reje kiooj panjul,</t> <t>eliik wach inkik'ul, ink'uxarik i kiti'jolal kuum i haah.</t>", "27": "<pb/><t>Eh re' hin weht'al chib'ih inakapaaj chi wiij taq i hat,</t> <t>weht'al chi wilik i yiib' wach na'ojb'al inakapaaj taq chi wiij.</t>", "28": "<t>Re' hin weht'al chi napahqaaj taq chawach chi je' wili:</t> <t>¿Chib'ih i ruk'ul i rupaat i winaq re' re'?</t> <t>¿Chib'ih i xuk'ul i winaq re' re'</t> <t>yiib' wach i runa'ojb'al? tiki taq.</t>", "29": "<t>¿Mi ma' napahqaaj taq keh re'</t> <t>taqe i ki-ik'ik pamb'eeh?</t> <t>¿Mi ma' nab'iraj taq keh re' chib'ih inkiq'or?</t>", "30": "<t>Noq inchalik i rujosq'iil i Dios</t> <t>i ruyeew chee ti' k'axik chikinaah tinamit.</t> <t>Eh re' yiib' wach kina'ojb'al keh ma' xta nkik'ul.</t>", "31": "<t>¿Mi wilik ineenq'orik keh chi ma' holohik taj inki a'n?</t> <t>¿Mi wilik ineenye'wik keh chutojariik i kimahk,</t> <t>je' rukab' i ruk'ul chi keh?</t>", "32": "<t>Eh noq kikimik reje kicha'jaljiik,</t> <t>chi riij i re' kiooj muq'ub'joq.</t>", "33": "<t>Noq kiooj muhqoq yohb'aal wach</t> <t>i tinamit inuhch'ihlinik keh</t> <t>wilik i peet chikiwach wilik i xam chikiij.</t> <t>Eh intz'aparik qohoq kinaah chi ma' kow ta laj ak'al.</t>", "34": "<t>Re' hin i nuq'or chi ma' xta taq ana'ojb'al,</t> <t>ruum rusuqkiil nuk'ux inchalik taq nayeew noq inaq'or.</t> <t>Xanaah re' chu'nchel taq inaq'or xachukuj q'orik, inki.</t>"}