{"1": "<pb/>Re' Job je' wili i chaq'wik xub'an:", "2": "<pb/><t>¿Kojaruuj taq inakanaa' i wech'ik wuuk'?</t> <t>¿Kojaruuj taq inakanaa' ruye'ariik ruti'kiil nuk'ux ruuk' taq aq'oral?</t>", "3": "<t>Re' taq i hat k'ih pech taq kinab'aj,</t> <t>eh ma' tik'ixik ta taq k'isinoq chub'aan.</t>", "4": "<t>Atoob' ta korik wo' naq chi wilik numahk,</t> <t>xa re' wo' naq i hin naa nutojwiik riij.</t>", "5": "<t>Re' taq i hat inakapaaj taq chi q'e' nim taq awajaawriik chi nuwach i hin,</t> <t>inaq'or taq chi wilik numahk.</t>", "6": "<t>Chanaab'eej taq chi re' i QaJaaw Dios xye'wik q'ab' chi je' wili noq wilkiin.</t> <t>Re' reh xye'wik chi nunaah i ti' k'axik wili.</t>", "7": "<t>Re' hin xak'erik chik nuchii' ruum i ti', xama' awach ta wo' inib'irinik weh.</t> <t>Eh i nupahqaaj wo' naq nutoob'jiik, xama' awach ta wo' intoob'inik weh.</t>", "8": "<t>Re' Dios xutz'ap paam inub'eeh,</t> <t>reh chi ma' xta chik ineenub'an, xiruyeew panq'equm.</t>", "9": "<t>Eh xresaj chi nuwach chib'ih naq jariik taqe wilik weh,</t> <t>xresaj wo' hoq inuloq'il.</t>", "10": "<t>Re' reh xirukanaa' chi xama' xta chik nukamaj.</t> <t>Xirukanaa' chi ma' xta chik ch'iklik reje wii' nuk'ux,</t> <t>xa je' chik nukab' i chee' inchuqarik reje.</t>", "11": "<t>Re' Dios xuyeew rujosq'iil chi nunaah.</t> <t>K'ahchi' rub'anam weh je' rukab' i rub'an keh inixowanik wach.</t>", "12": "<t>Ruuk' i ti' k'axik xuyeew chi nunaah,</t> <t>je' naa xutaq'aaj chee ma' k'isa soldado chi nunaah,</t> <t>je' naa xkikotej riij i nupaat.</t>", "13": "<pb/><t>Eh xuyeew q'ab' chi re' taqe i ma' tokoom ta wuuk' ma' nkaaj ta chik nuwach.</t> <t>Re' taqe i wamigo xinkikanaa' chi wutkeel,</t> <t>xa je' chik ma' keht'al nuwach inki a'n kiib'.</t>", "14": "<t>Re' taqe i awach weh, ruch'ihil taqe</t> <t>wamigo xinkikanaa' chi wutkeel.</t>", "15": "<t>Re' taqe i patim panupaat, taqe i waj poh ixoq,</t> <t>xa je' chik ma' keht'al nuwach inki a'n kiib',</t> <t>xa je' chik hin tokoom tinamit noq inkilow.</t>", "16": "<t>Eh noq inuyuq'eej naq i numoso winaq ma' kiruchaq'weej taj.</t> <t>Atoob' ta nupahqaaj otob'il reh xama' kirunimaj ta wo' hoq.</t>", "17": "<t>Eh re' wehk'een xa chuh chik i nuwach irik'raaj,</t> <t>re' taqe wak'uun wixq'uun ma' nkaaj ta wo' chik nuwach.</t>", "18": "<t>Eh re' taqe i kok' halak'un ma' nkaaj ta nuwach.</t> <t>Eh ma' holohik ta kiq'orik chi wiij.</t>", "19": "<t>Chu'nchel i naah wamigo ma' nkaaj ta chik nuwach.</t> <t>Eh re' taqe i q'e' naq taqe nuk'ax i hin xi kahnik chi ixowan nuwach.</t>", "20": "<t>Re' nutz'uhumal xa ruchopom chik riib' ruuk' i nub'aqil,</t> <t>xa ruuk' chik k'axik noq k'achalkiin.</t>", "21": "<t>Re' taq i hat wamigo chaketelaaj taq nuwach,</t> <t>ruum re' i QaJaaw Dios</t> <t>xye'wik chee ti' k'axik chi nunaah.</t>", "22": "<t>¿Chib'ih reet noq k'ahchi' taq a'nam weh</t> <t>i ti' k'axik taq i hat, je' rukab' i k'ahchi' weh i Dios?</t> <t>¿Mi ma' manlik re' i ti' k'axik a'nam taq weh?</t>", "23": "<pb/><t>Re' hin ma' xta naq reet chi weh chi awach ta</t> <t>jino'q inen tz'ihb'anik reh taqe i k'ahchi' nuq'orom.</t> <t>Neeta naq i rutz'ihb'aaj pan jino'q huuj.</t>", "24": "<t>Eh ma' xta naq reet chi ruuk' q'as ju' ch'ihch' neentz'ihb'jik chuwach jino'q ab'aj</t> <t>i k'ahchi' nuq'orom reh chi neen naq kahnik rehtalil ar chi jumpech.</t>", "25": "<t>Re' hin weht'al chi re' aj ko'len weh k'achlik,</t> <t>re' reh naa ruq'oriik chi wiij, reh chi naa nuko'leem wiib' chinaah i wach ak'al.</t>", "26": "<t>Atoob' ta re' nuti'jolal wili k'ahchi' ruq'ehb'iik chi kok'lomiil ruum yab'ilaal.</t> <t>Re' hin weht'al chi naawilom wach i Dios ruuk' naq'nuwach.</t>", "27": "<t>Xti korik chi re' hin naawilwiik wach ruuk' naq'nuwach,</t> <t>ma' re' ta jino'q tokoom.</t> <t>Atoob' ta ma' xta chik wansil yu'naak.</t>", "28": "<pb/><t>Re' taq i hat je' taq wili inaq'or: ¿Nik' wach noq i ruq'or chi hoj qohkojwik ru mahk,</t> <t>eh korik wo' hoq chi wilik ru mahk? tiki taq.</t>", "29": "<t>Xa re' la' chawik'raaj taq awiib' ruuk' taq i na a'n chi je' re' ruum</t> <t>re' QaJaaw Dios ruuk' i rujosq'iil i ruyeew taqe chutojariik i kimahk i wilik kimahk.</t> <t>Chi je' re' nee taq inanaab'eej chi re' i Dios inq'atwik q'orik, inki Job.</t>"}