{"1": "<pb/>Re' i Dios je' wo' chik wili i xuq'or reh i Job:", "2": "<pb/><t>¿Mi ruum chi wilik ana'ojb'al re' hat kinawech'uj i hin, hin Dios nim wajaawriik?</t> <t>Awach inwech'inik weh inchol ruchaq'weem i neenupahqaaj reh i hin, inki.</t>", "3": "<pb/>Eh re' Job je' wili ruchaq'weesjiik i QaJaaw Dios xub'an:", "4": "<pb/><t>Re' hin ma' xta nuna'ojb'al chi q'orik awuuk'.</t> <t>Yu'naak ma' nee ta chik tinuwech'uj.</t>", "5": "<t>K'ihpech chik xinq'orik yu'naak</t> <t>ma' xta chik i naa nuq'orom, inki.</t>", "6": "<t>Re' QaJaaw Dios je' wili ruchaq'weesjiik</t> <t>i Job xub'an chaloq chupaam jinaj i kaq suut teew.</t>", "7": "<pb/><t>Yu'naak cha yejaa' awiib' cha k'uhtaaj akowiil,</t> <t>neenachaq'weej weh inaa nupahqaam aweh</t>", "8": "<t>¿Mi naq'or re' hat chi ma' korik taj i nub'an?</t> <t>¿Mi k'ahchi' akojom numahk re' hin reh chi neetikahnik chi ma' xta mahk i hat?</t>", "9": "<t>¿Mi xiik' naah re' awajaawriik i hat je' rukab' i hin?</t> <t>¿Mi je' inq'orik kahoq re' aq'oral i hat, je' rukab' i hin?</t>", "10": "<pb/><t>Wila' je' re' cha k'uhtaaj awajaawriik, cha k'uhtaaj aloq'il,</t> <t>je' wo' hoq holwochiil</t>", "11": "<t>Eh cha k'uhtaaj aajosq'iil chikinaah i q'e' kow kiib',</t> <t>chawesaj i kajaawriik.</t>", "12": "<t>Chawesaj i runimaal kiwach,</t> <t>eh chasach kiwach i yiib' wach kina'ojb'al xa aha' pa' wilkeeb'.</t>", "13": "<t>Eh chamuq'aa' taqe ri'siak'al,</t> <t>cha taq'aaj taqe pan kiye'aab' i kamnaq.</t>", "14": "<t>Wila' xa a'n taqe i re', re' hin neenunimaj</t> <t>aweh chi xa ruuk' awajaawriik neenako'leej awiib'.</t>", "15": "<pb/><t>Re' i nimlaj chikop hipopotamo rub'ihnaal k'im i ruk'ux,</t> <t>je' rukab' i wakax, re' hin xinyej-anik reh, je' rukab' noq xatnuyejaa' chee hat.</t>", "16": "<t>Re' chikop re' re' kow riib',</t> <t>yohb'aal wach i ransil.</t>", "17": "<t>Re' rujeeh xiik' naah kowiil, je' kowiil i chee' chakaltee',</t> <t>xarutoy chik riib' i paraa' ruum i ransil.</t>", "18": "<t>Re' taqe rub'aqil xa je' chik kowiil b'olob'ik laj q'an ch'ihch',</t> <t>re' taqe i wach'ehk je' kikowiil nimaq rooq ch'ihch'.</t>", "19": "<pb/><t>Re' chikop re' re' nukamaj,</t> <t>wo' hoq xa re' wo' hin nee kinkansanik reh.</t>", "20": "<t>Eh i ruk'ux wo' hoq i ch'ahn i nelik wataq yuuq' k'ixkaab'.</t> <t>Re' wilkeeb' wii' i josq'laj chikop.</t>", "21": "<t>Ar inhi'lik chi ri'sil i rumuuj taqe i chee',</t> <t>eh chupaam taqe i kaxlan-aaj wilkeeb' pantaq ch'uwa'.</t>", "22": "<t>Eh i ruko'leej riib' chi ri'sil taqe chee' wilkeeb' chi' ha',</t> <t>je' wo' chi ri'sil taqe i nimaq ch'ahn.</t>", "23": "<t>Noq ink'ihik i nim ha' xama' inyo'jik ta wo' hoq atoob' ta</t> <t>neemponik chii' ju' i ruchamiil i ha' xama' xta wo' raaj reh.</t>", "24": "<t>¿Mi wilik jino'q i neerub'an ruchopariik noq ilooj i rub'an?</t> <t>¿Mi wilik i neerub'an ruhopariik i ju'? inki Dios.</t>"}