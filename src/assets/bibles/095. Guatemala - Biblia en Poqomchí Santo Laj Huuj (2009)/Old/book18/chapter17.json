{"1": "<pb/><t>Eh je' wo' chik wili i xuq'or: Re' hin xa k'axik chik noq i nelik i wuxlaab',</t> <t>xakimik chik weh k'ahchi' chik kiin ruye-eem i nujuul.</t>", "2": "<t>Re' taqe i wilkeeb' wuuk', xa re' i nukaqse'ljiik inki a'n</t> <t>xa re' i ti' k'axik inki a'n weh.</t>", "3": "<pb/><t>QaJaaw Dios xa re' wo' hat nee ti q'orik chi ma' xta numahk</t> <t>ruum wii ma' xaq'or i hat ma' awach ta nee nq'orik reh.</t>", "4": "<t>Re' hat xat b'anik keh chi ma' inkireq ta chi riij chib'ih i</t> <t>k'ahchi' nuk'ulum, ruum aj re' maayeew q'ab' chi neenkian weh.</t>", "5": "<t>Awach i ruq'asaj i ramigo pan kiq'ab' inixowanik wach,</t> <t>ti' inakik'ulum taqe i rak'uun rixq'uun.</t>", "6": "<pb/><t>Re' wo' hat xat b'anik reh chi chu'nchel i tinamit ma' holohik</t> <t>ta kiq'orik chi wiij, inkichuhb'aaj panaq' nuwach.</t>", "7": "<t>Re' hin k'ahchi' rupohyiik paam i naq'nuwach ruum i ti' k'axik</t> <t>k'ahchi' nuk'ulum xan sutik chik inwilow.</t>", "8": "<t>Re' i korik wach kik'ux insahchik kik'ux ruum i ti' k'ahchi' nuk'ulum.</t> <t>Eh re' i ma' xta ru mahk naa ruq'atam kiwach i yiib' wach kina'ojb'al.</t>", "9": "<t>Re' korik wach ruk'ux naa rojiik chuwach ruuk' i rukorkiil wach ruk'ux</t> <t>chi ma' xta ru mahk, eh re' saq wach i ránima, naa ruwihiik rukowiil ruk'ux.</t>", "10": "<t>Eh re' taq i hat i q'orik taq i na a'n wuuk'</t> <t>ti q'oroq wo' taq chik wila' wilik taq ana'ojb'al,</t> <t>xa re' la' re' hin i nuq'or taq aweh chi ma' jino'q taq aweh i wilik runa'ojb'al.</t>", "11": "<t>Re' hin k'ahchi' rusahchiik wach i nuk'achariik,</t> <t>aha' naq wilik inuyejaa' wach, i nukapaaj rub'aan,</t> <t>ma' naa ta chik nub'anam.</t>", "12": "<t>Re' taq i hat inaq'or taq chi naaweliik chupaam i ruq'equmaal i ti' k'axik wilkiin wii'.</t> <t>Xa re' la' re' hin weht'al chi ma' korik taj.</t>", "13": "<t>Re' k'ahchi' wuy-eem i hin xa re' kimik reh</t> <t>chi naa wojiik hi'loq chupaam i q'equm paam ye'aab'.</t>", "14": "<t>Re' hin i nuq'or chi re' i kiye'aab' kamnaq je' cho wajaaw noq wilik,</t> <t>eh re' taqe haah wilkeeb' ar i nuq'or chi je' cho nutuut, chi je' cho wanaab' taqe.</t>", "15": "<t>¿Mi ko wilik ta wo' i naa nuch'ikaam reje wii' nuk'ux?</t> <t>¿Mi konaa ta wo' ruwihiik rusuqkiil nuk'ux?</t>", "16": "<t>¿Mi naa ta wo' nuk'amam chi wiij i ch'iklik wii' nuk'ux noq naa nukimiik reje?</t> <t>¿Mi naa ta wo' rojiik chi wiij chi hi'lik chupaam ak'al?</t>"}