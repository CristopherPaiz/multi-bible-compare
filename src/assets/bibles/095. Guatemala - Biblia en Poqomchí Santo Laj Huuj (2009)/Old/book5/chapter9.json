{"1": "<pb/>Chab'iraj taq i hat aj Israel xponik chik i q'iij chi naa taq aq'atam reje wach i nim ha' Jordán. Reh chi naa taq rojiik achopom kinaah i tinamit xiik' naah kininqaal, xiik' naah kikowiil chawach taq i hat. Re' taqe tinamit re' re' kotimaj kiij chi najt kinaah tz'aq.", "2": "Eh re' taqe i wilkeeb' ar xiik' naah kininqaal je' kininqaal i riih rumaam i qamaam winaq Anac rub'ihnaal. Re' taq i hat ab'iram taq inq'orarik cho chi je' wili: Ma' jino'q i neerub'an ruko'ljiik riib' pan kiq'ab' i riih rumaam nimlaj winaq Anac rub'ihnaal, inki.", "3": "Yu'naak chanab'eej taq chi re' i QaJaaw i qaDios naa rojiik chi peet taq chawach je' rukab' i q'aaq' xa re' yu' ink'atwik, naa ruqasam i kajaawriik naa rusacham kiwach i nimaq tinamit re' re'. Eh re' taq i hat naa taqe awesam reje naa taq asacham kiwach chi jumehq'iil, je' rukab' i ruq'orom taq aweh i QaJaaw Dios.", "4": "<pb/>Eh noq re' i QaJaaw Dios naa resam reje taqe i tinamit chupaam i ye'aab' taq naa awojiik wii' maa q'or taq chi ruum chi korik ta wach ak'ux naa ruye'em taq aweh i Dios i ye'aab' re' re' ruum la' i ruyib'kiil wach i kina'ojb'al i tinamit re' re' naakehteesjiik reje ar ruum i Dios.", "5": "Re' taq i hat ma' ruum ta taq i rukorkiil wach ak'ux naa ruye'em taq aweh i Dios i ye'aab' re' re', Naa la' kehteesjiik reje ar i tinamit re' re' ruum i ruyib'kiil wach i kina'ojb'al. Eh ruum wo' hoq chi naa rojiik eloq wach i ruq'orom cho rib'iral keh aamaam awati't, i Abraham, i Isaac, i Jacob.", "6": "Je' re' noq maaq'or taq chi ruum i rukorkiil taq wach ak'ux naa ruye'em taq aweh i rax paam ye'aab' re' re', k'oloq taq panak'ux chi re' taq i hat q'e' kow anaah.", "7": "<pb/>K'oloq taq panak'ux noq xajosaj taq chaloq i rujosq'iil i QaJaaw Dios pan chiq yuuq' ar taq xatoq'aa' cho rub'aan, eh xa ko je' wo' re' taq i k'ahchi' kaat yu'naak noq xat k'uloq taq chupaam i ye'aab' wili. Eh xama' tinimanik ta wo' taq.", "8": "Eh noq wilkaat taq naah i yuuq' Horeb xayeew taq rujosq'iil i QaJaaw Dios. Eh re' reh xchalik rujosq'iil taq cha naah ruum i re' k'isiin ma' xusach taq awach.", "9": "Eh re' hin xin johtik chinaah i yuuq' chi k'ulariik i kiib' chi tz'ilom ab'aj re' i tz'ihb'amaj wii' i ruyejaam wach i QaJaaw Dios taq awuuk'. Re' hin ka'winaq q'iij ka'winaq aq'ab' xnub'an cho ar chi ma' xnub'an ta nuwa' nuhaa'.", "10": "Eh re' i QaJaaw Dios xuyeew cho weh i kiib' chi tz'ilom ab'aj rutz'ihb'aam wach ruuk' q'ab' i reh. Ar wo' tz'ihb'amaj chu'nchel i xuq'or taq cha weh pa runimaal q'aaq' noq wilkaat taq waraa' yuuq' re' noq qamolom qiib' ar chi qunchelaal.", "11": "Eh noq xik'ik i ka'winaq q'iij i ka'winaq aq'ab' re' QaJaaw Dios xuyeew weh i kiib' chi tz'ilom ab'aj re' i tz'ihb'amaj wii' i korjinaq wach.", "12": "Re' i QaJaaw Dios je' wili i xuq'or weh: Hiy qajeen qohoq chi jumehq'iil ruum re' i tinamit xawesaj cho Egipto xkiq'eb' chik kiib', jumehq'iil xkikanaa' rub'aan i xnuq'or keh. Re' keh xkiyejaa' chik kitiyoox re' ruuk' i haab'imaj ch'ihch', inki.", "13": "<pb/>Eh je' wo' chik wili i xuq'or i QaJaaw: Re' hin xnukoj chik rehtaal chi re' i tinamit re' re' q'e' kow i kinaah.", "14": "Re' hat kinakanaa' chi nee nusach kiwach, reh chi neensahchik wach i kib'ihnaal chinaah i wach ak'al. Re' chik i hat naa nuk'ihaaxb'isam taqe aawak'uun awixq'uun korehtaal kiponik chi nimlaj tinamit, eh q'e' kow chikiwach i keh, inki.", "15": "<pb/>Re' hin xinelik cho chinaah i yuuq' qoplik ruq'aq'al xinqajik chaloq nuyohq'eem taqe i kiib' chi tz'ilom ab'aj re' i tz'ihb'amaj taqe wii' i korjinaq wach.", "16": "Xa re' la' noq xwilow chi xat mahkunik taq chik i hat chuwach i QaJaaw i qaDios, xayejaa' taq atiyoox k'isa imas wakax, re' ruuk' i haab'imaj ch'ihch' xakanaa' taq rub'aan i xuq'or taq aweh i QaJaaw Dios.", "17": "Re' hin xnukut taqe wach ak'al i kiib' chi tz'ilom ab'aj nuyohq'eem naq xnupaxib'eej taq chawach.", "18": "Chi riij i re' xnuxuk'aa' wiib' chuwach i QaJaaw Dios, je' wo' rukab' i xnub'an pampeet, eh ka'winaq q'iij ka'winaq aq'ab' ma' xnub'an ta nuwa' nuhaa', ruum taq amahk ruum taq ayiib' wach na'ojb'al xa a'n taq chuwach i QaJaaw Dios ruuk' i re' xajosaj taq chee rujosq'iil.", "19": "Re' hin ma' k'isiin ta xinyo'jik ruum yohb'aal wach noq xchalik rujosq'iil i QaJaaw Dios taq cha naah reh naq chi naa taq rusacham awach. Xa re' la' re' hin xirib'iraj wo' chik chaloq i QaJaaw Dios xuyeew weh aha' wilik i xnupahqaaj reh.", "20": "Eh re' i QaJaaw Dios ma' k'isiin ta wo' chalik rujosq'iil chinaah i Aarón naa naq rusacham wach, eh re' hin xnub'an wo' nutiij chi riij i Aarón chupaam taqe q'iij re' re'.", "21": "Eh re' hin xnuchop chaloq i k'isa imas wakax tiyoox taq xayejaa' re' i xat mahkunik taq wii' xnukut wach q'aaq' xnuke'j wach xkorjik chi pooq xnutilej chupaam i nim ha' i nelik cho chupaam i yuuq'.", "22": "<pb/>Eh xajosaj wo' taq chaloq i rujosq'iil i QaJaaw Dios noq wilkaat taq chupaam taqe i ye'aab' Tabera, eh Masah, eh Kibrot-hataava.", "23": "Eh noq wilkaat taq Cades xuq'or taq aweh aaWaJaaw aaDios chi naa naq taq ajohtiik johtoq chi choparik naah i ye'aab' naa naq ruye'em taq aweh. Re' taq i hat xama' xayeew ta wo' taq ak'ux ruuk', eh xama' xanimaj ta wo' taq i xuq'or aweh.", "24": "Re' taq i hat xat k'uloq taq ayu' yu'naak ma' nanimaj ta taq i QaJaaw Dios xa je' wo' re' noq xnunab'eej taq chawach.", "25": "<pb/>Eh noq xuq'or i QaJaaw Dios chi naa naq rusacham taq awach ka'winaq q'iij ka'winaq aq'ab' xnuxuk'aa' wiib' chuwach i QaJaaw Dios chub'aan i nutiij taq chawiij.", "26": "Je' wili i xnuq'or reh: QaJaaw Dios cha kuy maa sach tii kiwach aatinamiit wili, re' i xawesaj taqe chaloq panti' k'axik ar Egipto ruuk' animaal awajaawriik.", "27": "K'oloq tii panak'ux i xaq'or cho keh taqe awaj kamanoom Abraham, Isaac, i Jacob. Mayeew panak'ux i rukowiil i kinaah, i kimahk, taqe i yiib' wach na'ojb'al inki a'n", "28": "Ruum wixasach kiwach re' taqe i aj Egipto je' wili i neenkiq'or: Re' ki Dios i re' ma' xub'an ta kikojariik chupaam i ye'aab' ruq'orom rib'iral keh, Xa rixowjiik kiwach xub'an noq xresaj taqe reje ayu', xa re' xraaj chi ponik taqe rukansaj pan chiq yuuq', inko'q taqe.", "29": "Re' taqe wili aatinamiit, awak'uun awixq'uun taqe. Eh re' wo' hat xat esanik cho keh Egipto ruuk' i runimaal awajaawriik, kinki reh i Dios."}