{"1": "<pb/><t>Re' i Moisés je' wili i xuq'or parutz'uuy: Chab'iraj i hat taxaaj,</t> <t>chab'iraj i hat wach ak'al i naa nuq'orom ruuk' nuchii'.</t>", "2": "<t>Re' tijinik i nub'an je' rukab' i jab',</t> <t>re' nuq'oral, je' rukab' i raab' suutz',</t> <t>je' rukab' i musjab' intaqsanik i reh i rax ch'ahn,</t> <t>je' rukab' i kowlaj jab' inqajik chinaah i tik mu'uun.</t>", "3": "<pb/><t>Eh naa nuq'orom i rub'ihnaal i QaJaaw Dios,</t> <t>reh chi re' tinamit neenkikoj rehtaal chi wilik rajaawriik.</t>", "4": "<t>Re' reh i ko'linik qeh, je' rukab' i paat ab'aj chi qeh,</t> <t>re' rukamaj xti manlik wach, eh korik wach ruk'ux.</t> <t>Re' wo' reh i Dios inye'wik reh i korik, ma' xtaj i ma' holohik taj i rub'an,</t> <t>eh xa re' i holohik i rub'an, eh re' i korik.</t>", "5": "<pb/><t>Re' taq i hat yiib' taq wach ana'ojb'al,</t> <t>ma' holohik ta taq tib'anik chuwach i Dios</t> <t>ma' ruk'ul ta chi hat taq rak'uun rixq'uun.</t>", "6": "<t>¿Mi je' taq re' i rutojariik riij reh re'</t> <t>i QaJaaw taq i naa a'n i hat taq tinamit yojeel taq aanaah</t> <t>ma' xta taq ana'ojb'al?</t> <t>¿Mi ma' re' taq re' reh aaWaJaaw</t> <t>xtz'uhkrisanik taq aweh,</t> <t>eh xuyeew taq ak'achariik?</t>", "7": "<pb/><t>K'oloq taq panak'ux chib'ih i taqe i k'uluuj chaloq,</t> <t>cha kapaaj taq riij taqe i haab' xat ik'ik taq cho wii'.</t> <t>Eh cha pahqaaj taq reh</t> <t>awajaaw reh chi neenkiq'or taq aweh,</t> <t>cha pahqaaj taq keh i mama' winaq</t> <t>reh chi neenkik'utjaaj taq aweh.</t>", "8": "<t>Eh noq re' i QaJaaw Dios nim rajaawriik</t> <t>xuch'aq i kiye'aab' i nimaq tinamit</t> <t>xuq'or keh aha' naa rik'iik i kik'ula't.</t> <t>Eh xuyeew kiye'aab' taqe i aj Israel</t> <t>re' q'oreel nik' kik'ihaal taqe</t> <t>chupaam i ju'jun ch'uq chi kitinamiit,</t>", "9": "<t>Eh re' QaJaaw Dios cha'jinik taq aweh</t> <t>i hat aj Israel riih rumaam chee Jacob</t> <t>re' taq i hat xat kahnik chi rutinamiit.</t>", "10": "<t>Eh xatrutob'eej taq chupaam i ye'aab' chiq yuuq'</t> <t>ma' xta wilik chupaam, xat rub'ur taq chuwach</t> <t>i k'uxik, xukoj taq ana'ojb'al,</t> <t>xatrucha'jeej taq, chi je' rutiyoxil naq'wach.</t>", "11": "<t>Eh i rub'an taq awuuk' je' rukab' i rub'an i xihk</t> <t>i rutijej taqe i kok' rak'uun chi rupinik</t> <t>i ruk'am kib'eeh noq majaa' inki a'n i rupinik</t> <t>i ruk'ul taqe chinaah i ruxiik' noq kiq'ehb'ik naq.</t>", "12": "<pb/><t>Xa re' wo' i QaJaaw Dios xk'amwik taq ab'eeh</t> <t>ma' jino'q i tiyoox xtoob'inik taq aweh.</t>", "13": "<t>Eh xat ruk'am taq chinaah taqe i yuuq',</t> <t>eh xat ruk'uxlaaj taq ruuk' taqe i tik</t> <t>xelik chupaam taqe i ye'aab'.</t> <t>Eh xilak ab'aj xareq taq i riis kaab',</t> <t>eh xilak taq nimaq ab'aj</t> <t>xelik i higo, inokik chi aseite.</t>", "14": "<t>Eh xkiyeew taq aweh i sas wach lecha awaakaax,</t> <t>eh xak'ux taq aweh i chihooj laj tentzun,</t> <t>i q'ina' laj kaprax, taqe imas tentzun kichalik Basán.</t> <t>Eh xak'ux taq aweh i chihooj laj trigo,</t> <t>eh xa wuk'ej taq aweh i riis uuva xa kaq chik wach, xa je' chik k'ik'.</t>", "15": "<pb/><t>Re' Jesurún ma' k'isiin ta xq'inab'ik,</t> <t>xan reprotik chik inka'yik ruum i ruq'ina'iil,</t> <t>xa re' la' xuq'eb' chi riij ruk'ux i Dios tz'uhk'risanik reh,</t> <t>xuq'eb' chi riij ruk'ux intoob'inik reh, i raj ko'loom.</t>", "16": "<t>Yohb'aal wach noq xajosaj taq rujosq'iil ruum xaloq'ej taq i tiyoox,</t> <t>xchalik i rujosq'iil ruum i yiib' wach na'ojb'al taq xa a'n</t>", "17": "<t>Eh xaq'asaj taq amayiij chikiwach i aj yahm,</t> <t>je' wo' chikiwach taqe i tiyoox i ma' aweht'al ta taq kiwach.</t> <t>Re' taqe i tiyoox ko ak' chik taqe ko xik'uloq,</t> <t>ma' xkiyeew ta cho ruloq'il aamaam awati't.</t>", "18": "<pb/><t>Re' taq i hat aj Israel xsahchik taq panak'ux</t> <t>aaWaJaaw inko'linik taq aweh, xsahchik taq panak'ux aaDios i xye'wik ak'achariik.</t>", "19": "<t>Eh re' QaJaaw Dios ma' k'isiin ta xchalik rujosq'iil</t> <t>noq xaq'eb' taq chi riij ak'ux, i hat naq taq rak'uun rixq'uun.</t>", "20": "<t>Re' QaJaaw Dios je' wili i xuq'or: Re' hin naa nuq'eb'em</t> <t>taqe chi kutkeel chib'ih pa' nee kiooj pa'lojoq wii',</t> <t>xti korik wo' hoq chi yiib' wach kina'ojb'al</t> <t>ma' korik ta wach i kik'ux.</t>", "21": "<t>Re' keh xkiyeew nujosq'iil ruum re' chik</t> <t>i tiyoox xkinimaj ma' re' ta wo' taqe Dios.</t> <t>Re' hin naa wo' nuye'em kijosq'iil</t> <t>ruum tokoom chik tinamit i naa nukojom chi nutinamiit. Re' hin naa nuye'em</t> <t>kijosq'iil i ruum jinaj tinamit ma' rureq ta chi riij.</t>", "22": "<t>Yohb'aal wach noq xqop i nujosq'iil</t> <t>xa je' chik rukab' i q'aaq' xa re' yu' ruk'atam i ruchamiil paam aak'al,</t> <t>eh je' naa neeruk'at i wach ak'al, haa' taqe i tik,</t> <t>je' na naa ruk'atam i waraa' taqe i yuuq'.</t>", "23": "<t>Wach kinaah i keh naa nuye'em chu'nchel i</t> <t>ti' k'axik je' naa ruuk' flecha naa nukutum taqe.</t>", "24": "<t>Naa kikimiik ruum wi'jaleel,</t> <t>eh ruum tz'a', naa rusachariik kiwach ruum i runimaal yab'ilaal.</t> <t>Eh naa nutaq'aam cho chikinaah i ma' k'isa josq'laj panch'ahn chikop,</t> <t>je' wo' taqe i josq'laj aaq' re' ruuk' i xa re' yu' kikansanik.</t>", "25": "<t>Re' naa kikanteesjiik</t> <t>chi q'aslaj ch'ihch' pantaq b'eeh,</t> <t>eh naakiyohb'eesjiik pankipaat.</t> <t>Eh naa kikimiik taqe i k'ijolaq, taqe i q'ahxoq,</t> <t>taqe i kok' ha'lak'un koch'uch' inki a'n i je' wo' taqe i rijib' chik taqe.</t>", "26": "<t>Re' hin xnukapaaj naq nutukem kiwach pantaq tokoom tinamit,</t> <t>reh chi xsahchik wach i kib'ihnaal chinaah i wach ak'al.</t>", "27": "<t>Re' hin ma' xwaaj taj</t> <t>chi ma' holohik ta xiq'orik chawiij i aj ixowaal,</t> <t>ma' xwaaj ta wo' hoq chi xkinimb'isaj kiwach i ki-ixowanik nuwach,</t> <t>eh chi xkiq'or chi je' wili: Re' wili hoj xoj b'anik ruuk' i qajaawriik,</t> <t>ma' re' taj i Dios xb'anik, ma' inko'q ta taqe.</t>", "28": "<pb/><t>Ruum re' taqe i aj Israel ma' keht'al ta chik inki a'n</t> <t>ma' xta kina'ojb'al.</t>", "29": "<t>Wita wilik kina'ojb'al nee naq inkikapaaj riij</t> <t>nee naq inkireq chi riij nik' wach noq nakojiik kuxoq.</t>", "30": "<t>¿Chib'ih reet re' noq xa jinaj chi winaq xkahnik reje keh i jinaj miil?</t> <t>¿Chib'ih reet noq xakiib' chi</t> <t>winaq i xkahnik reje keh i lajeeb' miil?</t> <t>Je' re' xkik'ul ruum re' i kaJaaw i ki Dios ma' xuko'leej ta chik taqe.</t>", "31": "<t>Re' i ki-ixowanik qawach keht'al</t> <t>chi re' inko'linik kekeh ma' je' ta rukab' inko'linik qeh i hoj.</t> <t>Eh re' ki-ixowanik qawach keht'al chi je' re'.</t>", "32": "<t>Eh re' i nixowanik kiwach i aj Israel</t> <t>re' ruuk' taq i kiih kimaam i aj</t> <t>Sodoma i aj Gomorra,</t> <t>re' taqe re' inki a'n je' rukab' i rub'an i k'ahlaj uuva inkansanik.</t>", "33": "<t>Re' kihaa' je' rukab'</t> <t>i rukiih i aaq' xa re' yu' inkansanik.</t>", "34": "<pb/><t>Re' i QaJaaw Dios je' wili i xuq'or:</t> <t>Chu'nchel inki a'n re' re' wilik panuk'ux k'ahchi' numolom wach.</t>", "35": "<t>Eh noq naa ruponiik i q'iij naa nuye'em jilow keh inki a'n</t> <t>je' rukab' i ruk'ul chi keh noq naa ruponiik i q'iij</t> <t>noq naa kiq'ehb'iik, ponik reh i q'iij, i ora chi naa rusahchiik kiwach, inki.</t>", "36": "<pb/><t>Re' i QaJaaw Dios naa ruko'leem i rutinamiit</t> <t>naa ruketelaam kiwach i rumoso.</t> <t>Noq naa rilom chi ma' inkikuy ta chik,</t> <t>ma' xta chik kikowiil, i kow naq kiib',</t> <t>re' i ma' kow ta kiib', naa ruketelaam kiwach.</t>", "37": "<t>Eh je' wili i naa ruq'orom keh i aj ixowaal re' re':</t> <t>¿Aha' wilik taq aadios inakoj naq taq</t> <t>chi ko'len aweh, re' i naa ch'ikaa' naq taq wii' ak'ux?</t>", "38": "<t>Re' taq aadios inak'at taq</t> <t>aq'ina' laj mayiij chuwach</t> <t>i nayeew taq i riis uuva chuwach,</t> <t>kiwuktoq cho yu'naak reh taq</t> <t>cha toob'jiik tik'oloq taq ruko'leej.</t>", "39": "<t>Chanab'eej taq chi xa re' wo' hin i Dios,</t> <t>ma' xta chik jino'q dios chi nuwach.</t> <t>Re' hin kinye'wik i k'achariik,</t> <t>re' wo' hin kinesanik reh.</t> <t>Re' hin kinye'wik i ti', hin wo'</t> <t>chik kiniq'omanik reh.</t> <t>Ma' awach taj i neeruko'leej riib' panuq'ab'.</t>", "40": "<t>Re' hin i nujosaj i nuq'ab' taxaaj i nuq'or i xti korik</t> <t>chi re' hin i k'achlik Dios wilkiin chi juneliik.</t>", "41": "<t>Re' hin je' naa xan reprotik chik</t> <t>ch'ihch' i naa nuq'asb'isam,</t> <t>noq naa nutoq'aam q'ataj q'orik</t> <t>naa nub'anam jilow keh</t> <t>i ki-ixowanik nuwach i xkian</t> <t>naa nuye'em jilow xkian i ki-ixowanik nuwach,</t> <t>je' rukab' i ruk'ul chi keh.</t>", "42": "<t>Re' hin je' naa nunujisam chik'ik' i nuflecha,</t> <t>eh je' naa ruuk' q'aslaj ch'ihch' naa nukansam,</t> <t>taqe i wilkeeb' pantz'ilom,</t> <t>taqe i kib'anik i taaq'anik chi kixilak</t> <t>i ki-ixowanik nuwach, inki i Dios.</t>", "43": "<pb/><t>Re' taq i hat nimaq tinamit</t> <t>suuqb'oq taq ak'ux ruuk' i rutinamiit i QaJaaw Dios,</t> <t>ruum re' reh naa rub'anam jilow i kikimiik i rumoso,</t> <t>naa rub'anam jilow keh i</t> <t>xikansanik keh i rutinamiit,</t> <t>eh naa rukuyum kimahk i rutinamiit,</t> <t>inki parutz'uuy i Moisés.</t>", "44": "<pb/>Re' i Moisés ruch'ihil i Josué rak'uun i Nun xiooj kuuk' i tinamit kimolom kiib' xuch'ob' rub'ehel chikiwach nik' wach i ruq'or i tz'uuy.", "45": "Eh noq re' i Moisés rukohlaam chik i tz'uuy wili je' wili i xuq'or keh, chu'nchel i aj Israel:", "46": "Re' taq i hat chamol taq panawánima taqe i k'uhb'aal i xnuq'or taq aweh yu'naak, reh chi nee taq inaq'or keh awak'uun awixq'uun chi neenkian chu'nchel i ruq'or i k'uhb'aal re' re'.", "47": "Re' ruk'uhb'aal i Dios wili ma' xata k'utaaj wilik la' ruk'am chaloq, ruum re' re' taq naa ruye'wiik ak'achariik. Eh ruum i re' najt taq naa aak'achariik chupaam i ye'aab' naa rojiik taq achopom naah, re' i wilik chi juntar i nim ha' Jordán, inki.", "48": "<pb/>Eh xa chupaam wo' hoq i q'iij re' re', re' i QaJaaw Dios je' wili i xuq'or reh i Moisés:", "49": "<pb/>Re' hat johteen chinaah i yuuq' Nebo, re' i wilik panyejaal yuuq' Abarim re' i wilik pankiyuq'ul i aj Moab, re' wilik cho chuwach i tinamit Jericó, ar xa chi najt neenawil reje wach i ye'aab' Canaán, re' i naa nuye'em keh awuch i aj Israel.", "50": "Eh chinaah i yuuq' naa ajohtiik wii' ar naa akimiik naa rojiik taqe areqem awach aweh kamnaq, je' rukab' noq xkimik aawas Aarón chinaah i yuuq' Hor xoj wo' rureq taqe awach reh kamnaq.", "51": "Je' wo' re' i naa ak'ulum i hat ruum akab'cheel taq xat mahkunik, chi nuwach noq wilkaat taq kuuk' i aj Israel noq wilkaat taq chi chi' i nim ha' Meriba-cades, chupaam i chiq yuuq' Zin. Korik noq ma' xayeew ta taq nuloq'il chikiwach awuch aj Israel.", "52": "Ruum aj re' xa chi najt naa awilom reje wach i ye'aab' naa nuye'em keh awuch aj Israel, eh re' hat ma' naa ta awokiik ar i nuchjik."}