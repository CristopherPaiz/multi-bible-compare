{"1": "<pb/>Wila' re' i winaq xub'an kaxáro ruuk' i rehk'een. Eh noq rub'anam chik kaxáro ma' nee ta chik iraaj wach, ruum chi xureq chi riij chi ma' holohik taj i runa'ojb'al, neerub'an chi nee rutz'ihb'aaj jino'q i huuj ch'aqb'al kiib' nee ruyeew reje reh ixoq, eh neeresaj reje parupaat.", "2": "Eh noq elinaq chik reje parupaat i winaq ixoq re' re' neerub'an chi nee wo' chik i rub'an kaxáro ruuk' i tokoom winaq.", "3": "Eh wila' re' rukab' rub'ahiil ixoowjik wo' chik wach ruum. Eh nee wo' chik i rutz'ihb'aaj jino'q i huuj reh ch'aqb'al kiib' nee wo' chik i ruyeew reje reh ixoq re' re' nee risaj reje parupaat. Eh wila' xkimik reje i rukab' rub'ahiil.", "4": "Eh re' peet rub'ahiil ma' nee ta chik i ruyee riib' chi neerub'an kaxáro ruuk' ruum xiik' chik naah ch'uwa'iil wach ixoq re' re'. Re' na'ojb'al re' re' ma' imponik ta chuwach i Dios. Je' re' noq re' taq i hat ma' ruk'ul ta chi nee taq inach'uwa'risaj paam i ye'aab' naa ruye'em taq aweh i QaJaaw Dios.", "5": "<pb/>Re' jino'q i winaq koxub'an kaxáro ma' ruk'ul ta chi naa rojiik panq'aq'inik, ma' jino'q i rukamaj i wilik chi ajaab'esil naa rub'anam manlik jinaj haab' naa rub'anam parupaat reh chi naa ruye'em rusuqkiil ruk'ux i rehk'een.", "6": "<pb/>Eh ma' naa ta taq ak'ulum i rukaa' rukeb'aal, ni xata re' q'ab' i rukaa' aawas achaaq' chi nee rukanaa' taq awuuk' chi riij kemeel ruum re' rukaa' i rusik' wii' riib' ik'tesb'al reh i ju'jun chi q'iij.", "7": "<pb/>Eh wila' re' i winaq neerelq'aaj jino'q i ruch i aj Israel reh chi neerumin pankowlaj kamanik, oon neeruk'ayej. Re' ajileq' re' re' inchol rukanteesjiik chi je' re' nee taq inasach wach chaxilak i yiib' wach na'ojb'al re' re'.", "8": "<pb/>Eh wila' awach i xelik chaloq i rax q'aah chi riij chaxilak naa taq a'nam kuuk' xti nik' wach inkiq'or taqe i k'amal kib'eeh aj tiij re' ruuk' taqe i aj Levíta. Eh inchol taq a'nam chu'nchel xti nik' wach i nuq'orom reh i hin.", "9": "Eh k'oloq taq panak'ux i xub'an i QaJaaw i qaDios ruuk' i María noq hat taq chik elinaq cho Egipto.", "10": "<pb/>Eh wila' xub'an rukemeel taq awuuk' aawas achaaq' mat okik taq i koq parupaat chu chopariik jino'q i ritz'ihy nee rukanaa' taq awuuk' chi riij i kemeel.", "11": "Tikaan pee taq rijpaat chi ruyub'jiik reh chi re' reh neenye'wik taq aweh i ritz'ihy nee rukanaa' taq awuuk' chi riij i rukemeel.", "12": "Eh wila' xa k'isa neb'aa' tii xub'an rukemeel taq awuuk' ma' nee ta taq nik'ik aq'ab' awuuk' i ritz'ihy naa rukanaam taq awuuk'.", "13": "Koruman la' chik naa aq'asam taq reh noq neenokik i q'iij ruuk' i ritz'ihy re' re' neerub'ur riib' chaq'ab' noq neenwirik. Chi je' re' nee taq ti rukuxisaj i QaJaaw i qaDios, ruum holohik taq naa ab'aniik chuwach.", "14": "<pb/>Maa wik'saj taq chi ti' amoso xa neb'aa' tii chatoj taq chi jumehq'iil, atoob' ta re' ruuk' taq aatinamiit, atoob' ta re' ruuk' taqe i tokoom tinamit wilkeeb' taq chaxilak.", "15": "Re' taq amoso noq taq naa atojom reh i jinaj q'iij chi kamanik, noq komajaa' inokik qohoq i q'iij, ruum re' reh xa neb'aa' tii re' tumiin re' re' neenkamanik chi k'uxumb'al reh. Ruum nee-oq inoq'ik johtoq chuwach i Dios ruum i ruti'kiil ruk'ux, wach anaah taq i hat naa rukahniik i mahk.", "16": "<pb/>Re' taqe i tuutb'ees ajaab'ees ma' nee ta kikanteesjiik ruum i kimahk i kak'uun kixq'uun. Eh ni xata re' taqe ak'uunb'ees ixq'uunb'ees naa kikanteesjiik ruum i kimahk i kituut kajaaw. Re' ju'jun ruum i ru mahk naa rukanteesjiik.", "17": "<pb/>Eh ma' a'n taq i yiib' wach na'ojb'al kuuk' i tokoom tinamit wilkeeb' taq chaxilak, eh ni xata kuuk' taqe i ma' xta kituut kajaaw. Eh ma' k'am taq i kiso' i neb'aa' ixoq kamnaq kib'ahiil chi riij i kikemeel.", "18": "Mansahchik taq panak'ux chi re' taq i hat xat minarik wo' taq cho pankowlaj kamanik ar Egipto. Eh re' i QaJaaw i qaDios x-esanik taq cha weh ar, ruum aj re' i nuq'or taq aweh chi cha a'n taq i nuq'or taq aweh.", "19": "<pb/>Eh noq naa taq aamolom i wach atik, neensahchik taq panak'ux rumolariik jumb'ohr-oq i wach taq atrigo, mat sutinik taq chik chi rumolariik, cha kanaa' taq ar reh chi neenkimol i tokoom tinamit, i ma' xta rutuut rajaaw, i neb'aa' ixoq kamnaq i rub'ahiil. Chi je' re' nee taq ti rukuxisaj i QaJaaw i qaDios.", "20": "<pb/>Eh noq naa taq i asik'im i wach aachee' olivo maa sik' taq ruka'peech aha' wilik i neenkahnik, cha kanaa' taq chi re' taqe i tokoom tinamit nee kimolwik reh, taqe i ma' xta kituut kajaaw, taqe i neb'aa' ixoq kamnaq kib'ahiil.", "21": "<pb/>Eh noq naa taq asik'im i wach aa-uuva ma' sik' taq chik ruka'peech i neenkahnik, cha kanaa' taq chi re' taqe i tokoom tinamit nee kimolwik reh, taqe i ma' xta kituut kajaaw, taqe i neb'aa' ixoq kamnaq kib'ahiil.", "22": "Mansahchik taq panak'ux chi re' taq i hat xat minarik wo' taq cho pankowlaj kamanik noq xat wihik taq Egipto. Ruum aj re' i nuq'or taq aweh chi cha a'n taq chu'nchel i nuq'or taq aweh."}