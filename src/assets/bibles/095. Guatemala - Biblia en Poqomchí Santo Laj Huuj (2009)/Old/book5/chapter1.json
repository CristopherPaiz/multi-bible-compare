{"1": "<pb/>Re' taqe i q'orik wili xuq'or i Moisés keh chu'nchel i aj Israel noq wilkeeb' chupaam i ye'aab' chiq yuuq' chi juntar i nim ha' Jordán. Re' wilik chupaam i ye'aab' Arabá wilik wii' i kaq palaw chuwach i ye'aab' Suf, re' wilik ar Parán, Tafel, Labán, Hazerot i Dizahab.", "2": "Eh junlaj q'iij chi b'ehik ruuk' i ye'aab' Horeb ruuk' i ye'aab' Cades-barnea noq ar neenk'amarik reje chinaah i yuuq' Seir.", "3": "Eh pank'amb'al rub'eeh i rujunlaaj i poh reh i ka'winaq haab' keliik cho Egipto, noq re' i Moisés xub'an ruk'utaaj kuuk' i aj Israel, xuq'or keh chu'nchel i xq'orarik reh ruum i QaJaaw Dios chikiij i keh.", "4": "Re' wili xb'aan noq re' Moisés rub'anam chik reh i Sehón kireey i aj amorreo patim ar Hesbón. Re' noq rub'anam chik reh i Og kireey i aj Basán patim ar Astarot wilik chupaam i ye'aab' Edrei.", "5": "Eh noq wilkeeb' chi juntar i nim ha' Jordán pan kiye'aab' i aj Moab, re' i Moisés xuq'or keh i aj Israel i k'uhb'aal, je' wili i xuq'or:", "6": "<pb/>Noq wilkooj cho chinaah i yuuq' Horeb je' wili i xuq'or weh i QaJaaw Dios: Re' taq i hat najtir taq chik ti okik chinaah i yuuq' wili.", "7": "Chak'am taq i chib'ih aweh hiy taq paraxchee' wilkeeb' wii' i aj amorreo, eh chupaam i ye'aab' wilkeeb' chi junsuut nee taq tiooj wach k'ixkaab' Arabá, eh chinaah taqe i yuuq'. Eh nee taq tiooj Neguev, wilik chi chii' i palaw, eh chupaam i kiye'aab' i aj cananeo, je' wo' ar Líbano, eh nee taq tiooj k'oloq chi chii' i nim ha' Éufrates.", "8": "Re' hin i Dios nuq'asam taq chik aweh i ye'aab' re' re', hiy taq cha chop naah. Re' i ye'aab' nuq'orom chaloq i xti korik chi naa nuye'em keh taqe aamaam awati't, re' Abraham, re' Isaac, re' i Jacob, eh re' i kiih kimaam, inki Dios.", "9": "<pb/>Re' i Moisés je' wili i xuq'or: Chupaam taqe i q'iij re' re' xnuq'or taq weh chi ma' nee ta nub'an ruk'amariik taq ab'eeh chi wutkeel.", "10": "Re' QaJaaw Dios xat ruk'ihaaxb'isaj taq yu'naak, eh xiik' wo' chik naah taq ak'ihaal, je' chik taq ak'ihaal i ch'umiil wilkeeb' pan taxaaj.", "11": "Re' ta naq i ki Dios aamaam awati't yohb'aal taq wach nee ti ruk'ihaaxb'isaj chuwach i yu'naak. Eh nee ta naq taq ti rukuxisaj chi manlik je' rukab' i ruq'orom chaloq.", "12": "Xa re' la' re' hin chi wutkeel ma' nee ta nukuy ruk'amariik i ihq, ruch'ihil taq aak'axkiil je' wo' hoq i peleto taq i na a'n.", "13": "Eh cha sik' taq kiwach chupaam i ju'jun ch'uq chi aj Israel taqe i winaq wilik kina'ojb'al re' ruuk' i kichol kojooj na'ojb'al. Re' hin neenukoj taqe chi k'amal ab'eeh kinki taq aweh.", "14": "<pb/>Eh re' taq i hat je' wili nuchaq'weesjiik taq xa a'n: Re' i hat ma' xta reet inakapaaj rub'anariik, tiki taq.", "15": "<pb/>Re' hin xnusik' kiwach chupaam i ju'jun ch'uq taq chi aatinamiit i winaq wilik kina'ojb'al, kojol taqe na'ojb'al. Wilik i xnukoj chi k'amal kib'eeh i jinaj miil, wilik i xnukoj chi k'amal kib'eeh i jinaj siento, wilik i xnukoj chi k'amal kib'eeh lajeeb' roxk'ahl, wilik xnukoj chi k'amal kib'eeh i lajeeb'.", "16": "Eh re' hin xnukoj kina'ojb'al taqe i q'atal q'orik, je' wili xnuq'or keh: Re' taq i hat parub'ehel taq naa aq'atam i q'orik chikinaah taqe awuch aj Israel, eh je' wo' chikinaah taqe i tokoom tinamit wilkeeb' taq chaxilak.", "17": "Ma' awach ta taq i naa ako'leem riij, parub'ehel la' taq naa aq'atwiik q'orik, je' chikinaah i ma' xta kajaawriik, chikinaah i wilik kajaawriik. Ma' awach ta taq i naa ayohleem wach ruum re' i q'ataj q'orik ruuk' i QaJaaw Dios inchalik. Eh wila' wilik jino'q i nim wach k'axkiil nee taq i nak'am cho chi nuwach, re' hin nekinyejanik reh, kinki keh.", "18": "<pb/>Chupaam taqe i q'iij re' re' xnuq'or taq aweh chu'nchel i chib'ih taq i naa a'nam.", "19": "<pb/>Re' hoj xqa'an wo' hoq i xuq'or qeh i QaJaaw Dios. Xoj elik cho chupaam i ye'aab' Horeb, ar chik xoj chalik chinaah i yuuq' wilkeeb' wii' i aj amorreo, xoj ik'ik wo' pan chiq yuuq', xati yo'joq chik ruum ik'ik ar, xawil wo' taq i hat. Eh korehtaal xoj k'ulik chupaam i ye'aab' Cades-barnea.", "20": "Eh ar je' wili i xnuq'or taq aweh i hin: Yu'naak xoj k'ulik chik chinaah i yuuq' wilkeeb' wii' i aj amorreo. Re' i ye'aab' xuyeew qeh i QaJaaw i qaDios.", "21": "Chakoj taq rehtaal chi re' QaJaaw i qaDios ruq'asam taq chik aweh i ye'aab'. Je' re' noq hiy taq cha chop naah je' rukab' i xuq'or i QaJaaw Dios keh i qamaam qati't mat yo'jik taq, eh ma' rub'an taq kiib' ak'ux, kinki taq aweh.", "22": "Xa re' la' re' taq i hat xat ponik wo' chik taq wuuk' je' wili taq i xaq'or weh: Re' hoj wilik taqe i winaq naa qataq'aam reh chi neenooj kilow qeh nik' wach noq wilik i ye'aab' re' re'. Eh noq neekisutinik chaloq neenk'ulik kiq'or qeh nik' wach noq wilik i b'eeh, eh aha' i tinamit nee qoh okik wii', tiki taq.", "23": "<pb/>Eh aha' wilik taq i xaq'or xuk'ul nuk'ux i hin, eh xnusik' kiwach i kab'laj chi winaq, ju'jun xwesaj chupaam i ju'jun ch'uq taq chi aatinamiit.", "24": "Eh re' keh ar kik'am chaloq chupaam taqe i rax chee' korehtaal xi k'ulik wach k'ixkaab' Escol, xkib'ehuj paam i ye'aab' re' re'.", "25": "Eh noq xi sutinik reje wilik taqe i wach tik xkik'am reje, re' ruuk' i nelik chupaam i ye'aab' re' re', je' wili i xkiq'or qeh: Re' QaJaaw Dios xiik' naah holwochiil i ye'aab' naa ruye'em qeh inki taqe.", "26": "Xa re' la' re' taq i hat xama' xawaaj ta wo' taq ojik, ma' xanimaj ta taq aha' wilik i xuq'or taq aweh i QaJaaw Dios.", "27": "Eh re' taq i hat xatoq'aa' taq awech'um riij chupaam taq aa itz'ihy naah paat, eh je' taq wili i xaq'or: Re' QaJaaw Dios ma' qoh raaj taj ruum xoj resaj cho Egipto xa re' raaj chi naa kooj ruye'em pan kiq'ab' i aj amorreo reh chi neenkisach qawach.", "28": "¿Aha' naaqojiik yu'naak? Re' hoj xyoj qak'ux chi ojik ar ruum re' taqe i xi ponik ilwoq reh xkiq'or qeh chi re' taqe i wilkeeb' ar xiik' naah ninqaal kooq, xiik' naah kikowiil chi qawach i hoj. Eh xiik' b'ila' naah kininqaal i kitinamiit kotimaj riij ruuk' taqe najt kinaah tz'aq. Eh wilik b'ila' wo' taqe i nimaq kooq winaq ar, re' ruuk' taqe i riih rumaam nim rooq winaq Anac i rub'ihnaal, tiki taq.", "29": "<pb/>Eh re' hin je' wili taq achaq'weesjiik xnub'an: Maanyoj taq ak'ux, mat yo'jik taq kuum i re'.", "30": "Re' taq aaDios naa rojiik chi peet b'eeh taq chawach, re' reh naa rub'anam i pleto taq chawiij, je' rukab' i xub'an taq aweh noq xat ruko'leej taq choo Egipto re' xawil taq ruuk' naq'awach.", "31": "Re' taq i hat xawil taq i xub'an chaa wuuk' i QaJaaw Dios pan chiq yuuq'. Re' reh xub'an taq aweh i hat je' rukab' i rub'an i winaq i ruq'ahcheej chee ruha'lak'uun. Eh re' reh xk'amwik taq cha b'eeh korehtaal taq xat k'ulik chupaam i ye'aab' wili.", "32": "Xa re' la' re' taq i hat xama' xanimaj ta wo' taq i QaJaaw Dios.", "33": "Re' QaJaaw Dios xuk'am taq cha b'eeh chaq'ab' ruuk' i junsahl chi q'aaq', eh pan q'iij junsahl chi suutz' xuk'am taq cho wii' ab'eeh. Eh xuk'uhtaaj taq cha weh i b'eeh taq xak'am chaloq, eh xuk'uhtaaj wo' taq cha weh i ye'aab' aha' i xayejaa' taq wii' aa itz'ihy naah paat.", "34": "<pb/>Re' QaJaaw Dios xb'iraj taq i xaq'or ma' k'isiin ta xchalik rujosq'iil xti xuq'or korik je' wili xuq'or:", "35": "Xti korik noq ma' jino'q keh i tinamit wili yiib' wach kina'ojb'al naa kianam okik chupaam i ye'aab' re' i nuq'orom chaloq chi naa nuye'em keh i kimaam kati't.", "36": "Xa re' wo' hoq Caleb rak'uun i Jefone naa rub'anam i okik ar, naa rehchaam i ye'aab' naa ruponiik wii' naa nuye'em keh i riih rumaam ruum xti korik wach ruk'ux, eh xirunimaj chi korik, inki.", "37": "<pb/>Eh amahk taq i hat xchalik rujosq'iil i QaJaaw Dios chi nunaah i hin, je' wili i xuq'or weh: Moisés je' wo' hat ma' naa ta awokiik chupaam i ye'aab' re' re'.", "38": "Re' chik i Josué rak'uun i Nun i to'ool aweh naa rokiik ar chajilow i hat. Eh re' hat chayeew rukowiil ruk'ux ruum re' reh naa ruch'aqwiik i ye'aab' re' re' keh i aj Israel.", "39": "Re' taq i hat xakapaaj taq chi re' taqe i aj ixowaal naa kiq'uchwik taq awehk'een, taq aha' lak'uun. Re' taqe i kok' aha'lak'uun re' re' komajaa' ta keht'al i holohik, i ma' holohik taj naa kianam okik chupaam i ye'aab' re' re' kekeh naa nuye'em re' keh naa kehchaniik reh.", "40": "Re' taq i hat ti sutinoq wo' chik taq reje panchiq yuuq', chak'am taq reje i b'eeh inooj i chi chii' i kaq palaw inki.", "41": "<pb/>Eh re' taq i hat je' wili taq i chaq'wik xa a'n: Korik wo' chi xoj mahkunik chuwach i Dios, xa re' la' yu'naak naa qachopom qak'ux naa qa'nam i xuq'or i QaJaaw Dios naaqojiik chi q'aq'inik tiki taq. Korik xachop wo' taq atz'a'aamb'aal reh q'aq'inik xayejaa' wo' taq awiib' chi ojik chi q'aq'inik chinaah i yuuq'.", "42": "Eh re' QaJaaw Dios je' wili i xuq'or weh i hin: Chaq'or keh chi ma' ruk'ul ta chi nee kiooj chi q'aq'inik ruum re' hin ma' wilkiin ta kuuk', neenb'an cho keh kuum i aj ixowaal, inki.", "43": "<pb/>Eh re' hin xnuq'or wo' naq taq aweh i xuq'or, xa re' la' re' taq i hat xama' xat nimanik ta wo' taq, xaq'at taq wach aha' wilik i xuq'or i QaJaaw Dios ruum chi q'e' kow taq xa a'n awiib' xat'ooj taq chi q'aq'inik chinaah i yuuq'.", "44": "Eh re' taqe i aj amorreo patim taqe chinaah i yuuq' re' re' xat chalik taq kik'ul reh i rub'anariik taq aweh. Xa je' chik taqe ruk'ihaal k'ohlox noq xi chalik taq cha naah, xat kajimaj taq reje chupaam i ye'aab' Seir korehtaal xkian taq aweh chupaam i ye'aab' Horma.", "45": "Eh noq xat sutinik taq reje xak'er naq taq chik aachii' chi oq'ik chupahqaljiik i rotob'il i Dios xa re' la' re' reh xama' xatrib'iraj ta wo' taq.", "46": "Ruum aj re' re' taq i hat najt taq xat kahnik chi patinik chupaam i ruyuq'ul i Cades."}