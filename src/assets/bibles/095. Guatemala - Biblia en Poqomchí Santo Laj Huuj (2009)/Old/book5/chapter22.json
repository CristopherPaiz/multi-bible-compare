{"1": "<pb/>Wila' sahchik jino'q i rub'ooyax, oon rutentzuun aawas achaaq', eh wila' re' hat xawil wach maakanaa' chi je' re', neenachop, eh nee naq'asaj reh aawas achaaq'.", "2": "Eh wila' re' ehchan reh ma' re' ta ka'jaah, oon ma' aweht'al ta wach, nee nak'am reje panapaat i chikop re' re'. Eh konee chik inooj rupahqaaj aweh aawas achaaq' kora'j nee naq'asaj cho reh re'.", "3": "Eh je' wo' re' taq i naa a'nam ruuk' i b'uurux ruuk' jino'q itz'ihy, oon xa chib'ih jariik neeruq'eb' aawas achaaq' eh xa req-oq taq i hat maakanaa' taq chi je' re'.", "4": "<pb/>Eh wila' xawilow chi kutlik pamb'eeh i rub'uuruux, oon rub'ooyax i aawas achaaq' ma' naa ta akanaam chi je' re' inchol la' atoob'eem, eh nee nawuksaj johtoq i ruchikoop.", "5": "<pb/>Re' ixoq ma' ruk'ul taj chi neerukoj i ruso' i winaq, eh re' winaq ma' ruk'ul taj chi nee rukoj i ruso' ixoq. Ruum re' i QaJaaw Dios ma' imponik ta chuwach i kib'anik reh taqe i je' re'.", "6": "<pb/>Eh wila' awach taq aweh i xureq parub'eeh jino'q i rusuuq' tz'ikin naah chee', oon wach ak'al, eh wilik-oq kok' rak'uun, oon rumiloj chupaam i rusuuq', eh pachlik-oq chinaah i kok' rak'uun, oon chinaah i rumiloj, ma' nee ta rupinik i rutuut ruch'ihil i kok' rak'uun.", "7": "Xa re' la' kok' rak'uun naa rukahniik ruuk', naa rukanaam chi naa rojiiki kituut, chi je' re' suq naa ruwihiik, eh naa runajtb'ik rooq i ruk'achariik.", "8": "<pb/>Eh wila' awach taq aweh i xuyejaa' rupaat koruman chi naa rukojom koraal tz'aq chi junsuut i naah i rupaat ko'lemb'al iib' reh chi ma' nee ta nokik pankinaah awach reh i rukimiik i awach i neenq'ehb'ik cho ar.", "9": "<pb/>Eh ma' tik taq i tokoom i ja' chi xilak aa-uuva ruum wixa tik taq neensahchik wach i awijaa', je' wo' hoq i wach taq aa-uuva.", "10": "<pb/>Eh ma' naa ta wo' taq akojom chi k'otooj paam ak'al i b'ooyax chi b'uurux i nee taq inakoj chi ruk'uliil.", "11": "<pb/>Eh ma' naa ta taq akojom chi aso' xilakimaj i runoq'il, re' ruuk' rismaal riij chikop, eh re' ruuk' i lino.", "12": "<pb/>Eh koruman chi naa taq akojom rusinchii' aso' chi chii' kajchel i rutz'u'kaal.", "13": "<pb/>Eh wila' re' jino'q i winaq xuk'am chi rehk'een jino'q ixoq, eh noq k'acharik chik i rub'an ruuk' neentohq'ik rixowaam wach.", "14": "Eh noq wirinaq chik ruuk' neerutoq'aa' i ma' holohik ta laj q'orik chi riij je' wili neeruq'or: Re' ixoq wili noq xnub'an kaxáro ruuk', eh noq xinwirik ruuk' xnukoj rehtaal chi ruq'oreem chik winaq, inko'q.", "15": "Eh re' taqe i rutuut rajaaw ixq'un naa kik'amam reje i rehtalil chi korik chi ma' ruq'oreem ta winaq naa kik'amam reje pan q'atb'al q'orik chikiwach i ajaab'ees chupaam i tinamit re' re'.", "16": "Re' i rajaaw i k'isa q'ahxoq je' wili i naa ruq'orom keh i ajaab'ees re' re': Re' wixq'uun xnuyeew chi rehk'een i winaq wili, eh yu'naak i rixowaaj chik wach.", "17": "Eh noq wirinaq chik ruuk' ma' holohik ta chik inq'orik chi riij k'ahchi' ruq'orom chi re' wixq'uun ruq'oreem chik winaq, re' hin weht'al chi ma' reht'al ta q'orinik winaq i wixq'uun noq xooj ruuk', eh wili i rehtaliil, inko'q. Eh kikab'cheel ruuk' i rehk'een naa kihe'em i koq wach i itz'ihy chikiwach ajaab'ees.", "18": "Eh noq naakilom chi je' re' naa kichopom i winaq naakiye'em chutojariik i ru mahk.", "19": "Re' winaq re' re' jinaj siento chi tumiin re' ruuk' i plata i rumulta naa kesam, eh naa ruq'ahtesjiik reh i rajaaw ixq'un ruum xuchuk i q'orik chi riij jinaj ixq'un aj Israel ma' reht'al ta wach q'orinik winaq. Eh re' winaq re' re' naa wo' rukahniik chi rehk'een chi jumpech ixq'un re' re' ma' nee ta rub'an chi nee ruch'aq riib' ruuk'.", "20": "<pb/>Eh wila' korik i xuq'or i winaq chi re' xq'un reht'al chik wach q'orinik winaq, noq xureq.", "21": "Naakesam cho chi chii' i rupaat i rajaaw, eh naa rukutariik chi ab'aj kuum i tinamit wilkeeb' ar korehtaal inkikansaj, ruum xub'an Israel i na'ojb'al xiik' naah yib'kiil wach. Eh ruum wo' chi xuch'uwa'risaj wach i rupaat i rajaaw, xa re' wo' chi naa rukanteesjiik naa rusachariik wach i yiib' wach na'ojb'al taq chaxilak.", "22": "<pb/>Eh wila' xkan jino'q i winaq chi yoklik ruuk' jino'q ixoq wilik rub'ahiil kikab'cheel i ruk'ul chi naa kikanteesjiik, xa re' wo' chi je' re' naa rusachariik wach i yiib' wach na'ojb'al taq chaxilak i hat taq aj Israel.", "23": "<pb/>Eh re' jino'q ixq'un ma' reht'al ta wach q'orinik winaq ruye'em chik wach i q'orik reh jino'q i winaq chi naa rub'anam kaxáro ruuk' eh neenwirik ruuk' jino'q i winaq chupaam i tinamit.", "24": "Eh kikab'cheel naa kik'amariik reje chikiwach i q'atal q'orik, naakikutariik chi ab'aj reh i kikanteesjiik. Re' xq'un naa rukanteesjiik ruum ma' xupahqaaj taj chi xko'ljik, eh pan tinamit wo' naq wilik, re' winaq ruum chi xrixoqb'eej i naa naq rub'anam wii' kaxáro i ras ruchaaq'. Xa re' wo' chi je' re' naa rusahchiik wach i na'ojb'al re' re' taq chaxilak.", "25": "<pb/>Eh wila' re' jino'q i winaq neerureq panab'iix ixq'un ruye'em chik wach i q'orik chi naa rub'anam kaxáro ruuk' i tokoom winaq, eh neerumin chupaam ixq'un chi neen wirik ruuk', xa re' winaq re' re' neenkanteesjik.", "26": "Re' xq'un ma' xta naruuchjiik ruum ma' re' tee reh wilik ru mahk ma' ruk'ul ta chi naa rukanteesjiik. Eliik wach ruuk' i neerub'an jino'q i winaq nee ruk'ul jino'q i winaq, eh chi ma' reht'al nee rukansaj.", "27": "Ruum re' winaq re' re' xa panab'iix xureq ixq'un, eh ar xwirik ruuk' atoob' ta wo' naq xuk'er chii' xama' awach ta wo' naq xko'linik reh.", "28": "<pb/>Eh wila' re' jino'q i winaq xureq jino'q ixq'un ma' reht'al ta wach q'orinik winaq, eh ma' aha' ta ruye'em wach i q'orik chi naa rub'anam kaxáro, eh neerumin chupaam chi neen wirik ruuk', eh wixkan chi riij,", "29": "re' winaq re' re' naa ruye'em i lajeeb' roxk'ahl chi tumiin re' ruuk' i plata reh i rajaaw ixq'un ruum i xub'an. Eh ruum chi xuch'uwa'risaj wach i ruk'achariik ixq'un, koruman chi naa rub'anam kaxáro ruuk', ma' jaruuj chik naa ruch'aqam riib' ruuk' chi jumpech.", "30": "<pb/>Eh ma' awach taj i naa rixoqb'eem i rixoqil i rajaaw ruum ma' ruk'ul ta chi nee ruk'utaaj ruk'ixb'ilaal i rajaaw."}