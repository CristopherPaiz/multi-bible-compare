{"1": "<pb/><t>Noq ach k'isiin ma' inkimik i Moisés</t> <t>raaj kamanoom i Dios xukuxisaj</t> <t>taqe kab'laj ch'uq chi aj Israel.</t>", "2": "<t>Je' wili i xuq'or: <pb/>Re' QaJaaw Dios xuk'uhtaaj riib' qeh chinaah i yuuq' Sinaí,</t> <t>eh Seir xuk'uhtaaj chee rusaqumaal, eh xk'ulik sihq'inoq chinaah i yuuq' Parán,</t> <t>ruch'ihil taqe i ruk'ihaal chi santo laj ánjel.</t> <t>Eh ruk'amam chaloq i k'uhb'aal parusak'aaj q'ab', xa je' chik rukab' i q'aaq'.</t>", "3": "<t>Re' i QaJaaw Dios i ruk'ax i rutinamiit,</t> <t>eh ruko'leej taqe i kiq'asam kiib' reh.</t> <t>Eh inkimol kiib' chuwach i Dios</t> <t>chuk'ulariik i ruk'uhb'aal.</t>", "4": "<t>Eh noq re' i Moisés xuyeew qeh i ruk'uhb'aal i Dios reh</t> <t>chi xkahnik chi jinaj qa kooch i hoj, hoj cho riih rumaam i Jacob.</t>", "5": "<t>Eh xwihik jinaj i reey ar Jesurún</t> <t>noq xkimol kiib' i k'amal b'eeh</t> <t>kuch'ihil taqe i k'ih ch'uq chi aj Israel.</t>", "6": "<pb/><t>Eh re' i Moisés je' wili xuq'or: <pb/>Neeta naq inwihik kik'achariik i riih rumaam i Rubén,</t> <t>Ma' ta naq neensahchik kiwach atoob' ta ma' q'e' k'ih taqe chi kiib', inki.</t>", "7": "<pb/><t>Eh je' wo' chik wili i xuq'or: <pb/>QaJaaw Dios chab'iraj chee kitiij i riih rumaam Judá, <pb/>chamol wo' chik kiwach kuuk' i kitinamiit.</t> <t>Chako'leej taqe ruuk' awajaawriik,</t> <t>chatoob'eej taqe reh chi ma' xta neeki uchjik</t> <t>kuum i nixowanik kiwach, inki.</t>", "8": "<pb/><t>Eh je' wo' chik wili i xuq'or: <pb/>Re' hat QaJaaw Dios xayeew Turim i Urim keh i riih rumaam Leví,</t> <t>re' kikamanik chawach. Re' xapaj taqe chaloq ar Masah,</t> <t>eh ar chi chii' i nim ha' Meriba.</t>", "9": "<t>Re' taqe i q'e' xat kik'ax i hat chikiwach</t> <t>i kituut, kajaaw, kak'uun, kixq'uun, kas, kichaaq'.</t> <t>Eh re' taqe i riih rumaam Leví xkian taqe i ruq'or</t> <t>aq'oral je' wo' hoq i xayejaa' cho wach kuuk'.</t>", "10": "<t>Re' keh naakik'uhtaniik taqe i aak'uhb'aal</t> <t>keh i aj Israel re' taqe i riih rumaam Jacob.</t> <t>Re' wo' keh kik'atwik insensia,</t> <t>kiye'wik i mayiij chikop chuwach i artaal.</t>", "11": "<t>QaJaaw Dios chakuxisaj tii i naa kianam,</t> <t>eh nee ta naq i suuqb'ik ak'ux chi riij i kikamaj.</t> <t>Eh nee ta naq i na a'n keh i neenkitoq'aa' peleto kuuk',</t> <t>korehtaal ta naq inasach kiwach</t> <t>taqe i nixowanik kiwach, inki.</t>", "12": "<pb/>Eh chi riij taqe i riih rumaam i Benjamín je' wili i xuq'or: <pb/><t>Re' taqe keh q'e' kik'axarik ruum i QaJaaw naa kik'achariik chi suq kik'ux.</t> <t>Eh re' i QaJaaw Dios naa ruko'liniik,</t> <t>naa rutoob'iniik keh chi juneliik, inki.</t>", "13": "<pb/>Eh chi riij taqe i riih rumaam José je' wili i xuq'or: <pb/><t>Re' ta naq i QaJaaw Dios neenkuxisanik cho reh i kak'aal,</t> <t>eh nee ta naq i rut'aqsaj chaloq ruuk' i jab' inchalik pan taxaaj,</t> <t>je' wo' kuuk' i ha' i nelik cho panak'al.</t>", "14": "<t>Eh nee ta naq kikuxeesjik cho ruuk'</t> <t>i wach i kitik i nelik rajlaal haab', je' wo' hoq i nelik rajlaal i poh.</t>", "15": "<t>Eh nee ta naq i nelik chi korik i wach i kitik kimu'uun</t> <t>q'e' looq i nelik chinaah taqe i yuuq' xawilkeeb' wo' cho najtir q'iij.</t>", "16": "<t>Neeta naq i nujik i kiye'aab' ruuk' i suq atoob'.</t> <t>Eh nee ta naq inkuxeesjik chee kak'aal ruum</t> <t>i QaJaaw Dios xq'orik cho pank'iix qoplik ruq'aq'al.</t> <t>Neeta naq inye'arik cho keh chu'nchel otob'il wili</t> <t>reh taqe i riih rumaam José,</t> <t>ruum re' reh xk'amwik cho kib'eeh taqe i ras ruchaaq.</t>", "17": "<t>Re' taqe i riih rumaam José</t> <t>q'e' holohik je' kiloq'il i peet rak'uun imas wakax,</t> <t>je' i kikowiil imas wakax wilik cho</t> <t>panch'ahn xiik' naah kowiil i rukaa'.</t> <t>Eh ruuk' i re' naa kianam reh i wilkeeb'</t> <t>pan nimaq tinamit chinaah i wach ak'al.</t> <t>Re' naa kib'aniik i re', re' taqe i ruk'ihaal</t> <t>chi riih rumaam Efraín,</t> <t>i ruk'ihaal chi riih rumaam Manasés.</t>", "18": "<pb/>Eh je' wo' chik wili i xuq'or: <pb/><t>Re' taq i hat riih rumaam Zabulón suuq b'oq taq ak'ux ruuk' aab'iyajo.</t> <t>Re' taq i hat riih rumaam Isacar suuq b'oq taq ak'ux chupaam taq aa itz'ihy naah paat.</t>", "19": "<t>Eh naa taq ayuq'eem i aatinamiit chinaah i yuuq',</t> <t>ar taq naa aq'asam aamayiij reh i korik wach k'uxliis.</t> <t>Eh naa taq areqem ab'ehomal chinaah taqe i palaw,</t> <t>eh naa wo' taq areqem ab'ehomal ruuk' i saniib'</t> <t>chi chii' palaw, inki.</t>", "20": "<pb/>Eh je' wili i xuq'or chi riij i riih rumaam Gad: <pb/><t>Neeta naq inye'arik runimaal wach i QaJaaw Dios</t> <t>i ye'wik chi nim i kiye'aab' i riih rumaam Gad.</t> <t>Re' keh je' kikab' i kaq b'ahlam</t> <t>noq ruy-eej rutiib' mi re' i tileb', oon re' i naah neeruk'ux.</t>", "21": "<t>Re' taqe riih rumaam Gad sik'ooj wach ye'aab' xye'arik keh,</t> <t>je' rukab' i ye'aab' xye'arik keh i k'amal b'eeh.</t> <t>Eh xkian wo' hoq i ruq'or i ruk'uhb'aal i QaJaaw,</t> <t>xkian i korik taqe i kik'amwik kib'eeh i aj Israel, inki.</t>", "22": "<pb/>Eh je' wo' chik wili i xuq'or: <pb/><t>Re' taqe riih rumaam Dan je' kikowiil</t> <t>i rak'uun kaq b'ahlam i nelik cho ar Basán, inki.</t>", "23": "<pb/>Eh je' wo' chik wili i xuq'or: <pb/><t>Re' taqe i riih rumaam Neftalí</t> <t>ma' k'isiin ta xikuxeesjik</t> <t>ruum i Dios, ruum kehchaaj ye'aab',</t> <t>i nelik cho chi korkiil i rookb'aal q'iij,</t> <t>imponik kopan tz'eet reh i rookb'aal q'iij, inki.</t>", "24": "<pb/>Eh je' wo' chik wili i xuq'or: <pb/><t>Neeta naq kikuxeesjik i riih rumaam Aser</t> <t>nee ta naq inajawjik kiwach kuum i kuch aj Israel,</t> <t>eh nee ta naq i nelik i ma' k'isa aseite pan kiye'aab'.</t>", "25": "<t>Eh re' taqe i ru puertahiil i kitinamiit</t> <t>re' ruuk' i raxch'ihch' i q'an ch'ihch' korjinaq wii',</t> <t>eh nee ta naq inwihik kikowiil</t> <t>nik' najtiil neekik'acharik.</t>", "26": "<pb/><t>Re' taq i hat aj Jesurún chanab'eej taq chi</t> <t>ma' xta chik jino'q dios chi je' rukab' i QaJaaw Dios</t> <t>k'ulik i rub'an i loq' pan taxaaj reh taq atoob'jiik</t> <t>kulik i rub'an iloq nah suutz' ruuk' i runimaal i rajaawriik.</t>", "27": "<t>Re' QaJaaw Dios wilik chi junelik neenko'linik taq aweh,</t> <t>eh naa taq ruye'em aakowiil chi juneliik.</t> <t>Eh xresaj taq reje chawach i aj ixowaal,</t> <t>eh xuq'or taq aweh chi naa taq asacham kiwach.</t>", "28": "<t>Re' taq i hat aj Israel i hat taq riih rumaam Jacob</t> <t>ch'iklik taq ak'ux noq naa taq ak'achariik, re' taq awiih aamaam</t> <t>pansuqkiil k'uxliis naa kik'achariik. Eh ma' k'isiin i trigo,</t> <t>i uuva naa reliik taq panaye'aab', eh elik naa rutz'aqteesjiik ruum i jab'.</t>", "29": "<t>Atoob' taq aweh i hat aj Israel,</t> <t>¿Mi wilik chik jino'q i tinamit chi je' taq rukab' i hat?</t> <t>Re' QaJaaw Dios, xko'linik, inchajinik, je' taq aq'as laj ch'ihch' noq wilik,</t> <t>ruum i reh taq naa aweliik korik.</t> <t>Re' i ki-ixowanik taq awach naa kiq'asam kiib' taq panaq'ab'</t> <t>naa taq awesam i runimaal kiwach, inki i Moisés.</t>"}