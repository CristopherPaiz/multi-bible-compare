{"1": "<pb/>Re' i Moisés je' wili i xuq'or: Chi riij i re' xoj ooj wo' chik reje chupaam i ye'aab' chiq yuuq', xqak'am reje i b'eeh inooj chi chii' i kaq palaw. Xqa'an wo' hoq je' rukab' i xuq'or weh i QaJaaw Dios, najt wo' xoj b'ehik chupaam i yuuq' Seir.", "2": "Re' QaJaaw Dios je' wili i xuq'or weh:", "3": "Re' taq i hat najtir taq chik intohq'ik akotem riij i yuuq' wili neerub'an chi nee taq tiooj pansak'aaj reje reh i rookb'aal q'iij.", "4": "Re' hat chak'uhb'alej taqe aatinamiit Israel ruuk' i q'orik wili: Re' i okik keh chi ik'ik chupaam i kiye'aab' i riih rumaam Esaú re' i k'acharik inki a'n ar Seir ma' tokoom ta wo' taqe awuuk'. Re' keh kiyo'jik taq awuum, xa re' la' chawik'raaj taq awiib'.", "5": "Mat okik taq chi q'aq'inik kuuk' ruum xama' naa ta wo' taq nuye'em aweh i hat i kiye'aab' i keh. Eh ma' naa ta wo' taq nuye'em aweh patim taqe wii'. Ruum re' hin xnuyeew keh i riih rumaam Esaú i ye'aab' Seir.", "6": "Re' taq i hat naa taq atojom keh awa' ahaa' i naa taq ak'uxlaam wii' awiib' ar, inki taq aweh.", "7": "Re' QaJaaw i qaDios xoj rukuxisaj chaloq ruuk' chu'nchel i xqa'an, eh chuwach i ka'winaq haab' xwihik cho quuk'. Eh xoj rucha'jeej cho panab'eeh chupaam i yohb'aal, chupaam i ye'aab' chiq yuuq', xuyeew cho qeh chu'nchel i ajwaal wach chi qeh.", "8": "<pb/>Eh re' hoj noq xoj elik reje chupaam i ye'aab' Seir re' i patim wii' taqe i riih rumaam Esaú ma' tokoom ta quuk'. Eh qakanaa' i b'eeh reh i Arabá inooj Elat, eh Ezión-geber. Re' chik xqak'am reje i b'eeh inooj chupaam i chiq yuuq' wilik ar Moab.", "9": "Eh ar re' QaJaaw Dios je' wili i xuq'or weh: Ma' xta naa awuchem, eh ni xata naa awokiik chi q'aq'inik kuuk' i aj Moab ruum re' ruuk' taqe i riih rumaam i Lot. Eh xama' naa ta wo' nuye'em k'isinoq aweh i kiye'aab', re' hin naa nuye'em keh i ye'aab' Ar rub'ihnaal.", "10": "Eh chupaam i ye'aab' re' re' i xi patinik cho najtir i aj emitaxiik'naah kik'ihaal, nimaq kooq winaq, je' taq kooq i riih rumaam i nim rooq winaq Anac i rub'ihnaal.", "11": "Re' taqe i nimaq kooq winaq re' re' eht'alimaj kiwach chi je' kikab' taqe i riih rumaam Anac. Eh re' taqe i aj Moab emita i rub'ihnaal inkiq'or.", "12": "Eh chupaam i ye'aab' Seir xi patinik cho najtir taqe aj horeos. Xa re' la' re' taqe i riih rumaam Esaú xkuxik kisacham wach taqe i patim ar. Re' chik i keh xichopwik naah i ye'aab' re' re' eh xi okik chi patinik ar. Je' wo' rukab' xkian i aj Israel ruuk' i ye'aab' ye'ooj keh ruum i QaJaaw Dios.", "13": "Eh je' wo' wili i xuq'or qeh i QaJaaw: Yu'naak cha chop taq reje ab'eeh hiy taq chi juntar i nim ha' Zered, inki. Eh re' hoj xoj hoj wo' hoq.", "14": "<pb/>Eh waxaqlaj ru ka'winaq haab' i b'ehik qa'an cho Cades-barnea noq xoj q'ahxik chi juntar i nim ha' Zered. Re' noq kamnaq chik taqe chu'nchel i winaq kiooj panq'aq'inik je' rukab' i ruq'orom chee QaJaaw Dios ruuk' i xti korik.", "15": "Ruuk' i rajaawriik i Dios xb'aan cho keh korehtaal kuxik rusachariik kiwach chupaam i kiye'aab' inkimol naq wii' kiib'.", "16": "<pb/>Eh noq kuxinaq chik kikimiik taqe i winaq kiooj chi q'aq'inik,", "17": "re' QaJaaw Dios je' wili i xuq'or weh:", "18": "Yu'naak taq i hat naa taq awojiik chupaam i ye'aab' Ar rub'ihnaal re' i wilkeeb' wii' i aj Moab.", "19": "Eh noq naa taq aponiik i wilkeeb' wii' i riih rumaam Amón re' wo' ruuk' taqe i riih rumaam Lot, maa jot' taqe i koq maa tik'aa' i koq peleto kuuk' ruum re' i hin xama' naa ta wo' nuye'em k'isinoq aweh i kiye'aab' ruum kekeh chik nuq'asam, inki.", "20": "Eh chupaam i ye'aab' re' re' i xi patinik najtir i nimaq kooq winaq. Re' taqe i riih rumaam i Amón Zomzomeo i kib'ihnaal taqe re' inkiq'or.", "21": "Re' re' jinaj naq nimlaj tinamit kow kiib' xiik' naah kik'ihaal, nimaq kooq winaq je' ninqaal kooq taqe i riih rumaam Anac. Ruuk' i rajaawriik i Dios sacharik kiwach kuum i riih rumaam i Amón, re' chik i keh xi okik chi patinik ar.", "22": "Re' QaJaaw Dios xub'an wo' kuuk' je' rukab' i xub'an kuuk' i riih rumaam i Esaú re' xpatinik cho chupaam i ye'aab' Seir xkisach wach i aj horeo, re' chik i keh xi okik chi patinik ar.", "23": "Eh je' wo' chik re' xkik'ul i aj aveo i xi patinik cho chupaam i kok' ye'aab' wilkeeb' ma' naj ta ruuk' i Gaza xkuxik rusachariik kiwach kuum i aj filisteo xi chalik Creta, re' chik i keh xi kahnik chi patinik ar.", "24": "Re' QaJaaw Dios je' wili i xuq'or: Yu'naak hiy taq ik'een taq reje chi juntar i nim ha' Arnón re' hin naa nuq'asam taq panaq'ab' i Sehón i aj amorreo re' i kireey i aj Hesbón naa nuye'em aweh i ruye'aab' i Sehón. Naa taq kaat nutaq'aam chi q'aq'inik kuuk' reh chi nee taq i naa wehchaaj i kiye'aab'.", "25": "Eh chi qawach reje yu'naak naa nuye'em q'ab' chi naakiyo'jiik taq awuum chu'nchel i tinamit wilkeeb' sut i wach ak'al. Eh noq naa kib'iram rib'iral chib'ih taq i k'ahchi' kaat yohb'aal wach naa kiyo'jiik eh naa rutib'iik kik'ux.", "26": "<pb/>Eh noq wilkooj chupaam i chiq yuuq' ar Cademot wilik taqe i xnutaq'aaj reje ruuk' i Sehón kireey i aj Hesbón reh chi je' wili xponik kiq'or reh panotob'il.", "27": "Chakuy nee ta ti nayeew q'ab' qeh chi nee qoh ik'ik chupaam i ruyuq'ul aatinamiit re' hoj re' korik b'eeh neenqak'am, ma' k'ul ta nee qohooj.", "28": "Eh nee wo' inqatoj aweh i qawa' qahaa' neenqak'uxlaaj wii' qiib' xa re' la' re' inqapahqaaj aweh chi chayeew q'ab' qeh chi nee qoh ik'ik chupaam i ruyuq'ul aatinamiit.", "29": "Je' rukab' noq xkiyeew q'ab' qeh chi xoj ik'ik pan kiye'aab' i riih rumaam i Esaú ar Seir. Eh je' wo' rukab' noq xkiyeew q'ab' qeh taqe i riih rumaam i Moab patim taqe ar, korehtaal xooj q'ahxik chi juntar i nim ha' Jordán xoj ooj, reh naq chi naqapatinik chupaam i ye'aab' xuyeew qeh i QaJaaw Dios.", "30": "<pb/>Eh re' i Sehón i kireey i aj Hesbón ma' xuyeew ta q'ab' chi xb'aan ik'ik chupaam i ruyuq'ul i rutinamiit ruum re' taq aaDios i hat xkowb'isanik reh i ránima chi ma' xuyeew ta q'ab' chi jumpech, reh chi xuq'asaj taq panaq'ab' i hat i kiye'aab', eh je' re' xkahnik chi jumpech.", "31": "<pb/>Eh chupaam i jumehq' re' re', je' wili i xuq'or weh i QaJaaw Dios: Re' hin naa nuq'asam panaq'ab' i Sehón, je' wo' chu'nchel i ruye'aab', okeen taq ar cha chop taq naah, inki.", "32": "<pb/>Eh re' i reey Sehón ruch'ihil taqe i ru soldado xchalik chi qak'ulariik chupaam i ye'aab' Jahaza ar xokik chi q'aq'inik quuk'.", "33": "Eh re' i QaJaaw Dios xuyeew q'ab' qeh chi xqa'an reh i reey re' re' je' wo' taqe i rak'uun, xqa'an wo' keh chu'nchel i ru soldado.", "34": "Eh re' hoj xqachop naah chu'nchel i kitinamiit xkuxik qasacham kiwach chu'nchel i tinamit wilkeeb' naq ar, chi winaq chi ixoq chi ha'lak'un.", "35": "Re' i xkahnik qee hoj xa re' wo' taqe i kichikoop, ruch'ihil taqe i xa chib'ih jariik k'ih tz'aaq xqareq chupaam taqe i kitinamiit, xqachop naah.", "36": "Ar xtohq'ik reje ruuk' i tinamit Aroer wilik chi chii' i nim ha' Arnón i qachop naah xik'ik reje chupaam i tinamit wilik wach k'ixkaab' xponik ko Galaad. Eh ma' jino'q keh i tinamit re' re' xkikuy i q'aq'inik quuk'. Re' i QaJaaw Dios xq'asanik panqaq'ab' chu'nchel i re'.", "37": "Eh re' taqe i tinamit ma' xqachop ta naah re' taqe wili: Re' i wilkeeb' wii' taqe i riih rumaam i Amón, re' chu'nchel i ye'aab' wilik wii' i nim ha' Jaboc re' taqe i tinamit wilkeeb' paraxchee'. Ma' xqachop ta wo' kinaah chu'nchel i tinamit xuq'or qeh i QaJaaw Dios chi ma' naa ta qa tz'a'am."}