{"1": "<pb/>Re' hin xuq'or weh i QaJaaw Dios chi re' taqe i k'uhb'aal wili i taaq'anik, i tijinik i rub'an naa nuq'orom taq aweh reh chi nee taq i na a'n chupaam i ye'aab' taq naa awojiik wii' chi k'achariik.", "2": "Reh chi naa taq ayohleem i QaJaaw i qaDios, reh chi nee taq i na a'n taqe i ruq'or i ruk'uhb'aal i taaq'anik i rub'an. Nee i na a'n taq i hat eh nee wo' inki a'n taq awak'uun awixq'uun, je' wo' taqe awiih aamaam reh chi nee najtb'ik taq rooq aak'achariik.", "3": "Hat taq aj Israel chab'iraj taq i k'ahchi' nuq'orom cha a'n taq reh chi suq taq nee ti wihik chupaam i ye'aab' wilkeeb' wii' i suq atoob' reh wo' chi nee taq ti k'ihaaxb'ik je' rukab' i ruq'orom taq chaaweh aaDios re' i ki Dios taq aamaam awati't.", "4": "<pb/>Chab'iraj taq i hat aj Israel, re' i QaJaaw i qaDios xa jinaj wo' hoq xa re' wo' reh i QaJaaw.", "5": "<pb/>Eh cha k'ax taq aaWaJaaw i aaDios chu'nchel ak'ux, chu'nchel awánima, chu'nchel awansil.", "6": "<pb/>Eh re' i k'uhb'aal k'ahchi' taq nuq'orom aweh yu'naak chamol taq panawánima.", "7": "Eh k'ih pech taq naa ach'ob'om rub'ehel keh awak'uun awixq'uun noq wilkaat taq panapaat, noq b'ehik taq i na a'n, noq okik taq aweh chi wirik, eh je' wo' noq naa taq awuktiik.", "8": "Re' taqe i k'uhb'aal wili naa taq ab'ak'am ralaq aq'ab', eh naa taq ab'ak'am yejal awach reh chi neenk'ulik taq panak'ux.", "9": "Eh naa wo' atz'ihb'aam chuwach i rooq taq apaat, je' wo' chuwach i ru puertahiil taq apaat.", "10": "<pb/>Re' QaJaaw Dios naa ruye'em q'ab' chi naa taq awokiik chupaam i ye'aab' re' i xuq'or chee korik keh taq aamaam awati't, re' i Abraham, Isaac, i Jacob chi naa ruye'em taq aweh. Re' wilkeeb' wii' i nimaq tinamit q'e' holohaq ma' re' ta taq i hat xatyej-anik reh.", "11": "Eh naa taq awehchaam taqe i paat, haa' chu'nchel i nujinaq chupaam ma' hat ta taq xatyej-anik reh, je' wo' taqe i jul ha' ma' hat ta taq xat k'otwik reh, je' wo' taqe i uuva, i olivo, ma' hat ta taq xatikwik reh. Eh re' taq i re' naa ak'uxum korehtaal taq ti nujik chi korik.", "12": "Eh noq ar taq chik wilkaat, chawik'raaj taq awiib', mansahchik taq panak'ux i QaJaaw Dios x-esanik taq cha weh Egipto re' naq i hat taq minooj wii' pankowlaj kamanik.", "13": "Eh xa re' wo' QaJaaw Dios taq naa aloq'em xa re' wo' reh taq naa kamaneem wach, eh xa parub'ihnaal wo' reh taq naa aq'orom i korik.", "14": "Ma' naa ta wo' taq aloq'em i tiyoox, re' inkiloq'ej taqe i tinamit wilkeeb' taq cha junsuut.", "15": "Ruum re' aaDios taq i wilik awuuk' iraaj chi xa re' reh taq neenaloq'ej. Eh wii xaloq'ej taq i tiyoox nee taq inajosaj chee rujosq'iil, nee taq i rusach awach chinaah i wach ak'al.", "16": "<pb/>Eh ma' naa ta chik taq apajam aaDios, je' rukab' noq xapaj taq cho chupaam i ye'aab' Masah.", "17": "Cha a'n taq chu'nchel ak'ux taqe i ruq'or i ruk'uhb'aal i QaJaaw i qaDios je' wo' taq i tirutaq'aaj wii', i tirutijej taq wii', re' ruq'orom taq chaaweh.", "18": "Re' i holohik, re' imponik chuwach i Dios reh chi suq taq nee ti wihik chupaam i ye'aab' taq narojiik achopom naah. Re' i xuq'or chaloq i xti korik i QaJaaw Dios, chi xye'arik cho keh taq aamaam awati't.", "19": "Reh chi re' i QaJaaw Dios neeresaj taq reje chawach chu'nchel i ki-ixowanik taq awach, je' rukab' i ruq'orom i reh.", "20": "<pb/>Eh pan jinaj q'iij noq naa taq kipahqaam aweh awak'uun, awixq'uun chi je' wili: ¿Chib'ih kamaj i k'uhb'aal i taaq'anik i tijinik ruq'orom i QaJaaw? inko'q taqe", "21": "Re' taq i hat je' wili kichaq'weesjiik taq naa a'nam: Re' hoj noq xub'an Egipto noq wilkooj chaloq ar naq hoj ruminim pankowlaj kamanik i kireey i aj Egipto. Eh re' i QaJaaw Dios x-esanik cho qeh ar ruuk' i runimaal i rajaawriik.", "22": "Re' hoj xqilow ruuk' naq'qawach taqe i ma' ilooj taj, taqe i sahchb'al k'uxliis ti yo'joq ruum, taqe i xuk'uhtaaj, i xub'an i QaJaaw Dios ar Egipto, eh je' wo' ruuk' i reey, je' wo' xub'an cho ruuk' taqe i rak'uun rixq'uun.", "23": "Re' qaDios xoj resaj cho ar xoj ruk'am cho chupaam i ye'aab' ruq'orom chaloq i xti korik keh i qamaam qati't chi naa ruye'em qeh.", "24": "Re' i QaJaaw Dios xuq'or qeh chi naa qanimam chu'nchel i ruq'or taqe i ruk'uhb'aal. Eh chi naa qayohleem wach i reh, eh chi suq naa qawihiik, eh chi narunajtb'isam rooq i qak'achariik, je' rukab' i k'achi' rub'anam quuk' yu'naak.", "25": "Je' re' noq i ruk'ul chi neenqa a'n chu'nchel i ruq'or i ruk'uhb'aal i QaJaaw Dios je' rukab' i ruq'orom qeh, tiko'q taq keh."}