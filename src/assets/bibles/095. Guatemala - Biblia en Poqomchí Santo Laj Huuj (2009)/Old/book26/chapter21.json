{"1": "<pb/>Re' i QaJaaw Dios je' wili xuq'or weh:", "2": "Re' hat rak'uun winaq cha sutej reje awach i wilik wii' i Jerusaleem, cha q'or rib'iral keh panub'ihnaal i hin i ti' k'axik naa ruk'ulum i nupaat. Chaq'or wo' rib'iral i ti' k'axik naakik'ulum i aj Israel.", "3": "Je' wili i cha q'or keh: Re' i QaJaaw Dios je' wili i ruq'or taq chawiij: Re' i hin inwixow wach inki a'n ruum aj re' i nuq'or chi naakikanteesjiik ruuk' q'aslaj ch'ihch' chi je' korik wach kik'ux, chi je' taqe aj mahk.", "4": "Xti korik noq naa kikanteesjiik chi q'aslaj ch'ihch' chi korik wach kik'ux, chi je' taqe aj mahk, ar naa rutohq'iik chaloq pantz'eet reh ireelb'aali q'iij korehtaal imponik pansak'aaj reh i rookb'aal i q'iij.", "5": "Eh chu'nchel i tinamit naakinab'iniik reh chi re' hin i Dios naa nukansaniik keh ruuk' q'aslaj ch'ihch'.", "6": "Hat rak'uun winaq cha ch'ikaa' ak'ux chi oq'ik chikiwach i tinamit k'uhtb'al reh chi xiik' naah ti'kiil awánima.", "7": "Eh wila' xkipahqaaj aweh chib'ih reet noq suq tioq'ik cha q'or keh chi ruum chi xab'iraj rib'iral i ti' k'axik naa ruchaliik chikinaah i tinamit. Noq naa ruchaliik taq cha naah i re' ma' k'isiin taq naa ayo'jiik, xati b'arb'otik taq chik, xama' xta chik rukowiil taq ati'jolal taq naa awik'raam, ruum i xa chalik chik reh taq cha naah inki QaJaaw Dios.", "8": "<pb/>Re' i QaJaaw Dios je' wili i xuq'or weh:", "9": "Je' wili i cha q'or keh: Re' i QaJaaw je' wili xuq'or taq chawiij: <pb/><t>Re' q'aslaj ch'ihch' juk'uuj chik cho chi korik, juxuuj chik wach chi korik.</t>", "10": "<t>Eh naakiyok'om i ralaq i tinamit,</t> <t>ruuk' i q'aslaj ch'ihch' xan reprotik chik i rub'an.</t>", "11": "<t>Re' i q'aslaj ch'ihch' juk'uuj chik chi korik,</t> <t>eh juk'uuj chik wach reh chi naa</t> <t>ruye'ariik pan q'ab' i aj kaansoom.</t>", "12": "<t>Hat rak'uun winaq cha k'er aachii' chi oq'ik</t> <t>ruum re' i nutinamiit naa kikimiik,</t> <t>re' taqe i k'amal kib'eeh i aj Israel naa kik'ulwiik reh,</t> <t>junkimiik taqe ruuk' i nutinamiit.</t> <t>Chayok' wach aati'jolal ruum i ruti'kiil ak'ux.</t>", "13": "<t>Re' hin xnunik'eej chik taqe i aj Israel.</t> <t>¿Mi neenkikuy ransil re' i ti' k'axik?</t> <t>eeh i nuq'or chi naa rehtesjiik i kajaawriik.</t>", "14": "<pb/><t>Eh cha q'or rib'iral i ti' k'axik</t> <t>chaq'oj paam aq'ab' reh chi re' aj kaansoom nee rutoq'aa' kaansanik.</t> <t>Eh cha q'or chi neerub'an ka'pech oon oxpech-oq i ti' k'axik wili.</t> <t>Re' i q'aslaj ch'ihch' wili naa rukansaniik keh i aj Israel.</t>", "15": "<t>Re' keh naa kiyo'jiik</t> <t>ruum ma' k'isiin ikaansanik naa rub'aan ruuk' q'aslaj ch'ihch'.</t> <t>Eh chupaam taqe i ookb'al naa kiwihiik</t> <t>taqe i naa kib'aniik ikaansanik ruuk' i q'aslaj ch'ihch'</t> <t>xan reprotik chik wach.</t>", "16": "<t>Eh ruuk' wo' q'aslaj ch'ihch'</t> <t>naakikanteesjiik i wilkeeb' reje pansak'aaj</t> <t>i pantz'eet, xa aha' pa' naa kiwihiik.</t>", "17": "<t>Re' hin naa nuye'wiik keh panti' k'axik</t> <t>korehtaal inwik'saj i nujosq'iil chikinaah,</t> <t>inki i QaJaaw Dios.</t>", "18": "<pb/>Eh je' wo' chik wili xuq'or weh:", "19": "Hat rak'uun winaq chakoj rehtaal i kiib' chi b'eeh, reh chi neenik'ik i kireey i aj Babilonia ruch'ihil i ruq'aslaj ch'ihch'. Re' i kiib' chi b'eeh re' re' chupaam i jinaj chi tinamit naa relik chaloq. Eh re' hat i naa akojom rehtalil, reh chi neenk'utinik aha' i tinamit inooj i ju'jun chi b'eeh", "20": "Jinaj i b'eeh naa rojiik chupaam i tinamit Rabá, re' i kiye'aab' i aj Amonita, eh re' chik i b'eeh jinaj ar naa rojiik chupaam i tinamit Jerusaleem re' i kow kiib' chi q'aq'inik, re' i kitinamiit i aj Judá.", "21": "Re' i kireey i aj Babilonia naa rupab'aam riib' aha' naa rutohq'iik reje i kiib' chi b'eeh, xama' naa ta chik rureqem chi riij aha' wilik b'eeh i naa ruk'amam. Eh naa ruq'ijem ruuk' i flecha, naa rupahqaam i koq reh taqe i rutiyoox, naa wo' ruq'ijem ruuk' i rutamaat i chikop.", "22": "Eh pansak'aaj xtohq'ik reje ikaansanik xk'uhtjik reje i Jerusaleem. Reh chi naa rojiik rub'anam reh ruuk' taqe i rutz'a'amb'aal naa ruq'orom chi naa kitoq'aam kaansanik. Eh re' i reey naa ruk'erem chii' chuq'orariik chi naa kitoq'aam q'aq'inik taqe i ru soldado, naakik'otom kijuul chi junsuut i tinamit.", "23": "Re' taqe i aj Jerusaleem ma' xkinimaj taj chi naa rub'aan keh i ruum i kireey i aj Babilonia ruum wilik i kiyejaam wach. Re' wili re' chi naa ruk'uliik cho pankik'ux i kimahk, rehtalil chi naa kichopariik reje.", "24": "<pb/>Ruum aj re', re' hin i Dios i nuq'or chi je' wili: Re' kimahk, re' ikaansanik inki a'n i aj Israel xti nk'utinik wach. Eh chu'nchel i mahk xkian wilik wach saqum, ruum aj re' naakichopariik reje.", "25": "Re' i kireey i aj Israel xuch'uwa'risaj chik riib' ruuk' i ruyiib' wach na'ojb'al. Ruum aj re' ponik reh i q'iij chi naa ruk'ulum i tz'apaab' wach i ti' k'axik.", "26": "Re' hin i Dios kinq'orik chi naa rehtesjiik reh itz'ihy i rub'ur wach i naah, eh naa rehtesjiik i ru corona. Eh re' i ma' xta rajaawriik naa ruwihiik rajaawriik, eh re' i wilik rajaawriik naa rehtesjiik i rajaawriik.", "27": "Eh chu'nchel naa nusacham wach, xti korik chi naa nusacham wach. Xa re' la' re' re' naa rub'aan noq naa ruk'uliik chaloq inupab'aam chee hin, chi i q'ataj q'orik, eh chu'nchel naa nuq'asam pan q'ab', inki.", "28": "<pb/>Re' i QaJaaw Dios je' wili i xuq'or weh: Hat rak'uun winaq cha q'oreej taqe panub'ihnaal i aj amonita re' taqe i kib'ajwik keh i aj Israel, je' wili i cha q'or keh. Re' i q'aslaj ch'ihch' esamaj chik cho parupaat juk'uuj chik chi korik, eh juk'uuj chik wach, xan reprotik chik, xa re' chik taq akanteesjiik iraaj.", "29": "Re' inkilow pan kisaq wiriik inkiq'or ma' korik taj, re' inkiq'ijej riij inkiq'or xachukuj q'orik inki a'n Yiib' wach i kina'ojb'al. Ruum aj re' ponik reh i q'iij chi naa kitojom wach i kimahk, naa ruyok'ariik i kalaq ruuk' q'aslaj ch'ihch'.", "30": "Re' taqe i aj Amonita naa nuq'orom keh chi naa kimolom i kiq'aslaj ch'ihch' parupaat. Re' hin ar naa nuq'atam i q'orik chikinaah xi-aasjik wii'.", "31": "Re' hin xan qop chik i nujosq'iil naa nuye'em chikinaah, je' rukab' noq inqop i q'aaq' yohb'aal wach i k'atoj i rub'an. Eh naa taqe nuq'asam pan kiq'ab' i manlik aj kaansoom.", "32": "Re' keh naakik'ahtiik, naa rusachariik kiwach, re' i kikik'eel naa ruchikiik chupaam i tinamit. Eh ma' jino'q naa ruko'liniik keh. Re' hin kinq'orik reh, inki weh i Dios."}