{"1": "<pb/>Eh re' winaq re' re' xiresaj b'ila' chaloq parupaat i Dios, xiruk'am reje i wilkeeb' wii' i kok' paat tasooj kipaam wilkeeb' reje pantz'eet reh i rookb'aal q'iij chuwach reje i paat re' i tehlik wii'.", "2": "Eh re' i paat wilik reje chuwach i puerta inilwik reje pantz'eet reh i rookb'aal q'iij lajeeb' roxk'ahl b'ara rooq, eh ho'oob' ru ka'winaq b'ara runimaal wach.", "3": "Eh chi juntar reje i kok' paat ki ilwik reje chi chii' i paat re' i ye'aab' re' re' lajeeb' b'ara runimaal wach, chi juntar reje ar wilik i ye'aab' tusuj xaan paam, oxch'iht noq wilik i ju'jun.", "4": "Eh chuwach taqe i kok' paat re' re' wilik jinaj i tehlik ho'oob' b'ara runimaal wach, eh lajeeb' roxk'ahl b'ara runimaal rooq, re' inokik i koq chupaam. Eh re' i kipuertahiil i kok' paat ar ki-ilwik reje pantz'eet reh i rookb'aal q'iij.", "5": "Eh re' taqe i kok' paat wilkeeb' paroxch'iht k'isiin chik kipaam ruum re' i johtb'al xq'uchwik reh i runimaal, ruum aj re' k'isiin kipaam chuwach i wilkeeb' paruka'ch'iht, eh je' wo' chikiwach i wilkeeb' pampeet.", "6": "Ruum re' taqe i wilkeeb' paroxch'iht ma' xta kooq' kojooj, ma' je' ta rukab' i wilkeeb' pampeet ch'iht. Ruum aj re' kok' taq kiwach chuwach i wilkeeb' panyejaal, je' wo' chikiwach i wilkeeb' pampeet ch'iht.", "7": "Eh re' tz'aq wilik chikiwach taqe i kok' paat re' re' eh imponik reje ko chi chii' i paat ho'oob' ru ka'winaq b'ara runimaal rooq.", "8": "Ruum re' i runimaal wach i wilkeeb' wii' i kok' paat ho'oob' ru ka'winaq b'ara runimaal rooq. Eh re' runimaal wach i rupaat i Dios lajeeb' roxk'ahl b'ara.", "9": "Re' taqe i kok' paat wilkeeb' pampeet ch'iht ar wilik kipuertahiil parelb'aal reje i q'iij.", "10": "<pb/>Eh chu'nchel i runimaal wach i ye'aab' chuwach reje i paat wilik reje parelb'aal q'ij, wilik wo' taqe i kok' paat wilkeeb' ar chuwach i tz'aq wilik reje chikiij.", "11": "Eh chuwach taqe i kok' paat wilik i rumuuj i paat, je' wo' rukab' taqe kok' paat wilkeeb' reje pantz'eet reh i rookb'aal q'iij, eliik wach runimaal kooq, i runimaal kiwach, je' wo' hoq i runajtiil kinaah. Eh eliik wo' wach i kipuertahiil.", "12": "Re' taqe i kok' paat re' re' eliik wach kipuertahiil ruuk' i kok' paat wilkeeb' reje pansak'aaj reh i rookb'aal q'iij. Eh wilik jinaj i puerta wilik chuwach i tz'aq wilik reje parelb'aal q'iij, re' imb'aan wii' okik chi' paat wilik chi riij.", "13": "<pb/>Eh re' winaq je' b'ila' wili i xuq'or weh: Re' taqe i kok' ye'aab' wilkeeb' reje pantz'eet reh i rookb'aal q'ij, i wilkeeb' pansak'aaj reh i rookb'aal q'iij, i wilkeeb' reje chi' paat santo laj ye'aab' taqe. Re' taqe i k'amal kib'eeh aj tiij raj kamanoom i Dios ar naa kik'uxum i santo laj mayiij. Eh ar naakiye'em i santo laj mayiij, taqe i lem√≥xna, taqe i chikop naakiye'em chi mayiij chi riij taqe i kimahk. Ruum re' i ye'aab' wilik rusantohiil.", "14": "Eh re' taqe i k'amal kib'eeh aj tiij noq naa kokiik i koq ar, ma' nee ta kielik reje chi' paat wila' majaa' inkesaj i kiso' reh i rukamaj i Dios chupaam i santo laj ye'aab'. Ar naa kikanaam chee kiso' ruum re' i kiso' wilik rusantohiil. Noq naa kichaliik i wilkeeb' wii' i tinamit tokoom chik i kiso' naa kikojom chaloq, inki.", "15": "<pb/>Eh noq re' i winaq xukohlaaj rupajariik i ye'aab' chupaam i wilik wii' i rupaat i Dios xiresaj cho chi chii' i puerta wilik reje parelb'aal q'iij. Eh xupaj wo' hoq i ye'aab' wilik chi junsuut i rupaat i Dios.", "16": "Xupaj wo' reje i chii' paat ruuk' i ruchee' rupajb'aal, eh kiib' siento ruuk' lajeeb' roxk'ahl b'ara xelik chuwach.", "17": "Eh xupaj wo' reje i chii' paat wilik reje pantz'eet reh i rookb'aal q'iij kiib' siento ruuk' lajeeb' roxk'ahl b'ara wo' chik xelik chuwach.", "18": "Xupaj wo' reje ruuk' i ruchee' i paat wilik reje pantz'eet reh i rookb'aal q'iij, eh kiib' siento wo' ruuk' lajeeb' roxk'ahl b'ara xelik chuwach.", "19": "Eh noq xooj kuxoq xupaj reje i chii' i ye'aab' wilik reje parookb'aal q'iij kiib' siento wo' ruuk' lajeeb' roxk'ahl b'ara xelik chuwach.", "20": "Re' i winaq xupaj i chii' i ye'aab' kajtarchel re' i wilik wii' i rupaat i Dios kiib' siento ruuk' lajeeb' roxk'ahl b'ara xelik chuwach chi ju'juntar. Eh re' i rupaat i Dios sutimaj riij chi tz'aq q'atb'al paam ruuk' i ye'aab' ma' xta rusantohiil."}