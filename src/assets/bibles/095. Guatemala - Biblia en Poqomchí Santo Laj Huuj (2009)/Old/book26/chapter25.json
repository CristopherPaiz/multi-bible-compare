{"1": "<pb/>Re' QaJaaw Dios je' wili i xuq'or weh:", "2": "Hat rak'uun winaq ti tz'ehtanoq reje aha' wilkeeb' cho wii' i aj Amón, cha q'or reje keh i ti' k'axik chalik reh chikinaah.", "3": "Chaq'or keh chi je' wili: Re' Dios je' wili i ruq'or taq chawiij: Re' xkik'er kichii' ruum i rusuqkiil kik'ux noq xkilow chi xkich'uwa'risaj paam i nupaat. Eh chi xsacharik wach i tinamit Israel, eh chi xik'amarik reje pan tokoom tinamit i aj Judá.", "4": "Ruum i re' naa taqe nuye'em pan q'ab' i tinamit wilkeeb' reje parelb'aal q'iij, re' chik i keh naa kehchaniik reh i kiye'aab', eh naa kiyejaam kipaat ar, re' chik i keh naakik'uxwiik i wach i kitik, re' keh naak'uk'iniik reh i kilecha.", "5": "Re' hin naa nusutem kiye'aab' i aj Rabá chi kiye'aab' cameyo, eh re' i kiye'aab' i aj Amón naa nusutem chi kiye'aab' tentzun, chi je' re' naa kinab'eem chi re' hin i k'achlik Dios.", "6": "Re' hin i Dios, kinq'orik reh chi re' taqe i aj Amón xan kipohq'aaj chik paam kiq'ab', xakipisk'anik chik pankooq ruum i rusuqkiil kik'ux chi riij i ti' k'axik xkik'ul i aj Israel.", "7": "Ruum aj re', re' hin naa nuye'em i ti' k'axik chikinaah, naa nuq'asam taqe pan kiq'ab' i tinamit i nixowanik kiwach, naa ruq'uchariik i chib'ih keh. Eh naa wesam i kajaawriik, naa nusacham kiwach chi kixilak i nimaq tinamit. Ruum i re' naa kinab'eem chi re' hin i k'achlik Dios, inki.", "8": "<pb/>Re' i QaJaaw Dios je' wili i xuq'or: Re' taqe i aj Moab ruch'ihil i aj Seir inkiq'or chi re' taqe i aj Judá xa elik wo' kiwach kuuk' i tokoom tinamit.", "9": "Ruum aj re', re' hin naa nutehem i b'eeh parucheel i tinamit Moab reh chi naa rojiik b'anroq keh i tinamit wilkeeb' ar. Re' taqe i tinamit re' re' inkiyeew ruloq'il i aj Moab, je' wili kib'ihnaal Bet-jesimot, Baal-meón, Quiriataim.", "10": "Eh naa wo' nuye'em q'ab' chi re' i kok' tinamit wilkeeb' reje chi korkiil ireelb'aalq'iij naa ruchopwiik naah i kitinamiit i aj Amón, reh chi ma' naa ta chik ruq'orariik i kib'ihnaal chi jumpech chi kixilak i tinamit.", "11": "Eh naa wo' nuye'em taqe chutojariik i kimahk i aj Moab. Ruuk' i re' naa kinab'eem chi re' hin i k'achlikiin, inki i Dios.", "12": "<pb/>Re' i QaJaaw je' wili i xuq'or: Re' taqe i aj Edom xkiq'aj wach keh i aj Judá i xb'aan keh junriim. Ruuk' i re' xkikoj runimaal kimahk.", "13": "Ruum aj re', re' hin naa nuye'em i ti' k'axik chikinaah i aj Edom naa nusacham kiwach i kitinamiit, i chikop. Eh ruuk' q'aslaj ch'ihch' naa nusacham kiwach, ar naa nutoq'aam reje Temán, eh naa ruponiik ar Dedán.", "14": "Eh re' hin naa nuq'ajam wach keh i aj Edom i xkian reh i nutinamiit Israel. Eh re' taqe i aj Israel naa rub'aniik keh i aj Edom, ruuk' i nujosq'iil. Ruuk' i re' naa kinab'eem chi re' hin xinq'ajwik wach keh, inki i QaJaaw Dios.", "15": "<pb/>Re' i QaJaaw Dios je' wili i xuq'or: Re' taqe i aj filisteo xkian ti' k'axik keh i aj Judá, ma' kisiin ta xkixow wach, ruum i re' xkisach wach.", "16": "Ruum aj re', re' hin i Dios i naa nusacham kiwach i aj filisteo, je' wo' taqe i aj cereteos. Eh naa wo' rukuxiik nusacham kiwach i konaakikahniik chi k'achalkeeb' wilkeeb' reje chi chii' i palaw.", "17": "Re' hin naa nuq'ajam wach keh i xkian, yohb'aal wach i nujosq'iil naa nuye'em chikinaah. Noq naakik'ulum taqe re' naa kinab'eem chi re' hin i k'achlik Dios, inki."}