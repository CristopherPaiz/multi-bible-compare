{"1": "<pb/>Re' i QaJaaw Dios je' wili i xuq'or weh: Hat rak'uun winaq cha q'oreej taqe inajt kinaah yuuq' je' wili i cha q'or keh: Re' taq i hat najt taq aanaah yuuq' wilkaat taq Israel chab'iraj taq i ruq'oral i QaJaaw Dios:", "2": "Re' reh je' wili i xuq'or taq chawiij: Ruum chi re' i nixowanik taq awach je' wili inkiq'or: Atoob' tiih naa qaq'uchum keh inajt kinaah yuuq' korjinaq cho najtir, inki taqe.", "3": "Eh cha q'or keh i aj Israel chi je' wili: Re' i QaJaaw Dios je' wili i ruq'or taq chawiij: Xak'ul chik kichalik imb'anik ti' k'axik keh, k'ahchi' rusachariik kiwach, eh re' taqe tokoom tinamit inchopwik kinaah inq'uchwik i chib'ih keh. Eh ma' najawjik ta kiwach kikojariik chi se'lb'al kuum i tinamit.", "4": "Re' taqe najt kinaah yuuq' wilik Israel cha q'or keh chi kib'iraj i naa nuq'orom i hin, hin Dios chikiij taqe i rax chee', taqe i rooq yuuq', taqe i wataq k'ixkaab', taqe i rooq ha', taqe i ye'aab' xi kahnik chi ma' xta chik wilik chupaam, re' taqe tinamit xi kahnik chi ma' xta chik i wilik chupaam. Re' taqe i xeljik chib'ih keh kuum i tokoom tinamit wilkeeb' chi kijunsuut, eh xa kikaqse'ljik kuum.", "5": "Je' wili cha q'or keh, re' i QaJaaw Dios je' wili i ruq'or: Ruum aj re', re' hin xiik' naah i nujosq'iil noq kinq'orik chikiij i aj Edom, je' wo' noq kinq'orik chikiij i tinamit junch'uq ruum xasuq chik kik'ux noq xkichop naah i nutinamiit, ruuk' ixowaal xkichop naah, inki.", "6": "Chaq'oreej taqe chu'nchel i wilkeeb' chupaam i ye'aab' Israel je' wili i cha q'or keh: Re' i QaJaaw Dios je' wili i ruq'or: Re' hin ma' k'isiin i nujosq'iil chikinaah i tokoom tinamit ruum xkik'uhtaaj ruk'ixb'ilaal i nutinamiit noq xq'ucharik keh inajt kinaah yuuq' ruch'ihil taqe i rooq taq yuuq', i rooq ha'.", "7": "Ruum aj re', re' hin xti korik i nuq'or chi re' taqe i tokoom tinamit wilik chi kijunsuut ma' k'isiin ta naa nuk'uhtaam kik'ixb'ilaal.", "8": "<pb/>Eh re' taqe inajt kinaah yuuq' wilkeeb' Israel naa wo' chik ruk'ihiik taqe chee' chuwach. Eh ma' k'isiin ta naa kiwachiniik, i naa kik'uxum taqe i nutinamiit Israel, re' taqe i ilook' wo' chik kisutinik cho pan kitinamiit.", "9": "Eh re' wo' hin naa nuko'liniik reh i kiye'aab' naa nuye'em q'ab' chi naa kab'ixem wach, eh chi naa kitikim paam.", "10": "Eh naa wo' chik nuk'ihaaxb'isam taqe i aj Israel chupaam taqe i ye'aab' re' re', eh ar naakipatiniik. Re' taqe i tinamit ruchopom naah naa wo' chik runujiik tinamit chupaam aha' wilik taqe i xyojarik wach naa wo' chik kikorjiik ruka'peech.", "11": "Eh chupaam taqe i ye'aab' re' re' naa wo' chik nuk'ihaaxb'isam taqe i aj Israel, je' wo' taqe i chikop. Eh ma' k'isiin i patineel naa kiwihik ar. Re' keh xiik' chik naah suq kiil naa kiwihiik chuwach i pampeet. Ruuk' i re' naa kinab'eem chi re' hin i k'achlik Dios.", "12": "Naa wo' chik nuye'em q'ab' chi naa kichaliik i nutinamiit Israel chupaam i kitinamiit. Re' wo' chik i keh naa kehchaniik reh taqe rax chee' ma' awach ta chik i naa rukimiik ruum i ruwa' ruhaa'.", "13": "Re' taqe i tokoom tinamit inkib'aj taqe i aj Israel, je' wili inkiq'or: Re' i kiye'aab' i ruk'ux i rutinamiit i rukanaa' chi ma' xta chik tinamit chupaam, inki taqe.", "14": "Re' hin i nuq'or chi re' kiye'aab' ma' naa ta chik rukansam i rutinamiit ma' naa ta wo' chik rukanaam chi ma' xta chik patineel chupaam i rutinamiit, inki i Dios.", "15": "Ma' naa ta chik nuye'em q'ab' chi naa taq ab'ajariik, chi naa kiq'orom i ma' holohik ta laj q'orik chawiij i tokoom tinamit. Ruum re' taq aa ye'aab' ma' naa ta rukanaam i rutinamiit chi ma' xta patineel chupaam, tiko'q keh, inki i Dios.", "16": "<pb/>Re' i QaJaaw Dios je' wili i xuq'or weh:", "17": "Eh noq re' taqe i aj Israel xi k'acharik pan kitinamiit xkich'uwa'risaj paam ruum i yiib' wach na'ojb'al. Re' i yiib' wach k'acharik xkian re' re' xiik' naah ch'uwa'iil wach, ma' xponik ta chi nuwach.", "18": "Ruum aj re' xti xnuyeew i nujosq'iil chikinaah, ruum wo' hoq ikaansanik xkian pan kitinamiit. Eh ruum wo' hoq chi xkich'uwa'risaj paam ruum i kilooq'jiik taqe i tiyoox xkian.", "19": "Ruum i kiyiib' wach na'ojb'al re' re' xnuyeew taqe chutojariik i kimahk, xnutukej reje kiwach chupaam taqe i tokoom tinamit.", "20": "Xa re' la' noq xi ponik chupaam taqe i ju'jun chi tinamit imb'ajarik i nuSantolaj b'ihnaal kuum, je' wili inkiq'or i tinamit: Re' wili rutinamiit i Dios wo' naq taqe xa re' la' xi ehteesjik wo' cho pan kitinamiit, inki taqe.", "21": "Xa re' la' re' hin q'e' ti' inwik'raaj chi kuum i aj Israel imb'ajarik i nuSantolaj b'ihnaal kuum i tinamit aha' kiwihik wii'.", "22": "<pb/>Eh re' hat cha q'or keh i aj Israel chi je' wili: Re' i QaJaaw Dios je' wili i ruq'or taq chawiij: Ma' ruum taj i ti' k'axik k'ahchi' taq ak'ulum naa nub'anam otob'il taq aweh, ye'b'al la' ruloq'il i nuSantolaj b'ihnaal ruum re' taq i hat i nayeew taq chi b'ajarik i nub'ihnaal chupaam taqe i tinamit.", "23": "Ruuk' i re' naa nuk'uhtaam chikiwach i k'ih seht chi tinamit i rusantohiil i nub'ihnaal, re' i xayeew taq chi b'ajarik i hat chupaam taqe i tinamit. Eh noq naa nuk'uhtaam i nuSantohiil naa kinab'eem chi re' hin i k'achlik Dios, inki.", "24": "Re' hin naa taq kaat wesam chaloq chupaam taqe i tokoom tinamit i hat taq k'amooj reje wii' naa wo' chik numolom taq awach panatinamiit.", "25": "Re' hin je' naa ruuk' saq wach ha' naa rutz'ajam taq wach awánima, ruuk' i re' naa wesam iloq i ch'uwa' wilik taq panawánima ruum i kilooq'jiik i tiyoox taq ina' a'n.", "26": "Re' hin naa nujalam taq wach awánima je' kowiil ab'aj, eh naa nuye'em taq aweh jinaj i ma' kow ta laj ánima. Eh naa wo' nuye'em taq panawánima i jinaj ak' laj uxlab'al.", "27": "Ruum re' i wuxlab'al naa rutoob'iniik taq aweh chi naa taq a'nam panak'achariik aha' wilik i nuq'or taq aweh, eh chi naa taq animam i taqe i ruq'or nuk'uhb'aal.", "28": "Eh naa wo' chik taq aak'achariik chupaam taq aatinamiit nuye'em cho keh taq aamaam awati't. Eh naa taq akahniik chi hat taq chik nutinamiit, eh re' i hin naa nukahniik taq chi aaDios.", "29": "Re' hin naa taq kaat wesam chuwach inch'uwa'risanik wach taq ak'achariik, eh naa ruwachiniik taq atrigo reh chi ma' naa ta chik ruchaliik i wi'jaleel taq cha naah.", "30": "Eh naa wo' nuye'em q'ab' chi naa kiwachiniik taqe i tik chee', je' wo' chu'nchel i tik mu'uun reh chi ma' nee ta chik inchalik i wi'jaleel taq cha naah. Eh ma' nee ta chik inak'uhtaaj taq ak'ixb'ilaal chikiwach taqe i nimaq tinamit.", "31": "Eh noq naa ruk'uliik taq cho panak'ux i yiib' wach na'ojb'al, i ma' holohik ta taq i na a'n, je' wo' chu'nchel i mahk taq i na a'n ma' k'isiin ta naa ruchaliik taq ak'ixiik cha wib'il awiib'.", "32": "Re' taq i hat inchol taq anab'eem chi re' taqe i otob'il naa nub'anam taq aweh wili ma' ruum ta chi ruk'ul ta taq cha weh, inchol la' ruchaliik taq ak'ixiik ruum taq ayiib' wach na'ojb'al.", "33": "<pb/>Re' hin i Dios je' wili i nuq'or: Noq nutz'ajam chik iloq i ch'uwa' taq panawánima naa nuye'em q'ab' chi naa wo' chik taq aak'achariik chupaam taq aatinamiit, naa wo' chik kiyejaam aha' wilik i xyojarik.", "34": "Re' i ye'aab' xkanab'jik chi ma' xta chik wilik chupaam naa wo' chik rab'ixjik wach, eh naakilom chu'nchel i naakik'iik ar.", "35": "Eh k'ul naa kiq'orom chikiwach chi je' wili: Re' i ye'aab' wili ma' xta naq chik i wilik chupaam, yu'naak je' chik rukab' i ye'aab' Edén. Eh re' taqe i tinamit xiyojib'ik, yu'naak korjinaq wo' chik taqe, wilkeeb' chik patineel chupaam, inko'q taqe.", "36": "Eh chu'nchel i tinamit naakikahnik chi k'achalkeeb' re' i wilkeeb' taq cha junsuut ruuk' i re' naa kinab'eem chi re' hin i k'achlik Dios i nuyejaa' aha' wilik taqe i yojinaq, eh i nuyeew q'ab' chi neentikarik paam aha' wilik i ma' tikooj ta chik paam, inki i Dios.", "37": "<pb/>Re' hin ma' xata re' re' naa nub'anam kuuk' i aj Israel, wila' xkipahqaaj kak'uun kixq'uun weh naa wo' nuye'em keh, korehtaal kik'ihaaxb'iik je' rukab' noq kik'ihaaxb'iik taqe i tentzun.", "38": "Re' taqe i kitinamiit xsacharik wach ma' k'isiin chik i patineel naa kiwihiik chupaam, xa je' chik k'ihaal i tentzun kik'amarik reje Jerusaleem chi mayiij paninq'iij. Eh ruuk' i re' naa kinab'eem i aj Israel chi re' hin i k'achlik Dios, tiko'q keh inki weh."}