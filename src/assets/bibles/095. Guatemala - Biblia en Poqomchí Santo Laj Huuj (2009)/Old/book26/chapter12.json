{"1": "<pb/>Re' i QaJaaw Dios je' wili xuq'or weh:", "2": "Hat rak'uun winaq k'acharik i na a'n chi kixilak taqe ma' kinimanik taj. Wilik naq' kiwach xama' kilwiik ta wo' hoq, wilik kixikin xama' ki-ib'irinik ta wo' hoq, eh xama' kinimanik ta wo' hoq.", "3": "Re' hat rak'uun winaq cha yejaa' taqe i chib'ih aweh, je' ti chik ojik aweh pan tokoom tinamit. Eh pan q'iij nee ti elik reje, chikiwach chu'nchel, nee ti elik reje i hat patim wii' nee tiooj chupaam chik jino'q i ye'aab', chi je' re' nee oon naq inche kireq chi riij chi ma' kinimanik taj.", "4": "Eh pan q'iij chikiwach i keh neenawesaj taqe reje i chib'ih aweh, je' cho ojik i na a'n je' cho naa aweliik reje chupaam i tinamit wilkaat wii' neena a'n awiib'.", "5": "Chi riij i re' neenahop jino'q i hoop chuwach i tz'aq, eh chikiwach chu'nchel nee ti ik'ik reje ar awuch'ihil taqe i chib'ih aweh.", "6": "Eh parokiik i q'iij nee nayeew reje nah atileb' i chib'ih aweh, nee ti elik reje chikiwach chi kunchelaal, nee nab'ur aawach reh chi ma' nee ta nawil paam i tinamit. Ruuk' i re' naa aye'em rehtalil keh i aj Israel chib'ih i naakik'ulum, inki weh i Dios.", "7": "<pb/>Eh re' hin xnub'an wo' i xuq'or weh i QaJaaw. Xnuyejaa' i chib'ih weh, eh pan q'iij xwesaj chaloq je' rukab' noq imb'aan ojik pan tokoom tinamit. Eh xq'eq chik xnuhop wo' hoq i hoop wach tz'aq. Noq xokik i q'iij chikiwach chi kunchelaal xnuyeew cho nah nutileb' i chib'ih weh xinelik chaloq xnub'an wiib'.", "8": "<pb/>Eh chi junwaar chik je' wili i xuq'or weh i QaJaaw Dios:", "9": "Noq i nuq'or i hin chi re' taqe i tinamit Israel ma' kinimanik taj xkipahqaaj aweh chi chib'ih reet i xa a'n chi je' re'.", "10": "Wila' xkipahqaaj aweh chib'ih reet i xa a'n cha q'or keh chi re' hin kinq'orik chi re' i xa a'n re' re' rehtalil chuwach i reey wilik Jerusaleem, rehtalil chikiwach i aj Israel patim taqe ar.", "11": "Chaq'or keh chi re' hat k'ahchi' aq'oriik rib'iral chib'ih i naakik'ulum ruum aha' wilik i xak'uhtaaj i hat je' re' i naa kia'nam i keh noq naa kik'amariik reje pan tokoom tinamit.", "12": "Re' i reey naa ruye'em cho nah tileb' i chib'ih reh, noq naa rokiik i q'equm naa relik cho chupaam i ruhopil i tz'aq naakihopom, naa rutz'apam i naq'wach reh chi ma' naa ta rilom paam i tinamit noq naa rumolom chi elik.", "13": "Xa re' la' re' hin naa nuchopom, eh naa nuk'amam reje pan tokoom tinamit Babilonia, re' i kiyuq'ul i aj Caldeo, eh ma' naa ta rilom paam i tinamit ar naa rukimiik.", "14": "Eh chu'nchel i ru soldado incha'jinik reh chi rujunsuut naa nutukem kiwach xa aha' yuuq'. Je' wo' re' i naa nub'anam keh i ruk'ihaal i ru soldado korehtaal inwik'saj i nujosq'iil chikinaah, je' naa nuyohq'eem nuq'as laj ch'ihch'.", "15": "Noq nutukem chik kiwach xa aha' pantaq tokoom tinamit ruuk' i re' naa kinab'eem chi re' hin i k'achlik Dios.", "16": "Re' hin wilik taqe inanuko'leem, reh chi ma' naa ta kikimiik ruum q'aq'inik, ruum i wi'jalel, ruum kaq yab'ilaal. Reh chi neenkiq'or rib'iral pantaq tinamit nee ki-ik'ik wii' i yiib' wach na'ojb'al inki a'n Ruuk' i re' neenkinab'eej chi re' hin i k'achlik Dios, inki.", "17": "<pb/>Re' i QaJaaw Dios je' wili i xuq'or weh:", "18": "Hat rak'uun winaq, re' hat cha k'uhtaaj chi ma' k'isiin ta tiyo'jik noq neena a'n awa', eh cha k'uhtaaj chi ti' ak'ux noq neena a'n ahaa'.", "19": "Eh cha q'or keh chu'nchel i aj Jerusaleem, je' wo' keh chu'nchel i aj Israel wilkeeb' ar chi je' wili: Re' i QaJaaw Dios je' wili i ruq'or: Re' keh ruuk' ruti'kiil k'uxliis naa kianam kiwa', eh panyo'jik naa kianam kihaa'. Re' i kitinamiit naa rusachariik wach, ruum i yiib' wach na'ojb'al inki a'n taqe i patineel wilkeeb' ar.", "20": "Re' i kiye'aab' wilkeeb' patineel chupaam naa rusachariik kiwach. Re' i tinamit naa rukahniik chi xan tz'irik chik paam. Ruuk' i re' naa kinab'eem chi re' hin i k'achlik Dios, tiko'q keh, inki weh.", "21": "<pb/>Re' i QaJaaw Dios je' wili i xuq'or weh:", "22": "Hat rak'uun winaq Â¿Chib'ih reet noq inkiq'or i aj Israel chi re' i q'iij k'ahchi' rik'iik xama' k'ulariik ta wo' hoq ink'uhtjik keh pan kisaq wiriik i jalal ruq'oral i Dios? inki taqe.", "23": "Re' i QaJaaw je' wili i xuq'or: Chaq'or keh chi re' hin ma' naa ta chik nuye'em q'ab' chi naa ruq'orariik taqe i q'orik re' re' ayu' Israel. Cha q'or keh chi xailook' chik inooj eloq wach ink'uhtjik keh pan kisaq wiriik taqe i jalal nuq'oral.", "24": "Eh chi ma' naa ta chik ruk'uhtjiik keh pan kisaq wiriik ma' korik taj. Ma' naa ta chik i ruq'orariik rib'iral chi kixilak ma' korik taj.", "25": "Ruum re' chik i hin i Dios naa nuq'oriik rib'iral chib'ih i naa ruk'ulariik, eh jumehq'iil naa rojiik eloq wach. Eh re' taqe i tinamit ma' kinimanik taj naakilom ruuk' naq' kiwach. Re' hin naa nuq'oriik rib'iral, eh naa wo' nub'anam, inki i QaJaaw Dios.", "26": "<pb/>Re' i QaJaaw Dios je' wili i xuq'or weh:", "27": "Re' taqe i aj Israel k'ahchi' kiq'orom chi re' i xaq'or rib'iral keh i nuk'uhtaaj aweh panasaq wiriik xti komajaa' ta yu'naak naa ruk'ulariik.", "28": "Ruum aj re' cha q'or keh chi je' wili: Re' i QaJaaw Dios je' wili i xuq'or: Re' i nuq'oral naa rojiik eloq wach chi jumehq'iil, i nuq'orom rib'iral naa rojiik eloq wach, inki QaJaaw Dios."}