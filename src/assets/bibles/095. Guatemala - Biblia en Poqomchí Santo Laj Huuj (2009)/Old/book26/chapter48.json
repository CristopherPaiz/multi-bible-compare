{"1": "<pb/>Re' wili i kib'ihnaal i ju'jun ch'uq chi aj Israel naa kiwihiik pansak'aaj reh i rookb'aal q'iij, naa reliik reje Hetlón, naa ruponiik Hamat, je' wo' ar Hazar-enán, eh ar i Damasco. Eh pansak'aaj reh i rookb'aal i q'iij ar Hamat naakik'ulum i kiye'aab' i riih rumaam i Dan.", "2": "Eh chucheel i riih rumaam i Dan naa kikahniik i riih rumaam i Aser.", "3": "Eh chucheel i riih rumaam Aser i naa kikahniik i riih rumaam i Neftalí.", "4": "Eh chucheel i riih rumaam Neftalí naa kikahniik i riih rumaam Manasés.", "5": "Eh chucheel i riih rumaam Manasés naa kikahniik i riih rumaam Efraín.", "6": "Eh chucheel i riih rumaam Efraín, naa kikahniik i riih rumaam Rubén.", "7": "Eh chucheel i riih rumaam Rubén naa kikahniik i riih rumaam i Judá. Eh re' i kiye'aab' i ju'jun ch'uq re' re' naa rutohq'iik reje chi korkiil ireelb'aalq'iij, naa ruponiik chi chii' palaw.", "8": "<pb/>Eh chucheel chi kiye'aab' i riih rumaam Judá naa rukahniik i chi ye'aab' reh i rupaat i Dios, naa rutohq'iik reje chi korkiil ireelb'aalq'iij, naa ruponiik chi chii' i palaw. Eh kab'laj miil ruuk' hoob' siento b'ara runimaal wach, re' i runimaal rooq eliik wach ruuk' i naakik'ulum i ju'jun ch'uq chi aj Israel. Eh re' i rupaat i Dios panyejaal i ye'aab' re' re' naa rukahniik, inki.", "9": "Eh je' wo' chik wili i xuq'or weh: Re' i ye'aab' naa rukahniik chi reh i QaJaaw Dios kab'laj miil ruuk' hoob' siento b'ara runimaal rooq, eh lajeeb' miil b'ara runimaal wach.", "10": "Eh chupaam i ye'aab' re' re' wilik naa rukahniik chi kiye'aab' i k'amal kib'eeh aj tiij. Pantz'eet reh i rookb'aal q'iij ruch'ihil i pansak'aaj reh i rookb'aal i q'iij naa apajam kab'laj miil ruuk' hoob' siento b'ara runimaal. Eh pareelb'aal q'iij ruch'ihil i rookb'aal q'iij naa apajam i hoob' miil b'ara, eh panyejaal i ye'aab' re' re' naa ruwihiik i rupaat i Dios.", "11": "Eh naa akanaam chi keh i k'amal kib'eeh aj tiij, re' ruuk' taqe i riih rumaam i Sadoc. Re' taqe i xib'anik reh i nukamaj noq xin kiq'eb' i aj Israel, eh ma' xkiq'eb' ta kiib' i keh je' rukab' i xkian i k'amal kib'eeh aj tiij re' ruuk' taqe i riih rumaam i Leví.", "12": "Eh re' taqe i k'amal kib'eeh aj tiij ar naa kiwihiik chupaam i ye'aab' wilik rusantohiil, kanamaj chi keh, chucheel reje i kiye'aab' riih rumaam Leví.", "13": "Re' i kiye'aab' i aj Levíta naa rukahniik chucheel i kiye'aab' i k'amal kib'eeh aj tiij junch'uq, kab'laj miil ruuk' hoob' siento b'ara rooq, eh hoob' miil b'ara runimaal wach. Eh re' i naa rukahniik chi ruye'aab' i Dios, kab'laj miil ruuk' hoob' siento b'ara runimaal rooq, eh lajeeb' miil b'ara runimaal wach.", "14": "Re' ye'aab' re' re' q'e' holohik, ma' naa ta rub'anam chi naa kik'ayem k'isinoq, oon chi neenkijal wach. Eh ni xata neenkikanaa' reh i awach keh, ruum naa ruq'ahteesjiik reh i QaJaaw Dios.", "15": "<pb/>Eh re' i ruqox i ye'aab' kab'laj miil ruuk' hoob' siento b'ara runimaal rooq, eh kiib' miil ruuk' hoob' siento b'ara runimaal wach, ma' naa ta ruwihiik rusantohiil, ar neekik'acharik i tinamit, naa wo' ruwihiik i k'im ar, kiwa' i chikop, eh panyejaal i naa ruwihiik i tinamit.", "16": "Re' i naa rokiik wii' i tinamit kiib' miil ruuk' kiib' siento b'ara ruuk' lajeeb' roxk'ahl b'ara chi ju'juntar, eliik wach i runimaal rooq ruuk' i runimaal wach.", "17": "Eh chi junsuut i tinamit re' re' naa ruwihiik i k'im kiwa' taqe i chikop jinaj siento ruuk' hoob' ru ka'winaq b'ara runimaal wach chi ju'juntar.", "18": "Eh chi junsuut i tinamit naa ruwihiik jinaj i ye'aab', chucheel i ye'aab' naa ruwihiik rusantohiil hoob' miil b'ara runimaal rooq chi korkiil reje i reelb'aal i q'iij, je' wo' re' nimaal chi korkiil reje i rookb'aal i q'iij. Re' i ye'aab' naa rutikariik paam ruuk' i re' naa kik'uxlaam kiib' taqe i naakikamaniik pan tinamit.", "19": "Re' i naakikamaniik pan tinamit, ar naa kichaliik chupaam i ju'jun ch'uq chi tinamit Israel. Re' keh naakitikwiik paam i ye'aab' re' re'.", "20": "Eh re' runimaal chu'nchel i ye'aab' naa ruwihiik rusantohiil naa ruye'ariik reh i QaJaaw Dios ruch'ihil i naa ruye'ariik chi ye'aab' tinamit kab'laj miil ruuk' hoob' siento b'ara wilik reh chi ju'juntar.", "21": "<pb/>Chu'nchel i ye'aab' naa ruwihiik rusantohiil naa ruye'ariik chi reh i QaJaaw Dios ruch'ihil i ye'aab' naa ruwihiik wii' i tinamit naa ruye'ariik reh i reey, ar naa reliik chaloq chi korkiil i reelb'aal i q'iij, naa rumponiik chi korkiil i rookb'aal q'iij, naa wo' ruponiik ko chi chii' i palaw. Kab'laj miil ruuk' hoob' siento b'ara runimaal wach, eh je' wo' re' i runimaal i rooq. Eh panyejaal i ye'aab' re' re' naa ruwihiik i rupaat i Dios.", "22": "Re' i ye'aab' naa ruwihiik chucheel i kiye'aab' i riih rumaam i Leví, ruch'ihil i naa ruwihiik wii' i tinamit naa rukahniik chi reh i aajaab'ees. Eh re' i ye'aab' re' re' chucheel i kiye'aab' i riih rumaam i Judá, eh chucheel wo' i kiye'aab' i riih rumaam Benjamín.", "23": "<pb/>Eh re' chik taqe i ju'jun ch'uq chi aj Israel pansak'aaj reh i rookb'aal i q'iij naakik'ulum i kiye'aab'. Ar wo' naakik'ulum i kiye'aab' taqe i riih rumaam Benjamín.", "24": "Eh chucheel i riih rumaam i Benjamín, naa kikahniik riih rumaam i Simeón.", "25": "Eh chucheel i riih rumaam i Simeón naa kikahniik i riih rumaam i Isacar.", "26": "Eh chucheel i riih rumaam i Isacar, naa kikahniik i riih rumaam Zabulón.", "27": "Eh chucheel i riih rumaam Zabulón naa kikahniik i riih rumaam i Gad. Re' kiye'aab' ju'jun ch'uq re' re' naa rutohq'iik reje chi korkiil i reelb'aal q'iij, naa ruponiik ko chi chii' i palaw.", "28": "Eh pansak'aaj reh i rookb'aal i q'iij naakik'ulum wii' i kiye'aab' i riih rumaam i Gad ar naa rutohq'iik reje Tamar, naa rik'iik chi chii' i nim ha' Cades, chi chii' i nim ha' i inchalik Egipto, naa ruponiik chi chii' i palaw Mediterráneo.", "29": "Re' taqe i ye'aab' re' re' naa taq ach'aqam keh i kab'laj ch'uq chi aj Israel, Nik' wach i xnuq'or taq aweh je' re' i rub'aan taq naa a'nam, inki i QaJaaw Dios.", "30": "<pb/>Re' i tinamit naa rukootjiik riij chi tz'aq. Re' i runimaal wach pantz'eet reh i rookb'aal q'iij kiib' miil ruuk' kiib' siento b'ara ruuk' lajeeb' roxk'ahl b'ara naa ruye'ariik reh.", "31": "Eh pantz'eet reh i rookb'aal q'iij ixib' i ru puertahiil naa rokiik. Re' i ju'jun chi puerta re' i rub'ihnaal i ju'jun ch'uq chi aj Israel naa ruk'amam. Re' peet puerta Rubén i rub'ihnaal, re' i rukab' puerta Judá, re' i roox puerta Leví.", "32": "Eh chi korkiil ireelb'aalq'iij kiib' miil ruuk' kiib' siento b'ara ruuk' lajeeb' roxk'ahl b'ara i naa ruye'ariik reh. Eh ixib' wo' i ru puertahiil naa rokiik. Re' i peet puerta José i rub'ihnaal, re' i rukab' puerta Benjamín, re' i roox puerta Dan.", "33": "Eh pansak'aaj reh i rookb'aal i q'iij kiib' miil ruuk' kiib' siento b'ara ruuk' lajeeb' roxk'ahl b'ara i naa ruye'ariik reh. Eh ixib' wo' ru puertahiil naa rokiik re' peet puerta Simeón i rub'ihnaal, re' i rukab' puerta Isacar, re' roox puerta Zabulón.", "34": "Eh chi korkiil i rookb'aal q'iij kiib' miil ruuk' kiib' siento b'ara ruuk' lajeeb' roxk'ahl b'ara naa ruye'ariik reh i tz'aq. Eh ixib' wo' ru puertahiil naa rokiik. Re' i peet puerta Gad i rub'ihnaal, re' i rukab' puerta Aser, re' roox puerta Neftalí.", "35": "Re' i tz'aq naa rukootjiik wii' riij i tinamit b'elejeeb' miil b'ara i runimaal chu'nchel. Eh chupaam taqe i q'iij re' re' je' wili i naa rubíhnaam i tinamit re' re': Re' i QaJaaw Dios wilik ayu', tiko'q keh, inki weh."}