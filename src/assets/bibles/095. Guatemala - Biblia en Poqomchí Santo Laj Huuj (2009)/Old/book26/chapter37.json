{"1": "<pb/>Re' hin xwilow parusaq wiriik chi xuyeew chee q'ab' chi nunaah i QaJaaw Dios xiruk'am reje ruuk' i Ruxlab'al ximponik b'ila' rupab'aa' wach jinaj k'ixkaab' nujinaq chi b'aaq.", "2": "Xiruk'am reje xponik b'ila' chik nusutej riij i juntuhb' chi b'aaq, eh re' hin xwilow chi yohb'aal wach k'ihaal i b'aaq tub'lik wach k'ixkaab', eh xiik' naah kichiqkaal.", "3": "Re' i QaJaaw Dios je' wili i xuq'or weh: <pb/>Hat rak'uun winaq ¿Mi konee inwihik kik'achariik i chiqb'aaq wili noq inaq'or i hat? inki. <pb/>Eh re' hin je' wili xnuq'or: <pb/>Xa re' hat aweht'al Jaaw, kinki.", "4": "<pb/>Eh je' wili i xuq'or weh: <pb/>Yu'naak cha q'oreej taqe panub'ihnaal i chiq b'aaq wili je' wili i cha q'or keh: Chab'iraj taq i ruk'uhb'aal i QaJaaw i hat taq chiq b'aaq.", "5": "Re' reh je' wili i xuq'or taq chawiij: Re' taqe i chiq b'aaq naa wo' chik nuye'em kuxlab'al reh chi nee wo' chik inwihik kik'achariik.", "6": "Naa wo' chik nukojom kib'otzaal, rutib'kaal, rutz'uhmal wach taqe i b'aaq re' re'. Eh naa wo' chik nuye'em kuxlab'al reh chi naa wo' chik ruwihiik kik'achariik. Ruuk' i re' naa kinab'eem chi re' hin i k'achlik Dios, inki.", "7": "<pb/>Eh re' hin xnuq'or b'ila' keh i chiq b'aaq i xuq'or weh i QaJaaw. Noq k'ahchi' nuq'orom i re' jinaj i choqik xb'aan, xan yulujinik chik, eh re' taqe i chiq b'aaq xtohq'ik chik kik'ulaam kiwach ruuk' i kik'uliil.", "8": "Eh xwilow b'ila' chik noq xtohq'ik cho ruwihiik rib'otz'aal, rutib'kaal, rutz'uhumal kiwach taqe i chiq b'aaq, xa re' la' xama' xta wo' kuxlab'al inye'wik kik'achariik.", "9": "Re' i QaJaaw Dios je' wili i xuq'or weh: Hat rak'uun winaq je' wili i cha q'or reh i uxlab'al inye'wik k'achariik: Hat uxlab'al ti ye'wik k'acharik ti chaloq chi junsuut i wach ak'al, i k'oq ahupej naah taqe b'aaq wili reh chi nee wo' chik inwihik kik'achariik, inki weh.", "10": "Eh re' hin xnuq'or wila' reh i uxlab'al i xuq'or weh i QaJaaw xokik i uxlab'al kuuk' i chiq b'aaq xi k'acharik wo' taqe i kamnaq xipa'lojik ruuk' kooq. Eh yohb'aal chik wach kik'ihaal xa je' chik taqe ruk'ihaal soldado.", "11": "<pb/>Re' QaJaaw Dios je' b'ila' wili i xuq'or weh: Re' taqe i aj Israel je' kikab' taqe i chiq b'aaq re' re', ruum je' wili inkiq'or: Re' hoj chiqik chik i qab'aqil q'e' ti' qak'ux xama' naa chik qakuyum inqik'raaj, inki taqe.", "12": "Eh cha q'or keh i aj Israel chi je' wili: Re' i QaJaaw Dios je' wili i ruq'or taq chawiij: Re' keh je' naa parujuleel kamnaq naa wesam taqe chaloq noq naa wesam taqe cho Babilonia. Eh naa wo' chik nuk'amam taqe pan kitinamiit.", "13": "Re' noq naa wesam taqe cho ar je' naa pankijuleel naa wesam taqe chaloq, ruuk' i re' naa kinab'eem i nutinamiit chi re' hin i k'achlik Dios.", "14": "Re' hin naa nuye'em keh i Wuxlab'al, reh chi naa wo' chik ruwihiik kik'achariik, naa wo' chik nuye'em taqe pan kitinamiit. Ruuk' i re' naakinab'eem chi re' hin i k'achlik Dios, eh re' i nuq'or i nub'an wo' hoq, inki Dios.", "15": "<pb/>Re' i QaJaaw Dios je' wili i xuq'or weh:", "16": "Hat rak'uun winaq neenatz'ihb'aaj chuwach jino'q i chee' taqe i q'orik wili: Re' i Judá, reh taqe i rutinamiit, inko'q. Eh nee wo' chik natz'ihb'aaj chuwach jino'q chik i chee' taqe q'orik wili: Reh i José, re' Efraín, re' taqe i rutinamiit Israel, inko'q.", "17": "Chi riij i re' neenalaaq'aa' wach i chee' kab'chel, xa je' chik jinaj chi chee' noq neenkahnik panaq'ab'.", "18": "Eh wila' xkiq'or aweh taqe i aatinamiit chi je' wili: Chach'ob' rub'ehel qeh chib'ih iraaj ruq'orom i ki'ib' chi chee' re' re', inko'q taqe.", "19": "Je' wili i neenaq'or keh: Re' i QaJaaw Dios xq'orik weh chi naa nuchopom jino'q i chee' reh i José re' ruchopom naah i Efraín. Re' chee' re' re' rehtalil chu'nchel i tinamit ruchopom naah. Re' i chee' jinaj rehtalil i rutinamiit ruchopom naah i Judá. Eh kab'chel xnulaaq'aa' awach reh chi xkahnik chi xa jinaj chik chi chee'.", "20": "Eh re' chee' xatz'ihb'aaj wach xa jinaj aq'ab' naa alaq'aam wii' wach chuwach i tinamit.", "21": "Chaq'or wo' keh i aj Israel chi naa wo' chik wesam taqe chaloq pan tokoom tinamit k'amooj taqe reje wii' naa numolom kiwach, naa wo' chik nuk'amam cho pan kitinamiit.", "22": "Re' hin naa nuk'ulaam kiwach i kiib' chi tinamit xa jinaj chik naa kikahniik chinaah taqe i yuuq' Israel, je' rukab' noq xak'ulaa' kiwach i ki'ib' chi chee'. Eh xa jinaj wo' chik chi reey i naa rukahniik chikinaah, ma' ka'seht ta chik chi tinamit naakeliik.", "23": "Eh ma' naa ta chik kich'uwa'risam kiib' ruuk' i kilooqjiik taqe i tiyoox, ruuk' i ch'uwa' wach na'ojb'al, je' wo' ruuk' i nuja'waachjiik i hin. Re' hin naa wesaniik reh taqe i kimahk naa nutz'ajam wach i kánima. Re' keh naa kikahniik chi nutinamiit taqe, eh re' hin naa nukahniik chi ki Dios.", "24": "<pb/>Re' i riih rumaam David i waj kamanoom naa nukojom chi reyil chikinaah, eh chi kunchelaal i aj Israel xa jinaj chik i cha'jen keh naa ruwihiik. Eh naa chik kianam i ruq'or i nuk'uhb'aal, eh naa kik'amam naah i nuq'or keh.", "25": "Eh naa wo' chik nuye'em taqe chi k'acharik pan kitinamiit, nuye'em cho reh Jacob i waj kamanoom. Re' xpatinik cho wii' kimaam kati't, eh ar naa kik'achariik i keh chi juneliik je' wo' kiih kimaam. Re' chik i riih rumaam i David i waj kamanoom naa ruk'amwiik kib'eeh.", "26": "Re' hin jinaj i na'ojb'al naa nuyejaam wach kuuk' re' i wihik pansuqkiil. Re' i naa nuyejaam wach kuuk' reh juneliik, eh naa nuk'ihaaxb'isam taqe. Eh naa nukojom i nupaat chi juneliik chupaam i kitinamiit.", "27": "Eh re' chik i hin naa nuk'achariik kuuk', re' chik i hin naa nukahniik chi ki Dios, eh re' keh naa kikahniik chi nutinamiit taqe.", "28": "Re' taqe i nimaq tinamit naa kinab'eem chi re' hin i nuyeew kisantohiil i nutinamiit Israel, eh chi re' i nuSantolaj paat juneliik naa ruwihiik chi kixilak tiko'q keh, inki i Dios."}