{"1": "<pb/>Re' i QaJaaw Dios je' wili i xuq'or weh: Hat rak'uun winaq tipaa' johtoq, re' hin wilik i naa nuq'orom aweh, inki.", "2": "Noq k'ahchi' chi q'orik wuuk' xokik wuuk' i ruxlab'al chi manlik. Ruum i re' xinpahik johtoq. Re' reh ma' xukanaa' ta nuq'orob'jiik.", "3": "Je' wili i xuq'or weh: Hat rak'uun winaq, re' hin naa kaat nutaq'aam reje chi kixilak i aj Israel. Re' i tinamit ma' kinimanik taj ximahkunik chi nuwach, chi re' i kimaam kati't, chi re' keh xa ko xik'uloq wo' ayu' yu'naak.", "4": "Re' keh q'e' kow i kinaah, q'e' kow i k√°nima, re' hin nak'at nutaq'aam reje chi kixilak, eh naa aq'orom keh i nuk'uhb'aal.", "5": "Atoob' ta neenkinimaj, atoob' ta ma' neenkinimaj, ruum re' taqe re' ma' kinimanik taj. Xa re' la' neenkinab'eej chi xnutaq'aaj reje jinaj i jalal nuq'oral chi kixilak.", "6": "Re' hat rak'uun winaq mat yo'jik chikiwach, maayohb'isaj awiib' ruuk' i neenkiq'or aweh. Atoob' ta neenawik'raaj chi je' xilak k'iix wilkaat kuum, oon chi je' xilak josq'laj tzina'j, atoob' ta xa nee chik inkiyoj aweh i kiwach ruum kijosq'iil.", "7": "Re' hat naa aq'orom keh i nuq'oral atoob' ta neenkib'iraj, atoob' ta ma' neenkib'iraj, ruum re' keh ma' kinimanik taj.", "8": "Re' hat rak'uun winaq chab'iraj i k'ahchi' nuq'orom aweh, mo'-oq je' akab' taqe i tinamit ma' kinimanik taj. Cha teh aachii' chak'ux i nuyeew aweh, inki.", "9": "<pb/>Eh re' hin xwilow panusaq wiriik jinaj i q'ab'iis wilik i koq wuuk' ruchopom i junb'oht chi huuj.", "10": "Eh xuhe' chik wach chi nuwach, k'ul tz'ihb'amaj wach je' chi riij, je' chuwach. Ar tz'ihb'amaj i runimaal ti'kiil k'uxliis, eh i runimaal oq'ik naa ruchaliik chikinaah i aj Israel."}