{"1": "<pb/>Hoob' q'iij-oq chik ruk'amam rub'eeh i ruwaaq' poh reh i ruwaaq' haab' qak'amariik reje Babilonia. Eh noq wilkiin panupaat wuch'ihil taqe i aj Judá nimaq wach kikamaj xwik'raaj noq xuyeew q'ab' i QaJaaw Dios chi nunaah.", "2": "Eh jinaj b'ila' chik xwilow wach je' ruwii' winaq, eh xwilow chinaah rutuuq xutik'aa' qohoq i xa je' chik xaq q'aaq'. Eh nah rutuuq xutik'aa' johtoq i xanrob'rotik chik xa je' chik rukab' i q'an ch'ihch' inreprotik wach.", "3": "Re' i je' ruwii' winaq re' re' xuyub' b'ila' chik chaloq i q'aaq' xuchop chi rismaal nunaah, eh xiruksaj johtoq i Dios ruuk' i rajaawriik, xiruk'am reje chi chii' i puerta Jerusaleem noq xwilow panusaq wiriik. Ximponik chik rupab'aa' chi chii' i puerta wilik reje panookb'al reh i tinamit pantz'eet reje reh i rookb'aal i q'iij. Re' wilik wii' i tiyoox i nuksanik wach i rujosq'iil i Dios.", "4": "Eh ar xwilow wo' chik wach i ruloq'il i QaJaaw i qaDios i hoj, hoj aj Israel. Je' rukab' i rujosq'iil xwilow wach panusaq wiriik wach k'ixkaab'.", "5": "<pb/>Re' i je' ruwii' winaq je' wili i xuq'or weh: Hat rak'uun winaq ti tz'ehtanoq reje pantz'eet reh i rookb'aal i q'iij, inki. Re' hin xintz'ehtanik wo' reje ar. Eh panookb'al i koq ma' najt ta ruuk' i puerta wilik wii' i artaal ar wilik i tiyoox i nuksanik wach i rujosq'iil i Dios.", "6": "Eh je' wo' chik wili i xuq'or weh i je' ruwii' winaq: Hat rak'uun winaq ¿Mi nawil i xiik' naah yib'kiil wach inki a'n ayu' i aj Israel? Ruum inki a'n re' re' k'ahchi' kiin kesam reje pan nuSantolaj paat. Re' hin i nuq'or aweh chi ko wilik i xiik' naah yib'kiil wach naa awilom, inki.", "7": "<pb/>Eh xiruk'am b'ila' chik i koq panookb'al chi chii' i rupaat i Dios, eh chuwach i tz'aq xwilow wach jinaj i hoop.", "8": "Eh je' wo' chik wili i xuq'or weh: Hat rak'uun winaq chanimb'isaj i hoop re' re', inki. Eh re' hin xnunimb'isaj wo' hoq i hoop, eh xnureq jinaj i ookb'al.", "9": "Je' wo' chik wili i xuq'or weh: Okeen i koq ar neenawilow i xiik' naah yib'kiil wach inki a'n inki.", "10": "Eh noq xinokik i koq xwilow chi chuwach tz'aq tz'ihb'amaj i kehtalil i chikop xa kijukem kiib' noq kib'ehik, i kehtalil i chikop xiik' naah yib'kiil kiwach. Eh je' wo' i kehtalil i tiyoox inkiloq'ej i aj Israel.", "11": "Eh chikiwach taqe i ehtalil re' re' wilkeeb' i koq i lajeeb' ru kajwinaq chi winaq, re' taqe i k'amal kib'eeh i aj Israel, eh pankiyejaal wilik i Jaazanias rak'uun i Safán. Eh k'ahchi' keeb' i koq chi loq'inik chi kiju'junaal kiyohq'eem kisansario xaq'eq chik paam i rusib'eel i insensia injohtik taxaaj inki a'n", "12": "Re' i je' ruwii' winaq je' wili i xuq'or weh: ¿Mi nawil inki a'n taqe i k'amal kib'eeh i aj Israel, k'ahchi' kiloq'em i tiyoox chi q'eeqmaal? Re' keh inkikapaaj chi ma' k'ahchi' ta wilow taqe, chi ma' wilkiin ta chupaam i tinamit wili.", "13": "Re' i hat ma' xata re' re' naa awilom ko wilik la' i xiik' naah yib'kiil wach naa kia'nam, inki.", "14": "<pb/>Eh xiruk'am reje chi chii' i ru puertahiil i rupaat i QaJaaw Dios, re' i puerta wilik reje pantz'eet reh i rookb'aal q'iij. Eh wilik taqe i ixoq xwilow kiwach ar xasuq chik kioq'ik chi riij i tiyoox Tamuz rub'ihnaal.", "15": "Je' wo' chik wili i xuq'or weh: ¿Mi nawil inki a'n ixoq re' re'? Eh ma' xata re' re' naa awilom ko wilik i xiik' naah yib'kiil wach naa awilom, inki.", "16": "<pb/>Eh xiruk'am i koq chupaam i rupaat i QaJaaw Dios, eh ruuk' i koq i artaal xwilow chi ar wilkeeb' i ho'oob' ru ka'winaq chi winaq, re' i kiij kiye'em reje reh i wilik wii' i rupaat i QaJaaw Dios. Ar kika'yik reje parelb'aal i q'iij kipach'aam kiib' korehtaal inkireq wach ak'al ruuk' i yejal kiwach chi looq'jiik reje i q'iij.", "17": "Eh re' QaJaaw je' wo' chik wili i xuq'or weh: ¿Mi nawil taqe re'? Re' taqe i aj Judá ma' xata re' i panupaat inki a'n i yiib' wach na'ojb'al, inkinujisaj la' wo' paam i tinamit ruuk' i yiib' wach na'ojb'al. Re' keh k'ahchi' kijosam wach i nujosq'iil, imponik ruchuhkiil panuju' i loq'inik inki a'n", "18": "Re' hin yohb'aal wach i nujosq'iil naa nuye'em chikinaah, ma' naa ta nuketelaam kiwach. Atoob' ta kik'er kichii' chi tiij, re' hin xama' naa ta wo' b'iram taqe, inki weh panusaq wiriik."}