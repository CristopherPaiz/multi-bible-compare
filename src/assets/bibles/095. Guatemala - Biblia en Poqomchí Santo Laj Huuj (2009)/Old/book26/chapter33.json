{"1": "<pb/>Re' i QaJaaw Dios je' wili i xuq'or weh:", "2": "Re' hat rak'uun winaq je' wili i cha q'or keh aatinamiit: Re' i QaJaaw Dios je' wili i ruq'or: Noq naa nuye'em i q'aq'inik chinaah jino'q i tinamit, re' keh naa k'isik'im wach jino'q i winaq chi kixilak, eh naa kikojom chi kaj cha'joom.", "3": "Eh re' reh noq nee rilow chi xiooj chik k'oloq aj q'aq'ineel ma' najt ta ruuk' i tinamit jumehq'iil neeruxulej i tuun, reh chi neenkinab'eej i tinamit.", "4": "Eh awach i xrib'iraj chi xuuljik i tuun, eh ma' xta raaj reh, eh wila' xiooj k'oloq i aj ixowaal, eh xkanteesjik xa re' reh naa ruye'em riib' chi kimik.", "5": "Ruum xrib'iraj wo' naq noq xuuljik i tuun, eh ma' xta xraaj reh. Eh awach i xrib'iraj noq neenxuuljik i tuun, neerusik' ko'lemb'al riib' neeruko'leej riij i ruk'achariik.", "6": "Eh wila' re' i aj cha'joom xrilow wo' naq chi xiooj k'oloq i aj q'aq'ineel chinaah i tinamit, eh ma' xuxulej taj i rutuun reh chi neenkeht'aliij, eh wila' wilik jino'q i xkimik ru mahk i reh. Eh re' hin wach naah i aj cha'joom re' re' naa nuye'em i rukimiik, re' reh naa rutojwiik riij.", "7": "<pb/>Re' hat rak'uun winaq hat wo' nukojom chi cha'jen keh i tinamit Israel, je' wo' re' noq naa animam taqe i nuk'uhb'aal naa nuq'orom aweh, ruuk' i re' naa akojom kina'ojb'al.", "8": "Eh noq neenuq'or i hin chi naa rukimiik i yiib' wach runa'ojb'al, wila' re' hat ma' xaq'or reh chi naa rukanaam i ruyiib' wach na'ojb'al re' reh ruum i ru mahk naa rukimiik. Xa re' la' re' hin wach anaah i hat naa nuye'em i rukimiik, eh re' hat naa atojwiik riij.", "9": "Eh raaj wila' re' hat xaq'or reh i yiib' wach runa'ojb'al chi chukanaa' rub'aan i ma' holohik taj. Eh wila' re' reh ma' xraaj taj re' reh ruum i ru mahk naa rukimiik, eh re' hat naa ako'leem riij ak'achariik, inki.", "10": "<pb/>Eh re' hat rak'uun winaq je' wili i cha q'or keh i aj Israel: Re' taq i hat je' wili taq inaq'or: Re' hoj xiik' naah i qamahk yohb'aal wach i ma' holohik taj inqa a'n ruum i re' naa rusachariik qawach, ¿nik' chik wach noq neeqohk'achariik? tiki taq.", "11": "Re' hin i k'achlik Dios ma' nwaaj ta chi neenkimik parumahk i yiib' wach runa'ojb'al, inwaaj la' chi nee rukanaa' reh chi neen wihik ruk'achariik. Re' taqe i aj Israel inchol kianaam i yiib' wach na'ojb'al. ¿Chib'ih reet noq naa kikimiik pankimahk?", "12": "Hat rak'uun winaq cha q'or keh i aatinamiit: Re' i korik wach ruk'ux wila' xmahkunik wo' chik ma' naa ta ruko'leem riij i ruk'achariik, eh wila' re' i yiib' wach na'ojb'al xukanaa' i mahk naa ruko'ljiik. Eh raaj wila' re' korik wach ruk'ux i xmahkunik wo' chik ma' nee ta ruko'leej riij i ruk'achariik, ni xata ruum i holohik rub'anam chaloq.", "13": "Eh noq neenuq'or i hin chi naa ruwihiik ruk'achariik i korik wach ruk'ux, eh xuch'ikaa'-oq ruk'ux ruuk' i rukorkiil wach ruk'ux xooj-oq wo' chik chub'anariik i mahk, re' hin ma' naa ta nukojom paruman i holohik xub'an. Naa la' rukanteesjiik ruum taqe i ru mahk xub'an wo' chik ruka'peech.", "14": "Eh wila' xnuq'or reh i yiib' wach runa'ojb'al chi naa rukimiik nee wo' inkimik. Eh wila' xukanaa' i mahk, re' chik taqe i holohik xub'an xti korik chi ma' naa ta rukanteesjiik.", "15": "Eh nee wo' chik i rusutej i kanamaj ruuk' chi riij i kemeel tumiin, oon taqe i relq'aam. Eh wila' xub'an i ruq'or i k'uhb'aal inye'wik k'acharik, eh wila' xukanaa' rub'aan chu'nchel i yiib' wach, xti korik i chi ma' naa ta rukanteesjiik, naa la' ruwihiik ruk'achariik.", "16": "Eh ruum chi holohik chik imb'anik, re' chik taqe i rub'ehel i rub'aan naa ruwihiik ruk'achariik. Ma' jino'q chik i ru mahk rub'anam naa ruk'uliik panuk'ux.", "17": "<pb/>Re' taqe i aatinamiit naa kiq'orom chi ma' re' ta rub'ehel i k'ahchi' kiin. Xanaah re', re' keh ma' re' ta rub'ehel i k'ahchi' keeb'.", "18": "Eh wila' re' korik wach ruk'ux xukanaa' wo' chik rub'aan i korik, xutoq'aa' wo' chik rub'aan i ma' i holohik taj, ruum i re' naa rukanteesjiik.", "19": "Eh wila' re' i yiib' wach runa'ojb'al re' chik i korik, re' chik i rub'ehel i rub'an naa wo' ruwihiik ruk'achariik ruum i re'.", "20": "Re' taqe i aj Israel naa kiq'orom chi ma' re' ta rub'ehel i k'achi' kiin. Xa re' la' re' hin naa nuq'atam i q'orik chikinaah, re' q'oreel chib'ih i xkian, chib'ih i xkiq'or, inki i Dios.", "21": "<pb/>Eh pan ho'oob' rub'eeh i ru lajeeb' poh reh irukab'laaj haab' qak'amariik reje Babilonia, Jinaj i winaq xub'an reje elik Jerusaleem xooj k'oloq wuuk' ar xuq'or weh chi re' i tinamit Jerusaleem xkichop wo' chik naah i aj ixowaal.", "22": "Re' i QaJaaw Dios xuyeew chee q'ab' chi nunaah paruxq'eqiil noq komajaa' inooj k'oloq i winaq xub'an chee elik Jerusaleem, xuteh i nuchii'. Eh noq xponik i winaq re' re' wahq'eq ma' xin kahnik ta chik meem xnub'an chik ruq'orob'jiik.", "23": "<pb/>Eh je' wili i xuq'or weh QaJaaw Dios:", "24": "Hat rak'uun winaq, re' taqe i aj Israel wilkeeb' chupaam i ye'aab' k'ahchi' wii' ti' k'axik, je' wili inkiq'or: Re' i Abraham xa jinaj wo' chi riib' noq wihik chaloq rehchaaj i ye'aab' wili. Re' aj naa chik re' hoj ma' neenqehchaaj ruum xiik' naah qak'ihaal, inki taqe.", "25": "Eh re' i hat je' wili i cha q'or keh: Re' i QaJaaw Dios je' wili i ruq'or taq chawiij: Re' keh inkik'ux i tiwik chi kik' paam, inkiloq'ej i tiyoox, eh inkikansaj kas kichaaq', ruum taqe re' ma' ruk'ul taj neenkehchaaj i ye'aab' re' re'.", "26": "Re' keh inki a'n ikaansanik ruuk' i q'aslaj ch'ihch' inki a'n i yiib' wach na'ojb'al inkich'uwarisaj wach i kikaxaro, ruum taqe i re' ma' ruk'ul ta chi neenkehchaaj ye'aab' re' re'.", "27": "Eh cha q'or keh chi re' hin i k'achlik Dios kinq'orik reh i chi re' taqe i wilkeeb' chupaam i ye'aab' k'ahchi' wii' i ti' k'axik naa kikanteesjiik ruuk' q'aslaj ch'ihch'. Eh re' taqe i inkikeb'aa' kiib' chupaam taqe i paat ko'lb'al iib' eh pantaq ruhopil ab'aj, naa kikimiik ruum yab'ilaal, re' taqe i aj panab'iix re' i josq'laj chikop naa rukansaniik keh.", "28": "Re' hin naa nusacham wach i kitinamiit, naa nukanaam chi xan tz'irik chik paam. Naa nusacham wach i runimaal kiwach, i kajaawriik. Re' taqe i ye'aab' Israel ma' jino'q chik i naa rik'iik chupaam.", "29": "Eh noq naa nusacham wach i kitinamiit noq naa nukanaam chi ma' xta chik i wilik chupaam ruum chu'nchel i ch'uwa' wach na'ojb'al xkian. Ruuk' i re' naa kinab'eem chi re' hin i k'achlik Dios, tiko'q keh inki.", "30": "<pb/>Eh je' wo' chik wilik i xuq'or weh: Hat rak'uun winaq, re' taqe i tinamit inkipab'aa' kiib' wataq tz'aq, wataq ru puertahiil i kipaat, eh k'ul inkiq'or chikiwach chi je' wili chawiij: Kim taq qib'iraj i holohik laj ruk'uhb'aal i Dios i ruq'or, inki taqe.", "31": "Re' taqe nutinamiit kiooj wo' naq chi rib'irjiik i nuk'uhb'aal inaq'or inkitzunaa' kiib' chawach je' rukab' i okrinaq taqe wii'. Xa re' la' xama' nkian ta wo' hoq xa chi kichii' kinkiloq'ej, eh re' kánima najt wilik wuuk', ruum chinaah i b'ehomal inkiyeew kik'ux.", "32": "Eh chi kekeh aha' wilik inaq'or xa je' rukab' jino'q i tz'uuy reh k'axaj iib', je' rukab' inkitz'uyej i xa holohik chik paam i kalaq q'e' kichol tz'uuy. Inkib'iraj wo' naq taqe inaq'or xa re' la' xama' inki a'n ta wo' rub'aan.", "33": "Xa re' la' chu'nchel inaq'or keh naakik'ulum, eh noq chi k'achi' chik kik'ulum kora'j naakinimam re' chi re' hat, hat jalal nuq'oral tiko'q keh, inki i Dios."}