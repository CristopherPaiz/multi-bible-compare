{"1": "<pb/>Re' hin k'ih taqe i k'amal b'eeh i aj Israel xi chalik wuuk', reh chi wilik i naa nupahqaam reh i QaJaaw Dios.", "2": "Eh re' i QaJaaw Dios je' wili i xuq'or weh:", "3": "Re' taqe i winaq re' re' kiq'asam kiib', kiye'em kik'ux chi looq'jiik taqe i tiyoox, eh xa re' chik inki a'n inkutwik keh pamahk ¿Mi ruk'ul re' chi neenkipahqaaj weh chib'ih i naa kianam?", "4": "Re' hat je' wili cha q'or keh: Re' i QaJaaw Dios je' wili xuq'or: Re' i aj Israel ruq'asam riib' ruye'em ruk'ux chulooq'jiik i tiyoox, re' i rub'an inkutwik reh pamahk. Eh neenchalik chupahqaljiik runa'ojb'al ruuk' i jalal nuq'oral, re' hin naa nuye'wiik keh panti' k'axik je' rukab' i ruk'ul chi keh ruum xa re' chik i ruk'ihaal tiyoox inkiyeew ruloq'il, inki.", "5": "Re' hin je' re' i naa nub'anam keh chu'nchel i aj Israel xkikanaa' nunimjiik ruum i kilooq'jiik i tiyoox, ruuk' i re' naa nutz'a'am i kánima reh chi nee wo' chik kinkinimaj.", "6": "<pb/>Re' i QaJaaw Dios je' wili i xuq'or weh: Chaq'or keh i aj Israel chi kinki nimaj wo' chik, kikanaa' runimjiik taqe i tiyoox. Eh kikanaa' chu'nchel i yiib' wach na'ojb'al inki a'n inki.", "7": "Eh wila' wilik jino'q i aj Israel, oon jino'q i tokoom tinamit wilik Israel nee rukanaa' nunimjiik neeruq'asaj riib' chi kilooq'jiik taqe i tiyoox. Eh xa re' chik neerub'an inq'eb'wik reh panmahk neenchalik chi rupahqaljiik runa'ojb'al ruuk' jino'q i jalal nuq'oral re' hin naa nuye'wiik reh i ruk'ul chi reh.", "8": "Re' hin naa nuye'em i nujosq'iil chinaah awach naa rub'aniik reh i re', naa nuye'em panti' k'axik reh chi neenkiq'or chi ma' holohik ta imb'anik. Eh naa wesam chi kixilak i nutinamiit. Ruuk' i re' naa kinab'eem chi re' hin i k'achlik Dios.", "9": "Eh wila' re' jalal nuq'oral xujal wach i nuk'uhb'aal, re' wo' hin xin ye'wik q'ab' chi xuchuk i q'orik. Re' wo' hin naa nuye'wiik re' panti' k'axik, eh naa wesam chi kixilak i nutinamiit Israel.", "10": "Eh kikab'cheel naa kitojom wach i kimahk, naa rutojom wach i ru mahk i xponik rupahqaaj runa'ojb'al, eh naa wo' rutojom wach i ru mahk i jalal nuq'oral.", "11": "Reh chi ma' nee ta nkikanaa' nunimjiik chi jumpech i aj Israel, reh chi ma' nee ta inkich'uwa'reej kiib' ruuk' i mahk. Reh chi nee kikahnik chi nutinamiit taqe, eh re' chik i hin naa nukahniik chi ki Dios, inki QaJaaw Dios.", "12": "<pb/>Re' i QaJaaw Dios je' wili i xuq'or weh:", "13": "Wila' re' i tinamit i xmahkunik chi nuwach, ma' korik ta wach ruk'ux wuuk'. Re' hin naa nuye'em i nuq'ab' chinaah reh i rub'anariik reh i ti' k'axik, naa wesam chuwach i ruwa' ruhaa' naa nuye'em wi'jalel chinaah. Eh naa kikimiik i tinamit, je' wo' taqe i chikop.", "14": "Eh chupaam i tinamit re' re' nee ta kiwihik i Noé, Daniel, Job, xa re' wo' naq ixib' chi winaq re' re' ma' nee ta kikimik ruum korik wach kik'ux, inki i QaJaaw Dios.", "15": "Eh wixnutaq'aaj reje taqe i josq'laj chikop chupaam i tinamit chi kikanteesjiik, reh chi ma' xta chik k'achareel neenkahnik ar. Eh ma' awach ta chik i neenkian ik'ik ar kuum i josq'laj chikop.", "16": "Eh wilkeeb' ta naa re' chi k'acharik ar ixib' chi winaq re' re' ma' nee ta naq inkiko'leej riij i kik'achariik i kak'uun kixq'uun, xa re' wo' naq i keh ma' nee ta kikimik. Re' i tinamit re' re' xa nee wo' naq inkahnik chi ma' xta k'achareel chupaam.", "17": "Eh nee ta nuyeew q'aq'inik chinaah i tinamit re' re', eh neenuq'or chi neekikanteesjik chu'nchel i tinamit, je' wo' taqe i chikop.", "18": "Eh wilkeeb' ta naq chi k'acharik ar i ixib' chi winaq re' re'. Re' hin i Dios xti korik i nuq'or chi ma' nee ta naq inkiko'leej riij i kik'achariik kak'uun kixq'uun. Xa re' wo' naq i keh ma' nee ta kikimik.", "19": "Neeta nuyeew kaq yab'ilaal chinaah i tinamit re' re', eh nee ta nutoq'aa' kaansanik ar ruum i nujosq'iil. Eh nee ta nuq'or chi nee kikimik i tinamit je' wo' taqe chikop.", "20": "Wilkeeb' ta naa re' chi k'acharik ar i Noé, Daniel i Job. Re' hin i Dios xti korik i nuq'or chi ma' nee ta naq inkiko'leej riij i kik'achariik i kak'uun kixq'uun, xa re' wo' naq i keh ma' nee ta kikimik ruum korik wach kik'ux.", "21": "<pb/>Re' hin i Dios i nuq'or chi q'e' wo' chik ti' i naakik'ulum i aj Jerusaleem noq naa nuye'em chikinaah i kijib' wach chi ti' k'axik re' taqe i wili: Q'aq'inik, wi'jaleel, taqe i josq'laj chikop, i kaq yab'ilaal, kanteesb'al keh i tinamit, je' wo' taqe i chikop.", "22": "Xa re' la' ko wilik wo' kiib' ixib'-oq i ma' naa ta kikimiik kuch'ihil taqe i kak'uun kixq'uun, noq naa kojiik k'oloq taq awuuk' ar. Re' taq i hat naa taq akojom rehtaal chi ma' holohik ta kib'anik, eh ma' holohik ta kiq'orik, naa rusuqb'iik taq ak'ux noq naa taq awilom i ti' k'axik naa nuye'em chikinaah i aj Jerusaleem.", "23": "Eh noq naa taq awilom chib'ih inki a'n chib'ih inkiq'or, naa taq rusuuqb'iik ak'ux, ruum naa taq akojom rehtaal i chi wilik wo' kimahk noq nuyeew ti' k'axik chikinaah i aj Jerusaleem, inki i QaJaaw Dios."}