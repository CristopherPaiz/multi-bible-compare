{"1": "<pb/><t>Re' QaJaaw Dios je' wili xuq'or:</t> <t>Re' taqe i aj Moab</t> <t>ma' k'isiin mahk xkian,</t> <t>ruum aj re' naa nuye'em taqe chutojariik i kimahk.</t> <t>Re' keh xkik'at xkikanaa' chi xa chaaj chik i rub'aqil i wilik naq chi reey ar Edom.</t>", "2": "<t>Ruum i re' naa nukojom ruq'aq'al i tinamit Moab,</t> <t>eh naa ruk'ahtiik taqe i paat imb'aan wii' i taaq'anik ar Queriot.</t> <t>Re' taqe i aj q'aq'ineel k'erlik kichii', eh naakixulem i tuun</t> <t>noq naa rukuxiik kikansam taqe i aj Moab.</t>", "3": "<t>Eh naa wesam i wilik chi reyil chikinaah,</t> <t>eh junkanteesjiik naa nub'anam ruuk' taqe i k'amal b'eeh</t> <t>inki i QaJaaw Dios.</t>", "4": "<pb/><t>Re' QaJaaw Dios je' wili xuq'or:</t> <t>Re' taqe i aj Judá ma' k'isiin mahk xkian</t> <t>ruum aj re' naa nuye'em taqe chutojariik i kimahk.</t> <t>Re' keh ma' xponik ta panaq' kiwach i nutijiniik.</t> <t>Eh ma' xkik'am ta naah i nuk'uhb'aal,</t> <t>re' chik taqe i tiyoox xkiloq'ej</t> <t>re' ixkiloq'ej chaloq i kimaam kati't.</t>", "5": "<t>Ruum aj re', re' hin naa nukojom ruq'aq'al i tinamit Judá,</t> <t>eh naa nuk'atam taqe i paat imb'aan wii' taaq'anik ar Jerusaleem, inki.</t>", "6": "<t>Re' QaJaaw Dios je' wili i xuq'or:</t> <t>Re' taqe i aj Israel ma' k'isiin i mahk xkian</t> <t>ruum aj re' naa nuye'em taqe chutojariik i kimahk.</t> <t>Re' keh inkik'ayej reje ruuk' tumiin i ma' xta kimahk,</t> <t>eh xa ruuk' i junk'uhl chi xijab'</t> <t>inkik'ayej i neb'aa'.</t>", "7": "<t>Eh ma' mponik ta panaq'kiwach</t> <t>inkiye'q' panak'al taqe i neb'aa',</t> <t>ma' korik ta wach kik'ux kuuk' i ma' nimaq ta kiwach,</t> <t>eh re' irixooq i ajaab'ees irixoqb'eej wo' chik ak'uunb'ees.</t> <t>Ruuk' taqe i inki a'n re' re' inkesaj i wajaawriik.</t>", "8": "<t>Ma' k'isiin itz'ihy inkimol wach re' inkahnik kuuk' xa chi riij k'aas,</t> <t>kiokik haa' chi wi'k noq kilooqjiik taqe i tiyoox.</t> <t>Eh ruuk' i tumiin inkesaj reh i xama' xta wo' kimahk</t> <t>inkiloq' i k'ah laj ha' inkuk'ej chupaam i rupaat i kitiyoox.</t>", "9": "<t>Eh ma' nk'ulik ta chik pankik'ux</t> <t>noq xwesaj taqe reje pan kiye'aab' i aj amorreo,</t> <t>eh xnusach kiwach, atoob' ta chi xanimaq chik kooq,</t> <t>je' ninqaal kooq chee' chakaltee', eh kowlaj winaq taqe je' kikab' i tz'inuj.</t>", "10": "<t>Eh re' taq i hat aj Israel, re' hin xineesanik taq chaaweh Egipto,</t> <t>ka'winaq haab' xat nub'esaj taq chaloq chupaam i ye'aab' chiq yuuq',</t> <t>reh chi xnuyeew taq aweh i kiye'aab' i aj amorreo.</t>", "11": "<t>Re' hin korik taq i nuq'or aweh</t> <t>chi chaxilak taq i hat wilik i xnukoj chi jalal nuq'oral.</t> <t>Eh xnusik' kiwach i k'ijolaq</t> <t>chi xi kahnik panukamaj chi ma' yok'ooj taj i rismaal kinaah, inki i QaJaaw Dios.</t>", "12": "<t>Eh re' taq i hat xamin taqe i k'ijool re' re'</t> <t>chi ruuk'jiik i k'ah laj ha' inxohk'risanik,</t> <t>eh ma' xayeew ta taq q'ab' keh</t> <t>i jalal nuq'oral chi xkiq'or rib'iral i nub'ihnaal.</t>", "13": "<t>Ruum taq i xa a'n re' re' naa nuye'em</t> <t>taq i ti' k'axik cha naah,</t> <t>naa taq aqahb'aniik ruum i ruti'kiil</t> <t>je' rukab' i choqik i rub'an i kareta</t> <t>noq ahl i trigo rihqaam.</t>", "14": "<t>Eh re' neerumol chi elik xama' naa ta wo' ruko'leem riib',</t> <t>eh re' i kow riib' naa rukahniik chi ma' xta raansil.</t> <t>Eh re' i kow riib' xama' naa ta wo' ruko'leem riib' chuwach i ti'.</t>", "15": "<t>Eh ni xata re' inchol peleto ruuk' i flecha naa ruko'leem riib',</t> <t>ni xata re' i kow inajiminik, eh ni xata re' inarumolom chi elik</t> <t>chi riij i kawayú naa ruko'leem riib'.</t>", "16": "<t>Chupaam taqe i q'iij re' re', re' i soldado q'e' kow riib' chi q'aq'inik</t> <t>naa ruq'eb'em kahnoq i ruch'ihch' reh q'aq'inik noq naa rumolom chi elik,</t> <t>inki i Dios.</t>"}