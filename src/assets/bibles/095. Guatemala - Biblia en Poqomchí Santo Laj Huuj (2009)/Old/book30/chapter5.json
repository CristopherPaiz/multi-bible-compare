{"1": "<pb/><t>Re' taq i hat aj Israel chab'iraj taq i ruti'kiil ak'ux naa nuq'orom aweh panutz'uuy,</t> <t>re' naa nuq'orom taq chawiij chi je' wili:</t>", "2": "<t>Re' taq i hat aj Israel</t> <t>xaq'eb' taq i rusaqiil awach, ma' naa ta chik taq awuktiik.</t> <t>Xa q'eb' taq awiib' chupaam taq aa ye'aab',</t> <t>ma' awach ta chik i nuksanik taq cha weh.</t>", "3": "<t>Re' i QaJaaw Dios je' wili i xuq'or keh i aj Israel:</t> <t>Eh noq re' tinamiit nee rutaq'aaj reje chi q'aq'inik jino'q miil i ru soldado</t> <t>ach jinaj siento i naakisutiniik chaloq.</t> <t>Eh re' i nee rutaq'aaj jino'q siento i ru soldado</t> <t>ach lajeeb' i naakisutiniik chaloq, inki.</t>", "4": "<pb/><t>Eh je' wo' chik wili i xuq'or i QaJaaw Dios keh i aj Israel:</t> <t>Kinasik' taq i hin nee taq inwihik ak'achariik.</t>", "5": "<t>Mat'ooj taq Bet-el, eh Gilgal.</t> <t>Eh mat'ooj taq Beerseba, ruum re' taqe i aj Gilgal</t> <t>naa kik'amariik reje pankowlaj kamanik</t> <t>pan tokoom tinamit ma' naa ta rik'iik wach,</t> <t>eh re' taqe i aj Bet-el naa rusachariik kiwach, inki.</t>", "6": "<pb/><t>Kinasik' taq i hin nee taq inwihik ak'achariik,</t> <t>eh wila' ma' xinasik' taq naa nutaq'aam taq cha naah i ti' k'axik,</t> <t>i hat taq aj Israel chi je' jinaj runimaal q'aaq'.</t> <t>Eh ma' awach ta jino'q i aj Bet-el naa rub'anam ruchupariik, inki Dios.</t>", "7": "<t>Xiik' naah ti'kiil i naa taq ak'ulum i hat</t> <t>ruum xasutej taq chi yiib' wach i korik,</t> <t>eh inawesaj taq i rajaawriik i ma' xta reet chi b'anarik.</t>", "8": "<pb/><t>Chasik' taq i QaJaaw Dios xyej-anik keh taqe i ch'umiil,</t> <t>insutinik reh i q'equm chi saqum,</t> <t>insutinik reh chi saqum i q'equm.</t> <t>Re' ineesanik cho reh i jab' chinaah i palaw,</t> <t>eh i ruyeew chaloq chinaah chu'nchel i wach ak'al,</t> <t>re' i Dios nim rajaawriik rub'ihnaal.</t>", "9": "<t>Re' reh ineesanik i runimaal kiwach taqe i nimaq kiwach.</t> <t>Eh xusach kiwach i paat inako'leej naq taq wii' awiib' i hat taq aj Israel.</t>", "10": "<pb/><t>Re' taq i hat ti' taq i naa ak'ulum ruum i nawixowaaj taq wach inko'linik riij i korik.</t> <t>Eh ma' nawaaj ta taq wach inq'orik reh i korik noq imb'aan i q'ataj q'orik</t>", "11": "<t>Eh ruum chi ma' xponik ta taq panaq'awach taqe i neb'aa'</t> <t>k'ih taq i tojb'al riij i ki trigo xapahqaaj.</t> <t>Ruum aj re' ma' naa ta taq aak'achariik chupaam</t> <t>taqe i paat i ab'aj korjinaq wii'.</t> <t>Eh ma' nee ta wo' taq inawuk'ej aweh i riis i ki uuva.</t>", "12": "<t>Re' hin weht'al chu'nchel i yiib' wach na'ojb'al taq i na a'n,</t> <t>je' wo' taq amahk ma' xata pajooj taq i na a'n.</t> <t>Eh i nak'am taq i chib'ih keh i neb'aa' ruuk' ileq',</t> <t>eh noq tiooj taq pa'lojoq pan q'atb'al q'orik</t> <t>inatoj taq reh chi ma' nelik ta korik i neb'aa'.</t>", "13": "<t>Eh re' i wilik runa'ojb'al ma' teheeh ta wach chi q'orik,</t> <t>ruum yu'naak ma' b'aan ta chik i q'ataj q'orik parub'ehel.</t>", "14": "<pb/><t>Re' taq i hat re' i holohik laj na'ojb'al cha sik'</t> <t>reh chi nee wihik taq ak'achariik,</t> <t>eh korik taq i neenaq'or,</t> <t>re' i QaJaaw Dios nim rajaawriik neen wihik taq awuuk'.</t>", "15": "<t>Eh cha kanaa' taq i yiib' wach na'ojb'al,</t> <t>re' taq chik i holohik cha a'n.</t> <t>Eh cha a'n taq i q'ataj q'orik parub'ehel konee oon naq i ruketelaaj taq awach i Dios</t> <t>nim rajaawriik i hat taq cho ruqox i aj Israel.</t>", "16": "<pb/><t>Re' i QaJaaw Dios nim rajaawriik je' wili i xuq'or:</t> <t>Chu'nchel i naa kiwihiik pank'ayb'al</t> <t>pantaq b'eeh naa koq'iim ruum i ti' k'axik.</t> <t>Eh naakiyuq'eem kuuk' i xa panab'iix kikamanik,</t> <t>taqe i nimaq wach kikamaj</t> <t>reh chi junokiik taqe chi oq'ik.</t>", "17": "<t>Eh chupaam chu'nchel i ye'aab' tikooj wii' uuva</t> <t>naa wo' ruwihiik i ma' k'isa oq'ik ruum</t> <t>re' hin naa nuye'em i nujosq'iil ar, inki.</t>", "18": "<pb/><t>Q'e' taq ti' i naa ak'ulum i xanawaaj taq chik chi nee ruyeew i rujosq'iil i QaJaaw Dios.</t> <t>¿Mi nawaaj taq re' chi neemponik chi jumehq'iil i q'iij re' re'?</t> <t>eh re' i q'iij re' re', runimaal q'equm taq cha weh ma' re' ta saqum.</t>", "19": "<t>Ruum na' chub'an i re'</t> <t>je' rukab' noq imb'aan elik chuwach i kaq b'ahlam</t> <t>eh inooj k'ularoq i josq'laj oso. Eh je' rukab' noq</t> <t>insutinik cho parupaat jino'q i winaq</t> <t>i ruyeew i koq i q'ab' wach tz'aq</t> <t>eh inti'arik cho ruum i aaq'.</t>", "20": "<t>Korik noq na' chuyeew chaloq</t> <t>i rujosq'iil i QaJaaw Dios</t> <t>je' runimaal q'equm ma' saqum ta k'isinoq.</t>", "21": "<pb/><t>Re' QaJaaw Dios je' wili i xuq'or:</t> <t>Re' hin ma' mponik ta chi nuwach i moloj iib',</t> <t>ninq'iij, i loq'inik taq i na a'n, i ruyoj nuk'ux.</t>", "22": "<t>Re' hin ma' nee ta taq i nuk'ul aweh ak'atoj mayiij,</t> <t>inaq'wach taq atik, i</t> <t>rak'uun taq awaakaax q'e' q'ina' nee nak'am</t> <t>taq cho chi nuwach</t> <t>reh chi nee wo' chik i nak'am taq awiib' panotob'il wuuk'.</t>", "23": "<t>Je' re' noq maa a'n taq chik chi nuwach atz'uuy taq i na a'n</t> <t>Ma' waaj ta chik b'iram i q'ooj i na a'n taq ruuk' aawarpa</t>", "24": "<t>Re' la' taq i korik cha a'n, ruch'ihil i holohik chi b'anarik.</t> <t>Eh je'-oq rooq ha', je'-oq k'achlik ha' ma' jaruuj inchiqik.</t>", "25": "<pb/><t>Hat taq aj Israel mi xayeew taq cho amayiij</t> <t>¿Mi xak'am taq chaloq re' amayiij chi nuwach</t> <t>noq xat b'ehik taq chaloq panchiq yuuq'</t> <t>chuwach i ka'winaq haab'?</t>", "26": "<t>Re' la' taq i hat xawihqaaj taq chaloq i rupaat aatiyoox Moloc,</t> <t>je' wo' taq aatiyoox Quiiún,</t> <t>je' wo' i ch'umiil xayejaa' taq chi rehtalil taq aatiyoox,</t> <t>re' wo' taqe re' xayeew taq kiloq'il.</t>", "27": "<t>Ruum i re'</t> <t>naa nuye'em q'ab' chi naa taq ak'amariik reje pankowlaj kamanik</t> <t>ko chi junch'aq i tinamit Damasco, inki i Dios,</t> <t>nim rajaawriik.</t>"}