{"1": "<pb/>Re' Amós je' wili i xuq'or: Re' hin xwilow wach i QaJaaw Dios chi pa'lik i koq wach artaal je' wili i xuq'or weh: <pb/><t>Chak'uyu'saj chi kow i paat kinlooq'jik wii'</t> <t>korehtaal inxereb'ik chikinaah chu'nchel i tinamit.</t> <t>Eh awach i ma' naa ta rukimiik ruum i re',</t> <t>ruuk' i q'aslaj ch'ihch' naa rukimiik,</t> <t>reh chi ma' jino'q i naa ruko'leem riib'.</t>", "2": "<t>Eh atoob' ta naq nee nkikeb'aa' kiib' pan chaam laj jul</t> <t>naa wo' nureqem taqe ar,</t> <t>atoob' ta naq neenooj kikeb'aa' kiib' kopan taxaaj</t> <t>naa wo' nureqem taqe ar.</t>", "3": "<t>Atoob' ta naq neenooj kikeb'aa' kiib' chinaah inajt naah yuuq' Carmelo</t> <t>naa wo' i nureqem taqe ar,</t> <t>atoob' ta naq neenooj kikeb'aa' kiib' ko paruchamiil i palaw</t> <t>neenutaq'aaj reje i josq'laj chikop reh chi nee kik'uxarik ar.</t>", "4": "<t>Atoob' ta nee kik'amarik reje pan tokoom tinamit,</t> <t>wilik taqe i naa nutaq'aam reje, reh chi nee kikanteesjik ruuk' q'aslaj ch'ihch'.</t> <t>Eh naa taqe nuye'em panti' k'axik ma' re' ta otob'il i naa nub'anam keh, inki.</t>", "5": "<pb/><t>Eh re' i QaJaaw Dios nim rajaawriik,</t> <t>noq inq'orik ink'uyu'jik i wach ak'al,</t> <t>kioq'ik chu'nchel i k'achareel wilkeeb' chinaah.</t> <t>Re' i wach ak'al naa ruqajiik, naa rujohtiik,</t> <t>je' rukab' i rub'an i rub'ohl i nim ha' Nilo ar Egipto.</t>", "6": "<t>Re' i QaJaaw Dios xuyejaa' i ruye'aab' pan taxaaj,</t> <t>eh xuyejaa' i taxaaj chi taklik cho chinaah i wach ak'al.</t> <t>Eh re' reh ineesanik chaloq i jab' chinaah i palaw,</t> <t>ruuk' i re' i rut'aqsaj chu'nchel i wach ak'al,</t> <t>QaJaaw Dios i rub'ihnaal.</t>", "7": "<pb/><t>Re' i QaJaaw Dios je' wili i xuq'or keh i aj Israel:</t> <t>Chi wee hin eliik taq awach kuuk' i aj Etiopía,</t> <t>nik' wach noq xat wesaj taq chaloq i hat Egipto,</t> <t>je' wo' re' noq xwesaj taqe cho Creta i aj filisteo,</t> <t>je' wo' re' noq xwesaj taqe cho Qir i aj arameo, inki.</t>", "8": "<pb/><t>Eh je' wo' chik wili i xuq'or:</t> <t>Re' hin inwilow chu'nchel i mahk inki a'n i tinamit,</t> <t>ruum aj re', naa nusacham kiwach chinaah i wach ak'al.</t> <t>Xa re' la' ma' naa ta rukuxiik nusacham kiwach</t> <t>taqe i riih rumaam i Jacob.</t>", "9": "<t>Re' hin naa nuye'em q'ab' chi naa rub'aan</t> <t>ti' k'axik keh i aj Israel kuum i tokoom tinamit,</t> <t>je' rukab' imb'aan reh i trigo noq inkichahchuuj wach</t> <t>chupaam i tz'irb'al wach,</t> <t>eh ma' jino'q inaq'wach inq'ehb'ik wach ak'al.</t>", "10": "<t>Re' taqe i nutinamiit kib'anik reh i mahk, ruuk' q'aslaj ch'ihch' naa kikimiik:</t> <t>Re' taqe i kiq'orik reh chi je' wili:</t> <t>Ma' jaruuj nee qoh k'ulik rureq i ti' k'axik ayu' inki taqe, inki.</t>", "11": "<pb/>Re' i QaJaaw Dios je' wili i xuq'or: Re' hin naa nukojom chi reyil i riih rumaam i reey David Naa nub'anam kuuk' aj Israel je' rukab' noq inyejeb'jik wo' chik i paat yojinaq naq. Naa wo' chik wuksam, naa wo' chik ruwihiik runimaal wach je' rukab' i pampeet.", "12": "Re' chi re' taqe i kiqox i aj Edom, eh chu'nchel i tinamit wihinaq taqe chi nutinamiit naa wo' chik kehchaam i ye'aab' Israel, inki. Re' wili naa rojiik eloq wach ruum re' i QaJaaw Dios xq'orik.", "13": "<pb/>Eh je' wili i xuq'or: Naa ruponiik i q'iij noq re' taqe i tik naa kiwachiniik chi korik, xakomajaa' wo' inkikohlaaj rumolariik i wach i naa wo' chik kokiik chi iwik. Eh xakomajaa' wo' inkikohlaaj ruyitz'ariik i uuva naa wo' chik kokiik chi iwik. Re' taqe i uuva wataq yuuq' k'ixkaab', ma' k'isiin i riis naa ruwihiik xa je' chik rooq ha'.", "14": "Eh re' hin naa wo' chik wesam taqe chaloq i nutinamiit Israel pan tokoom tinamit, naa wo' chik kiyejaam taqe i tinamit yojinaq, ar wo' chik naakipatiniik. Eh naa kitikim ki uuva naa kuk'em i riis, eh naa kitikim chib'ih keh pan kikoraal naa wo' kik'uxum i wach.", "15": "Re' hin naa wo' chik nuye'em taqe pan kiye'aab' re' i nuye'em cho keh najtir. Eh ma' awach ta chik naa resaniik keh chupaam i kiye'aab' xnuyeew, inki i QaJaaw Dios."}