{"1": "<pb/>Re' i QaJaaw Dios je' wili i xuq'or weh:", "2": "<pb/><t>Hiy kuuk' i aj Jerusaleem cha q'or keh chi je' wili:</t> <t>Re' i QaJaaw Dios je' wili i xuq'or taq chawiij.</t> <t>Re' hin ink'ulik panuk'ux noq xnuchop cho kinaah</t> <t>noq xkitoq'aa' cho nimanik korik naq wach kik'ux wuuk'.</t> <t>Eh kinkik'ax naq xkiyeew cho kik'ux wuuk',</t> <t>re' noq xnuk'am cho kib'eeh panchiq yuuq'</t> <t>re' i ma' xta wii' i tik.</t>", "3": "<t>Re' taqe i aj Israel santo laj tinamit naq taqe, peet naq taqe cho wak'uun wixq'uun,</t> <t>ruum aj re' awach naq taqe imb'anik ti' k'axik keh</t> <t>i nuyeew naq taqe chutojariik i kimahk tiko'q keh, inki i Dios.</t>", "4": "<pb/>Re' taq i hat, hat taq riih rumaam i Jacob, eh chawunchelaal taq i hat aj Israel, chab'iraj taq i ruq'oral i QaJaaw Dios.", "5": "Re' reh je' wili i ruq'or taq chawiij: <pb/><t>¿Chib'ih la' jariik i ma' holohik</t> <t>taj xnub'an keh i kimaam kati't,</t> <t>ruum re' chik taqe i tiyoox ma' xta kajaawriik xkinimaj.</t> <t>Eh xkikanaa' kiib' chi xama' xta chik kikamaj?</t>", "6": "<t>Re' keh ma' xkikapaaj ta chik nunimjiik i hin.</t> <t>Xanaah re', re' wo' naq i hin xineesanik cho keh ar Egipto.</t> <t>Eh xnuk'am wo' naq cho kib'eeh panchiq yuuq',</t> <t>Re' i ye'aab' ma' xta wii' ha' b'oqeel taqe paam,</t> <t>ma' k'isiin taqe i yohb'aal chupaam.</t> <t>Re' taqe i ye'aab' ma' xta patineel chupaam,</t> <t>eh ma' awach ta i nik'ik ar.</t>", "7": "<t>Eh xnuk'am taqe chaloq chupaam i ye'aab'</t> <t>wilik wii' i suq atoob' reh chi xkian rusuqkiil.</t> <t>Xa re' la' re' keh xkitoq'aa' rub'an i re' ma' re'</t> <t>xkisutej chi b'amb'al mahk i ye'aab' re' re'.</t> <t>Eh xkich'uwa'risaj wach i nuye'aab' nuyeew keh.</t>", "8": "<t>Re' taqe i k'amal kib'eeh aj tiij ma' re' ta chik i hin xinkinimaj,</t> <t>eh re' taqe i k'amal kib'eeh xinsahchik pankik'ux.</t> <t>Eh re' taqe i q'atal q'orik ma' xkiyeew ta wajaawriik.</t> <t>Re' taqe i jalal naq nuq'oral re' chik i tiyoox Baal xkinimaj,</t> <t>re' chik i xkinimaj i ma' xta kajaawriik.</t>", "9": "<pb/><t>Ruum aj re',</t> <t>re' hin naa nuq'atam i q'orik taq cha naah i hat,</t> <t>je' wo' chikinaah taqe awiih aamaam.</t>", "10": "<t>Yu'naak hiy taq chupaam i ye'aab' Quitim wilik reje parookb'aal q'iij.</t> <t>Eh cha taq'aaj taq i reje i aj taqareel ar Cedar,</t> <t>reh chi nee rilow chi korik mi wilik imb'anik reh je' rukab' i xa a'n taq i hat.</t>", "11": "<t>Eh ma' jino'q taqe kiloq'inik reh i tiyoox xkijal wach i ki dios.</t> <t>Re' keh ma' nkijal ta wach i ki dios atoob' ta xama' xta wo' rajaawriik.</t> <t>Eh re' taq i hat nutinamiit xajal taq nuwach kuuk' taqe i tiyoox</t> <t>xama' xta wo' kajaawriik.</t>", "12": "<t>Eh re' taxaaj xan b'arb'otik chik</t> <t>ruum ruyo'jiik noq xrilow</t> <t>aha' wilik taq i xa a'n re' re'.</t>", "13": "<pb/><t>Re' taq i hat ki'ib' i yiib' wach na'ojb'al taq xa a'n</t> <t>re' i peet re' chi xinaq'eb' taq chi riij ak'ux i hin,</t> <t>je' naq hin k'achlik raasb'al ha' taq cha weh.</t> <t>Eh je' naaxak'ot taq jino'q i jul</t> <t>xama' xta wo' ha' i rumol, inki Dios.</t>", "14": "<pb/><t>Re' taq i hat aj Israel</t> <t>ma' hat ta naq taq k'ayimaj pan tokoom tinamit.</t> <t>Eh yu'naak ¿Chib'ih reet noq xchoparik taq anaah kuum i tokoom tinamit?</t>", "15": "<t>¿Chib'ih reet noq yohb'aal wach i kijosq'iil i aj ixowaal</t> <t>noq xi chalik taq cha naah xa je' chik kijosq'iil i kaq b'ahlam?</t> <t>Eh xsacharik taq kiwach aatinamiit,</t> <t>eh k'atarik ma' xta chik i xkahnik chupaam.</t>", "16": "<t>Re' taqe i tinamit kichalik Menfis, eh re' taqe i kichalik Tafnes</t> <t>xisachwik wach taq aatinamiit.</t>", "17": "<t>Re' taq i hat je' taq re' i xak'ul ruum xinaq'eb'</t> <t>taq chi riij ak'ux i hin, hin taq aaWaJaaw aaDios.</t> <t>Eh hin wo' naq kink'amwik taq ab'eeh chupaam i holohik.</t>", "18": "<t>Eh yu'naak ¿Chib'ih taq neerutiq aweh chi nee taq tiooj Egipto</t> <t>chi nee taq inawuk'ej aweh i nim ha' Nilo?</t> <t>¿Chib'ih taq neerutiq aweh chi nee taq tiooj Asiria,</t> <t>eh chi nee taq inawuk'ej aweh i nim ha' Éufrates?</t>", "19": "<t>Eh ruum taq ayiib' wach na'ojb'al naa ak'ulum i ti' k'axik,</t> <t>ruum chi ma' tinimanik ta taq naa ruq'atariik i q'orik taq cha naah.</t> <t>Xti cha kapaaj taq riij chi re' nuq'eb'ariik taq xa a'n ti' k'axik,</t> <t>eh ruti'kiil k'uxliis i ruk'am taq cho cha naah,</t> <t>ruum chi ma' nayeew ta taq chik nuloq'il i hin, inki, i QaJaaw Dios nim rajaawriik.</t>", "20": "<pb/><t>Re' taq i hat xa najtir wo' taq kinaq'eb' chi riij ak'ux,</t> <t>ma' xawaaj ta taq chik nunimjiik, je' taq wili i xaq'or:</t> <t>Re' hoj ma' nqaaj ta chik qa'nam i rukamaj, tiki taq.</t> <t>Eh xat okik taq chub'anariik i je' k'oyomal</t> <t>re' kilooqjiik taqe i tiyoox xa a'n taq</t> <t>chi ri'sil taqe i nimaq taq chee' je' wo' chikinaah taqe i nimaq taq yuuq'.</t>", "21": "<t>Re' hin xti xatnuch'ikaa' wo' naq taq pana ye'aab',</t> <t>je' rukab' noq intikarik i uuva holohik rija'eel.</t> <t>¿Chib'ih reet noq xasutej taq awiib' chi je'</t> <t>rukab' i uuva intikarik xama' holohik taj i rija'eel?</t>", "22": "<t>Re' taq i hat atoob' ta nee taq i na a'n awitiin ruuk' i xa chib'ih jariik,</t> <t>oon nee taq i nakojib'eej awiib' pan xab'oon,</t> <t>xama' jaruuj ta wo' naa reliik panaq' nuwach</t> <t>i ruch'uwa'il taq wach amahk, inki QaJaaw Dios.</t>", "23": "<t>Eh ¿Nik' wach noq nee taq inaq'or chi je' wili:</t> <t>Re' hoj ma' xta xqach'uwa'risaj wii' qiib'</t> <t>ma' nqaloq'ej ta taqe i tiyoox, tiko'q taq?</t> <t>Ruum re' taq i hat aweht'al taq xa a'n wa taq k'ixkaab',</t> <t>xa a'n taq aweh je' rukab' ixoq cameyo</t> <t>xa rajimam chik riib' inooj xa ruch'apaa' chik taqe i rixk'aq.</t>", "24": "<t>Xa a'n taq aweh i rub'an ixoq b'uurux, xa okrinaq wo' pantaq ch'ahn,</t> <t>noq wilik parutehkiil wach</t> <t>xanoq wo' rik'raaj reje i k'achi' rusik'im.</t> <t>Eh xaraaj chik k'o'nik xama' awach ta chik impab'anik reh,</t> <t>eh xa eliik inkan ruum i imas b'uurux chi xaraaj wo' k'o'nik.</t>", "25": "<pb/><t>Re' taq i hat aj Israel maa q'uhtisaj taq awiib', maa toxk'iij taq i nah aawooq,</t> <t>maa kuy taq ahaa' chi ojik chikiij taqe i tiyoox.</t> <t>Xa re' la' re' taq i hat je' wili taq inaq'or:</t> <t>Re' hoj ma' nq'uhtik ta qak'ux chunimjiik taqe i tiyoox,</t> <t>xa konaa wo' qatahqeem taqe, tiki taq.</t>", "26": "<pb/><t>Eh nik' wach noq ink'ixik i aj jileq' noq inkan chi riij,</t> <t>je' re' noq naa taq ak'ixiik i hat aj Israel ruum taq i na a'n.</t> <t>Eh naa wo' k'ixik taq aareey,</t> <t>taqe i k'amal ab'eeh, taqe i k'amal kib'eeh i aj tiij, taqe i jalal naq nuq'oral i hin.</t>", "27": "<t>Re' chee' yej-amaj chi tiyoox je' wili taq inaq'or reh:</t> <t>Hat wajaaw, tiki taq reh,</t> <t>eh re' ab'aj korjinaq chi ixoq tiyoox,</t> <t>hat nutuut, tiki taq reh.</t> <t>Eh re' hin re' taq chik awiij xasutej weh.</t> <t>Noq panyohb'aal taq chik wilkaat ko' ra'j</t> <t>je' wili taq inaq'or weh re': Qoh ako'leej, tiki taq.</t>", "28": "<t>Re' taq i hat aj Judá xayejaa' taq</t> <t>ju'jun atiyoox chupaam i ju'jun chi tinamit,</t> <t>neerub'an chi kuuk' taqe re' neenapahqaaj taq atoob'jiik</t> <t>noq neenchalik i ti' k'axik taq cha naah</t> <t>i lb'al reh mi nee pa' inki a'n taq atoob'jiik.</t>", "29": "<pb/><t>¿Chib'ih reet noq inchalik taq aa peleto wuuk'</t> <t>chawunchelaal taq i hat ma' kinanimaj ta taq chik?</t> <t>inki i QaJaaw Dios.</t>", "30": "<t>Re' hin xnuyeew taqe panti' k'axik aawak'uun,</t> <t>eh xama' xkijal ta wo' wach i kina'ojb'al.</t> <t>Chawunchelaal taq i hat xa kansaj taq chi q'aslaj ch'ihch' taqe i jalal nuq'oral,</t> <t>xa je' taq chik akab' i josq'laj i kaq b'ahlam noq i ruchop i rutiib'.</t>", "31": "<t>Re' taq i hat i aj Israel</t> <t>chab'iraj taq i nuk'uhb'aal.</t> <t>¿Mi xa je' hin jino'q chiq yuuq'</t> <t>mi xa je' hin jino'q i ye'aab' q'equm paam taq cha weh re'?</t> <t>Hat taq nutinamiit, ¿Chib'ih reet noq inaq'or taq chi je' wili:</t> <t>Yu'naak xoj elik chik panaq'ab' ma' jaruuj</t> <t>chik naa kaat qanimam tiki'nche taq weh?</t>", "32": "<t>Re' i xq'un naa rub'anam kaxáro ma' jaruuj</t> <t>neensahchik paruk'ux taqe naa ruxoyem wii' riib',</t> <t>eh je' wo' hoq i ruso'.</t> <t>Raaj taq i hat, i hat taq nutinamiit,</t> <t>¿Chib'ih reet noq najtir kinsahchik taq panak'ux?</t>", "33": "<pb/><t>Eh xa nayejaa' taq chik reje awiib' noq tiooj taq chub'anariik i je' k'oyomal.</t> <t>Eh hat taq aj tijoom chub'anariik taqe i yiib' wach na'ojb'al.</t>", "34": "<t>Re' taq i hat xasach taq aso'</t> <t>ruuk' i kikik'eel taq aawas achaaq',</t> <t>re' i xa neb'aa' tii taqe, eh ma' xta wo' naq i yiib' wach k'ahchi' keeb'.</t> <t>Eh xama' xta wo' naq kimahk taq xareq.</t>", "35": "<t>Eh je' taq wili inaq'or:</t> <t>Re' hoj ma' xta qamahk ma' kaqrinaq ta chik i Dios quuk', tiki taq.</t> <t>Eh ruum taq inaq'or re' re', naa nuq'atam i q'orik taq cha naah.</t>", "36": "<t>Eh ¿Chib'ih reet noq tokoom chik inooj taq asik' atoob'jiik</t> <t>tiooj taq kuuk' i aj Egipto? xa re' la' naa ruk'uhtjiik taq chaak'ixb'ilaal ar,</t> <t>je' rukab' noq xk'uhtjik taq chaak'ixb'ilaal Asiria.</t>", "37": "<t>Re' taq i hat yohb'aal taq wach ak'ixiik noq naa taq aweliik cho Egipto</t> <t>ruum re' hin naa wesam i kajaawriik awach naq aj uuk' naa rojiik asik'im atoob'jiik.</t> <t>Re' keh xama' naa ta wo' taq kaat kesam panti' k'axik, inki i Dios.</t>"}