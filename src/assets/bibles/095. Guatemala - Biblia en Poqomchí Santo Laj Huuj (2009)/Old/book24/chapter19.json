{"1": "<pb/>Re' QaJaaw Dios je' wili xuq'or weh: Yu'naak hiy chaloq jino'q aak'al ikom nee nak'am taqe kiib' ixib'-oq chawiij taqe i k'amal b'eeh chupaam i tinamit, neenak'am taqe chawiij i k'amal kib'eeh aj tiij.", "2": "Chi riij i re' neetiqajik qohoq wach k'ixkaab' Ben-hinom neenapab'aa' awiib' chi chii' i ookb'al wilik reje chi korkiil ireelb'aalq'iij ar neenaq'or i nuk'uhb'aal naa nuq'orom aweh.", "3": "Je' wili i neenaq'or keh: Re' taq i hat wilkaat taq chi reyil Judá, je' wo' taq i hat i wilkaat taq chi patinik Jerusaleem chab'iraj taq i k'uhb'aal wili, re' ruq'or i QaJaaw nim rajaawriik qaDios i hoj, hoj aj Israel. Re' hin naa nutaq'aam chaloq i runimaal ti' k'axik chinaah i ye'aab' wili, chu'nchel i naakib'iriniik reh naa rutib'iik i kixikin.", "4": "Ruum re' taqe i aj Israel xin kiq'eb' chi riij kik'ux xkikanaa' i ye'aab' re' re' chi xa je' tokoom tinamit, ar xkik'at i insensia chikiwach taqe i tiyoox ma' keht'al ta wach i keh, ni xata re' i kimaam kati't ni xata re' taqe kireey i aj Judá xinab'inik cho kiwach. Re' taqe i aj Israel ma' k'isiin i ma' xta kimahk i xkikansaj ar.", "5": "Eh xkiyejaa' wo' kiartaal k'atb'al reh taqe i kak'uun kixq'uun chi kimayiij chuwach i tiyoox Baal. Re' hin ma' xnuq'or ta keh chi je' re' naa kianam, ni xata naq xik'ik cho panukapeb'aal.", "6": "Ruum aj re' chi nuwach i hin naa ruponiik i q'iij chi re' ye'aab' re' re' ma' re' ta chik Tofet ni xata Ben-hinom naa rubíhnaam, ye'aab' kantesb'al iib' la' chik inarub'ihnaam. Re' wili korik ruum re' hin i Dios kinq'orik.", "7": "Eh chupaam i ye'aab' re' re' naa nusacham wach i kiyejaam wach i aj Judá, eh je' wo' hoq i kiyejaam i aj Jerusaleem. Re' hin naa nuye'em q'ab' chi naa rub'aan keh ruum inixowanik kiwach xiik' naah kijosq'iil re' taqe naa rukansaniik keh. Eh re' i kiti'jolal naa rukamaniik chi kiwa' k'uch chi kiwa' josq'laj chikop.", "8": "Re' hin naa nukanaam i tinamit wili chi xa je' chik rukab' i ye'aab' chiq yuuq' yohb'aal wach i naa ruk'ulum. Eh chu'nchel i naakik'iik ilwoq reh chi xsahchik chik wach chi jumpech ma' k'isiin ta naa kikaqse'laam, eh naa rusahchiik kik'ux.", "9": "Re' hin naa nuye'em q'ab' chi re' inixowanik kiwach yohb'aal wach kijosq'iil chikinaah, korehtaal kikanab'jik chi ma' xta wilik keh. Re' chik taqe i kamigo, re' chik taqe i kak'uun kixq'uun naa kik'uxum paruti'kiil, inki tiko'q keh.", "10": "<pb/>Noq aq'orom chik keh i re' kora'j neenapaxej qohoq wach ak'al re' i ak'al ikom chikiwach taqe i winaq awuch'ihil.", "11": "Eh je' wili i naa aq'orom keh: Re' QaJaaw Dios nim rajaawriik je' wili ruq'or: nik' wach noq xpaxik i ak'al ikom wili ma' jaruuj chik naa rukorjiik, je' re' noq naa nusacham kiwach i tinamit wili ma' jaruuj chik naa rukorjiik. Ruum chiyohb'aal wach ikaansanik naa rub'aan ma' naa ta chik rumanlojiik i ye'aab' kimuhqik wii' i kamnaq, ar chik Tofet naki muq'aam i kikamnaaq i tinamit.", "12": "Je' re' naa nub'anam ruuk' i tinamit wili, je' wo' kuuk' chu'nchel i patim chupaam. Xa aha' naa rukahniik chi tuch'lik i kiti'jolal kamnaq, naa nukanaam chi je' rukab' i ye'aab' Tofet.", "13": "Re' taqe i paat wilkeeb' Jerusaleem, re' taqe i paat inki a'n wii' i taaq'anik i reey ar Judá, re' taqe i ruk'ixkab'il naa taqe paat, re' inkik'at wii' i insensia chikiwach johtoq i ch'umiil. Re' inkichihkaaj wii' i riis uuva chikiwach taqe i tiyoox. Re' taqe i ye'aab' re' re' naa rukahnik chi ch'uwa' kiwach je' rukab' i ye'aab' Tofet, tiko'q keh inki i Dios.", "14": "<pb/>Eh chi riij i re' xelik wo' chik chaloq i Jeremías ar Tofet re' xtaq'ab'jik reje wii' ruum i Dios noq xponik ruq'or i ruk'uhb'aal re' re'. Eh xoj rupab'aa' riib' chi chii' i rupaat i Dios je' wili i xuq'or keh i tinamit.", "15": "Re' QaJaaw Dios nim rajaawriik qaDios i hoj, hoj aj Israel je' wili i xuq'or: Re' hin naa nuye'em chinaah i tinamit wili je' wo' chikinaah i tinamit wilkeeb' reje chuka'jaah taqe i ti' k'axik xnuq'or taq aweh. Eh ruum q'e' xkikowb'isaj i kinaah ma' xkaaj ta kinimam i nuq'oral, inki weh i Dios."}