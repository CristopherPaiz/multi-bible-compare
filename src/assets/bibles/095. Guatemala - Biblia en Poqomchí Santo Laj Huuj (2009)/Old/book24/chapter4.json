{"1": "<pb/><t>Re' i QaJaaw Dios je' wili xuq'or keh i aj Israel:</t> <t>Wila' naa wo' chik asutiniik taq cho wuuk'.</t> <t>Eh wila' xakanaa' taq kinimjiik taqe tiyoox yiib' kiwach,</t> <t>wila' ma' xinakanaa' taq chik.</t>", "2": "<t>Chi je' re' naa taq aq'orom i nub'ihnaal ruuk' i korik,</t> <t>ruuk' i rub'ehel, ruuk' i rukorkiil.</t> <t>Eh naa rukahniik chi wuum i hin naakik'ulum i wotob'il chu'nchel i tinamit,</t> <t>naakiye'em nuloq'il ruuk' kitz'uuy, tiko'q taq.</t>", "3": "<pb/>Eh re' i QaJaaw Dios je' wili i xuq'or keh i aj Judá, i aj Jerusaleem: <pb/>Chayejaa' taq awánima chi korik, <pb/><t>je' rukab' noq inyejeb'jik ak'al intikarik wii' i tik mo-oq je' pank'iix taq neenatik.</t>", "4": "<t>Hat taq aj Judá, hat taq aj Jerusaleem,</t> <t>chawesaj taq i ch'uwa' panawánima.</t> <t>Chayeew taq panawánima i nuk'uhb'aal.</t> <t>Ruum wila' ma' xakanaa' taq rub'aan ayiib' wach na'ojb'al</t> <t>naa nuye'em i nujosq'iil taq cha naah chi xa je' chik inqop xaq q'aaq'</t> <t>ma' awach ta chik neenchupwik reh, inki.</t>", "5": "<t>Re' i QaJaaw Dios je' wili i xuq'or weh:</t> <t>Chaq'or keh i aj Jerusaleem, i aj Judá chi kixulej i kituun,</t> <t>chi kik'er kichii' chuq'orariik chi je' wili chupaam chu'nchel i tinamit:</t> <t>Yu'naak naa rojiik qamolom qiib' chupaam taqe i tinamit</t> <t>kotimaj kiij chi tz'aq ko'lemb'al kiib'.</t>", "6": "<t>Chajosaj taq i rehtalil chi korkiil i Sión,</t> <t>hiy taq cha sik' chi jumehq'iil aha' taq naa ako'leem awiib',</t> <t>ruum re' hin pantz'eet reje reh i rookb'aal q'iij,</t> <t>naa nuk'amam chaloq i naa rusachwiik taq awach.</t>", "7": "<t>Re' i je' josq'laj kaq b'ahlam xelik chik chaloq paruye'aab',</t> <t>chalik chik i rub'an insachwik kiwach taqe i tinamit.</t> <t>Re' reh xchalik chi rusachariik wach taq aatinamiit,</t> <t>reh chi naa rukanaam chi ma' xta chik k'isinoq wilik chupaam.</t>", "8": "<t>Ruum aj re', re' taq i hat chakoj taq chawiij i q'as wach itz'ihy,</t> <t>cha k'er taq aachii' ruum i ruti'kiil taq ak'ux,</t> <t>ruum re' i runimaal rujosq'iil</t> <t>i QaJaaw Dios komajaa' taq i nik'ik chawiij.</t>", "9": "<pb/><t>Re' i QaJaaw Dios je' wili i ruq'or:</t> <t>Noq naa ruponiik i q'iij re' re',</t> <t>re' i reey, re' taqe i k'amal b'eeh,</t> <t>re' taqe i k'amal kib'eeh aj tiij,</t> <t>re' taqe i jalal naq nuq'oral xanaa chik kib'arb'otiik ruum kiyo'jiik, inki.</t>", "10": "<pb/><t>Eh re' hin je' wili i xnuq'or reh:</t> <t>Jaaw q'e' wo' chik ti' naa ab'aniik re' hat xachuk i q'orik keh i aj Jerusaleem,</t> <t>ruum re' hat xaq'or keh chi naa taqe aye'em pan suq laj wihik,</t> <t>eh yu'naak je' naa ayohq'eem kich'ihch'aal reh i kikanteesjiik, kinki reh.</t>", "11": "<pb/><t>Eh noq naa ruponiik taqe i q'iij re' re'</t> <t>je' wili i naa ruq'orariik keh i aj Jerusaleem:</t> <t>Jinaj i runimaal teew naa reliik chaloq panchiq yuuq'</t> <t>naa ruchaliik chinaah i nutinamiit.</t> <t>Re' re' ma' xata je' rukab' i teew inkamanik chi puhb'al wach i trigo.</t>", "12": "<t>Je' re' noq re' teew naa nuye'em chaloq i hin xiik' naah kowiil chuwach i re',</t> <t>chupaam aj re' i q'iij re' re' naa nuye'em taqe chutojariik i kimahk, inki.</t>", "13": "<t>Re' i kikareta taqe aj ixowaal xa je' chik kowiil</t> <t>i rub'an i suutz' noq naa kik'uliik iloq,</t> <t>eh re' i kikawayu xakow chik inki a'n</t> <t>xa je' chik kowiil i rub'an i kaq suut teew, eh ma' xata je' kowiil kirupinik i xihk.</t> <t>Xa re' la' q'e' ti' i naa qak'ulum taq awuum.</t>", "14": "<t>Re' taq i hat aj Jerusaleem</t> <t>chawesaj taq i ch'uwa' wach wilik panawánima</t> <t>chi je' re' nee taq tiko'ljik.</t> <t>Eh ¿Kojaruuj taq inakanaa' rukapeb'jiik taqe i yiib' wach na'ojb'al?</t>", "15": "<t>Jinaj i ak' laj q'orik xchalik rib'iral chupaam i ye'aab' Dan,</t> <t>chupaam i ye'aab' Efraim xchalik ruq'orariik chi k'ulik iloq reh</t> <t>i runimaal ti' k'axik taq cha naah.</t>", "16": "<t>Chaq'or keh i nimaq tinamit,</t> <t>je' wo' keh i aj Jerusaleem chi chupaam</t> <t>i jinaj tinamit wilik chaloq chi najt xi chalik i aj ixowaal.</t> <t>Eh k'erlik kichii' chuq'orariik</t> <t>i q'aq'inik noq naa kik'uliik iloq chikinaah i aj Judá.</t>", "17": "<t>Naakikotem riij i tinamit Judá</t> <t>naa kianam reh je' rukab' noq incha'jaljik jino'q i ye'aab'.</t> <t>Naa rub'an keh ruum xkikanaa' nunimjiik,</t> <t>inki QaJaaw Dios.</t>", "18": "<pb/><t>Je' re' i ti' k'axik naa ruchaliik taq cha naah</t> <t>ruum taq ayiib' wach na'ojb'al,</t> <t>eh konaa ruponiik taq panawánima i ruti'kiil, inki.</t>", "19": "<t>Re' hin xan yot'ik chik i wánima, eh xankurkutik chik,</t> <t>xama' nureq ta chik chi riij chib'ih i naa nub'anam,</t> <t>re' hin wilik i naa nuq'orom chi riij,</t> <t>ruum xb'iraj chik chi xuuljik chaloq i tuun</t> <t>eh xak'erik chik kichii' i aj q'aq'ineel k'ulik inki a'n iloq.</t>", "20": "<t>Eh k'ahchi' chik qib'iram rib'iral chi naa rusachariik wach i qatinamiit</t> <t>xa chi jumehq'iil xsacharik kiwach i tinamit,</t> <t>nee-oq inkisach wach</t> <t>i paat inqamol wii' qiib', je' wo' i itz'ihy naah paat qoh hi'lik wii'.</t>", "21": "<t>Eh ¿Kojaruuj i numay rilariik chi kijosam taxaaj i rehtalil i q'aq'inik?</t> <t>¿Kojaruuj i numay rib'irjiik chi k'ahchi' ruxuljiik i tuun?</t>", "22": "<t>Re' taqe i wili k'achi' ruk'ulariik ruum re' taqe i nutinamiit</t> <t>ma' kinkib'iraj taj ma' kinkinimaj taj,</t> <t>ma' xta kina'ojb'al chub'anariik i holohik.</t> <t>Xa re' la' i yiib' wach na'ojb'al kichol rub'aan, inki.</t>", "23": "<pb/><t>Re' hin xwilow i wach ak'al chi ma' tuslik ta wach, chi ma' xta i wilik chupaam.</t> <t>Eh xwilow i taxaaj chi ma' xta i saqum wilik chupaam.</t>", "24": "<t>Eh xwilow taqe inajt kinaah yuuq' chi xakib'arb'otik chik ruum kiyo'jiik,</t> <t>eh xwilow chi chu'nchel i rub'ohl yuuq' xsacharik kiwach.</t>", "25": "<t>Eh xwilow chi ma' jino'q chik i k'achareel wilkeeb' chinaah i wach ak'al</t> <t>re' taqe i chikop wilik kixiik' xkimol chi elik.</t>", "26": "<t>Eh xwilow chi re' taqe i rax paam ye'aab'</t> <t>xi kahnik chi xa je' chik chiq yuuq',</t> <t>xwilow chi chu'nchel i tinamit xsahchik kiwach.</t> <t>Eh re' i QaJaaw Dios xb'anik taqe re' ruum i runimaal i rujosq'iil.</t>", "27": "<pb/><t>Re' i QaJaaw Dios je' wili i xuq'or:</t> <t>Chu'nchel i tinamit naa wik'sam chi ti' k'axik,</t> <t>xa re' la' ma' naa ta nusacham wach chi jumpech.</t>", "28": "<t>Eh chupaam chu'nchel i wach ak'al naa runujiik i ruti'kiil k'uxliis,</t> <t>re' i taxaaj naa ruq'equumriik paam.</t> <t>Re' wili korik re' hin xinq'orik ma' nee ta chik i nuyoj,</t> <t>ma' nee ta chik i nusutej chi riij i nuq'oral.</t>", "29": "<t>Noq xkib'iraj i tinamit chi k'erlik kichii'</t> <t>taqe i k'ulik inki a'n iloq rij kawáyu ruch'ihil taqe i wilik cho kiflecha kuuk'</t> <t>ma' k'isiin ta xiyo'jik xiooj lom kajiim xkikeb'aa' kiib' pantaq ch'ahn,</t> <t>pantaq ruhopil ab'aj.</t> <t>Ruum taqe re' xkahnik chi ma' xta chik wilik chupaam taqe i tinamit.</t> <t>Eh xkahnik chi ma' jino'q chik patineel chupaam.</t>", "30": "<t>Re' taq aatinamiit naa rusachariik wach,</t> <t>xama' xta nkih chi nakoj taq i holohaq itz'ihy,</t> <t>chi naxoyej taq awiib' ruuk' oro.</t> <t>Eh xama' xta nkih chi natz'ihb'aaj taq i rij naq'awach,</t> <t>ruum awach aj uuk' taq xa a'n i je' k'oyomal</t> <t>xat kiq'eb' taq chi riij kik'ux</t> <t>akanteesjiik taq chik inkaaj.</t>", "31": "<t>Re' hin xb'iraj i jinaj i k'erej chi'is je' rukab' noq i ruk'er chii' ixoq</t> <t>noq ink'ulik ruk'ux ruuk' i peet ruha'lak'uun.</t> <t>Re' taqe i k'erik kichii' re' re',</t> <t>re' taqe i aj Siónoq'ik inki a'n</t> <t>inkiyub' chaloq i kiq'ab' je' wili inkiq'or:</t> <t>Xti q'e' wo' chik ti' i k'ahchi' qak'ulum</t> <t>naakooj kikansam taqe i aj i kaansoom, inki taqe, inki.</t>"}