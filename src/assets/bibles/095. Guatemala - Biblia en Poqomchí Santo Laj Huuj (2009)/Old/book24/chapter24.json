{"1": "<pb/>Eh noq re' Nabucodonosor ruk'amam chik reje pankowlaj kamanik ar Babilonia i kireey i aj Judío Jeconias rak'uun i Joacim. Eh xi k'amarik taqe reje haa' i k'amal kib'eeh aj Judá, taqe i kiyej-anik reh i xa chib'ih jariik, taqe i aj ch'eyel ch'ihch' wilkeeb' Jerusaleem. Re' QaJaaw Dios xuk'uhtaaj weh i ki'ib' chakach chi higo wilik i koq chuwach i rupaat i Dios ar Jerusaleem.", "2": "Eh jinaj i chakach q'e' holohik ruq'aniil i higo wilkeeb' chupaam, re' i higo wilkeeb' chupaam i chakach jinaj i q'e' chik yiib' wach k'ahchi' chik kiq'ahiik ni xata naq chik nee ruyeew riib' chi k'uxarik.", "3": "Eh re' i QaJaaw Dios je' chik wili xuq'or weh: ¿Chib'ih jariik i k'ahchi' awilom wach i hat Jeremías? inki. Re' hin je' wili xnuq'or: Re' hin k'achi' wilom kiwach i higo xa re' la' jinaj chakach i xiik' naah kiholwochiil, eh jinaj chakach xiik' naah yib'kiil kiwach, ni xata naq chik nee ruyeew riib' chi k'uxarik kinki.", "4": "<pb/>Eh re' i QaJaaw Dios je' wili xuq'or weh:", "5": "Re' hin i ki Dios i aj Israel je' wili nuq'or: Re' i holohaq laj higo wilkeeb' chupaam i chakach jinaj kijalwaach taqe i aj Judá naa kik'amariik reje pankowlaj kamanik chupaam i kiyuq'ul i aj Caldeo, re' i xnub'an keh re' re' jinaj otob'il chi keh.", "6": "Re' hin naa nuko'liniik keh, naa wo' chik nusutem taqe cho chupaam i kitinamiit wili. Eh naa nuye'em q'ab' chi naakeliik korik ayu' ma' naa ta chik nusacham kiwach, naa taqe nuye'em pan kiye'aab' ma' naa ta chik wesam taqe reje.", "7": "Re' hin naa nuye'em keh jinaj i ak' laj kapeew reh chi nee kinkikoj chi hin kaJaaw, eh hin ki Dios chi je' re' nee kikahnik chi nutinamiit taqe. Eh re' hin naa nukahniik chi hin ki Dios, ruum chu'nchel i kánima naa wo' chik kinkinimam.", "8": "<pb/>Eh re' taqe i higo xayiib' chik kiwach k'achi' chik kiq'ahiik rujalwaach i Sedequías kireey i aj Judá kuch'ihil taqe i k'amal kib'eeh i tinamit kuch'ihil chu'nchel i ruqox i tinamit xi kahnik Jerusaleem, kuch'ihil taqe i xiooj chi patinik Egipto. Eh naa nub'anam keh je' rukab', imb'aan reh taqe i q'aah laj higo ma' ruyeew ta chik riib' chi nk'uxarik.", "9": "Wilik i naa nub'anam kuuk' eh ruum i re' naa ruchaliik kiyo'jiik chu'nchel i tinamit wach ak'al. Ruuk' i re' naa wesam i runimaal kiwach, eh naa ruxoowjiik kiwach, ma' holohik taj i naa ruq'orariik chikiij chupaam taqe i tinamit aha' naa nuye'em q'ab' chi naa kik'amariik reje.", "10": "Re' hin naa nutaq'aam reje i q'aq'ineel, i wi'jaleel, i yab'ilaal chikinaah, korehtaal inkuxik kikimiik ma' jino'q chik i naakikahnik chupaam i ye'aab' nuye'em kekeh, re' wo' i nuye'em cho keh i kimaam kati't, inki i Dios."}