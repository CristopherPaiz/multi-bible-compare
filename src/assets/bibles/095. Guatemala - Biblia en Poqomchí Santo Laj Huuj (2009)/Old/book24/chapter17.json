{"1": "<pb/><t>Re' i QaJaaw Dios je' wili xuq'or:</t> <t>Re' taq amahk i hat aj Judá je' naa ruuk' q'as ju' ch'ihch',</t> <t>ruuk' i q'as ju' holohaq ab'aj k'otooj ruye'aab' chupaam taq awánima,</t> <t>je' wo' chuwach i ruk'aa' taq artaal.</t>", "2": "<t>Re' taq awak'uun awixq'uun ma' inkimay taj i mahk</t> <t>xank'ulik wo' pankik'ux i kiartaal, i kitiyoox Asera</t> <t>inkiyeew ruloq'il chi ri'sil taqe i nimaq taq chee'</t> <t>eh chikinaah taqe inajt kinaah yuuq'.</t>", "3": "<t>Chinaah taqe i rax chee' pantaq ab'iix.</t> <t>Eh ruum taq amahk i na a'n naa nuye'em q'ab' chi naa kelq'aam</t> <t>taq ab'ehomal.</t> <t>Eh chi naa kelq'aam paam i rupaat taq atiyoox</t> <t>wilkeeb' chupaam chu'nchel i taq aatinamiit.</t>", "4": "<t>Eh naa taq akanaam kahnoq aa ye'aab' nuye'em taq chi akooch,</t> <t>eh re' chik i ki-ixowinik taq awach</t> <t>naakitaaq'aniik taq aweh chupaam i ye'aab'</t> <t>ma' aweht'al ta taq. Ruum re' nujosq'iil</t> <t>yohb'aal wach noq xqop,</t> <t>xa je' chik rukab' i q'aaq' imb'anik sachooj, inki i Dios.</t>", "5": "<pb/><t>Eh je' wo' chik wili i xuq'or:</t> <t>Q'e' ti' inaruk'ulum awach i resaj i ránima wuuk' i hin,</t> <t>ruuk' chik i xa winaq i ruyeew ruk'ux,</t> <t>ar chik i rusik' toob'al reh.</t>", "6": "<t>Re' imb'anik reh i je' re', naa rukahniik chi je' rukab' i kaq k'iix</t> <t>wilik chupaam i ye'aab' chiq yuuq' ma' awach ta incha'jinik reh.</t> <t>Eh xilak taq ab'aj ink'ihik johtoq chupaam i sahaab' paam ak'al</t> <t>ma' awach taj i patim chupaam.</t>", "7": "<pb/><t>Eh awach i ruyeew ruk'ux wuuk' i hin naa ruk'ulum i wotob'il,</t> <t>eh wuuk' i hin i ruch'ikaa' ruk'ux.</t>", "8": "<t>Re' reh je' rukab' i chee'</t> <t>tikooj chii' rooq ha' inooj reje i raa' chii' ha',</t> <t>ma' xta ruk'ul noq inchalik</t> <t>i rutz'ahiil i q'iij xa eliik rax wach i xaq.</t> <t>Eh noq inchiqik taqe i yuuq' k'ixkaab' xama' xta wo' ruk'ul,</t> <t>xama' rukanaa' ta wo' wachinik.</t>", "9": "<pb/><t>Eh ma' xta chik jino'q imb'anik jot'ooj</t> <t>chuwach i ma' holohik taj wilik cho pan ánima.</t> <t>¿Mi wilik jino'q neenab'inik reh i ánima?</t>", "10": "<t>Re' hin i Dios ra'j weht'al re' chib'ih i wilik cho pan ánima,</t> <t>i wilik cho chupaam i kapeb'al,</t> <t>eh naa nuye'em i rutojb'aal i ju'jun je' rukab' i ruk'ul chi reh,</t> <t>re' q'oreel chib'ih i xub'an, chib'ih i xuq'or inki.</t>", "11": "<pb/><t>Awach i rureq i rub'ehomal ma' re' ta parub'ehel,</t> <t>i rub'an reh je' rukab' i rub'an i tz'ikin</t> <t>i rumoheej i miloj ma' re' tee reh xk'otwik reh.</t> <t>Re' reh panyejaal i ruk'achariik naa rukanaam kahnoq i rub'ehomal,</t> <t>ar naa ruk'utiniik chi ma' xta runa'ojb'al.</t>", "12": "<pb/><t>Re' i rupaat i qaDios i hoj xiik' naah loq'il xanoq wo' pampeet xye'arik runimaal wach,</t> <t>re' i santo laj ye'aab'.</t>", "13": "<pb/><t>QaJaaw Dios awuuk' hat inqach'ikaa' qak'ux i hoj aj Israel,</t> <t>eh chu'nchel i xat kiq'eb' chi riij kik'ux naa ruk'uhtjiik kik'ixb'ilaal.</t> <t>Eh re' inkimay animjiik xa je' pampooq tz'ihb'amaj i kib'ihnaal,</t> <t>ruum chi xat kiq'eb' i hat i je' naq hat jinaj k'achlik raasb'al ha' chi keh.</t>", "14": "<pb/><t>QaJaaw Dios cha kuy kinak'achrisaj tii, chi je' re' neekink'achjik.</t> <t>Eh kinako'leej tii, chi je' re' neekinko'ljik</t> <t>ruum re' hin xa re' wo' hat i nuyeew aloq'il.</t>", "15": "<t>Re' tinamit je' wili inkiq'or weh:</t> <t>¿Chib'ih reet noq ma' nqak'ul taj i ruq'or rib'iral qeh i Dios?</t> <t>Re' hoj inqaaj qilom chi nenooj eloq wach yu'naak, inki taqe.</t>", "16": "<t>Re' hin ma' xnupahqaaj taa weh</t> <t>chi naa nuyeew i ti' k'axik chikinaah,</t> <t>ma' inwaaj taj chi neenkik'ul i ti' k'axik,</t> <t>re' hat aweht'al chi re' taqe i xnuq'or</t> <t>chi na kik'ulum re' wo' hat xat q'orik weh.</t>", "17": "<t>Jaaw maa kinayohb'isaj cho ruuk' aajosq'iil,</t> <t>ruum xa awuuk' wo' hat inusik' ko'lemb'al wiib' noq inchalik i ti' k'axik chi nunaah.</t>", "18": "<t>Eh re' taqe i ki-ixowanik nuwach cha kanaa' taqe pank'ixb'ilaal,</t> <t>ma' re' taj i hin.</t> <t>Re' keh chayohb'isaj taqe ruuk' aajosq'iil, ma' re' taj i hin.</t> <t>Xa k'ahchi'-oq aye'em i runimaal ti'kiil k'uxliis,</t> <t>chikinaah.</t>", "19": "<pb/>Re' QaJaaw Dios je' wili i xuq'or weh: Yu'naak hiy chapab'aa' awiib' panookb'al reh i tinamit Judá re' kiokik i kielik wii' taqe i reey, eh nee wo' nooj apab'aa' awiib' chi chii' taqe i ookb'al reh i tinamit Jerusaleem.", "20": "Eh je' wili i neenaq'or keh i tinamit, je' wo' keh taqe i reey, je' wo' keh i aj Judá, je' wo' keh i aj Jerusaleem: neeki okik i koq chupaam taqe i ookb'al re' re'. Chab'iraj taq i ruq'oral i QaJaaw Dios.", "21": "Re' QaJaaw je' wili i xuq'or: Chaketelaaj taq wach aak'achariik maa k'am taq reje ihq chupaam i hi'limb'al q'iij, ma' naa ta wo' taq ak'amam reje chupaam taqe i ookb'al re' i tinamit Jerusaleem.", "22": "Eh maa wesaj taq chaloq jino'q i ihq panapaat, eh ma' xta jino'q i kamanik naa a'nam. Naa la' taq akanaam chi loq'oomb'al weh i hi'limb'al q'iij re' re', je' rukab' i xnuq'or keh taq aamaam awati't chi naa kianam.", "23": "Xa re' la' re' keh xama' xkian ta wo' hoq i xnuq'or keh, ni xata xinkinimaj. Eh ruum i rukowiil i kinaah ma' xkik'am ta naah i nuk'uhb'aal.", "24": "<pb/>Re' hin i Dios kinq'orik chi kinanimaj taq i hat, maa k'am taq reje jino'q i ihq pantaq ookb'al reh i tinamit Jerusaleem chupaam i hi'limb'al q'iij. Cha kanaa' taq chi loq'oomb'al weh, ma' jino'q i kamanik taq naa a'nam chupaam.", "25": "Eh wila' xa a'n taq i je' re', chi juneliik naa ruwihiik taq aareey je' rukab' noq xwihik i reey David. Pan kareta xoyimaj, eh rij kawáyu wilkeeb' noq naakokiik pantaq ookb'al reh i tinamit wili kuch'ihil taqe i k'amal b'eeh kuch'ihil taqe i aj Judá. Je' wo' taqe i aj Jerusaleem, chi je' re' junelik naa ruwihiik patineel Jerusaleem.", "26": "Wilik inaakichaliik pan tinamit Judá, re' taqe i wilkeeb' chi junsuut i Jerusaleem, pan tinamit Benjamín, wach k'ixkaab' wilik wii' i rax chee' ar Neguev. Eh naa kik'amam cho chi kimayiij taqe i k'atoj chikop, eh wilik xa chi naq'wach i kitik, wilik insensia naa kik'amam cho chi kimayiij chupaam i ye'aab' chi ye'b'al nuloq'il.", "27": "Eh wi ma' xanimaj taq i hat i nuk'uhb'aal, wila' ma' xakanaa' taq chi loq'oomb'al weh i hi'limb'al q'iij, eh wila' ma' xakanaa' taq i kojooj ihq chupaam taqe i ookb'al reh i tinamit Jerusaleem. Re' hin naa nukojom ruq'aq'al taqe i ookb'al reh i tinamit re' re', eh re' q'aaq re' re' naruk'atwiik reh taqe i paat imb'aan wii' i q'ataj q'orik ma' awach ta chik naa ruchupwiik reh, tiko'q keh, inki weh i Dios."}