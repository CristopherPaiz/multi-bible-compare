{"1": "<pb/>Re' QaJaaw Dios nim rajaawriik, qaDios i hoj, hoj aj Israel je' wili i ruq'or chikiij i aj Moab: <pb/><t>Q'e' ketel kiwach i aj Nebo</t> <t>ruum naa rusachariik kiwach,</t> <t>je' wo' taqe i aj Quiriataim naa ruchopariik kinaah</t> <t>naa kikahniik chi ma' xta chik kajaawriik</t> <t>naa rehtesjiik i kikowiil.</t>", "2": "<t>Re' taqe i aj Moab ma' jaruuj chik</t> <t>ruye'ariik runimaal kiwach, ruum i</t> <t>Hesbón re' taqe i aj ixowaal kiyejaam chik wach chi naa kisacham wach i tinamit Moab.</t> <t>Eh je' wo' taq i hat aj Madmena naa wo' rusachariik taq awach</t> <t>ruuk' q'aq'inik.</t>", "3": "<pb/><t>Eh wilik i naakik'erem cho kichii' ar Horonaim, je' wili i naa kiq'orom:</t> <t>Naa rusachariik wach i tinamit, inko'q taqe.</t>", "4": "<t>Re' taqe i aj Moab naa rusachariik kiwach,</t> <t>eh noq naa ak'erem kichii' naa ruponiik ko ar Zoar.</t>", "5": "<t>Eh naa koq'iim awach i naakijohtiik nah yuuq' Luhit.</t> <t>Eh naa koq'iim</t> <t>awach i naakiqajiik cho Horonaim,</t> <t>eh naa kib'iram i nixowanik kiwach.</t>", "6": "<t>Awach i nee ruyeew riib' chuwach chumol chi elik,</t> <t>chuko'leej riib', je'-oq rukab' i k'iix wilik</t> <t>pan chiq yuuq' ink'amarik reje ruum i teew.</t>", "7": "<t>Eh re' taq i hat aj Moab i xach'ikaa' taq ak'ux</t> <t>chinaah taq ab'ehomal naa wo' ruchopariik taq anaah.</t> <t>Re' taq atiyoox Quemos i kib'ih</t> <t>naa wo' kik'amariik reje pan tokoom tinamit,</t> <t>ruch'ihil taqe i k'amal kib'eeh aj tiij,</t> <t>taqe i k'amal b'eeh.</t>", "8": "<t>Eh naa rusahchiik kiwach i wilkeeb' chupaam i ju'junseht chi tinamit,</t> <t>ma' junseht i tinamit naa ruko'leem riib'.</t> <t>Chi je' wilkeeb' wach k'ixkaab',</t> <t>chi je' wilkeeb' chinaah taqe yuuq' naa rusachariik kiwach,</t> <t>je' rukab' i xnuq'or.</t>", "9": "<pb/><t>Eh wilik ta naq kixiik' i aj Moab nee naq inkimol chi elik.</t> <t>Eh jarseht i tinamit ruchopom naah naa rusachariik kiwach,</t> <t>ma' jino'q chik i k'achareel naa kikahniik ar, inki Dios.</t>", "10": "<pb/>Eh je' wili i xuq'or: Re' hin naa nuye'em panti' k'axik awach i xakiib' ruk'ux i rub'an i nukamaj, je' wo' hoq awach ma' naa ta rajwaam kikantesjiik taqe i aj Moab.", "11": "<pb/><t>Re' aj Moab eliik naq suq chee kik'achariik</t> <t>ma' jank'al ta naq kik'amarik reje pan tokoom tinamit.</t> <t>Xa je' naq kikab' i riis uuva</t> <t>xa jinaj wilik wii' ma' q'ahteesjik ta reje chupaam i tokoom ye'aab' reh,</t> <t>ruum i re' ma' inyoj ta naq wach i rusuqkiil, i ruk'ohonkiil.</t>", "12": "<pb/>Re' QaJaaw Dios je' wili xuq'or xponik chik i q'iij chi naa nutaq'aam taqe chaloq i aj ixowaal reh chi naa kik'amariik reje. Naa rub'aan keh je' rukab' imb'aan reh i riis uuva noq inehteesjik chupaam i ye'aab' reh chupaam chik i tokoom ye'aab' inye'arik, eh re' naq i wilik wii' impaxjik.", "13": "Eh naakik'uhtaam kik'ixb'ilaal i aj Moab, ruum i runimjiik i kitiyoox Quemos i b'ih, je' rukab' noq xkik'uhtaaj kik'ixb'ilaal i aj Israel ruum i runimjiik i kitiyoox Bet-el i b'ih re' naq i ch'iklik wii' kik'ux.", "14": "<pb/><t>Re' taqe i aj Moab ma' naa ta chik kiq'orom chi je' wili:</t> <t>Q'e' hoj kow wilik qajaawriik chi q'aq'inik, ma' ko'q ta chik taqe.</t>", "15": "<t>Eh naa ruponiik i sachal kiwach i aj Moab,</t> <t>je' wo' hoq jarseht chi tinamit ruchopom naah.</t> <t>Eh re' taqe i k'ijolaq naa kik'amariik pankimik,</t> <t>inki Reey, i Dios nim rajaawriik.</t>", "16": "<t>Re' i rusachariik kiwach,</t> <t>re' i ti' k'axik naakik'ulum i aj Moab</t> <t>xailook' chik ink'uloq chikinaah.</t>", "17": "<t>Re' taq i hat wilkaat taq chi junsuut i Moab, aweht'al taq wach</t> <t>chaketelaaj taq wach</t> <t>ti oq'oq taq chi riij je' taq wili i cha q'or:</t> <t>Ti xsacharik wach i rajaawriik,</t> <t>eh xti holohik wo' naq, tiko'q taq.</t>", "18": "<t>Re' taq i hat aj Dibón,</t> <t>na taq atzunaam awiib' wach chiq ak'al ruum naa rehtesjiik taq awajaawriik,</t> <t>ruum xi chalik wo' chi rusachariik taq awach i hat</t> <t>i xi chalik chi rusachariik kiwach i aj Moab.</t> <t>Eh naa rusachariik kiwach inako'leej taq wii' awiib'.</t>", "19": "<t>Re' taq i hat aj Aroer</t> <t>naa taq awilom naa taq apab'aam awiib' chii' b'eeh,</t> <t>naa taq apahqaam keh</t> <t>i konaakikahniik chi k'achalkeeb' chib'ih i xk'ularik.</t>", "20": "<t>Eh noq naa ruk'ulariik naa taq awilom chi re' taqe i aj Moab,</t> <t>esamaj chik i kajaawriik, eh naa kiyo'jiik, naa taq awoq'iim chikiij.</t> <t>Naa taq aq'orom chi chii' i nim ha' Arnón,</t> <t>chi xsacharik kiwach i aj Moab, inki Dios.</t>", "21": "<pb/>Eh xponik chik i ruq'ijil i ti' k'axik chi naa ruchaliik, chikinaah i aj wach k'ixkaab', chikinaah i aj Holón, i aj Jahoza, i aj Mefáat.", "22": "Eh naa wo' ruchaliik chikinaah i aj Dibón, chikinaah i aj Nebo, chikinaah i aj Bet-diblataim.", "23": "Eh chikinaah i aj Quiriataim, chikinaah i aj Bet-gamul, chikinaah i aj Bet-meón.", "24": "Naa wo' ruchaliik chikinaah i aj Queriot, chikinaah i aj Bosra, chikinaah i jarseht chi tinamit ruchopom naah i tinamit Moab chi je' wilkeeb' chi najt chi ma' najt.", "25": "Re' QaJaaw Dios je' wili xuq'or: <pb/><t>Re' taqe i aj Moab naa kikahniik chi ma' xta chik kikowiil,</t> <t>chi ma' xta chik kajaawriik, inki.</t>", "26": "<pb/><t>Re' i aj Moab</t> <t>je' nanaa kixohk'resjiik ruum i Dios,</t> <t>je' na naakitolem kiib' pankixab'iik,</t> <t>eh chu'nchel i tinamit naa rukaqse'laniik keh.</t>", "27": "<t>Eh re' taq i hat aj Moab xanaa kaqse'laaj naq taqe i aj Israel,</t> <t>inawixowaaj naq taq kiwach,</t> <t>ma' holohik ta taq ti' q'orik chikiij,</t> <t>xakoj taqe chi ajileq'.</t>", "28": "<pb/><t>Re' taq i hat aj Moab eleen taq reje chupaam i tinamit,</t> <t>hiy taq cha sik' aa ye'aab' pantaq ruhopil ab'aj,</t> <t>je' rukab' inki a'n i paloma</t> <t>inooj kiyejaa' kisuuq' chi chii' taqe i ruhopil ab'aj.</t>", "29": "<t>Re' hoj qeht'al noq re' taqe i aj Moab q'e' inkinimb'isaj kiib',</t> <t>xa nimaq chik kiwach inki a'n kiib',</t> <t>chi xakow kiq'orik,</t> <t>chi xama' awach taj imponik panaq'kiwach.</t>", "30": "<t>Re' QaJaaw Dios reht'al wo' hoq chi xa q'e' nim kiwach inki a'n kiib',</t> <t>eh xa re' nimaq wach i q'orik inkiq'or,</t> <t>je' wo' hoq i josq'iil inki a'n</t>", "31": "<t>Re' hin q'e' ti' naawik'raam,</t> <t>naawoq'iim chikiij chu'nchel i aj Moab,</t> <t>je' wo' chikiij i aj Qir-hares.</t>", "32": "<t>Re' taq i hat aj Sibma q'e' naawoq'iim taq chawiij</t> <t>ma' xata je' rukab' oq'ik xb'aan chikiij i aj Jezer,</t> <t>re' taq aa-uuva ma' naa ta chik ruwachiniik.</t> <t>Eh komponik wo' naq chi chii' i taqe palaw taq aa-uuva.</t> <t>Eh yu'naak naa rusachariik taq wach aa-uuva.</t>", "33": "<t>Ma' awach ta chik i naa ruk'erem chii' ruum rusuqkiil ruk'ux</t> <t>chupaam taqe i ye'aab' tikooj wii' i uhtz'ub' ar Moab.</t> <t>Re' i riis i uuva naa ruk'uhliik chupaam i molarik wii',</t> <t>ma' awach ta chik naa ruyeq'wiik paam i uuva pan yitz'b'al reh.</t> <t>Ma' awach ta chik naa rub'anam rutz'uuy.</t>", "34": "<pb/>Naa la' kik'erem kichii' ruum i ti' k'axik i aj Hesbón, korehtaal inib'irjik ar Eleale, ar Jahaza, ar Zoar, ar Horonaim, eh ar Eglat-selesiya. Eh naa kichiqiik taqe raasb'al ha' wilkeeb' Nimrim.", "35": "<pb/>Re' QaJaaw Dios je' wili xuq'or: Re' hin naa nusacham kiwach i aj Moab, kijohtik chinaah taqe i yuuq' chu k'atarik insensia, chuk'atariik i chikop chi kimayiij chikiwach taqe i tiyoox, inki.", "36": "Ruum aj re', re' hin xtikinoq'ik chikiij i aj Moab, je' wo' chikiij taqe i aj Qir-hares. Re' taqe xuul narib'irjiik xa reh chik muq'anik, eh re' i kib'ehomal kimolom wach naa rusachariik wach chi jumpech.", "37": "Eh chi kunchelaal naa kijoyom i rismaal kinaah, ruum ruti'kiil kik'ux, naa kijoyom i kusinchii', naakiyok'om wach i kiq'ab', naa kikojom chikiij i q'as wach itz'ihy.", "38": "<pb/>Re' QaJaaw Dios je' wili xuq'or: Re' taqe i aj Moab, naakik'erem cho kichii' chi oq'ik nah kipaat. Eh naa koq'iim xilak taq b'eeh, ruum re' hin naa nusacham kiwach, je' kipaxik ak'al ikom naa nub'anam taqe, inki.", "39": "Re' taqe i aj Moab naa koq'iim ruum i ti' naakik'ulum, xama' xta chik i naa kianam, naakik'uhtaam kik'ixb'ilaal, xama' xta chik kikamaj naa kikahniik, xama' xta chik kajaawriik naa kikahniik chikiwach taqe i wilkeeb' chi kijunsuut.", "40": "<pb/><t>Ruum re' QaJaaw Dios je' wili xuq'or:</t> <t>Re' taqe i aj ixowaal naa kikutum kiib' chikinaah i aj Moab,</t> <t>xa je' chik rukab' noq i ruhe' paam i ruxiik' i xihk noq i ruchop i rutiib'.</t>", "41": "<t>Re' taqe i ju'jun seht chi tinamit re' i nimaq paat inkiko'leej wii' kiib'</t> <t>naa kichopom naah i aj ixowaal.</t> <t>Eh re' taqe i kaj q'aq'ineel i aj Moab ma' naa kiyo'jiik,</t> <t>xa je' chik rukab' ixoq noq ink'ulik ruk'ux.</t>", "42": "<t>Re' taqe i aj Moab naa rusachariik wach i kitinamiit,</t> <t>i korehtaal inkahnik chi ma' xta chik wilik chupaam,</t> <t>ruum q'e' xkinimb'isaj kiib' chi nuwach.</t>", "43": "<t>Re' taqe i aj Moab naakisik'ariik kuum i aj ixowaal</t> <t>je' rukab' noq insik'arik i chikop kuum i aj puhb',</t> <t>xanik' neekiq'ehb'ik panjul, oon pan xirob'.</t>", "44": "<t>Re' taqe i chikop ma' imb'aan ta keh chi puhb' kiooj q'ehb'oq panjul,</t> <t>eh noq i kielik cho panjul kiooj q'ehb'oq pan xirob'.</t> <t>Je' wo' re' i naakik'ulum i aj Moab ma' naa ta</t> <t>rik'iik chikiij chi ma' naa rub'aan keh,</t> <t>ruum re' hin naa nuye'em i ti' k'axik chikinaah,</t> <t>inki Dios.</t>", "45": "<pb/><t>Eh wilik i naakimolom chi elik chi ma' xta chik kaansil</t> <t>naa naq rojiik kikeb'aam kiib' pan tinamit Hesbón,</t> <t>eh re' i tinamit re' re' naa ruqopariik ruq'aq'al,</t> <t>eh naa ruk'atam chu'nchel i ruyuq'ul i Moab,</t> <t>haa' taqe i patineel wilkeeb' ar ruum ma' kinimanik taj.</t>", "46": "<t>Hat taq aj Moab, i hat taq rutinamiit i Quemos</t> <t>q'e' taq ti' i naa ak'ulum ruum naa rusachariik taq awach.</t> <t>Q'e' wo' chik ti' ruum re' taq awak'uun awixq'uun</t> <t>naa kik'amariik reje pan tokoom tinamit.</t>", "47": "<t>Eh noq naa rojiik kuxoq</t> <t>naa wo' chik wesam taqe cho panti' k'axik i aj Moab.</t> <t>Re' wili korik ruum re' hin kiq'orik, inki Dios. <pb/>Re' taqe i ti' k'axik wili naa ruye'em chee Dios chikinaah i aj Moab.</t>"}