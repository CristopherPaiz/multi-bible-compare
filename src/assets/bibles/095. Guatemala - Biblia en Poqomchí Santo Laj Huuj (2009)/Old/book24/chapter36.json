{"1": "<pb/>Eh noq parukaaj haab' chik rokiik chi reyil ar Judá i Joacim rak'uun i Josías, re' QaJaaw Dios. Je' wili i xuq'or reh i Jeremías:", "2": "Yu'naak i hat cha chop jumb'oht-oq i huuj cha tz'ihb'aaj ar chu'nchel i xnuq'or weh pampeet re' noq xwihik cho chi reyil Judá i Josías, eh je' wo' taqe i k'ahchi' nuq'orom aweh yu'naak. Re' taqe i naakik'ulum i aj Israel, i aj Judá, i naakik'ulum chu'nchel i tinamit.", "3": "Eh noq neenkib'iraj rib'iral i runimaal ti' k'axik k'achi' nukapaam chi naa nuye'em chikinaah re' taqe i aj Judá nee oon naq inche kikanaa' i kiyiib' wach na'ojb'al. Re' hin nee naq i nukuy i kimahk, i kiyiib' wach na'ojb'al, inki Dios.", "4": "<pb/>Eh re' Jeremías xuyuq'eej ruuk' i Baruc re' i aj tz'ihb' rak'uun i Narias. Nik' nimaal i q'orooj reh i Jeremías ruum i Dios xuq'or reh i Baruc, eh xutz'ihb'aaj chu'nchel chupaam jumb'oht chi huuj.", "5": "Chi riij i re', re' Jeremías je' wili i xuq'or reh i Baruc: <pb/>Re' hin ma' ye'ooj ta chik q'ab' weh chi naawokiik chupaam i rupaat i Dios.", "6": "Ruum aj re' okeen i koq i hat, reh chi nee nawil wach ar i xatz'ihb'aaj chupaam i jumb'oht chi huuj, re' i ruq'oral i Dios xnuq'or aweh. Re' noq imb'aan i loq'inik chi ma' b'anooj ta wi'k ha', eh nee nawil wach reh chi neenkib'iraj i tinamit, reh chi neenkib'iraj i kichalik Judá, reh chi neenkib'iraj i ruk'uhb'aal i Dios.", "7": "Chi je' re' nee oon naq inche inkipahqaaj kikuyb'al reh i Dios, nee oon naq inche kikanaa' i kiyiib' wach na'ojb'al, ruum re' Dios yohb'aal wach i rujosq'iil naa ruye'em chaloq. Re' i ruq'orom cho rib'iral chi naa ruye'em cho chikinaah i tinamit wili, inki Jeremías.", "8": "Eh re' Baruc xub'an chu'nchel i xq'orarik reh ruum i Jeremías jalal ruq'oral i Dios, xrilow wo' wach parupaat i Dios chi kixikin i tinamit nik' nimaal i ruq'oral i Dios xutz'ihb'aaj chupaam i jumb'oht chi huuj.", "9": "<pb/>Eh parub'eleej pooh reh i roo' haab' rokiik chi reyil Judá i Joacim rak'uun i Josías xq'orarik chi naa rub'aan rulooq'jiik i Dios chi ma' b'anooj ta wi'k ha', chi je' taqe i aj Jerusaleem, chi je' kichalik taqe paruyuq'ul i Judá.", "10": "Re' i Baruc xrilow wach i ruq'oral i Dios chi kixikin i tinamit, re' xuq'or i Jeremís, re' i xutz'ihb'aaj i Baruc. Ar xrilow cho wach paruka'ch'iht i paat wilik wii' i aj tz'ihb' Gemarías rub'ihnaal, ma' najt ta ruuk' i ak' laj puerta wilik panookb'al reh i rupaat i Dios.", "11": "<pb/>Eh re' Micaias rak'uun i Gemarías riih i Safán xkuxik rib'iram chu'nchel i ruq'oral i Dios xrilow wach i Baruc chupaam i jumb'oht chi huuj.", "12": "Eh xooj chupaam i rupaat i reey paruka'ch'iht i paat wilik wii' i aj tz'ihb', re' i kimolom wii' kiib' i kikamanik ruuk' i ajaab'ees, re' taqe wili: Re' i Eliasama aj tz'ihb', re' Delaía rak'uun i Semaías, re' i Elnatán rak'uun i Acbor, re' Gemarías rak'uun i Safán, re' Sedequías rak'uun i Hananías, wilik chik taqe i kikamanik ruuk' i ajaab'ees wilkeeb' ar.", "13": "Eh re' Micaias kuxik ruk'uhtjaam keh nik' nimaal i xrib'iraj noq xrilow wach i Baruc chi xikin i tinamit i tz'ihb'amaj chupaam i jumb'oht chi huuj.", "14": "Noq xkib'iraj chi je' re', xkitaq'aaj i Jehudi i rak'uun i Netanías, riih i Selemías, riih i Cusi chuk'amariik i Baruc reh chi naa ruk'amam chaloq jumb'oht chi huuj xrilow wach chi kixikin i tinamit. Eh re' i Baruc xuchop chaloq i jumb'oht chi huuj xchalik chikiwach i raj kamanoom ajaab'ees kimolom kiib'.", "15": "Eh re' keh je' wili i xkiq'or reh i Baruc: Titzuun quuk' chawilow wach qeh i jumb'oht chi huuj inki taqe. Re' i Baruc xrilow wo' wach i jumb'oht chi huuj.", "16": "Noq xkib'iraj taqe i ruq'or chupaam i jumb'oht chi huuj ma' k'isiin ta xchalik kiyo'jiik k'ul xkitz'ehtaaj kiib' je' wili i xkiq'or chikiwach: Chu'nchel i xqib'iraj wili naa qaq'orom reh i reey, inki taqe.", "17": "Eh xkipahqaaj reh i Baruc chi je' wili: <pb/>Chaq'or qeh nik' wach noq xatz'ihb'aaj taqe chu'nchel i q'orik re' re', inki taqe.", "18": "<pb/>Re' i Baruc je' wili kichaq'weesjiik xub'an: <pb/>Chu'nchel i q'orik wili, re' Jeremías xq'orik weh, eh re' hin xnutz'ihb'aaj.", "19": "<pb/>Eh re' taqe i raj kamanoom i ajaab'ees, je' wili i xkiq'or reh i Baruc: <pb/>Hiy chakeb'aa' awiib' awuch'ihil i Jeremías, mo'-oq jino'q neenab'inik reh aha' taq neenooj akeb'aa' awiib', inki taqe, reh.", "20": "<pb/>Eh re' taqe i nimaq wach kikamaj ruuk' ajaab'ees xkikanaa' i junb'oht chi huuj chupaam i paat wilik wii' i Elisama re' i aj tz'ihb'. Eh xiooj parupaat i reey, xponik kiq'or reh nik' nimaal i ruq'or chupaam i huuj.", "21": "Chalik i reey xutaq'aaj reje i Jehudi parupaat i Elisama re' aj tz'ihb' chuk'amariik i jumb'oht chi huuj. Noq re' i Jehudi ruk'amam chik chee i huuj re' re' xrilow wach chi xikin i reey, chi kixikin i nimaq wach kikamaj ruuk' ajaab'ees kimolom kiib' ar.", "22": "Eh chupaam i rub'eleej poh ree haab' re' re', re' i reey ar wilik paruka'ch'iht i paat i rub'an wii' i taaq'anik, re' i rik'saj wii' i jab' q'iij q'axnik i rub'an i koq chi chii' i q'aaq' luk'uuj ar.", "23": "Noq re' i Jehudi i rilow wach oxch'iht oon kajch'iht chi q'orik wilik chupaam i huuj, re' reey i ruq'or reh i Jehudi chi ma' rilow pee chik wach, eh chi chuyok' iloq i huuj ruuk' kuchilo, tiklik ruk'atam wach q'aaq'. Korehtaal kuxik ruk'atam i jumb'oht chi huuj.", "24": "Eh ni xata re' i reey, ni xata re' taqe i nimaq wach kikamaj ruuk' ajaab'ees xi ib'irinik reh i xuq'or panhuuj, eh xchalik kiyo'jiik, ni xata naq xkik'uhtaaj chi xtib'ik kik'ux chi riij i huuj re' re'.", "25": "Atoob' ta re' i Elnatán, re' i Delaía, re' i Gemarías xkipahqaaj wo' naq kikuyb'al reh i reey chi maruk'at i jumb'oht chi huuj re' re'. Eh re' reh xama' xrib'iraj ta wo' k'isinoq.", "26": "Re' reey xutaq'aaj reje i Jerameel, rak'uun i Hamelec, i Seraías rak'uun Azriel, i Selemías rak'uun i Abdeel, chi ruchopariik i Jeremías jalal ruq'oral i Dios ruch'ihil i Baruc re' i aj tz'ihb'. Eh xama' xkian ta wo' ruchopariik ruum re' i QaJaaw Dios xkeb'anik keh.", "27": "<pb/>Eh noq re' i reey Joacim ruk'atam chik i jumb'oht chi huuj i wilik wii' i ruq'oral i Dios re' i xuq'or i Jeremías reh i Baruc chi xutz'ihb'aaj. Re' QaJaaw Dios je' wo' chik wili i xuq'or reh i Jeremías:", "28": "Yu'naak i hat cha chop wo' chik jumb'oht-oq i huuj nee wo' chik i natz'ihb'aaj chupaam chu'nchel i q'orik xatz'ihb'aaj pampeet chupaam i jumb'oht chi huuj xuk'at wach q'aaq' i Joacim re' i kireey i aj Judá.", "29": "Eh je' wili i cha q'or reh i reey re' re': Re' QaJaaw Dios je' wili ruq'or chawiij: Re' reh xuk'at i jumb'oht chi huuj, eh xat ruq'il i hat Jeremías chi xatz'ihb'aaj chupaam chi re' taqe i aj Babilonia ma' naa rik'iik wach chi ma' naa ta kichaliik chi rusachariik wach i tinamit wili. Eh chi naa kikanaam chi ma' jino'q chik i winaq, chi ma' jino'q chik i chikop naa rukahniik chupaam.", "30": "Re' QaJaaw Dios je' wili i xuq'or chi riij i Joacim kireey i aj Judá: Re' reh ma' jaruuj naa ruwihiik jino'q i riih rumaam chi reyil, je' rukab' noq xwihik cho chi reyil i David. Eh re' i ruti'jolal noq naa rukimiik naa rukahnik chi tuch'lik chuwach i tz'a'laj q'iij, chuwach i runimaal k'uxik chaq'ab'.", "31": "Re' taqe riih rumaam, taqe nimaq wach kikamaj wilkeeb' ruuk' naa nuye'em taqe chutojariik i kimahk. Eh naa nuye'em chikinaah i keh, chikinaah i aj Jerusaleem, chikinaah i aj Judá. Nik' nimaal i ti' k'axik xnuq'or rib'iral, re' i ma' xkaaj ta kib'iram, inki chawiij i Dios tiko'q reh.", "32": "<pb/>Re' i Jeremías xuchop wo' chik chaloq i jumb'oht chi huuj tokoom chik xuyeew reh i Baruc rak'uun i Nerias, re' wo' xtz'ihb'anik reh i ruq'oral i Dios xq'orarik reh ruum i Jeremías. Re' i xutz'ihb'aaj chupaam i peet huuj xuk'at i Joacim. Eh re' i Jeremías xuq'or chi naa rutz'ihb'jiik i kore' xq'orarik cho reh ruum i Dios, wilik i xtiqarik naah."}