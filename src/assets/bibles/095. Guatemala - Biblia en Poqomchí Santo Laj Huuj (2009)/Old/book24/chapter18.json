{"1": "<pb/>Re' i QaJaaw Dios je' wili i xuq'or weh:", "2": "Re' hat hiy qohoq parupaat i aj yej-an ak'al xun, ar nee nuch'ob' rub'ehel aweh i nuk'uhb'aal, inki.", "3": "Eh re' hin xinqajik wo' qohoq, xponik nureq i yej-an ak'al xun chi k'ahchi' ruyuq'um paam i lech'ik laj ch'uwa' chinaah i rukamamb'aal.", "4": "Eh xwilow noq k'ahchi' naq ruyejaam i xun ruuk' i lech'ik laj ch'uwa', inyoj wo' chik chuwach, eh intohq'ik wo' chik ruyejaam tokoom ruuk' i lech'ik laj ch'uwa' re' re'. Korehtaal xkorjik chuwach xti nik' wach iraaj i reh.", "5": "<pb/>Noq k'achi' wilom i re' je' wili i xuq'or weh i QaJaaw Dios:", "6": "Hat taq aj Israel, ¿Mi ma' nee taq i nub'an awuuk' re' je' rukab' i rub'an i aj yej-an xun ruuk' i lech'ik laj ch'uwa' re' re'? Re' taq i hat chanab'eej taq chi xa je' taq hat lech'ik laj ch'uwa' panuq'ab', je' rukab' lech'ik laj ch'uwa' pan q'ab' i yej-an xun, re' re'.", "7": "Re' hin wilik pech xa chi jumehq'iil i nuq'or chi naa ruchopariik naah, chi naa ruyojiik wach, eh chi naa rusachariik wach junseht-oq i tinamit oon jino'q i reey chopen naah i tinamit.", "8": "Eh wila' xkikanaa' i yiib' wach na'ojb'al inki a'n taqe i tinamit re' re' nee wo' chik inwisaj chikinaah i ti' k'axik ma' nee ta i nusach kiwach, je' naq rukab' nuyejaam cho wach.", "9": "Eh jumehq'iil wo' neenuq'or chi nee taqe nuch'ikaa' chi nee taqe nuk'ihaaxb'isaj taqe i tinamit re' re', je' wo' taqe i reey.", "10": "Eh wila' xkian i ma' holohik ta laj na'ojb'al, eh wila' ma' xkinimaj i nuq'or. Re' hin ma' naa ta nuye'em i wotob'il chikinaah ma' naa ta nuye'em keh i nuyejaam naq wach chi keh.", "11": "<pb/>Re' hat hiy kuuk' taqe aj Judá, kuuk' taqe i aj Jerusaleem cha q'or keh chi je' wili: Chi re' hin i Dios wilik i k'ahchi' nuyejaam wach chikiij, k'achi' nuyejaam wach chi naa taqe nuye'em chutojariik i kimahk. Je' re' noq kikanaa' i yiib' wach b'eeh, kiyejaa' i kina'ojb'al, je' wo' hoq inki a'n", "12": "Re' keh je' wili i naa kiq'orom aweh: Maa cham awiib' quuk', re' hoj imponik chi qawach i k'achariik je' rukab' inqaaj i hoj. Eh ma' qaaj ta qakanaam rub'aan i ma' holohik taj inchalik panqanima, inko'q taqe, inki Dios.", "13": "<pb/><t>Ruum aj re' je' wili i ruq'or i QaJaaw Dios.</t> <t>Chapahqaaj chupaam taqe i tinamit</t> <t>mi wilik jino'q ixq'orik reh je' rukab' i q'orik re' re'.</t> <t>Re' taqe i tinamit Israel ma' k'isiin ta yib'kiil wach kib'anik.</t>", "14": "<t>Eh ¿Mi neerub'an chi ma' nee ta chik inqajik chaloq i musjab'</t> <t>chinaah inajt naah yuuq' wilik Líbano?</t> <t>¿Mi neerub'an chi nee kichiqiik</t> <t>taqe i jot'ik paam ha' kichalik chi najt yuuq'?</t>", "15": "<t>Xa re' la' re' nutinamiit keh xinsahchik pankik'ux,</t> <t>eh chuwach chik taqe i tiyoox inkik'at i insensia</t> <t>xkikanaa' i holohik b'eeh</t> <t>re' xkik'am chaloq i aj najtir q'iij.</t> <t>Re' chik i b'eeh ma' eht'alimaj taj k'ahchi' kojiik wii'.</t>", "16": "<t>Je' aj re' noq re' i kitinamiit xsutinik chi xa je' chik chiq yuuq',</t> <t>eh chu'nchel i naakik'iik ilwoq reh naa kikaqse'laam,</t> <t>naa rusahchiik kik'ux naakik'uyusam i kinaah,</t> <t>cha q'or i xuk'ul, inko'q taqe.</t>", "17": "<t>Eh re' hin je' naa ruuk' kowlaj teew inchalik parelb'aal q'iij</t> <t>naa nukutum taqe i aj Israel chikiwach i inixowanik kiwach.</t> <t>Eh noq naakik'ulum i ti' k'axik re' re', ma' naa ta nuko'leem taqe,</t> <t>naa la' nukanaam taqe chi kutkel, inki Dios.</t>", "18": "<pb/>Re' i tinamit je' wili i xkiq'or: Qayejaa' taq wach chi neenqasach wach i Jeremías ruum i ruq'or. Re' hoj qeht'al chi xanaa wo' kiwihiik i k'amal b'eeh aj tiij aj tijen qeh, eh xanaa wo' kiwihiik kojol qana'ojb'al, xanaa wo' kiwihiik i jalal ruq'oral i Dios neenkiq'or qeh i k'uhb'aal. Qakoj taq ru mahk i Jeremías reh chi neenkanteesjik, eh manqanimaj taq reh taqe i ruq'or, inki taqe.", "19": "<pb/><t>Re' Jeremías je' wili i xuq'or parutiij:</t> <t>QaJaaw Dios kinako'leej tii chuwach inkiq'or chi wiij taqe i ki-ixowanik nuwach.</t>", "20": "<t>Re' keh nupletohjiik chik inki a'n chi q'ajb'al wach otob'il xnub'an keh.</t> <t>Eh xankaaj naq chik kin kimuq'aam,</t> <t>re' hat Jaaw aweht'al chi kinchoqik awuuk' chupahqaljiik i kitoob'jiik,</t> <t>chi maayeew chik chaloq aajosq'iil chikinaah.</t>", "21": "<t>Eh i nupahqaaj aweh chi chayeew chee wi'jaleel chikinaah i kak'uun kixq'uun,</t> <t>eh chi neekikanteesjik ruuk' q'aslaj ch'ihch'.</t> <t>Eh chi nee kikahnik chi ma' xta chik kib'ahiil ma' xta chik kak'uun kixq'uun ixoq,</t> <t>chi yab'ilaal neenkansanik keh i kib'ahiil,</t> <t>eh re' kik'ijool kikimoq panq'aq'inik.</t>", "22": "<t>Re' hin Jaaw i nupahqaaj aweh chi cha taq'aaj cho juntuhb'-oq ajileq' chikinaah,</t> <t>korehtaal i nib'irjik chi k'erik kichii',</t> <t>ruum re' keh xkik'ot i jul reh chi naa nuq'ehb'iik chupaam,</t> <t>eh xirob' inkikoj panub'eeh.</t>", "23": "<t>Xa re' la' re' hat Jaaw aweht'al chu'nchel i xkiyejaa' wach reh i nukanteesjiik.</t> <t>Je' re' noq i nupahqaaj aweh</t> <t>chi maa kuy kimahk ruuk' i kiyiib' wach na'ojb'al,</t> <t>eh mansahchik panak'ux taqe i kimahk.</t> <t>Chayeew taqe chutojariik i kimahk ruuk' aajosq'iil.</t>"}