{"1": "<pb/>Re' i QaJaaw Dios je' wili i xuq'or reh i Jeremías:", "2": "Re' i QaJaaw i qaDios i hoj, hoj aj Israel je' wili xuq'or: Re' hat cha tz'ihb'aaj chupaam jino'q i huuj chu'nchel taqe i xnuq'or aweh.", "3": "Ruum re' hin naa ruponiik i q'iij chi naa wesam taqe cho panti' k'axik i nutinamiit Israel, taqe i aj Judá. Re' hin kinq'orik reh chi naa wo' chik nuk'amam taqe chaloq pan kitinamiit re' nuye'em cho chi kikooch i kimaam kati't, inki.", "4": "<pb/>Re' taqe i wili xuq'or i QaJaaw chikiij i aj Israel, i aj Judá:", "5": "Je' wili i xuq'or i QaJaaw Dios: <pb/><t>Re' hin imb'iraj chi xa re' oq'ik inki a'n i nutinamiit ruum i ruti'kiil kik'ux.</t> <t>Eh xa pan yo'jik wilkeeb' ma' xta rusuqkiil kik'ux.</t>", "6": "<t>Re' taqe i winaq q'e' ti' wilkeeb'</t> <t>xan kiyot' chik i kiyej-aal xasaq moq'ik chik taqe,</t> <t>xa je' chik rukab' inki a'n ixoq</t> <t>noq ach k'isiin ma' nk'ulik kik'ux.</t>", "7": "<t>Eh chupaam taqe q'iij re' re' i naakik'ulum i ti' k'axik,</t> <t>i ma' jank'al ta nilarik.</t> <t>Jinaj runimaal ti'kiil k'uxliis chi keh i aj Israel riih rumaam taqe i Jacob.</t> <t>Xa re' la' re' hin naa wesaniik keh chupaam.</t>", "8": "<pb/><t>Eh re' QaJaaw Dios nim rajaawriik, je' wili i xuq'or:</t> <t>Re' hin korik i nuq'or chi naa wesam taqe chaloq i nutinamiit</t> <t>chi ri'sil i rajaawriik i tokoom tinamit ma' jaruuj</t> <t>chik naa kik'amariik reje pan tokoom tinamit.</t>", "9": "<t>Re' la' chik i hin naa kikamaneem nuwach, hin ki Dios,</t> <t>naa wo' kikamaneem wach i riih rumaam i David</t> <t>re' naa nukojom chi reey na' chub'an, inki.</t>", "10": "<pb/><t>Re' QaJaaw Dios je' wili xuq'or:</t> <t>Re' taq i hat riih rumaam Jacob, hat taq aj Israel, hat taq waj kamanoom,</t> <t>matyo'jik taq ruum re' hin naa taq kaat wesam chaloq hat,</t> <t>je' wo' taqe awak'uun awixq'uun</t> <t>chupaam inajt laj tinamit xat k'amarik taq reje wii'.</t> <t>Eh naa wo' chik taq aak'achariik pansuqkiil k'uxliis,</t> <t>ma' xta chik naa ruyohb'isaniik taq aweh.</t>", "11": "<t>Ruum re' hin taq aaDios naa nuwihiik taq awuuk' chako'ljiik.</t> <t>Eh naa nusacham kiwach taqe i tinamit,</t> <t>xnutukej taq reje wii' awach.</t> <t>Re' taq i hat ma' naa ta nusacham taq awach,</t> <t>xanaa la' taq kaat nuye'em panti' k'axik je' rukab' i ruk'ul taq cha weh.</t> <t>Eh ma' naa ta nukanaam chi ma' naa ta taq atojom riij amahk, inki.</t>", "12": "<pb/><t>Ruum re' i QaJaaw je' wili xuq'or:</t> <t>Re' taq amahk xiik' wo' chik naah yib'kiil wach</t> <t>je' naa rukab' jino'q i q'aah laj yok'eel ma' xata ruq'omal iraaj.</t>", "13": "<t>Ma' awach ta taq intoob'inik aweh ruuk' aak'axkiil,</t> <t>ma' awach ta niq'omanik reh taq ati'kiil, xanaah re' ma' xata wo' chik ruq'omal iraaj</t>", "14": "<t>Re' taqe i q'e' naq kik'axwik taq aweh xat sahchik taq pankik'ux</t> <t>ma' tikikapaaj ta taq chik,</t> <t>ruum re' hin xnub'an taq ti' k'axik aweh</t> <t>je' rukab' imb'aan reh i aj ixowaal.</t> <t>Xti ti' taq i xnub'an aweh, ruum xiik' naah yib'kiil wach taq ana'ojb'al,</t> <t>eh ma' k'isiin taq amahk.</t>", "15": "<t>¿Chib'ih reet noq inak'er taq aachii' ruum taq aati'kiil?</t> <t>Re' taq aati'kiil ma' xata chik riq'omal iraaj,</t> <t>ruum chi xiik' naah yib'kiil wach taq ana'ojb'al,</t> <t>eh ruum chi ma' k'isiin taq amahk je' re' i xnub'an taq aweh.</t>", "16": "<t>Eh chu'nchel i kisachwik taq awach</t> <t>naa wo' rusachariik kiwach i keh.</t> <t>Eh chu'nchel i ki-ixowanik taq awach</t> <t>naa kik'amariik reje pan tokoom tinamit,</t> <t>eh re' taqe i kielq'anik chib'ih taq aweh naa wo' relq'jiik i chib'ih keh.</t> <t>Eh re' taqe i kipletohinik taq aweh naa wo' kipletohjiik i keh.</t>", "17": "<t>Eh re' hin naa taq kaat wesam chupaam i ti' k'axik,</t> <t>naa taq kaat nuk'achrisam ruuk' taq i ti'kiil,</t> <t>ruum je' wili inkiq'or taq chawiij:</t> <t>Re' taqe i wili re' taqe ruuk' i aj Sión</t> <t>ma' awach ta nkapeb'inik keh inki taqe, inki Dios.</t>", "18": "<pb/><t>Eh je' wo' chik wili i ruq'or:</t> <t>Re' hin naa wesam taqe panti' k'axik i kitinamiit,</t> <t>re' taqe i riih rumaam i Jacob, naa nuketelaam wach i kitinamiit.</t> <t>Naa wo' chik rukorjiik i kitinamiit aha' wo' yojinaq wii',</t> <t>eh re' i paat imb'aan wii' taaq'anik ar wo' chik naa rukorjiik aha' naq wilik pampeet.</t>", "19": "<t>Eh chupaam taqe i tinamit re' re' nareliik chee tz'uuy</t> <t>reh t'iosinik, reh suq kiil k'uxliis,</t> <t>ma' naa ta kojiik k'uhloq naa la' nuk'ihaaxb'isam taqe.</t> <t>Ma' awach ta chik naa rixowaniik kiwach,</t> <t>ruum re' hin naa nuye'wiik kiloq'il.</t>", "20": "<t>Re' taqe i aj Israel naa wo' chik kikahniik chi je' rukab' i pampeet</t> <t>naa nuye'em rukowiil kik'ux.</t> <t>Eh naa nuye'em taqe chutojariik i kimahk i naa rub'aniik ti' k'axik keh.</t>", "21": "<t>Naa wo' chik ruwihiik kajaab'ees naa rutaaq'aniik keh,</t> <t>re' ruuk' i xa kitinamiit</t> <t>eh naa nusik'im kiwach i hin chi naakichaliik wuuk'.</t> <t>Ma' awach taj i neenchalik</t> <t>wila' ma' re' hin xin sik'wik wach.</t>", "22": "<t>Eh naa taq akahniik chi hat taq nutinamiit i hat,</t> <t>eh re' hin naa nukahniik chi hin taq aaDios, inki Dios.</t>", "23": "<pb/><t>Re' rujosq'iil i QaJaaw Dios</t> <t>je' rukab' i runimaal jab',</t> <t>je' rukab' i kaq suut teew</t> <t>noq naa ruye'em cho chikinaah i yiib' wach kina'ojb'al.</t>", "24": "<t>Re' reh ma' naa ta resam i rujosq'iil chikinaah</t> <t>korehtaal i rub'an i ruyejaam cho wach chi keh.</t> <t>Re' taq i hat naa ruponiik i q'iij</t> <t>noq naa taq areqem chi riij chi korik i nuq'or taq aweh.</t>"}