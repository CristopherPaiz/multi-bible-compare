{"1": "<pb/>Re' QaJaaw Dios xq'orik wuuk' i hin Jeremías, je' wili i xuq'or weh:", "2": "Re' hat cha q'or keh i aj Israel chi kib'iraj chi korik i k'uhb'aal nuyejaam cho wach. Chaq'or wo' keh i aj Judá, i aj Jerusaleem.", "3": "Chaq'or keh chi re' hin i Dios, ki Dios i aj Israel kinq'orik reh chi naa ruye'ariik pantojb'al mahk i ma' runimaj taj i ruq'or i k'uhb'aal nuyejaam cho wach.", "4": "Re' k'uhb'aal wili nuyejaam cho wach kuuk' i kimaam kati't noq xwesaj taqe chaloq Egipto. Re' i tinamit, je' naq jinaj horna inkihaab'isaj wii' i ch'ihch' chi keh. Re' hin je' wili i xnuq'or keh: Kinanimaj taq cha a'n taq i nuq'or taq aweh, reh chi nee taq ti kahnik chi nutinamiit, eh re' hin nee kinkahnik taq chi hin aaDios.", "5": "Eh wila' xanimaj taq i nuq'or taq aweh. Re' hin nee wo' nuyeew taq aweh i ye'aab', eh xnuq'or wo' cho keh xti korik taq aamaam awati't chi naa nuye'em taq aweh, re' i ye'aab' i nelik wii' i suq atoob' re' wilkaat taq wii' yu'naak, inki. <pb/>Eh re' hin je' wili ruchaq'weesjiik xnub'an: ma' xta reet Jaaw, kinki reh.", "6": "<pb/>Je' wo' chik wili i xuq'or weh i QaJaaw: Re' hat cha q'or rib'iral aha' wilik i xnuq'or aweh, chupaam i tinamit Judá, je' wo' pantaq xilak b'eeh Jerusaleem, je' wili i cha q'or keh i tinamit: Chab'iraj taq nik' wach noq wilik i k'uhb'aal korjinaq cho wach, eh cha a'n taq aha' wilik i ruq'or, tiko'q keh.", "7": "Noq xwesaj taqe chaloq Egipto i aamaam awati't xnuq'or wo' naq keh chi kinimaj aha' wilik xnuq'or keh, Xa re' wo' chupaam taqe i q'iij re' re' nutoq'aam cho ruq'orariik, eh yu'naak xa kok'achi' wo' nuq'orom taq aweh i hat chi tinimanoq taq.", "8": "Xa re' la' re' keh xama' xkinimaj ta wo' hoq i xnuq'or keh ni xata xkinimaj, ruum i rukowiil i kinaah. Xa ma' nkikanaa' ta wo' rub'an i yiib' wach na'ojb'al inchalik pankanima. Ma' xkaaj ta kianam taqe i xnuq'or keh i hin, ruum i re' xnuyeew q'ab' chi xchalik chikinaah i ti' k'axik nuq'orom cho chupaam i k'uhb'aal nuyejaam wach kuuk', tiko'q keh, inki weh Dios.", "9": "<pb/>Eh je' wo' chik wili i xuq'or weh: Re' taqe i tinamit wilkeeb' Judá, ruch'ihil taqe wilkeeb' Jerusaleem, wilik i ma' holohik taj k'ahchi' kianam chi nuwach.", "10": "Re' keh k'ahchi' wo' kianam i mahk je' rukab' i xkian i kimaam kati't re' taqe i ma' xkaaj ta nunimjiik, re' chik taqe i tiyoox xkiloq'ej. Chi je' taqe aj Jerusaleem, chi je' taqe aj Judá ma' xkaaj ta kianam i ruq'or i nuk'uhb'aal nuyejaam wach kuuk' i kimaam kati't.", "11": "Ruum aj re', re' hin naa nutaq'aam chaloq i runimaal ti' k'axik chikinaah, ma' naa ta rik'iik chikiij. Atoob' ta neenkik'er kichii' chupahqaljiik chi naa taqe nutob'eem re' hin xama' naa ta wo' nutoob'eem taqe.", "12": "Eh noq naakilom chi je' re' taqe i aj Judá, ruch'ihil taqe i aj Jerusaleem naa rojiik kipahqaam kitoob'jiik keh taqe i tiyoox, re' taqe inkik'at i insensia chuwach. Xa re' la' ma' naa ta wo' kiko'ljiik kuum taqe i re' na' k'oloq i runimaal ti' k'axik chikinaah.", "13": "Ruum re' taqe i aj Judá ju'jun kitiyoox wilik chupaam i ju'jun seht chi tinamit. Eh re' taqe i aj Jerusaleem rajlaal pantaq q'ab' b'eeh xkiyejaa' i ki altaar, reh chi nkik'at i insensia chuwach i tiyoox Baal.", "14": "<pb/>Je' re' noq re' hat Jeremías maa a'n chik atiij chikiij i tinamit wili maa pahqaaj weh chi nee taqe nutob'eej. Ruum re' hin xama' naa ta wo' nutoob'eem taqe noq naa kipahqaam kitoob'jiik weh noq naa kiwihiik pa runimaal ti' k'axik.", "15": "<pb/><t>¿Chib'ih chik inkisik' panupaat i nutinamiit Israel?</t> <t>Xanaah re' yohb'aal wach yib'kiil wach xib'anik chaloq.</t> <t>¿Mi inkikapaaj re' keh, chi xa ruum chi neen kiyeew</t> <t>i q'ina' i tiwik chi k'atoj mayiij chi nuwach</t> <t>neenik'ik chikiij i runimaal ti' k'axik?</t>", "16": "<t>Pampeet, re' hin Dios i nukoj naq taqe i nutinamiit re' re'</t> <t>chi je' kikab' i ruche'el i olivo q'e' inwachinik xa holohik chik.</t> <t>Xa re' la' yu'naak naa nusacham kiwach i nutinamiit,</t> <t>naa nub'anam keh je' rukab' imb'aan reh i olivo</t> <t>noq ink'atarik i xaq ruuk' q'aaq', eh noq injehaarik i q'ab'.</t>", "17": "<pb/>Pampeet re' hin Dios wilik wajaawriik chikinaah chu'nchel, xinch'ikanik keh chi nutinamiit taqe. Eh yu'naak re' wo' chik i hin xin ye'janik wach i runimaal ti' k'axik naakik'ulum, ruum i yiib' wach na'ojb'al xkian i aj Judá, i aj Jerusaleem. Re' hin xin kiq'etwachej ruum xkik'at i insensia chuwach i tiyoox Baal, inki Dios.", "18": "<pb/>Re' i QaJaaw Dios xye'wik weh chi naab'jik chi re' taqe i ki-ixowanik nuwach wilik i ma' holohik taj k'achi' kiyejaam wach chi wiij je' re' noq xnunab'eej.", "19": "Eh re' hin suq naq nuk'ux ma' xta naq i nukapaaj, je' rukab' i rak'uun tentzun noq ink'amarik reje pankanteesb'al. Eh ma' weht'al ta naq chi k'achi' kiyejaam wach nukanteesjiik kore' chik imb'iraj chi je' wili i xkiq'or: Yu'naak qasach wach chi jumpech, je' rukab' noq inyok'arik i chee' kosuq i k'ihik i rub'an reh chi ma' nee ta chik inq'orarik rib'iral chinaah i wach ak'al wili, inki taqe.", "20": "<pb/><t>Eh re' hat QaJaaw Dios wilik awajaawriik, korik wach ak'ux chi q'ataj q'orik.</t> <t>Eh aweht'al i wilik cho pankikapeb'aal pankanima i tinamit.</t> <t>Re' hin inwaaj naq chi nee nak'uhtaaj weh</t> <t>chi nee taqe nayeew chi tojariik i kimahk ruum re' hin panaq'ab' taqe nukanaa'.</t>", "21": "<pb/>Re' tinamit wilkeeb' cho Anatot k'ahchi' naq kisik'im chi riij nik' wach nukanteesjiik nakianam, re' taqe i ximinwik naq weh chupaam chi ma' naa ta chik nuq'orom awib'iral i hat QaJaaw Dios, ruum naq i re' xinkaaj kinkikansam, inki.", "22": "Xa re' la' je' wili i xq'orarik keh ruum i QaJaaw Dios nim rajaawriik: Yu'naak taq i hat naa taq kaat nuye'em chutojariik amahk, re' taq ak'ijolaq ruuk' q'aslaj ch'ihch' naa kikimiik panq'aq'inik. Eh re' taqe awak'uun awixq'uun naakikimiik ruum wi'jaleel.", "23": "Eh ma' jino'q taq chik aweh i naa kikahniik chi k'achalkeeb' ruum naa nuk'amam chaloq i runimaal ti' k'axik cha naah taq i hat, hat taq aj Anatot. Re' noq naa taq kaat nuye'em chutojariik taq amahk, inki."}