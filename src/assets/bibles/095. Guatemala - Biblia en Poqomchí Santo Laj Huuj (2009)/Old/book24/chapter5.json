{"1": "<pb/>Re' i mahk xkian i aj Jerusaleem. <pb/><t>Re' i QaJaaw Dios je' wili i xuq'or:</t> <t>Yu'naak hiy taq cha sik'</t> <t>chi korik pantaq b'eeh reh i Jerusaleem</t> <t>nee oon inareq taq jino'q imb'anik reh i korik eh korik inq'orik.</t> <t>Eh wila' xareq taq jino'q</t> <t>neenukuy kimahk i aj Jerusaleem.</t>", "2": "<t>K'achlik i QaJaaw Dios inki, inki wo' naq taqe.</t> <t>Xa re' la' ma' korik ta wo' keh inkiq'or inki.</t>", "3": "<pb/><t>QaJaaw Dios, re' inasik' i hat re' taqe i korik wach kik'ux.</t> <t>Korik wo' hoq chi xa a'n ti' k'axik keh,</t> <t>xayoj wach i kitinamiit, eh xama' xokik ta wo' kina'ojb'al.</t> <t>Q'e' kow i kinaah je' kowiil ab'aj,</t> <t>ma' nkaaj ta chik sutinik chupaam i holohik laj b'eeh.</t>", "4": "<pb/><t>Re' hin je' wili i xnuq'or chikiij:</t> <t>Re' taqe i wili q'e' ketel kiwach</t> <t>ma' xta kina'ojb'al,</t> <t>ruum ma' nkireq ta chi riij i nuq'or chi naa kianam.</t>", "5": "<t>Eh xuq'oreej wo' naq taqe i nimaq wach kina'ojb'al,</t> <t>ruum xnukapaaj naq i hin chi nkireq chi riij iraaj i QaJaaw Dios.</t> <t>Xa re' la' chi kunchelaal wo' keh kija'wachej kiib'</t> <t>chuwach i QaJaaw Dios, xama' xkaaj ta wo' kinimam.</t>", "6": "<pb/><t>Re' taqe i aj ixowaal</t> <t>naa rusachwiik kiwach xa je' chik kijosq'iil kaq b'ahlam kielik chaloq paraxchee'.</t> <t>Eh xa je' chik kikab' i xojb' kichalik panchiq yuuq',</t> <t>eh naa kichaliik chinaah taq aatinamiit</t> <t>chi je' kijosq'iil nimaq taq b'ahlam, naa taq kisachib'eem awach.</t> <t>Ruum yohb'aal taq wach aamahk, eh xa a'n taq ma' imponik ta chi nuwach, inki.</t>", "7": "<pb/><t>¿Nik' wach noq naa nukuyum taq aamahk re' re'?</t> <t>Re' taq awak'uun awixq'uun xin kiq'eb' chi riij kik'ux,</t> <t>inkiq'or i korik pankib'ihnaal i tiyoox ma' re' ta wo' taqe Dios.</t> <t>Eh xnuyeew wo' naq kiwa' kihaa',</t> <t>xa re' la' xama' xkian ta wo' korik,</t> <t>pankomonil la' xkian i je' k'oyomal.</t>", "8": "<t>Re' keh xa je' chik kikab' imas kawáyu k'achi' chik'onik</t> <t>noq kiooj chi q'uchariik i rehk'een i kas kichaaq'.</t>", "9": "<t>¿Mi ma' naa nuye'em taqe</t> <t>chi tojariik re' i kimahk ruum inki a'n re' re'?</t> <t>¿Mi ma' ruk'ul chi naa nuye'em taqe chutojariik i kimahk re'</t> <t>i tinamit re' re'?</t>", "10": "<t>Eh re' taqe i aj ixowaal,</t> <t>naa taq kisacham awach, atoob' ta ma'</t> <t>chawunchelaal ta taq i hat taq nu uuva noq wilkaat.</t> <t>Xa re' wo' taqe i ma' holohik taj kina'ojb'al naa kesam iloq,</t> <t>re' taqe i ma' re' ta taqe weh.</t>", "11": "<t>Re' i tinamit Israel, ruch'ihil i tinamit Judá</t> <t>tokoom chik i xkikoj chi ki dios</t> <t>chi nuwach i hin, inki QaJaaw Dios.</t>", "12": "<pb/><t>Re' taqe aj Israel, i aj Judá</t> <t>ma' xkinimaj taj i xuq'or i Dios je' wili i xkiq'or:</t> <t>Re' hoj ma' xta ti' k'axik, ma' xtakaansanik,</t> <t>ma' xta wi'jaleel naa ruchaliik chi qanaah, inki taqe.</t>", "13": "<t>Re' taqe i jalal naq nuq'oral naa kikahniik chi xa je' taqe teew</t> <t>xama' re' ta wo' hoq i nuq'oral i hin</t> <t>naa kiq'orom je' re' naa rub'aan kuuk'.</t>", "14": "<pb/><t>Re' i QaJaaw Dios nim rajaawriik, je' wili i xuq'or:</t> <t>Re' taqe i tinamit ruum chi</t> <t>xkiq'or taqe q'orik re' re'</t> <t>naa nuye'em panachii' i nuq'oral chi je' jinaj q'aaq'.</t> <t>Eh naa kikahniik chi je' rukab' i sii'</t> <t>noq ink'ahtik inki.</t>", "15": "<pb/><t>Re' taq i hat aj Israel naa nuk'amam taqe</t> <t>chaloq chi najt tinamit taqe i aj ixowaal</t> <t>q'e' kow kiib' re' ruuk' taqe i najtir tinamit.</t> <t>Eh ma' aweht'al ta taq nik' wach kiq'orik,</t> <t>eh ma' naa ta taq areqem chi riij i naa kiq'orom taq aweh.</t>", "16": "<t>Eh chu'nchel taqe re' kowlaj q'aq'ineel taqe,</t> <t>xa re' ikaansanik inki a'n ruuk' inkikoj chi kantesb'aal.</t>", "17": "<t>Re' chik i keh naakik'uxwiik reh taq aakaxlanwi'k,</t> <t>naa kisacham wach awak'uun awixq'uun.</t> <t>Eh naa kik'uxum taqe aatentzuun,</t> <t>taqe i awaakaax, taqe aa-uuva, taqe a higo.</t> <t>Eh ruuk' i q'aslaj ch'ihch' naa kisacham wach taq</t> <t>aatinamiit i wilik inkiko'leej wii' kiib'</t> <t>re' inach'ikaa' naq wii' ak'ux taq i hat.</t>", "18": "<pb/>Xa re' la' chupaam taqe i q'iij re' re' ma' naa ta nuye'em q'ab' chi naa rusachariik taq awach chi jumpech.", "19": "Eh noq neenkipahqaaj aweh chi je' wili: ¿Chib'ih reet noq xub'an qeh chi je' wili i QaJaaw Dios inko'q taqe aweh? Re' i hat je' wili ruchaq'weesjiik naa a'nam: ¿Nik' wach noq xakanaa' taq runimjiik? re' chik taqe i ki dios i tokoom tinamit taq xaloq'ej pan aatinamiit je' wo' chik re' naa taq a'nam panatinamiit inkaaj i tokoom tinamit, inki Dios.", "20": "<pb/><t>Re' i hat cha q'or keh chi je' wili chu'nchel i aj Israel</t> <t>re' taqe i riih rumaam Jacob, je' wo' keh i aj Judá:</t>", "21": "<t>Chab'iraj taq i hat tinamit ma' xta taq ana'ojb'al, ma' ti ib'irinik ta taq,</t> <t>wilik wo' naq taq naq'awach, xama' ti ilwik ta wo' taq,</t> <t>wilik wo' naq taq axikin xama' ti ib'irinik ta wo' taq.</t>", "22": "<t>Re' hin i Dios je' wili nuq'or: Re' taq i hat ma' kinayohleej ta taq,</t> <t>ma' chalik ta taq ab'arb'otiik chi nuwach.</t> <t>Re' hin xnukoj i q'atb'al chii' i palaw.</t> <t>Atoob' ta yohb'aal wach i rub'ohl xan teleninik chik,</t> <t>xama' rik'saj ta wo' reje q'atb'al chii' nukojom.</t>", "23": "<t>Raaj taq i hat ma' tinimanik ta taq k'isinoq,</t> <t>xiik' naah kowiil taq awánima xinaq'eb' taq chi riij ak'ux chi jumpech.</t>", "24": "<t>Eh ma' xaq'or ta taq chi je' wili:</t> <t>Qanimaj i QaJaaw Dios, chi je' re' manlik paruq'ijil</t> <t>nee ruyeew cho qeh i peet jab', eh nee ruyeew cho qeh i xam jab'.</t> <t>Eh nee ruyeew q'ab' qeh chi neenqajach</t> <t>i wach qatik paruq'ijil, ma' tiki ta taq.</t>", "25": "<t>Xa re' la' re' taq i hat ruum taq amahk i na a'n</t> <t>ma' na a'n ta taq rusuqkiil i wotob'il re' re'.</t>", "26": "<t>Ruum chaxilak taq i hat nutinamiit wilkeeb' taqe i yiib' wach kina'ojb'al,</t> <t>kiooj chukanteesjiik i kas kichaaq' je' inkanteesjik chikop inki a'n</t> <t>Eh inki a'n reh i kas kichaaq', je' rukab' noq inkojarik kixirob'aal taqe i tz'ikin.</t>", "27": "<t>Re' keh inkinujisaj i kipaat ruuk' i xa chib'ih jariik inkelq'aaj</t> <t>xa je' chik inhamarik kok' tz'ikin pankok' kaxoon koraal inki a'n</t> <t>Ruum i re' xnimb'ik kiwach, eh xib'ehoomb'rik.</t>", "28": "<t>Eh xiik' naah kiq'ina'iil ruum inkik'uxlaaj kiib' chi korik.</t> <t>Re' i yiib' wach na'ojb'al inki a'n ma' pajooj taj.</t> <t>Eh ma' nkitoob'eej ta taqe i ma' xta kituut kajaaw,</t> <t>ma' nkiyeew ta q'ab' reh taqe i neb'aa'</t> <t>chi neenkian aha' wilik i ruk'ul chi keh.</t>", "29": "<t>¿Mi ma' naa nuye'em taqe chutojariik re' kimahk?</t> <t>¿Mi ma' ruk'ul re' chi nee nuq'aj wach keh je'</t> <t>rukab' i ruk'ul chi keh? inki i QaJaaw Dios.</t>", "30": "<pb/><t>Xti korik wo' hoq chi yohb'aal wach,</t> <t>eh ti yo'joq ruum i k'achi' ruk'ulariik panutinamiit.</t>", "31": "<t>Re' taqe i jalal naq nuq'oral re' chik i chukuj q'orik inkiq'or.</t> <t>Re' taqe i k'amal b'eeh aj tiij inkik'am rub'eeh</t> <t>i tinamit chi je' rukab' inkaaj i keh.</t> <t>Re' taq i hat nutinamiit je' taq re' imponik chawach.</t> <t>¿Chib'ih taq i naa a'nam na' chaloq i ti' k'axik? inki i Dios.</t>"}