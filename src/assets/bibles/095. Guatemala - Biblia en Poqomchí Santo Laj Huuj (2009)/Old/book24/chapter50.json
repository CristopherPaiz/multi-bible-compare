{"1": "<pb/>Re' i xuq'or i QaJaaw Dios chikiij i aj Babilonia kitinamiit i aj Caldeo, re' i xuq'or cho ruuk' chii' i Jeremías jalal ruq'oral, je' wili i xuq'or:", "2": "<pb/><t>Chaq'or rib'iral chayeew chi naab'jik chupaam i ju'jun seht chi tinamit.</t> <t>Chajosaj i rehtalil aq'oral reh chi neenaq'or chu'nchel, je' wili i neenaq'or:</t> <t>Re' i tinamit Babilonia ach k'isiin ma' inchopariik naah,</t> <t>re' i kitiyoox Bel xa se'lb'al naa rukahniik wii'.</t> <t>Re' i kitiyoox Merodac chu'nchel tiyoox inkiloq'ej</t> <t>naa rusachariik kiwach.</t>", "3": "<t>Ruum pantz'eet reh i rookb'aal q'iij k'achi' kichaliik</t> <t>i naa rukananiik reh i kitinamiit chi xan tz'irik chik paam.</t> <t>Ma' awach ta chik jino'q i naa rupatiniik ar,</t> <t>ni xata naq chik chikop i naa ruwihiik ar,</t> <t>naa la' kimolom chi elik chi kunchelaal, tiko'q keh, inki.</t>", "4": "<pb/><t>Re' QaJaaw Dios je' chik wili xuq'or:</t> <t>Chupaam taqe ponoq i q'iij re' re'</t> <t>naa wo' chik kinkisik'im i nutinamiit Israel,</t> <t>kuch'ihil i taqe i aj Judá naa wo' chik</t> <t>kin kikojom chi kaJaaw chi ki Dios.</t>", "5": "<t>Naakipahqaam aha' wilik i b'eeh inooj Sión,</t> <t>je' wili i naa kiq'orom:</t> <t>Qasik' wo' taq chik i QaJaaw,</t> <t>wilik i naaqayejaam wach ruuk' chi naaqanam juneliik,</t> <t>eh ma' naa ta chik rusahchiik panqak'ux, inko'q taqe.</t>", "6": "<pb/><t>Re' taqe i nutinamiit sahchinaq naq taqe,</t> <t>je' naq kikab' i tentzun ma' kicha'jaljiik ta</t> <t>chi korik kuum i aj cha'joom</t> <t>kisahchik xak'ul chik kiooj nah taq yuuq'</t> <t>sahchik pankik'ux aha' wilik i kiye'aab'.</t>", "7": "<t>Eh noq kireqariik i nutinamiit kuum i aj ixowaal</t> <t>imb'aankeh je' wili inq'orarik chikiij:</t> <t>Ma' re' ta mahk inqa a'n keh ruum ximahkunik chuwach i Dios,</t> <t>re' i xti manlik ehchan keh.</t> <t>Re' Dios inkich'ikaa' cho wii' kik'ux i kimaam kati't.</t>", "8": "<pb/><t>Re' taq i hat aj Israel eleen taq reje Babilonia,</t> <t>re' i kitinamiit i aj Caldeo hiy taq chi peet b'eeh</t> <t>je' rukab' noq inooj chi peet b'eeh i kaprax chikiwach i tentzun.</t>", "9": "<t>Ruum re' hin naa nuye'em q'ab' keh i k'ih ch'uq chi tinamit,</t> <t>re' i kow kiib' naa kichaliik pantz'eet reh i rookb'aal q'iij,</t> <t>naa kia'nam reh i tinamit Babilonia.</t> <t>Eh pankomonil</t> <t>naa kichopom naah re' ruuk' taqe i aj q'aq'ineel</t> <t>xti tz'eht i kiq'ab' noq inkikut i flecha.</t>", "10": "<t>Eh naa kikanaam chi ma' xta chik wilik keh i aj Caldeo,</t> <t>naa kikansam chu'nchel korehtaal inch'iklojik kik'ux,</t> <t>inki i QaJaaw Dios.</t>", "11": "<pb/><t>Eh je' wo' chik wili i xuq'or:</t> <t>Re' taq i hat aj Caldeo xak'am taq i chib'ih keh i nutinamiit,</t> <t>xatipisk'anik taq chik panawooq ruum i rusuqkiil ak'ux,</t> <t>xa je' chik rukab' noq impisk'anik i q'ahxoq wakax,</t> <t>xa je' chik rukab' noq i ruk'er chii' i kawáyu wach k'im.</t>", "12": "<t>Xa re' la' re' taq aatinamiit xat aasjik wii' naakik'uhtaam kik'ixb'ilaal,</t> <t>ruum xa re' wo' re' ma' ajwaal ta kiwach na' chub'an.</t> <t>Eh naa rukahniik chi xan tz'irik chik paam i kitinamiit,</t> <t>ma' xta chik naa ruwihiik ar chi jumpech.</t>", "13": "<t>Ruum re' hin naa ruchaliik nujosq'iil chinaah i tinamit Babilonia,</t> <t>ma' jino'q chik patineel naa nukanaam, xan tz'irik chik paam chi jumpech.</t> <t>Awach naa rik'iik ilwoq reh i</t> <t>ma' k'isiin taq naa ruchaliik ruyo'jiik ruum i ti' k'axik naakik'ulum.</t>", "14": "<t>Re' taq i hat i tikaansanik taq ruuk' flecha</t> <t>chatus taq awiib' chakotej taq riij i</t> <t>Babilonia nee taq inakansaj,</t> <t>ruum ximahkunik chi nuwach i hin, hin Dios.</t>", "15": "<t>Chak'er taq aachii' chi junsuut, chi je' wili:</t> <t>Re' i tinamit Babilonia achk'isiin ma' inkiq'asaj kiib'</t> <t>xiq'ehb'ik chik i tz'aq inkiko'leej wii' wiib',</t> <t>je' wo' hoq i tz'aq kotimaj wii' riij.</t> <t>Je' re' ruq'ajariik wach naa nub'anam keh,</t> <t>chaq'aj wo' taq wach keh i hat i xkian.</t>", "16": "<t>Re' taq i hat naa taq rukuxiik akansam i kib'anik i tik,</t> <t>je' wo' taqe i kimolwik i wach i tik,</t> <t>eh re' taqe i aj pan tokoom tinamit</t> <t>naa wo' chik kisutiniik reje pan kitinamiit,</t> <t>chi kiju'junaal.</t>", "17": "<pb/><t>Re' i nutinamiit Israel xkik'ul keh</t> <t>i je' rukab' i ruk'ul i tentzun ajimamaj ruum i kaq b'ahlam.</t> <pb/>Ruum peet xb'aan ti' k'axik keh ruum kireey i aj Asiria, eh xb'aan wo' keh ruum i Nabucodonosor kireey i aj Babilonia, xpaaxjik paam i kib'aqil.", "18": "Ruum aj re', re' hin i Dios wilik wajaawriik, ki Dios i aj Israel i nuq'or chi naa nuye'em panti' k'axik i kireey i aj Babilonia, je' wo' hoq i rutinamiit, je' rukab' i xnub'an ruuk' i kireey i aj Asiria.", "19": "<pb/><t>Eh naa wo' chik nusutem taqe chaloq pan kitinamiit i aj Israel.</t> <t>Naa nukanaam taqe chi je' kikab' i tentzun wilik kiwa' chi korik,</t> <t>chuwach i yuuq' Carmelo, i ye'aab' Basán,</t> <t>i rax chee' Efraín, i Galaad.</t>", "20": "<t>Re' hin i Dios kinq'orik chi</t> <t>chupaam taqe ponoq i q'iij re' re'</t> <t>naa nukanaam chi ma' xta chik i kimahk i aj Israel,</t> <t>je' wo' taqe i aj Judá re' taqe i xnukanaa' cho chi kok'achalkeeb'</t> <t>ruum naa nukuyum taqe i kimahk, inki.</t>", "21": "<pb/><t>Re' QaJaaw Dios je' wili i xuq'or:</t> <t>Re' taq i hat aj q'aq'ineel hiy taq cha a'n keh i aj Meretaim,</t> <t>i aj Pecod, chasach taq kiwach.</t> <t>Cha a'n taq chu'nchel i nuq'or taq aweh</t> <t>ruum re' hin kinq'orik, inki.</t>", "22": "<t>Naa rib'irjiik chupaam i tinamit chi naakik'erem kichii',</t> <t>ruum naa ruponiik i q'aq'inik chikinaah.</t>", "23": "<t>Re' taqe i aj Babilonia imb'anik keh chu'nchel i tinamit wach ak'al naa rukahniik</t> <t>chi ma' xta chik kamaj, eh naa rusachariik kiwach.</t> <t>Eh ma' k'isiin ta naa kiyo'jiik i tinamit wach ak'al</t> <t>noq naakilom i naakik'ulum i aj Babilonia.</t>", "24": "<t>Re' taq i hat aj Babilonia xa re' taq i hat</t> <t>xakoj aaxirob'aal cha wib'il awiib' xa chi ma' aweht'al taq naa aq'ehb'iik chupaam,</t> <t>ruum xinaq'etwachej taq i hin, hin Dios.</t>", "25": "<t>Re' QaJaaw Dios naa ruye'em q'ab' keh i aj q'aq'ineel</t> <t>chi naakesam chee kich'ihch' reh q'aq'inik ruum i rujosq'iil.</t> <t>Ruum re' i QaJaaw Dios nim rajaawriik,</t> <t>naa rub'anam keh i aj Caldeo.</t>", "26": "<t>Re' taq i hat aj q'aq'ineel ti chaloq taq</t> <t>xa aha' yuuq' hiy taq cha teh i kiye'aab' inkimol wii' i wach kitik,</t> <t>chasach taq kiwach,</t> <t>korehtaal inakanaa' taqe chi ma' jino'q i k'achalkeeb'.</t>", "27": "<t>Chakansaj taqe chi kunchelaal,</t> <t>cha a'n taq kuuk' je' rukab' noq ink'amarik reje i k'ijol wakax pan kantesb'al.</t> <t>Re' keh xiik' naah ti' kiil i naakik'ulum chupaam taqe i q'iij re' re'.</t>", "28": "<pb/><t>Eh re' taqe i ma' naa ta kikimiik ar Babilonia</t> <t>naa rojiik kiq'orom ar Sión chi re' i QaJaaw Dios</t> <t>xuyeew taqe chutojariik i kimahk i aj Babilonia,</t> <t>je' rukab' i ruk'ul chi keh ruum xkiyeew chi re' chi ma' re' i rupaat i Dios.</t>", "29": "<pb/><t>Chayuq'eej taqe chu'nchel</t> <t>i kikansanik ruuk' flecha,</t> <t>reh chi neenkikotej riij i tinamit Babilonia,</t> <t>reh chi neenb'aan keh, eh ma' jino'q ineenkiko'leej kiib'.</t> <t>Chi je' re' neenb'aan keh nik' wach i xkian i keh reh i tokoom.</t> <t>Ruum xa nimaq chik kiwach inki a'n kiib' chi nuwach i hin</t> <t>wilik nuSantohiil hin ki Dios i aj Israel.</t>", "30": "<t>Ruum aj re', re' taqe i k'ijolaq naa rukuxiik kikanteesjiik pantaq b'eeh.</t> <t>Eh chu'nchel taqe i kaj q'aq'ineel kikansanik ruuk' flecha,</t> <t>naa rukuxiik kikimiik chupaam taqe i q'iij re' re', inki i QaJaaw Dios.</t>", "31": "<pb/><t>Eh je' wo' chik wili i xuq'or i QaJaaw Dios nim rajaawriik:</t> <t>Re' taq i hat tinamit xa nimaq taq chik awach i na a'n awiib'</t> <t>ma' nwaaj ta wach taq i na a'n,</t> <t>ruum aj re' xponik chik i q'iij chi naa taq kaat nuye'em panti' k'axik.</t>", "32": "<t>Re' taq i hat nimaq taq awach i na a'n awiib'</t> <t>ma' naa ta taq aweliik korik noq naa ruk'uliik chee ti' k'axik taq cha naah,</t> <t>ruum ma' awach ta taq naa rutoob'iniik aweh.</t> <t>Re' hin naa ruqopom kiq'aq'al taqe i tinamit,</t> <t>naa ruk'atam reje i chi junsuut, inki.</t>", "33": "<pb/><t>Eh je' wo' chik wili xuq'or:</t> <t>Re' taqe i tinamit Israel,</t> <t>re' taqe i tinamit Judá k'achi'</t> <t>rub'aan ti' k'axik keh kuum taqe i inixowanik kiwach</t> <t>ar tz'apalkeeb' ma' kioq'teesjik ta chaloq.</t>", "34": "<t>Xa re' la' re' hin xti kow naa wesam taqe chaloq,</t> <t>hin Dios nim wajaawriik i nub'ihnaal.</t> <t>Re' hin naa nub'aniik i q'ataj q'orik,</t> <t>suq kiil k'uxliis i naa nuye'em keh i nutinamiit Israel.</t> <t>Eh runimaal ti' k'axik inanuye'em chikinaah taqe i aj Babilonia, inki.</t>", "35": "<pb/><t>Re' i QaJaaw Dios je' wo' chik wili i xuq'or:</t> <t>Re' taqe i aj Babilonia naa kikantesjiik ruuk' i q'aq'inik,</t> <t>taqe i k'amal kib'eeh,</t> <t>taqe i wilik kina'ojb'al.</t>", "36": "<t>Eh naa kikanteesjiik ruuk' q'aq'inik taqe i kaj q'iij,</t> <t>naa ruchaliik ruyojiik paam i kinaah.</t> <t>Naakikanteesjiik ruuk' q'aq'inik i xakow chik inki a'n kiib'.</t>", "37": "<t>Naakikanteesjiik ruuk' q'aq'inik taqe i ki soldado,</t> <t>taqe i kikareta, i kikawayu, taqe i tokoom tinamit wilkeeb' chi kixilak.</t> <t>Xa ma' xta chik i naa kianam naakikahnik chi xa je' chik taqe ixoq,</t> <t>Eh naa relq'jiik chu'nchel i chib'ih keh.</t>", "38": "<t>Eh naa ruchiqiik taqe i kirooq haa',</t> <t>i aj Babilonia ruum xa re' taqe i tiyoox xkiloq'ej,</t> <t>ruum taqe i re' insahchik i kina'ojb'al.</t>", "39": "<pb/><t>Ruum aj re', re' i tinamit Babilonia naa rukahniik chi kiye'aab' i yaak,</t> <t>chi kiye'aab' xojb'.</t> <t>Eh naa rukahniik chi kiye'aab' nimaq chikop wilik kixiik',</t> <t>ma' jaruuj chik q'iij naa kiwihiik patineel chupaam.</t>", "40": "<t>Nik' wach noq xnusach kiwach i tinamit Sodoma, i Gomorra,</t> <t>taqe i tinamit wilik chi kijunsuut ma' awach ta chik i naa rupatiniik ar.</t> <t>Je' wo' re' noq naa nusacham wach i tinamit Babilonia,</t> <t>ma' jino'q chik i naa rupatiniik chupaam.</t>", "41": "<pb/><t>Eh chupaam i jinaj ye'aab' chi najt yuuq' wilik cho pantz'eet reh i rookb'aal q'iij</t> <t>k'ahchi' cho ruyejaam riib' chi chalik jinaj i nimlaj tinamit xti kow riib',</t> <t>ma' k'isiin kik'ihaal taqe i ru reey.</t>", "42": "<t>Xkik'am chaloq i kiflecha,</t> <t>i kiq'asju' ch'ihch', yohb'aal wach i kijosq'iil,</t> <t>ma' xta ketelinik wachiis kuuk'.</t> <t>Eh yohb'aal wach i choqik naa kianam,</t> <t>je' rukab' i rub'an i palaw.</t> <t>Chalik chik inki a'n chi riij i kikawayu chi q'aq'inik chinaah i tinamit Babilonia.</t>", "43": "<t>Eh noq naa rib'iram chi je' re' i kireey i aj Babilonia naa rusik'riik ruum ruyo'jiik.</t> <t>Eh ma' k'isiin ta naa rutib'iik ruk'ux,</t> <t>je' rukab' noq inchalik ruti'kiil ixoq noq ink'ulik ruk'ux.</t>", "44": "<pb/><t>Re' hin yohb'aal wach nujosq'iil</t> <t>je' rukab' rujosq'iil i kaq b'ahlam i nelik cho panch'ahn Jordán</t> <t>eh naa nukaham taqe reje ar i aj Babilonia.</t> <t>Eh re' taqe i aj ixowaal naa nukojom chi naa kia'nam taq aweh taq i hat aj Babilonia.</t> <t>¿Mi wilik i aj kuuk' taq nee kinapaj i hin?</t> <t>¿Awach i nee rureq chi je' nukab' i hin?</t> <t>¿Mi wilik jino'q i aj cha'joom neeruq'at nuwach i hin?</t>", "45": "<t>Chab'iraj taq aha' wilik i nuyejaam wach i hin chi naa nub'anam kuuk'</t> <t>i aj Babilonia re' i kitinamiit i aj Caldeo, re' taqe i wili:</t> <t>Re' hin nuyejaam wach chi naakik'amariik reje i keh,</t> <t>je' wo' i kikok' halak'uun,</t> <t>eh naa rusachariik wach i kiye'aab'.</t>", "46": "<t>Eh noq naa rusachariik kiwach i aj Babilonia,</t> <t>ma' k'isiin i choqik naa rub'aan naa ruk'uyu'jiik i wach ak'al naakik'erem kichii'</t> <t>naa rib'irjiik cho chupaam taqe i nimaq tinamit, inki Dios.</t>"}