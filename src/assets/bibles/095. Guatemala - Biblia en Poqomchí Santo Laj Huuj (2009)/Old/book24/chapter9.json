{"1": "<pb/><t>Re' hin inwaaj naq chi</t> <t>re' i riis naq'nuwach</t> <t>je' rukab' i raasb'al ha' ma' jaruuj inchiqik.</t> <t>Chi je' re' ma' jaruuj naq neenk'uhlik</t> <t>atoob' ta nee naq inwoq'ej chi q'iij chi aq'ab' i kikimiik i nutinamiit.</t>", "2": "<t>Re' hin inwaaj naq rojiik nuyejaam</t> <t>nuperpaat pan chiq yuuq',</t> <t>reh naq chi neenukanaa' kahnoq i nutinamiit, eh ma' nee ta naq chik inwilow kiwach.</t> <t>Ruum re' keh xkian i je' k'oyomal,</t> <t>eh aj chukul q'orik taqe.</t>", "3": "<t>Eh re' kaaq' xanyub' chik chi chukuj q'orik</t> <t>xa je' chik rukab' noq inyub' i kutb'al reh i flecha.</t> <t>Ma' awach ta chik i korik inq'orik,</t> <t>q'e' yiib' wach kib'anik,</t> <t>ruum i re' je' wili i ruq'or QaJaaw Dios:</t> <t>Re' tinamit wili ma' kinkinimaj ta chik.</t>", "4": "<pb/><t>Eh ma' awach taj i nee ruq'or chi korik inq'orik i ramigo.</t> <t>Ma' awach ta wo' i nee ruq'or chi korik inq'orik i ras oon ruchaaq'</t> <t>ruum re' keh k'ul inkijot' kiib' chikiwach.</t> <t>Eh k'ul inkikoj kimahk chikiwach.</t>", "5": "<t>Xak'ul inkelq'aaj i kamigo</t> <t>ma' inkiq'or taj i korik,</t> <t>kitijem chik i kaaq' chi chukuj q'orik,</t> <t>ma' xkaaj ta chik nimanik.</t>", "6": "<pb/><t>Xa re' i leq', xa re' jot'oj inki a'n</t> <t>ma' kimponik ta k'isinoq panaq'kiwach i</t> <t>ma' kinkaaj ta chik kiin kinimam, inki QaJaaw Dios.</t>", "7": "<t>Ruum aj re' je' wo' chik wili i xuq'or:</t> <t>Re' hin naa nuye'em panti' k'axik je' naa wik'sam</t> <t>taqe pan q'aaq' ilb'al reh chib'ih pa' i neenkian,</t> <t>je' re' i naa nub'anam kuuk' i nutinamiit.</t>", "8": "<t>Re' kaaq' xa je' chik rukab' i q'aslaj ch'ihch',</t> <t>xa re' i chukuj q'orik i nelik cho pan kichii'.</t> <t>Pan suq kiil tii chik inkiq'oreej i kas kichaaq' inki a'n kiib',</t> <t>xa re' la' pankanima kiyejaam cho wach chib'ih i naa kianam reh.</t>", "9": "<t>¿Mi ma' naa nuye'em taqe chutojariik re' i kimahk?</t> <t>¿Mi ma' ruk'ul re' chi nee taqe nuyeew chutojariik i kimahk i tinamit re' re'</t> <t>je' rukab' i ruk'ul chi keh? inki i QaJaaw i Dios.</t>", "10": "<pb/><t>Re' hin naa nuye'em q'ab'</t> <t>chi naakik'erem kichii' chinaah taqe i yuuq'</t> <t>noq naakilom chi k'ahtinaq chik taqe i ch'ahn chupaam i kiye'aab'.</t> <t>Eh naa rutib'iik kik'ux ruum ma' naa ta chik rib'irjiik i koq'iim taqe i wakax,</t> <t>ma' naa ta chik kiwihiik ar taqe i chikop wilik kixiik',</t> <t>taqe i panch'ahn chikop.</t> <t>Chu'nchel naakimolom chi elik.</t>", "11": "<pb/><t>Re' hin naa nuch'ahaam wach ak'al i tinamit Jerusaleem</t> <t>naa nukanaam chi kiye'aab' k'ichi'ahq.</t> <t>Eh naa nusacham wach i tinamit Judá,</t> <t>naa nukanaam chi ma' jino'q chik i patineel chupaam.</t>", "12": "<pb/>¿Awach i wilik runa'ojb'al nee rureq chi riij i naa ruk'ulariik wili? ¿Mi wilik jino'q i raj kamanoom i Dios neeruch'ob' rub'ehel? ¿Chib'ih reet noq naa rukahniik chi ma' xta chik i wilik chupaam i qatinamiit, eh naa rukahniik chi je' rukab' i chiq yuuq', eh ma' awach ta chik i naa rik'iik ar?", "13": "<pb/>Re' i QaJaaw Dios je' wili i xuq'or: Re' nutinamiit je' re' inakik'ulum, ruum xkiq'eb' chi riij kik'ux taqe i nuk'uhb'aal, ma' inkik'am ta naah i nuq'or keh.", "14": "Ruum i rukowiil i kinaah ma' xkikanaa'ta rulooq'jiik taqe i tiyoox xankiyeew chik kik'ux chub'aan, je' rukab' i xitijik kahnoq wii' kuum i kimaam kati't.", "15": "Ruum aj re', re' hin i Dios wilik wajaawriik, hin ki Dios i aj Israel, je' wili xnuq'or: Re' hin naa nuye'em i ti' k'axik chikinaah, je' naa k'ah laj wi'k i naa nuye'em keh, je' na naa nuye'em keh chi uuk'jik i ha' inkansanik.", "16": "Re' hin naa nutukem kiwach chupaam i tokoom tinamit ni xata re' keh ni xata re' i kimaam kati't xinab'inik reh. Eh naa nuye'em q'ab' chi naa kitahqaljiik reje ruuk' i q'aslaj ch'ihch' korehtaal insacharik kiwach chi kunchelaal, inki.", "17": "<pb/><t>Re' QaJaaw Dios nim rajaawriik, je' wili xuq'or weh:</t> <t>Yu'naak cha taq'aaj kik'amarik ixoq xa re' oq'ik inkaaj,</t> <t>eh xa re' re' kikamaj, inki.</t>", "18": "<t>Re' hin je' wili xnuq'or: ma' xta reet kichaloq chi jumehq'iil,</t> <t>k'oloq kian koq'iim chiqiij i hoj ruum i ti' k'axik k'achi' qak'ulum.</t> <t>Re' hoj nee wo' i nujik chi ha' paam inaq'qawach,</t> <t>nee nb'ulinik chaloq i ha' pariij naq'qawach.</t>", "19": "<t>Eh k'achi' qib'iram noq re' taqe i aj Sión k'erik kichii' chi oq'ik je' wili inkiq'or:</t> <t>Q'e' wo' chik ti' i k'ahchi' qak'ulum,</t> <t>xsahchik wach i chib'ih qeh ma' k'isiin ta k'ixb'ilaal chi qeh,</t> <t>naa qakanaam i qatinamiit, re' i qapaat xsacharik chik wach, inki taqe.</t>", "20": "<t>Re' hin je' wili xnuq'or: Hat taq ixoq chab'iraj taq i ruq'oral i QaJaaw,</t> <t>xti chab'iraj taq chib'ih i ruq'or.</t> <t>Eh cha k'uhtaaj taq keh awixq'uun i awamigo oq'ik inki a'n ixoq,</t> <t>cha q'or taq keh chib'ih naa kianam noq ti' kik'ux, je' wili taq cha q'or keh:</t>", "21": "<t>Re' hoj k'ahchi' chik rukimiik awach qeh panqapaat,</t> <t>wilik i ha'lak'un k'ahchi' kikansam pantaq b'eeh,</t> <t>re' taqe i k'ijolaq k'achi' kikanteesjiik</t> <t>pantaq k'aayb'al, tiko'q keh.</t>", "22": "<t>Re' kiti'jolal taqe i winaq naa rukahniik chi tuch'ulkeeb' pantaq b'eeh,</t> <t>xa je' chik rukab' i rusaa' chikop pantaq ab'iix.</t> <t>Je' rukab' i wach i trigo wilik pariij</t> <t>inq'eb'arik kahnoq ruum i sik'il reh,</t> <t>eh ma' awach ta chik i molwik reh.</t>", "23": "<t>Re' Dios je' wili ruq'or:</t> <t>Re' wilik runa'ojb'al ma' runimb'isaj riib' ruuk' i runa'ojb'al.</t> <t>Eh re' wilik rajaawriik ma' runimb'isaj riib' ruuk' i rajaawriik.</t> <t>Re' i b'ehoom ma' runimb'isaj riib' ruuk' i rub'ehomal.</t>", "24": "<t>Wila' awach iraaj runib'isam riib'</t> <t>chunimb'isaj riib' ruuk' i runaab'jiik nuwach i hin,</t> <t>re' i runaab'jiik chi re' hin i raJaaw i ruDios.</t> <t>Eh chi hin aj keteloom wachiis,</t> <t>eh chi re' i rukorkiil re' rub'ehel i nub'an wach ak'al,</t> <t>re' taqe i re' imponik chi nuwach i hin, inki i Dios.</t>", "25": "<pb/>Eh je' wo' chik wili i xuq'or: Re' hin naa ruponiik i q'iij chi naa taqe nuye'em chutojariik i kimahk, i poch'ooj i rutz'uhmal naah i kik'achab', je' wo' taqe i ma' b'anooj ta keh i re'.", "26": "Eh re' taqe i aj Egipto, i aj Judá, i aj Amón, i aj Edom, i aj Moab, eh chu'nchel i patim taqe panchiq yuuq', ma' kiq'asam ta kiib' weh chi korik. Ruum chu'nchel i tinamit, je' wo' taqe i tinamit Israel xti kiq'asam kiib' chulooq'jiik taqe i tiyoox, inki Dios."}