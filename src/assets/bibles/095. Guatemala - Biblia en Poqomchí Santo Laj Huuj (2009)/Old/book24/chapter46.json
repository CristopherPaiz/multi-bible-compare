{"1": "<pb/>Re' QaJaaw Dios xuq'or cho reh i Jeremías jalal ruq'oral chib'ih xub'an kuuk' i ju'jun seht chi tinamit.", "2": "<pb/>Je' wili i xuq'or chi riij i tinamit Egipto, chikiij i ru soldado Nacao kireey i aj Egipto wilkeeb' chupaam i ye'aab' Carquemis, wilik ma' najt ta ruuk' i nim ha' Éufrates. Re' taqe i xb'aan keh ruum i Nabucodonosor kireey i aj Babilonia noq kijib' chik haab' rokiik chi reyil ar Judá i Joacim rak'uun Josías.", "3": "<pb/><t>Eh je' wili xuq'or:</t> <t>Chayejaa' taq i nimlaj pulato ch'ihch' ko'lemb'al awiib'</t> <t>hiy taq chak'ulb'ilej taqe i aj ixowaal.</t>", "4": "<t>Eh chakoj taq rihqb'aal aakawayu johteen taq chi riij</t> <t>chakoj taq ach'ihch' puneet, ach'ihch' so'</t> <t>chatus taq awiib'</t> <t>chajuk' taq ach'ihch', inki.</t>", "5": "<t>Eh noq xwilow xi sutinik wo' chik xb'aan keh.</t> <t>Eh re' i ki soldado,</t> <t>ma' xkikuy taj i q'aq'inik.</t> <t>Eh xkimol chi elik xkitukej kiib' ma' kota chik xitz'ehtanik cho chikiij,</t> <t>ma' k'isiin i kiyo'jiik xa aha' yuuq', inki QaJaaw Dios.</t>", "6": "<t>Xa ma' kow ta wo' kiajiminik,</t> <t>eh xama' xkiko'leej ta wo' kiib' i xti kow naq inki a'n kiib'.</t> <t>Ar la' xiooj q'ehb'oq chi chii' i nim ha' Éufrates,</t> <t>i wilik reje pantz'eet reh i rokb'aal i q'iij.</t>", "7": "<t>¿Awach taqe i soldado re' re' yohb'aal wach kikowiil inki a'n kiib'</t> <t>xa je' chik rukab' i choqik i rub'an i nim ha' Nilo?</t>", "8": "<t>Re' taqe re', re' i ki soldado i aj Egipto,</t> <t>re' choqik inki a'n je' rukab' i rub'an i nim ha' Nilo,</t> <t>je' wili inkiq'or: Re' hoj naa qak'ihaaxb'iik naa qanujisam naah i wach ak'al.</t> <t>Naa qasacham kiwach tinamit, je' wo' taqe i k'achareel chupaam, inki taqe.</t>", "9": "<t>Kichaloq i aj q'aq'ineel wilkeeb' chi riij i kawáyu,</t> <t>i wilkeeb' pan kareta i xa chi kooq xi chalik,</t> <t>kichaloq i kow kiib' chi q'aq'inik, je' wo' i ki soldado i aj Put,</t> <t>kik'am cho kipulato ch'ihch',</t> <t>kichaloq i ki soldado i aj Lud,</t> <t>re' taqe i kichol rutz'a'jiik i flecha.</t>", "10": "<t>Ruum chupaam i q'iij re' re' naa ruq'ajam wach i QaJaaw Dios nim rajaawriik</t> <t>keh i aj Egipto i nixowanik wach,</t> <t>re' q'aslaj ch'ihch' naa runujiik chi kik'</t> <t>naa rukuxiik ru kansam taqe.</t> <t>Ruum re' QaJaaw Dios,</t> <t>ma' k'isiin ikaansanik naa rub'anam</t> <t>pantz'eet reje reh i rookb'aal i q'iij</t> <t>ma' najt ta ruuk' i nim ha' Éufrates,</t> <t>je' mayijimaj chikop taqe chi reh.</t>", "11": "<t>Re' taq i hat aj Egipto, i je' taq akab' i k'isa q'ahxoq,</t> <t>naa naq rojiik asik'im aawiq'oom Galaad.</t> <t>Atoob' ta ma' k'isa iq'oom taq i nee nakoj xama' xta wo' neerutiq taq aweh,</t> <t>ruum ma'iq'oom ta wo' chik iraaj taq aati'kiil.</t>", "12": "<t>Re' taqe i nimaq tinamit naa kinab'eem chi xb'aan taq aweh.</t> <t>Eh naa rib'irjiik chupaam i tinamit wach ak'al</t> <t>chi naa taq ak'erem aachii'.</t> <t>Eh re' taqe i a soldado q'e' kow kiib'</t> <t>k'ul naakiq'ojom kiib' naa kiq'ehb'iik wach ak'al, inki Dios.</t>", "13": "<pb/>Re' QaJaaw Dios xuq'oreej i Jeremías jalal ruq'oral, noq ojik chik i rub'an i Nabucodonosor kireey i aj Babilonia chub'anariik keh i aj Egipto je' wili i xuq'or reh:", "14": "<pb/><t>Cha q'oreej taqe i aj Egipto,</t> <t>aj Migdol, i aj Menfis, aj Tafnes, chi je' wili:</t> <t>Chawikraaj taq awiib', cha yejaa' taq awiib'</t> <t>ruum yohb'aal wach ikaansanik k'ahchi'</t> <t>ruuk' i q'aslaq ch'ihch' taq cha junsuut, tiko'q keh.</t>", "15": "<t>¿Chib'ih reet noq xumol chi elik inye'wik taq rukowiil ak'ux inaq'or?</t> <t>Xumol chi elik ruum re' hin i Dios xineesanik i rajaawriik.</t>", "16": "<t>Re' i ki soldado</t> <t>k'ul nakiq'ehb'iik chikinaah chi kib'il kiib',</t> <t>je' wili i naa kiq'orom: Qoh eloq reje</t> <t>ayu' taq wo' taq chik panqatinamiit xoj-aasjik cho wii',</t> <t>qamol reje chi elik chuwach i q'aq'inik wili, inkoq taqe.</t>", "17": "<t>Re' taq i hat naa taq akojom</t> <t>rukab' i b'ih i kireey i aj Egipto chi je' wili:</t> <t>Xa q'e' inq'orik, eh xama' xta wo' rub'an, tiko'q taq reh.</t>", "18": "<t>Eh re' hin i Dios k'achalkiin chi juneliik, wilik wajaawriik i nub'ihnaal.</t> <t>Eh re' taqe i aj ixowaal naa ruchaliik chikinaah i aj Egipto,</t> <t>xiik' naah nimaal wach ma' xata je' najtiil</t> <t>naah i yuuq' Carmelo, wilik chi chii' i palaw.</t>", "19": "<t>Re' taq i hat i aj Egipto cha yejaa' taq chib'ih aweh reh ojik,</t> <t>ruum re' i tinamit Menfis</t> <t>naa rukahniik chi je' rukab' i chiq yuuq',</t> <t>naa rukahniik chi ma' jino'q chik patineel chupaam.</t>", "20": "<pb/><t>Re' taqe i aj Egipto je' wo' naq kiholwochiil i q'ahxoq wakax.</t> <t>Xa re' la' naa ruk'uliik b'anroq keh kuum i aj ixowaal</t> <t>naa kichaliik pantz'eet reh i rookb'aal i q'iij.</t>", "21": "<t>Re' i ki soldado xa q'ina' wo' naq chik taqe,</t> <t>xa je' chik kiq'ina'hiil i rak'uun wakax,</t> <t>xa re' la' xama' naa ta wo' kikuyum ransil taqe i aj ixowaal.</t> <t>Eh naakimolom chi elik ruum</t> <t>naa ruchaliik i</t> <t>runimaal ti' k'axik chikinaah chi tojb'al kimahk.</t>", "22": "<pb/><t>Re' taqe i aj Egipto naakimolom chi elik,</t> <t>je' rukab' noq i rumol chi elik i mama' aaq'.</t> <t>Eh noq naa ruk'uliik iloq i ki soldado i aj ixowaal chikinaah</t> <t>naa ruyok'ariik i kinaah chi ikej je' kiyok'arik sii' naa rub'aan.</t>", "23": "<t>Eh je' kiyok'arik rax chee' naa rub'aan,</t> <t>xa je' chik kik'ulik iloq ruk'ihaal nimaq chili'l</t> <t>noq naa kik'uliik iloq i aj ixowaal chikinaah</t> <t>ma' awach ta naa rukuywiik kajaljiik.</t>", "24": "<t>Re' taqe i aj Egipto naa rehtesjiik i kajaawriik,</t> <t>naa ruchopariik kinaah ruum i tinamit wilik</t> <t>reje pantz'eet reh i rookb'aal i q'iij, inki.</t>", "25": "<pb/>Re' i QaJaaw Dios nim rajaawriik, qaDios i hoj, hoj aj Israel, je' wili i xuq'or: Re' hin naa nuye'em i ti' k'axik chikinaah i aj Amón, inkikoj chi ki dios i aj Tebas, chikinaah i aj Egipto, chinaah i kireey, je' wo' taqe inkiyeew kik'ux ruuk'.", "26": "Eh naa nuye'em q'ab' chi naa ruchopariik kinaah kuum i aj kaansoom i nixowanik kiwach, re' i Nabucodonosor kireey i aj Babilonia, naa wo' nuq'asam taqe pan kiq'ab' i ru soldado. Xa re' la' naa wo' chik ruponiik i q'iij chi naa kiwihiik k'achareel ar Egipto, inki.", "27": "<pb/><t>Re' taq i hat aj Israel,</t> <t>riih rumaam i Jacob</t> <t>hat taq waj kamanoom mat yo'jik taq,</t> <t>ruum re' hin naa taq kaat wesam chee hat,</t> <t>taqe awak'uun awixq'uun chupaam inajt tinamit xat k'amarik taq reje wii'.</t> <t>Eh naa wo' chik taq aak'achariik pansuqkiil k'uxliis,</t> <t>ma' xta chik naa ruyohb'isaniik taq aweh.</t>", "28": "<t>Matyo'jik taq i hat riih rumaam i Jacob hat taq waj kamanoom,</t> <t>ruum re' hin taq aaDios naa nuwihiik taq awuuk'.</t> <t>Eh naa nusacham kiwach i tinamit</t> <t>re' i xnutukej taq reje wii' awach,</t> <t>ma' naa ta nusacham taq awach i hat,</t> <t>xanaa la' taq kaat nuye'em chutojariik riij taq amahk parub'ehel,</t> <t>xa re' la' ma' naa ta wo' nukanaam</t> <t>chi ma' naa ta taq atojom wach aamahk, inki.</t>"}