{"1": "<pb/><t>Re' taq i hat aj Benjamín,</t> <t>eleen taq reje Jerusaleem.</t> <t>Eh chaxulej taq reje i tuun chupaam i tinamit Tecoa.</t> <t>K'utinoq i sib' taxaaj chupaam i ye'aab' Bet-haquerem,</t> <t>ruum re' taqe i aj ixowaal xi k'uloq i pantz'eet reh i rookb'aal q'iij</t> <t>chub'anariik i runimaal ti' k'axik.</t>", "2": "<t>Re' tinamit Sión xa je' naq chik rukab' taqe i holohaq laj xq'un</t> <t>xa re' la' naa rusachariik kiwach.</t>", "3": "<t>Re' taqe i je' cha'jen tentzun yiib' wach i kina'ojb'al naa rucha'jiniik keh.</t> <t>Naa kiyejaam ki-itz'ihy naah paat chi junsuut i tinamit Sión,</t> <t>eh naakicha'jeem i je' kitentzuun chi kiju'junaal.</t>", "4": "<t>Re' taqe i aj ixowaal je' wili inkiq'or:</t> <t>Qayejaa' taq qiib' taq taq q'aq'ineel kuuk',</t> <t>kim taq naa rojiik qa'nam keh kab'lajora i q'iij.</t> <t>Xa re' la' q'e' ti' inqik'raaj ruum xokik chik i q'iij,</t> <t>xokik chik chaloq i q'equm.</t>", "5": "<t>Eh qachop taq qak'ux chi chaq'ab' neeqa a'n keh,</t> <t>neenqasach wach inajt kinaah tz'aq inkiko'leej wii' kiib', inki taqe.</t>", "6": "<pb/>Re' i QaJaaw Dios nim rajaawriik je' wili i xuq'or keh i aj ixowaal: <pb/><t>Chayok' taq i chee' reh chi nee taq inayejaa' awiik'b'aal</t> <t>noq nee taq inooj a a'n keh i aj Jerusaleem.</t> <t>Ruum re' tinamit re' re', i ruk'ul chi naa ruye'ariik chutojariik i ru mahk,</t> <t>ruum xa re' i yiib' wach inki a'n</t>", "7": "<t>Ar Jerusaleem i xa re' i yiib' wach na'ojb'al imb'aan,</t> <t>je' rukab' noq ma' rumay ta elik chaloq i ha' paraasb'al.</t> <t>Re' i nib'irjik rib'iral ar xa re' i ma' ruk'ul ta chi b'anarik,</t> <t>xa re' pletohinik iib', xa re' i hopoj iib',</t> <t>xa re' i ti' k'axik inki a'n reh i tokoom,</t> <t>re' taqe i re' inki a'n chi nuwach.</t>", "8": "<t>Re' taq i hat aj Jerusaleem, chajal taq wach ana'ojb'al,</t> <t>reh chi ma' nee ta taq tinukanaa' cha wutkeel.</t> <t>Reh chi ma' nee ta taq i nukanaa' aatinamiit chi xa je'</t> <t>chik chiq yuuq', eh chi ma' xta chik</t> <t>jino'q patineel ar, inki Dios.</t>", "9": "<pb/><t>Re' i QaJaaw Dios nim rajaawriik je' wili xuq'or:</t> <t>Re' taqe i aj Israel konaakikahniik ar aha' ta chik ma' naakisik'ariik</t> <t>kuum i aj ixowaal korehtaal kireqariik.</t> <t>Je' rukab' i rub'an i tikil uuva i rusik' chu'nchel i wach</t> <t>ma' jino'q chik i rukanaa', inki.</t>", "10": "<pb/><t>Eh re' hin je' wili i xnuq'or:</t> <t>Chi nee nuq'or rib'iral keh i re' ma' jino'q ineerunimaj,</t> <t>ruum re' keh je' naa tz'aplik i kixikin.</t> <t>QaJaaw Dios re' taqe i re' ma' jaruuj neenkaaj kib'iram neenkikaqse'laaj inaq'or,</t> <t>ma' nee ta imponik panaq' kiwach.</t>", "11": "<t>Re' hin, hin nujinaq chi rujosq'iil i QaJaaw Dios, ma' nukuy ta chik.</t> <t>Re' reh je' wili i xuq'or weh:</t> <t>Chawik'saj aajosq'iil chikinaah i k'ijolaq pantaq b'eeh, <pb/>je' wo' chikinaah taqe i komanaan inkimol kiib,</t> <t>reh chi neekik'amarik reje pantz'ilom</t> <t>taqe i winaq kuch'ihil kehk'een,</t> <t>je' wo' taqe i riji' winaq.</t>", "12": "<t>Re' taqe re', chi je' kiye'aab', chi je' kipaat,</t> <t>chi je' kehk'een re' chik taqe i aj ixowaal naa ruchopwiik kinaah.</t> <t>Ruum re' hin</t> <t>naa taqe nuye'em chutojariik i kimahk</t> <t>taqe i patim chupaam i tinamit re' re', inki.</t>", "13": "<pb/><t>Chi nimaq chi kok' taq</t> <t>xa re' i tumiin inkikapaaj re' inkireq ruuk' i leq'.</t> <t>Eh chi je' jalal naq taqe nuq'oral, chi je' taqe k'amal kib'eeh i aj tiij</t> <t>xa re' i jot'ooj inki a'n</t>", "14": "<t>Eh inkijot'isaj wach i ruti'kiil kik'ux i nutinamiit,</t> <t>inki a'n kiib', je' wili inkiq'or:</t> <t>Yu'naak xtiwilkooj pansuqkiil k'uxliis inki taqe</t> <t>xanaah re' ma' xata wo' suq kiil k'uxliis.</t>", "15": "<t>Re' keh i ruk'ul naq chi nchalik kik'ixiik</t> <t>ruum inki a'n re' re' xama' nukuy ta chik rilariik i hin.</t> <t>Xa re' la' re' keh</t> <t>xama' keht'al ta wo' wach k'ixik.</t> <t>Ruum aj re' noq naa taqe nuye'em chutojariik i kimahk</t> <t>i tokoom naa wo' kib'aniik i ti' k'axik re' re' i keh, inki i QaJaaw Dios.</t>", "16": "<pb/><t>Eh je' wili i xuq'or i QaJaaw Dios:</t> <t>Chapab'aa' taq awiib' xilak taq b'eeh,</t> <t>chapahqaaj taq aha' wilik i holohik i najtir b'eeh</t> <t>re' taq chak'am,</t> <t>chi je' re' nee taq i naa req ruhi'lb'aal awánima, inki.</t> <t>Eh re' keh je' wili i xkiq'or:</t> <t>Ma' chih taj, ma' nee ta qak'amam i b'eeh re' re' i hoj, inki taqe.</t>", "17": "<pb/><t>Re' i QaJaaw</t> <t>xnukoj wo' naq cha'jen taq aweh,</t> <t>reh chi xkiq'or taq aweh chi naa naq taq ab'iram</t> <t>noq naa ruxuljiik chee i tuun rehtalil i ti' k'axik.</t> <t>Eh je' taq wili i xaq'or:</t> <t>Re' hoj ma' qanimaj taj i re', tiki taq.</t>", "18": "<pb/>Ruum aj re' je' wili i xuq'or i QaJaaw Dios: Chab'iraj taq i hat nimaq tinamit, chanab'eej taq chib'ih i naa ruk'ulum i nutinamiit.", "19": "<pb/><t>Chab'iraj taq i hat i wilkaat taq wach ak'al,</t> <t>re' hin naa nuk'amam chaloq i ti' k'axik chikinaah i tinamit wili,</t> <t>ruum chi ma' xkinimaj ta taqe i xnuq'or keh,</t> <t>xkiq'eb' chi riij kik'ux i nuk'uhb'aal.</t>", "20": "<t>¿Chib'ih reet noq ink'ulik taq ak'at i insensia inchalik ar Saba,</t> <t>eh ink'ulik taq ak'at chi nuwach xa chib'ih chik jariik ch'ahniil</t> <t>kik'ohnik kichalik chi najt yuuq'?</t> <t>Re' hin ma' suq ta rub'an weh taq amayiij,</t> <t>je' wo' hoq i k'atoj chikop i nayeew taq chi amayiij, inki.</t>", "21": "<pb/><t>Ruum wo' re' i ruq'or chi je' wili i QaJaaw Dios:</t> <t>Re' hin naa nuye'em q'ab' chi re' taqe i tinamit wili naa rusahchiik kiwach,</t> <t>chi tuutb'ees chi ajaab'ees chi ak'uunb'ees</t> <t>chi ixq'uunb'ees chi kika'jaah kiib',</t> <t>eh chi kamigo kiib'.</t>", "22": "<pb/><t>Re' re' QaJaaw Dios je' wili xuq'or:</t> <t>Re' taqe i aj ixowaal wilkeeb' cho chi najt tinamit,</t> <t>pantz'eet reje reh i rookb'aal i q'iij,</t> <t>re' wilik kajaawriik, chalik chik inki a'n chi q'aq'inik.</t>", "23": "<t>Eh kik'amam cho kiflecha, kiq'as ju' ch'ihch',</t> <t>ma' awach taj i naa kiketelaam wach,</t> <t>ruum yohb'aal wach kijosq'iil.</t> <t>Xa je' chik rukab' i choqik i rub'an i palaw,</t> <t>eh iqilkeeb' taqe riij kawáyu noq naa kik'uliik iloq,</t> <t>chi q'aq'inik kuuk' i aj Sión, inki.</t>", "24": "<pb/><t>Re' taqe i aj Jerusaleem je' wili inkiq'or:</t> <t>Re' hoj xqib'iraj chik rib'iral i ti' k'axik re' re' ma' k'isiin ta xchalik qayo'jiik,</t> <t>eh xchalik rutiib'iik qak'ux ruum,</t> <t>je' rukab' noq inchalik ruti'kiil ixoq noq ink'ulik ruk'ux.</t>", "25": "<t>Ma' aha' taq tiooj pantaq ab'iix,</t> <t>pantaq b'eeh</t> <t>ruum re' taqe aj ixowaal kiyejaam chik cho kiib' reh ikaansanik</t> <t>aha' ta chik ma' kipuhkaam kiib', inki taqe.</t>", "26": "<pb/><t>Hat taq nutinamiit chakoj taq chawiij i q'as wach itz'ihy</t> <t>cha tolej taq awiib' pan chaaj chakoj taq i q'eq itz'ihy chawiij.</t> <t>Eh cha ch'ikaa' taq ak'ux chi oq'ik,</t> <t>je' rukab' noq inooq'jik i rukimiik ak'uunb'ees</t> <t>xa jinaj wo' chuwach i rutuut.</t> <t>Ruum re' taqe i naa rusachwiik qawach</t> <t>naa kik'uliik iloq chi jumehq'iil.</t>", "27": "<pb/>Eh re' QaJaaw je' wili i xuq'or weh: Re' hin i nuq'or aweh chakoj rehtaal i k'achi' keeb' ar neenawilow nik' wach i kina'ojb'al, inki.", "28": "<pb/><t>Eh re' taqe i keh Jaaw chi kunchelaal ma' ti kinimaj taj,</t> <t>xa aj tz'aqal wach k'utaaj taqe, xa tee eh kiwach,</t> <t>q'e' kow i kinaah je' kowiil q'an ch'ihch', je' kowiil rax ch'ihch'.</t>", "29": "<t>Eh noq inhuupjik i q'aaq' i ruhaahb'isaj i plomo.</t> <t>Xa ma' xta inkih chi nsaqb'eejik kiwach,</t> <t>eh re' taqe i yiib' wach kina'ojb'al</t> <t>xama' nsahchik ta wo' kiwach.</t>", "30": "<t>Ruum aj re' i ruk'ul chi naa qaq'orom keh chi je' kikab' i plata xa nsahchik kiwach.</t> <t>Ruum re' hat QaJaaw Dios naa asacham kiwach.</t>"}