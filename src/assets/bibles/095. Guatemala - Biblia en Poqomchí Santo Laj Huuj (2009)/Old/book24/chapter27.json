{"1": "<pb/>Noq koxokik chi reyil ar Judá i Sedequías rak'uun i Joacim je' wili xq'orarik cho reh i Jeremías ruum i QaJaaw Dios:", "2": "Re' hat cha yejaa' junrahp-oq i tz'uhuum cha yejaa' jino'q i per per wach chee', eh neenab'ak' riij awalaq i hat.", "3": "Eh neenataq'aaj reje i q'orik reh i kireey i aj Edom, i kireey i aj Moab i kireey i aj Amón, kireey i aj Tiro, kireey i aj Sidón. Re' i q'orik re' re' neenataq'aaj reje chikiij i aj taqareel kik'ulik Jerusaleem ruuk' i Sedequías kireey i aj Judá.", "4": "Neenataq'aaj reje ruq'orariik keh chi neenkiq'or reh taqe ajaab'ees wilik chikinaah chi re' hin i ki Dios i aj Israel nim wajaawriik, je' wili nuq'or.", "5": "Eh neenkiq'or ponoq chi re' hin Dios ruuk' i runimaal i wajaawriik xnuyejaa' i wach ak'al i winaq, i chikop wilkeeb' chupaam. Eh neenuyeew keh awach aj eh inwaaj nuye'em i hin.", "6": "Eh yu'naak i k'ih seht i tinamit wilik wach ak'al xnuq'asaj chik pan q'ab' i Nabucodonosor re' naa rukamaniik weh re' i kireey i aj Babilonia, eh xnuq'asaj chi ri'sil i rajaawriik taqe i josq' laj chikop wilkeeb' panch'ahn.", "7": "Chu'nchel i tinamit naakikamaniik reh, je' wo' taqe i kak'uun kixq'uun, i kiih kimaam korehtaal inkahnik i kitinamiit chi ri'sil i rajaawriik, je' wo' taqe i k'ih seht chi tinamit, je' wo' taqe reey wilik kajaawriik.", "8": "<pb/>Eh wila' wilik tinamit, wilik i reey ma' xkaaj ta kikamaneem wach i Nabucodonosor kireey i aj Babilonia, wila' ma' xuloch' riib' je' rukab' noq i ruloch' riib' i b'ooyax noq inkojarik i per per wach chee' wach naah. Re' hin naa nuye'em ti' k'axik chinaah, ruuk' q'aq'inik, ruuk' wi'jaleel ruuk' yab'ilaal korehtaal i ruyeew riib' chi ri'sil i wajaawriik, inki i Dios.", "9": "Eh re' taq i hat manimaj taq i neenkiq'or i jalal q'orik, taqe i aj q'iij, taqe i aj war taqe i wilik inkixohk'reej, inkiq'or tii chik rib'iral chib'ih i naa ruk'ulariik manimaj taq wixkiq'or taq aweh chi maakamaneej taq wach i kireey i aj Babilonia.", "10": "Ruum re' taqe re' xachukuj q'orik inkiq'or, wila' xayeew taq awiib' chi jot'arik, re' hin naa taq kaat wesam reje panaye'aab', naa taq kaat nutaq'aam reje chi najt, ar taq naa awojiik kimoq.", "11": "Eh re' taqe i jarseht chi tinamit naa kiq'asam kiib' chi ri'sil i rajaawriik i kireey i aj Babilonia re' hin naa nuye'em q'ab' chi naa kikahniik chupaam i kitinamiit, reh chi ar neenkitik chib'ih keh, inko'q taqe, inki weh i Dios.", "12": "<pb/>Eh re', hin i Jeremías xnuq'or wo' chik reh i Sedequías kireey i aj Judá taqe i re'. Eh nuq'or wo' reh chi chuq'asaj riib' chi ri'sil i rajaawriik i kireey i aj Babilonia chakamaneej wach je' wo' rutinamiit chi je' re' ma' nee ta tikimik.", "13": "¿Chib'ih neerutiq aweh chi nee nayeew awiib' chi kimik i hat, eh neenayeew chi kimik aatinamiit ruum wi'jaleel, ruum q'aq'inik, ruum yab'ilaal? Ruum re' i QaJaaw Dios ruq'orom chi je' re' i kimik naakik'ulum jarseht i tinamit ma' naa kikamaneem wach i kireey i aj Babilonia.", "14": "Re' hat manimaj taqe i jalal ruq'oral i Dios inki a'n kiib', wila' xkiq'or aweh chi maa a'n rukamaj i kireey i aj Babilonia ruum re' inkiq'or xachukuj q'orik, inko'q taqe.", "15": "Re' QaJaaw Dios i ruq'or chi ma' re' tee reh intaaq'anik keh, chuq'orariik inkiq'or. Wila' xanimaj keh naa kaat resam reje panaye'aab' i QaJaaw i hat, taqe aatinamiit taqe i jalal ruq'oral i Dios inki a'n kiib', hat taq junkimiik kuuk' inki reh.", "16": "<pb/>Eh re' taqe i k'amal kib'eeh aj tiij, taqe i tinamit je' wo' wili i xuq'or keh: Manimaj taq keh i jalal nuq'oral inki a'n kiib' wila' xkiq'or taq aweh chi xa chi jumehq'iil naa taq aweliik cho pan tinamit Babilonia, eh naa taq ak'amam chaloq i chib'ih jariik taqe kulk nkamanik panupaat. Re' taq ineenkiq'or aweh re' re' xachukuj q'orik.", "17": "Manimaj taq keh ineenkiq'or taq aweh chakamaneej la' taq wach i kireey i aj Babilonia, chi je' re' ma' nee ta taq tikimik, inko'q taqe. ¿Chib'ih taq neerutiq aweh chi nee taq i nayeew q'ab' chi re' taq aatinamiit wili neensahchik wach?", "18": "Wila' korik keh chi jalal taqe nuq'oral kipahqaaj wee hin Dios nim wajaawriik, chi ma' nee ta kik'amarik reje Babilonia i chib'ih taqe jariik inkamanik panupaat ko kanlik ar, je' wo' hoq i ko kanlik parupaat i kireey ar Judá i rub'an wii' taaq'anik, je' wo' hoq i ko kanalkeeb' Jerusaleem inki.", "19": "Re' QaJaaw Dios nim rajaawriik je' wili xuq'or chi riij taqe i nimaq ch'iit q'an ch'ihch' kiyej-aal, chi riij i molb'al ha', taqe i ch'ikaab' reh i q'an ch'ihch' ruyej-aal chi riij i ruqox taqe i chib'ih jariik inkamanik parupaat i Dios kox kahnik chupaam i tinamit wili.", "20": "Re' taqe i ma' xuq'uch ta reje i Nabucodonosor kireey i aj Babilonia, noq xresaj reje Jerusaleem xuk'am reje Babilonia i Jeconias kireey i aj Judá rak'uun i Joásim, je' wo' chu'nchel i xa atoob' wach kik'ux wilkeeb' naq Judá wilkeeb' naq Jerusaleem.", "21": "Chanab'eej taq chi re' i QaJaaw Dios i hoj, hoj aj Israel nim rajaawriik, je' wili i xuq'or chi riij taqe i xa chib'ih jariik ko kanlik inkamanik parupaat i reh, je' wo' hoq i wilkeeb' parupaat i kireey i aj Judá, i wilkeeb' ar Jerusaleem:", "22": "Chu'nchel i re' naa kik'amariik reje Babilonia, ar naa kiwihiik kore' chik naa ak'amam taqe chaloq chupaam i ye'aab' wili noq naa nuq'asam pan kiq'ab' i aj ixowaal i tinamit Babilonia inki Dios, kinki keh."}