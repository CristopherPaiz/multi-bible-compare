{"1": "<pb/>Re' QaJaaw Dios je' wili xuq'or: <pb/><t>Re' hin naa nutaq'aam chaloq jinaj i naa rusachwiik wach i tinamit Babilonia,</t> <t>eh chu'nchel i kiye'aab' i aj Caldeo naa nusacham wach.</t>", "2": "<t>Eh wilik i naa nutaq'aam chaloq i naa rukutwiik reje keh i aj Babilonia,</t> <t>je' rukab' noq inkutarik reje inaq'wach i trigo.</t> <t>Eh naa rukahniik chi ma' xta chik patineel chupaam i kitinamiit,</t> <t>k'ul naa kichaliik i naa rub'aniik keh, paruq'ijil i ti' k'axik.</t>", "3": "<t>Eh naa nuq'orom chi naakiyejaam i kiflecha i kikansanik ruuk' flecha.</t> <t>Eh chi naa kikojom i kich'ihch' so' chikiij,</t> <t>chi ma' naa ta kiketelaam wach taqe i k'ijolaq ar Babilonia.</t> <t>Eh naa rukuxiik kisacham wach i ki soldado.</t>", "4": "<t>Ar Babilonia pan kitinamiit taqe i aj Caldeo</t> <t>naa rukahniik chi tuch'lik i kiti'jolal taqe kamnaq.</t>", "5": "<t>Atoob' ta re' taqe i aj Israel, taqe i aj Judá ximahkunik chi nuwach.</t> <t>Eh xkinujisaj chi mahk paam i tinamit.</t> <t>Re' hin i Dios nim wajaawriik,</t> <t>hin kiSantolaj Dios i aj Israel xama' nukanaam ta wo' taqe.</t>", "6": "<pb/><t>Awach i nee ruyeew riib' chuwach eloq reje Babilonia,</t> <t>chi ko'leej riib' maruyeew riib' chi kimiik ruum i kimahk i keh.</t> <t>Ruum xponik chik i q'iij chi naa nuq'ajam wach keh i xkian i keh</t> <t>je' rukab' i ruk'ul chi keh.</t>", "7": "<t>Re' i Babilonia chi weeh hin je' naq rukab' i kulk re' ruuk' i oro,</t> <t>xkamanik weh chi ruuk' nujosq'iil i ruxohk'risaj taqe i tinamit,</t> <t>je' naa k'ahlaj ha' i xuyeew keh</t> <t>chi uuk'jik ruuk' i re' xusach i kina'ojb'al.</t>", "8": "<t>Re' taqe i aj Babilonia</t> <t>jumehq'iil naa rusachariik kiwach.</t> <t>Re' taq i hat naa taq awoq'iim chikiij, naa naq taq chik atoob'eem</t> <t>xa i lb'al naq reh mi konee nik'ik, i kiti'kiil, inki Dios.</t>", "9": "<t>Eh re' taqe i aj Israel wilkeeb' poo ar je' wili i naa kiq'orom:</t> <t>Re' hoj xqatob'eej wo' naq taqe i aj Babilonia,</t> <t>xa re' la' ma' xta wo' chik i xraaj ruum re' i kimahk</t> <t>xponik chik kopan taxaaj i kochi juntar i suutz',</t> <t>taq taq chi qaju'junaal panqatinamiit.</t>", "10": "<t>Re' i QaJaaw Dios xoj resaj korik</t> <t>ruuk' i ruk'ul chi qeh i hoj.</t> <t>Taq taq qaq'or rib'iral ar Sión</t> <t>i xub'an quuk' i QaJaaw Dios, inko'q taqe.</t>", "11": "<t>Re' i QaJaaw Dios i xraaj rusacham kiwach i aj Babilonia</t> <t>xuyeew pankikapeb'aal taqe i kireey i aj Media i rukapaaj i reh.</t> <t>Re' QaJaaw je' re' ruq'ajariik wach keh</t> <t>naa rub'anam ruum xkiyeew chi re' chi ma' re' i rupaat.</t> <t>Hat taq aj q'aq'ineel cha yejaa' taq aaflecha,</t> <t>je' wo' taq apulato ch'ihch'.</t>", "12": "<t>Chayeew taq rehtalil chi naa taq asacham wach</t> <t>i tz'aq' kotimaj wii' riij i tinamit Babilonia,</t> <t>chakoj taq kiman i aj cha'joom cha yejaa' taq awiib' chub'aan,</t> <t>ruum re' i QaJaaw Dios naa rub'anam i ruyejaam cho wach</t> <t>chi naa rub'anam kuuk' i aj Babilonia.</t>", "13": "<t>Eh re' taq i hat aj Babilonia ma' k'isiin wo' naq</t> <t>taqe i nim ha' wilkeeb' cha junsuut,</t> <t>ma' k'isiin wo' naq taq ab'ehomal.</t> <t>Xa re' la' yu'naak xponik chik i q'iij chi naa rusachariik taq awach.</t>", "14": "<t>Re' i QaJaaw Dios nim rajaawriik xuq'or korik, je' wili i xuq'or:</t> <t>Re' hin naa nutaq'aam i ma' k'isa aj ixowaal taq cha naah,</t> <t>xa je' chik taqe k'ihaal nimaq chili'l,</t> <t>naa rusuqb'iik kik'ux ruum i naa kia'nam taq aweh, inki.</t>", "15": "<pb/><t>Re' i QaJaaw Dios ruuk' i rajaawriik xuyejaa' i wach ak'al,</t> <t>ruuk' i runa'ojb'al xuyeew taqe paruye'aab' i wilkeeb' chupaam.</t> <t>Eh ruuk' runa'ojb'al xuhe' wach i taxaaj paruye'aab'.</t>", "16": "<t>Noq inq'orik i reh inkitik'aa' cho choqik i suutz' kiye'wik chee jab' pan taxaaj.</t> <t>Eh i ruksaj chaloq i suutz' chi junsuut i wach ak'al,</t> <t>i rub'an taqe chaloq i ruch'aab' i kahoq noq k'ahchi' i jab'.</t> <t>Eh i resaj taqe chaloq i teew aha' wilik wii'.</t>", "17": "<t>Xa re' la' re' taqe i tinamit ma' xta kina'ojb'al</t> <t>ma' inkik'am ta naah i runa'ojb'al i Dios,</t> <t>inkixuk'aa' kiib' chuwach taqe i tiyoox.</t> <t>Eh inkiq'asaj kiib' chub'aan i k'ixb'ilaal chi b'anarik,</t> <t>inkiyejaa' kitiyoox xama' xta wo' kajaawriik, xama' k'achalkeeb' ta wo' hoq.</t>", "18": "<t>Xa ma' xta kitz'aaq, xa se'lb'al taqe,</t> <t>naa rusachariik kiwach ruum i QaJaaw, noq naa ruye'em chee ti' k'axik.</t>", "19": "<t>Re' i ruDios chaloq i Jacob,</t> <t>ma' je' ta kikab' taqe i tiyoox re' re'</t> <t>ruum re' reh xtz'uhkrisanik chaloq chu'nchel i chib'ih jariik i wilik.</t> <t>Eh re' reh xsik'wik cho kiwach i aj Israel, chi xukoj taqe chi rutinamiit.</t>", "20": "<pb/><t>Re' i QaJaaw Dios je' wili i xuq'or:</t> <t>Re' taq i hat aj Babilonia xatkamanik taq weh chi ch'eyb'al,</t> <t>chi waj q'aq'ineel,</t> <t>chi xqasach kiwach i tinamit ruch'ihil i kireey.</t>", "21": "<t>Re' taq i hat xatowik weh chub'aan keh</t> <t>i kikawayu reh q'aq'inik, je' wo' i kijohtik chi riij,</t> <t>je' wo' taqe i kikareta, je' wo' taqe i kiwihik chupaam.</t>", "22": "<t>Re' wo' taq i hat xatowik weh noq xnub'an keh i tinamit,</t> <t>chi winaq chi ixoq chi nimaq chi kok' taq,</t> <t>eh chi k'ijool, chi q'ahxoq.</t>", "23": "<t>Eh re' wo' taq i hat xatowik weh noq xnub'an</t> <t>keh i aj cha'jen tentzun, ruch'ihil i kitentzuun.</t> <t>Je' wo' noq xnub'an keh i aj arado ruch'ihil i kib'ooyax,</t> <t>je' wo' taqe i k'amal rub'eeh i tinamit,</t> <t>ruch'ihil taqe i kaj kamanoom, inki.</t>", "24": "<pb/><t>Re' i QaJaaw Dios je' wili i xuq'or keh i aj Israel:</t> <t>Re' taq i hat naa taq awilom ruuk' naq'awach noq naa nuq'ajam wach keh i aj Babilonia</t> <t>chu'nchel i aj Caldeo, chu'nchel i yiib' wach xkian reh i nutinamiit Sión.</t>", "25": "<t>Re' hin ma' imponik ta chi nuwach</t> <t>i na a'n taq i hat aj Babilonia</t> <t>ruum xa re' rusachariik kiwach i tinamit</t> <t>wilkeeb' wach ak'al taq i na a'n.</t> <t>Ruum aj re', re' naa nub'anam taq aweh i ti' k'axik</t> <t>naa taq wesam i runimaal awach</t> <t>naa ruqopariik ru i q'aaq' taq aatinamiit.</t>", "26": "<t>Naa ruyojib'iik chi jumpech</t> <t>ma' jino'q chik i rab'ajiil naa rokiik chi yejemb'al paat.</t> <t>Xti korik chi naa rukahniik chi xan tz'irik chik paam chi jumpech,</t> <t>inki QaJaaw Dios.</t>", "27": "<pb/><t>Re' taq i hat chajosaj taq itz'ihy rehtalil</t> <t>i q'aq'inik chinaah i tinamit Babilonia, eh chaxulej taq aatuun,</t> <t>reh chi nee kichalik i tinamit chub'anariik keh i tinamit re' re'.</t> <t>Eh chak'am cho chikinaah taqe i kireey i aj Ararat,</t> <t>i aj Mini, i aj Askenaz, chapab'aa' taq jino'q,</t> <t>k'amal rub'eeh i q'aq'inik,</t> <t>chak'am taq chaloq i ruk'ihaal kawáyu, xa je' chik ruk'ihaal nimaq chili'l.</t>", "28": "<t>Chaq'or taq keh i nimaq tinamit chi chaloq kian reh i tinamit Babilonia.</t> <t>Chaq'or taq keh i kireey i aj Media,</t> <t>i k'amal b'eeh,</t> <t>i ki itaaq'anik sut i wach ak'al, inki.</t>", "29": "<t>Re' i Jeremías je' wili i xuq'or:</t> <t>Re' taqe i aj q'aq'ineel xan k'uyu'jik chik ak'al naa kianam</t> <t>noq naa rojiik eloq wach i ruyejaam cho wach i QaJaaw</t> <t>re' chi naa rukanaam i tinamit Babilonia chi xan tz'irik chik paam.</t>", "30": "<t>Re' taqe i ki soldado i aj Babilonia</t> <t>naa kikanaam i q'aq'inik,</t> <t>naa kikahniik chupaam</t> <t>i kiye'aab' naa ruk'uhliik i kaansil,</t> <t>naa kikahniik chi xa je' chik taqe ixoq.</t> <t>Eh naa ruchopariik naah i kitinamiit,</t> <t>eh re' i kipaat naa rukojariik ruq'aq'al.</t>", "31": "<t>Eh xa kitahqeem chik kiib' i aj taqareel</t> <t>noq naa rojiik kiq'orom</t> <t>reh i kireey i aj Babilonia</t> <t>chi xchoparik chik naah i rutinamiit.</t>", "32": "<t>Re' taqe i aj ixowaal naakitz'apam paam i b'eeh</t> <t>chu'nchel naa kikojom ruq'aq'al imb'aan wii' i ko'linik iib'.</t> <t>Eh re' i ki soldado i aj Babilonia ma' k'isiin ta naa kiyo'jiik.</t>", "33": "<t>Ruum re' i QaJaaw Dios nim rajaawriik, ki Dios i aj Israel je' wili i xuq'or:</t> <t>Re' i tinamit Babilonia xailook' chik insacharik wach,</t> <t>je' rukab' i trigo k'achi' ruq'anb'iik i wach</t> <t>xailook' chik inq'ojarik paam chi chee', inki.</t>", "34": "<pb/><t>Re' taqe i aj Sión je' wili i naa kiq'orom:</t> <t>Re' i Nabucodonosor kireey i aj Babilonia</t> <t>xusachib'eej wach i chib'ih qeh,</t> <t>xukanaa' chi xa je' jino'q pulato ma' xta paam.</t> <t>Eh re' chik i reh xinujisaj riib',</t> <t>je' rukab' noq i runujisaj riib' i qaman josq'laj chikop.</t> <t>Eh xoj resaj reje panqatinamiit.</t>", "35": "<t>Yu'naak aj re' naa kitojom wach i tinamit Babilonia</t> <t>ruum re' i kireey xkesaj i qajaawriik,</t> <t>eh ruum chi xkian ti' k'axik qeh.</t> <t>Eh re' kaansanik xub'an qeh</t> <t>naa kitojom wach chu'nchel i aj Caldeo, inko'q taqe.</t>", "36": "<pb/>Re' i QaJaaw Dios je' wili xuq'or keh i aj Israel: <pb/><t>Re' hin naa nuq'ajam wach keh i ki-ixowanik taq awach</t> <t>i xkian taq aweh.</t> <t>Eh naa nuchiqsam taqe i raasb'al ha', taqe i nim ha' wilkeeb' paruyuq'ul i Babilonia.</t>", "37": "<t>Naa ruyojib'iik, naa rusachariik wach,</t> <t>naa rukahniik chi kiye'aab' xojb',</t> <t>ma' awach ta chik i naa rupatiniik chupaam.</t> <t>Eh ma' k'isiin ta naa kiyo'jiik awach i naa kilwiik reh.</t>", "38": "<t>Re' taqe i aj Babilonia naakik'erem kichii' ruum i ti' naakik'ulum,</t> <t>xa je' chik rukab' noq i ruk'er chii' i nimlaj b'ahlam, oon rak'uun b'ahlam.</t>", "39": "<t>Eh noq naakitz'ab'iik je' naa k'ah laj ha' i naa nuye'em keh chi uuk'jik,</t> <t>je' na naakixohk'riik, naa ruyojiik kina'ojb'al,</t> <t>je' na naakiqajik chi suq laj wirik,</t> <t>ma' jaruuj chik naa runa'lojiik keh.</t>", "40": "<t>Re' hin naa nukansam taqe je' rukab' noq kinkanteesjik, taqe imas tentzun,</t> <t>taqe ixoq kaprax, i imas kaprax noq</t> <t>kik'amarik reje pankanteesb'al, inki i QaJaaw Dios.</t>", "41": "<pb/><t>Re' i kitinamiit i aj Babilonia naa rusachariik wach,</t> <t>re' naq i xti wilik rib'iral chupaam chu'nchel</t> <t>i tinamit wach ak'al chi xiik' naah nimaal wach.</t> <t>Yu'naak naa ruchopariik naah, naa kiyo'jiik i aj pan nimaq tinamit ruum i naa ruk'ulum.</t>", "42": "<t>Re' taqe i aj Babilonia xa je' chik kikab' i rub'ohl i palaw</t> <t>noq naa ruchaliik i aj ixowaal chikinaah, naa rusachariik kiwach.</t>", "43": "<t>Re' taqe i ju'junseht chirutinamiit naa kikahniik chi xan tz'irik chik paam.</t> <t>Eh ma' naa ta chik ruwihiik patineel chupaam,</t> <t>ma' awach ta chik i naa rik'iik ar.</t>", "44": "<pb/><t>Re' hin naa rojiik nuq'uchum chupaam i rupaat i tiyoox Bel rub'ihnaal,</t> <t>nik' nimaal i xkik'am reje Babilonia.</t> <t>Re' taqe i tokoom tinamit ma' naa ta chik kichaliik ruuk',</t> <t>eh naa ruq'ehb'iik wach ak'al i tz'aq kotimaj wii' riij.</t>", "45": "<t>Re' taq i hat nutinamiit eleen taq cho chi kixilak</t> <t>chako'leej taq riij aak'achariik</t> <t>chuwach i runimaal i nujosq'iil naa nuye'em cho chikinaah.</t>", "46": "<t>Maa yohb'isaj taq awiib'</t> <t>ruum i ti' k'axik naa taq ab'iram rib'iral chupaam i tinamit</t> <t>eh chupaam i ju'jun chi haab' xa reh reh wach i ti' k'axik naa rib'irjiik,</t> <t>naa rib'irjiik chi k'ahchi' ikaansanik chupaam i tinamit.</t> <t>Eh naa kitoq'aam peleto chikiwach i ajaab'ees.</t>", "47": "<t>Eh ponik reh i q'iij chi naa nuye'em panti' k'axik i tinamit Babilonia</t> <t>je' wo' taqe i kitiyoox.</t> <t>Re' taqe i kitinamiit naa kikahniik chi ma' xta chik kajaawriik,</t> <t>aha' ta chik ma' naa rukahniik tuuch' i kiti'jolal.</t>", "48": "<t>Re' taqe i wilkeeb' pan taxaaj i wilkeeb' wach ak'al</t> <t>ma' k'isiin ta naa rusuqb'iik kik'ux noq naakilom</t> <t>chi naa rusachariik wach i tinamit Babilonia.</t> <t>Re' noq naa kichaliik pantz'eet reh i rookb'aal i q'iij i naa rusachwiik wach.</t>", "49": "<t>Re' i tinamit Babilonia naa rusachariik wach</t> <t>ruum i kikanteesjiik i aj Israel xub'an,</t> <t>ruum ikaansanik xub'an chi junsuut i wach ak'al, inki QaJaaw Dios.</t>", "50": "<pb/><t>Re' taq i hat naa taq ako'leem awiib' chuwach i kimik,</t> <t>naa taq amolom chi elik, ma' aha' ta chik taq nee tipahiik.</t> <t>Eh i ruk'ul chi naa taq akapaam i QaJaaw Dios,</t> <t>eh chi naa ruk'uliik taq panak'ux i tinamit Jerusaleem.</t>", "51": "<t>Re' hoj q'e' qoh k'ixik</t> <t>noq qohkib'aj.</t> <t>Eh xan qatz'ap chik i qawach ruum qak'ixiik,</t> <t>ruum re' taqe i tokoom tinamit xi okik chupaam i Santolaj ye'aab'</t> <t>wilik parupaat i qaDios, tiko'q taq.</t>", "52": "<pb/><t>Re' i QaJaaw Dios je' wili i xuq'or:</t> <t>Re' hin xailook' i nuyeew taqe panti' k'axik i aj Babilonia, je' wo' taqe i kitiyoox.</t> <t>Eh chupaam i kitinamiit naakik'erem kichii' taqe i naa kiq'ojib'iik.</t>", "53": "<t>Atoob' ta naq inche neenjohtik kopan taxaaj</t> <t>chi keb'anik riib' i tinamit Babilonia.</t> <t>Re' hin xa nee wo' i nutaq'aaj reje i aj ixowaal reh chi ar neenooj sacharoq wach,</t> <t>inki Dios.</t>", "54": "<pb/><t>Naa rib'irjiik noq re' taqe i aj Babilonia naakik'erem kichii' chi oq'ik,</t> <t>ruum i ti' naakik'ulum, ruum chi naa rusachariik wach i kiye'aab' i aj Caldeo.</t>", "55": "<t>Ruum re' i QaJaaw Dios naa rusacham kiwach i aj Babilonia,</t> <t>naa resam i runimaal kiwach.</t> <t>Re' taqe i aj ixowaal yohb'aal wach i kijosq'iil noq naa ruk'uliik iloq chikinaah,</t> <t>xa je' chik rukab' i rub'ohl i palaw.</t>", "56": "<t>Re' keh naa kisacham wach i aj Babilonia,</t> <t>naa ruchopariik i ki soldado kow kiib'.</t> <t>Eh re' i kiflecha naa wo' kitoqib'eem,</t> <t>ruum re' i QaJaaw naa ruye'em taqe chi tojariik i kimahk</t> <t>je' rukab' i ruk'ul chi keh.</t>", "57": "<t>Re' i Reey i QaJaaw Dios nim rajaawriik, je' wili i ruq'or:</t> <t>Re' hin naa nuxohk'risam taqe i k'amal kib'eeh i aj Babilonia,</t> <t>taqe i wilik kina'ojb'al, taqe i k'amal rub'eeh tinamit,</t> <t>taqe i nimaq wach kikamaj, taqe i ki soldado.</t> <t>Eh naa nuqasam i kiwiriik ma' jaruuj chik naakik'raam kiib'.</t>", "58": "<t>Re' hin i Dios nim wajaawriik,</t> <t>i nuq'or chi re' i nim wach tz'aq kotimaj wii' riij i tinamit Babilonia</t> <t>naakich'ahaam wach ak'al i aj ixowaal.</t> <t>Eh re' taqe nimaq taq puerta naa ruqopariik ruq'aq'al,</t> <t>naa rojiik wach ak'al i kamanik kianam i k'ihset chi tinamit,</t> <t>xa q'aaq' naa rusachwiik wach kikamaj, inki.</t>", "59": "<pb/>Eh kijib'-oq chik haab' rokiik chi reyil i Sedequías Judá, re' i Jeremías jalal ruq'oral i Dios xuyeew jinaj i taqarik reh i Seraías rak'uun i Nerias riih i Maasías. Re' i Seraías ruch'ihil i reey Sedequías noq xooj Babilonia, re' reh xyej-anik reh aha' inwirik i reey.", "60": "Re' i Jeremías rutz'ihb'aam chik chupaam i jumb'oht chi huuj taqe i xq'orarik chi riij i tinamit Babilonia. Re' chi naa ruchaliik i runimaal ti' k'axik chinaah, re' chu'nchel i tz'ihb'amaj chi naa ruk'ulum.", "61": "Re' i Jeremías je' wili xuq'or reje reh i Serarías: Noq naa aponiik Babilonia kow chawil wach chu'nchel taqe i q'orik tz'ihb'amaj chupaam i jumb'oht chi huuj.", "62": "Eh je' wili i aatiij naa a'nam: QaJaaw Dios re' hat xat q'orik chi naa asacham wach i tinamit wili, reh chi ma' naa ta chik rub'aan patinik chupaam, ni xata naq chik chikop i naa ruwihiik chupaam, ruum re' hat naa akanaam chi xan tz'irik chik paam chi jumpech, tiko'q.", "63": "Eh re' jumb'oht chi huuj wili neenab'ak' chuwach jino'q ab'aj neenakut qohoq chupaam i nim ha' Éufrates.", "64": "Eh je' wili i neenaq'or: Je' aj wili noq naa rumuhqiik naah i tinamit Babilonia, ma' jaruuj chik naa reliik chupaam i ti' k'axik naa ruye'ariik chinaah ruum i Dios, tiko'q, inki. Ayu' xkuxik wach i ruq'oral i Jeremías."}