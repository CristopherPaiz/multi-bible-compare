{"1": "<pb/>Re' i QaJaaw Dios je' wili i xuq'or chikiij i aj Amón: <pb/><t>Hat taq aj Israel</t> <t>¿Mi ma' re' naq re' taqe awak'uun awixq'uun naa kehchaniik reh i ye'aab' wili?</t> <t>¿Chib'ih reet noq re' chik taqe aj Amón kiloq'inik reh i tiyoox Milcom</t> <t>b'ih xichopwik naah i ye'aab' Gad,</t> <t>je' wo' chu'nchel i kitinamiit i aj Israel?</t>", "2": "<t>Xa re' la' naa wo' chikruponiiki q'iij</t> <t>chi naa nuye'em q'ab' chi re' taqe i aj Amón,</t> <t>taqe i aj Rabá naakik'erem kichii'</t> <t>ruum naa ruchaliik i q'aq'inik chikinaah,</t> <t>naa rusachariik kiwach taqe i kitinamiit.</t> <t>Eh re' keh naakik'atariik,</t> <t>re' taqe i aj Israel naa wo' chik kichopom naah i kiye'aab',</t> <t>inki Dios.</t>", "3": "<pb/><t>Re' taq i hat aj Hesbón naa taq rutib'iik ak'ux</t> <t>ruum re' taqe i aj Hai naa rusachariik kiwach.</t> <t>Eh re' taq i hat aj Rabá naa taq ak'erem aachii' chi oq'ik,</t> <t>naa taq akojom aq'as wach so' chawiij.</t> <t>Eh k'ul taq naa awojiik, ruum re' taq aatiyoox Milcom i b'ih</t> <t>naa ruk'amariik reje pan tokoom tinamit, kuch'ihil taqe i k'amal b'eeh aj tiij,</t> <t>taqe i k'amal kib'eeh.</t>", "4": "<t>¿Chib'ih reet noq inanimb'isaj taq awach ruuk' akowiil?</t> <t>re' taq aakowiil xanaa rik'iik wach taq i hat i ma' tinimanik ta taq.</t> <t>Eh i nayeew taq ak'ux chinaah ab'ehomal, je' taq wili inaq'or:</t> <t>¿Mi wilik jino'q i neenk'ulik b'anoq qeh i hoj? tiki taq.</t>", "5": "<t>Re' hin naa nuye'em q'ab' chi</t> <t>xa aha' naa ruchaliik i ti' k'axik taq cha naah.</t> <t>Re' wili korik ruum re' hin i Dios nim wajaawriik kinq'orik reh.</t> <t>Je' re' noq k'ul taq naa amolom chi elik xa aha' pa' taq inawaaj i hat.</t> <t>Eh ma' awach ta chik taq naa rumolwiik awach.</t>", "6": "<t>Xa re' la' naa wo' chikruponiiki q'iij chi nuwach i hin</t> <t>chi naa wo' chik wesam taqe panti' k'axik i aj Amón, inki Dios.</t>", "7": "<pb/>Re' QaJaaw Dios nim rajaawriik, je' wili i ruq'or chikiij i aj Edom: <pb/><t>¿Mi ma' chih chik i na'ojb'al ar Temán re'?</t> <t>¿Mi ma' awach chik re' i inkojwik na'ojb'al ar?</t> <t>¿Mi xsahchik wach re' i kina'ojb'al?</t>", "8": "<t>Re' taq i hat i aj Dedán naa taq amolom chi elik,</t> <t>naa rojiik taq akeb'aam awiib',</t> <t>ruum re' hin naa nusacham kiwach i aj Esaú,</t> <t>ruum xponik chik i q'iij chi naa nuye'em taqe panti' k'axik.</t>", "9": "<t>Eh noq insik'arik i wach i uuva ko wilik wo' k'isinoq inkahnik,</t> <t>noq kiponik i aj jileq' chaq'ab'</t> <t>xa re' wo' hoq i ajwaal wach chi keh inkik'am</t> <t>xa ko wilik wo' inkikanaa' ar.</t>", "10": "<t>Eh re' hin ma' xta chik i naa nukanaam chupaam i tinamit Esaú,</t> <t>naa nuyojom i ke'emb'al kiib'.</t> <t>Re' taqe i kak'uun kixq'uun, taqe i ma' tokoom ta kuuk',</t> <t>taqe i kika'jaah naa rukuxiik rusachariik kiwach.</t> <t>Ma' jino'q chik i naa ruq'oriik reh chi je' wili:</t>", "11": "<t>Chakanaa' taq weh awak'uun awixq'uun,</t> <t>taqe ixoq kamnaq kib'ahiil</t> <t>re' hin neenwilow taqe ma' inko'q ta chik taqe, inki Dios.</t>", "12": "<pb/>Re' i QaJaaw Dios je' wili xuq'or: Wila' naakik'ulum i ti' k'axik i ma' xta kimahk je' naa jinaj kulk chi k'ahlaj ha' i naa kuk'em ra'j naa chik taq re' hat i aj Edom ma' naa ta ak'ulum i ti' k'axik. Je' naa jinaj kulk chi k'ahlaj ha' taq i naawuk'em.", "13": "Re' hin i Dios xti korik i nuq'or chi re' i tinamiit Bosra naa rukahniik chi xan tz'irik chik paam, Eh naa rehtesjiik i kajaawriik, ma' holohik taj i naa ruq'orariik chikiij, eh re' taqe i tinamit i ruchopom naah naa rusachariik kiwach chi jumpech, inki.", "14": "<pb/><t>Re' hin wilik i xuq'or cho weh i QaJaaw,</t> <t>jinaj i aj taqareel je' wili i xuq'or cho chupaam taqe i tinamit:</t> <t>Chayejaa' taq awiib' reh chi nee tiooj</t> <t>taq q'aq'ineel chikinaah i aj Edom.</t>", "15": "<t>Re' taq i hat aj Edom naa taq kaat nukanaam</t> <t>chi ma' xta taq awajaawriik chikiwach i k'ih seht chi tinamit,</t> <t>eh naakixowaam taq awach.</t>", "16": "<t>Re' taq i hat xayeew taq awiib' chi jot'arik</t> <t>ruum q'e' taq inanimb'isaj awiib'</t> <t>Atoob' ta nee taq i naakeb'aa' awiib' chupaam taqe i ruhopil ab'aj,</t> <t>oon nee taq tiooj k'achareel chikinaah taqe yuuq',</t> <t>oon nee taq nooj ayejaa' taq aaye'aab' chinaah taqe i yuuq', je' rukab' i rub'an xihk,</t> <t>re' hin xanaa wo' taq kaat nuqasam cho ar.</t>", "17": "<pb/>Re' noq naa rusachariik kiwach i aj Edom yohb'aal wach ti'kiil i naa rilariik, naa rub'aan yo'jik ruum. Chu'nchel i naakik'iik ar naa kiyo'jiik naa kikaqse'laam.", "18": "Ruum re' taqe i aj Edom naa rusachariik kiwach, je' rukab' noq xsacharik kiwach i aj Sodoma, i aj Gomorra. Eh re' taqe i tinamit wilik chuka'jaah naa rusachariik kiwach, ma' awach ta chik i naa rupatiniik ar, ma' awach ta chik i naa rik'iik ar, inki i Dios.", "19": "<pb/><t>Re' hin yohb'aal wach nujosq'iil taq cha naah aj Edom,</t> <t>je' rukab' i rujosq'iil i kaq b'ahlam i nelik chaloq panch'ahn Jordán</t> <t>i rukut riib' chikinaah i rutiib',</t> <t>re' hin naa taq kaat nukaham reje.</t> <t>Eh re' taqe i aj ixowaal naa nukojom chi naaki a'nam taq aweh.</t> <t>¿Mi wilik aj uuk' taq neenkipaaj i hin? ¿Awach i neerureq chi je' rukab' i hin?</t> <t>¿Mi wilik jino'q i aj cha'joom neenq'atwik nuwach i hin?</t>", "20": "<t>Chab'iraj taq aha' wilik i nuyejaam wach i hin,</t> <t>re' chi naa nuye'em taqe i chutojariik i kimahk i aj Edom.</t> <t>Eh nuyejaam wo' wach chi naa nuye'em taqe chutojariik i kimahk i aj Temán.</t> <t>Eh naa wo' kik'amariik reje i kihaa' lak'uun,</t> <t>naa rusachariik wach i kiye'aab'.</t>", "21": "<t>Eh noq naa rusachariik kiwach i aj Edom,</t> <t>ma' k'isa choqik, xan k'uyu'jik chik ak'al naa rub'anam.</t> <t>Eh naakik'erem kichii' naa rib'irjiik cho ko chi chii' i kaq palaw.</t>", "22": "<t>Re' taqe i aj ixowaal xakow chik inki a'n noq naa kichaliik chikinaah i aj Bosra,</t> <t>je' rukab' noq kirupinik i xihk.</t> <t>Eh re' taqe i ki soldado i aj Edom ma' k'isiin naa kiyo'jiik,</t> <t>je' rukab' noq inyo'jiik ixoq noq ach k'isiin ma' k'ulik ruk'ux, inki Dios.</t>", "23": "<pb/>Re' i QaJaaw Dios je' wili xuq'or chikiij i aj Damasco: <pb/><t>Re' taqe i aj Hamat, taqe i aj Arfad, xkik'uhtaaj kik'ixb'ilaal,</t> <t>ruum xkib'iraj chi ma' holohik taj i naa ruchaliik chikinaah.</t> <t>Ma' kisiin taxiyo'jik xama' suq ta chik inki a'n</t>", "24": "<t>Re' taqe i aj Damasco naa kikahniik chi ma' xta chik kikowiil naakimolom chi elik,</t> <t>ma' k'isiin ta naa kiyo'jiik,</t> <t>naa ruchaliik i rutz'irkiil kiwach,</t> <t>xa je' chik kikab' ixoq ach k'isiin ma' nk'ulik ruk'ux.</t>", "25": "<t>Re' i kitinamiit holohik naq rib'iral suq naq wilik,</t> <t>naa rukanab'jiik chi kutkeel.</t>", "26": "<t>Eh re' taqe i k'ijolaq naa rukahniik chi kutlik i kiti'jolal xilak taq b'eeh.</t> <t>Eh chu'nchel i kaj q'aq'ineel naa rukuxiik kikimiik,</t> <t>inki QaJaaw Dios nim wajaawriik.</t>", "27": "<t>Re' hin naa nukojom ruq'aq'al i tz'aq kotimaj wii' riij i tinamit Damasco,</t> <t>eh naa wo' ruk'ahtiik i paat i rub'an wii' i taaq'anik i reey Ben-adad, inki.</t>", "28": "<pb/>Re' QaJaaw Dios je' wili i xuq'or chikiij i aj Cedar, chikiij taqe i k'amal b'eeh ar Hazor. <pb/><t>Re' i xb'aan keh ruum i Nabucodonosor kireey i aj Babilonia:</t> <t>Re' taq i hat i aj Babilonia hiy taq cha a'n keh i aj Cedar,</t> <t>chasach taq wach i tinamit re' re' wilik reje pareelb'aal q'iij.</t>", "29": "<t>Naa taq achopom naah i ki-itz'ihy naah paat,</t> <t>i kitentzuun, i chib'ih keh, i kikulk, i kicameyo.</t> <t>Eh naa taq ak'erem i aachii' chuq'orariik keh chi je' wili:</t> <t>Xk'uloq taq cha junsuut i runimaal yohb'aal, tiko'q taq keh.</t>", "30": "<t>Eh re' hin i Dios je' wili i naa nuq'orom keh:</t> <t>Chamol taq chi elik i hat i patinik taq i na a'n Hazor,</t> <t>hiy taq chakeb'aa' awiib' ruum re' i Nabucodonosor kireey i aj Babilonia</t> <t>ruyejaam chik wach chi naa rub'anam taq aweh.</t>", "31": "<t>Re' wo' hin i Dios naa nuq'oriik reh chi je' wili:</t> <t>Hiy taq cha a'n keh i tinamit re' re' i ma' xta naakik'ulum noq inkiq'or.</t> <t>Eh suq wilkeeb', ma' xta koraal tz'aq chi riij,</t> <t>eh ma' xta ru puertahiil i kitinamiit,</t> <t>rutkeel wilik.</t>", "32": "<t>Naa taq aq'uchum i kikaweyo,</t> <t>i kiwakax,</t> <t>naa nutukem reje kiwach xa aha' yuuq'.</t> <t>Re' taqe i tinamit re' re' inkijoy i rismaal kinaah</t> <t>xa aha' naa nuk'amam chaloq i runimaal ti' k'axik chikinaah.</t>", "33": "<t>Re' i tinamit Hazor naa rukahniik chi xan tz'irik chik paam,</t> <t>naa rukahniik chi kiye'aab' xojb'.</t> <t>Ma' jino'q chik i patineel naa kikahniik chupaam,</t> <t>eh ma' awach ta chik i naa rik'iik ar, inki i Dios.</t>", "34": "<pb/>Eh noq xokik chi reyil i Sedequías ar Judá, re' i QaJaaw Dios je' wili i xuq'or reh i Jeremías chikiij i aj Elam:", "35": "Re' hin i Dios nim wajaawriik, <pb/><t>xti korik i nuq'or chi naa rutoqib'iik i kiflecha</t> <t>inkikoj chi kantesb'al taqe i aj Elam.</t>", "36": "<t>Naa nuk'amam taqe chaloq chi junsuut i aj ixowaal</t> <t>chikinaah, xa je' chik kik'uloq kowlaj teew,</t> <t>reh chi naa rutukjiik reje kiwach xa aha' yuuq'.</t> <t>Korehtaal inkahnik chi ma' jino'q chik i tinamit naa rukahniik</t> <t>aha' imponik kikeb'aa' kiib' i kitinamiit.</t>", "37": "<t>Re' hin naa nuye'em q'ab' chi naa kiyo'jiik i aj Elam</t> <t>chikiwach i aj ixowaal naa rukansanik keh.</t> <t>Ruum i nujosq'iil naa nuk'amam chaloq i ti' k'axik chikinaah,</t> <t>naa nuk'amam chee q'aq'inik chikinaah,</t> <t>korehtaal insacharik kiwach.</t>", "38": "<t>Re' hin tokoom chik i naa nukojom chi taaq'anik ar Elam,</t> <t>naa nuye'em q'ab' chi naakikanteesjiik taqe i kireey,</t> <t>je' wo' taqe i k'amal kib'eeh.</t>", "39": "<t>Xa re' la' na' ohoq kuxoq</t> <t>naa wo' chik taqe wesam chaloq panti' k'axik taqe i aj Elam,</t> <t>inki i QaJaaw Dios.</t>"}