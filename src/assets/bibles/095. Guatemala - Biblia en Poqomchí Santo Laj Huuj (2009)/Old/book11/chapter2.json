{"1": "<pb/>Noq xrik'raaj i reey David chi ach k'isiin ma' inkimik xuk'uhb'alej i rak'uun Salomón, je' wili i xuq'or reh:", "2": "Re' hin naa nukimiik, je' rukab' noq kikimik i tinamit sut i wach ak'al. Re' hat chakowej awiib', cha chop ak'ux chub'aan i holohik.", "3": "Eh naa wo' a'nam aha' wilik ataq'ab'jiik naa rub'anam aaWaJaaw aaDios, naa wo' a'nam aha' wilik iraaj i reh naa animam aak'uhb'aaljiik i rub'an. Eh naa a'nam taqe i ruq'or i ruk'uhb'aal, je' wo' taqe i tirutijej wii' naa wo' a'nam taqe i ruq'or aweh je' rukab' taqe i tz'ihb'amaj chupaam i k'uhb'aal ye'ooj ree Moisés. Reh chi nee nelik korik chib'ih jariik taqe i naa a'nam xa aha' pa' nee tiooj i k'oq.", "4": "Reh chi neenooj eloq wach i ruq'orom cho weh i QaJaaw Dios, re' i xuq'or weh chi je' wili: Wila' re' taqe awak'uun awixq'uun xi k'acharik parukorkiil chi nuwach. Eh wila' xkian i korik chu'nchel kik'ux, chu'nchel i kánima, juneliik re' taqe awak'uun awiih aamaam naa kokiik chi reyil chikinaah i aj Israel, inki.", "5": "<pb/>Re' hat Salomón aweht'al chib'ih i xub'an aweh i Joab i rak'uun i Sarvia, noq xukansaj taqe i kiib' chi kajaaw i k'amal kib'eeh a soldado aj Israel. Re' i Abner rak'uun i Ner, eh re' i Amasa rak'uun i Jeter. Re' taqe re' xukansaj taqe ma' re' ta paruq'ijil q'aq'inik, q'ajb'al wach ikaansanik xb'aan panq'aq'inik. Eh re' i Joab xukoj panunaah taqe ikaansanik xub'an re' re'.", "6": "Re' hat wilik-oq ana'ojb'al chub'aan i naa a'nam korehtaal inakansaj i Joab maa kanaa' chi pansuqkiil k'uxliis neenkimik reje.", "7": "Eh re' taqe i riih rumaam Barzilai aj Galaad naa aketelaam kiwach, naa ayuq'eem taqe awuuk' noq naa a'nam awa' ahaa' nah mexa ruum re' keh xitoob'inik weh noq elik i nub'an chuwach i Absalón aawas.", "8": "Eh naa wo' ruwihiik awuuk' i Simei rak'uun i Gera aj Behurim re' ruuk' taqe i riih rumaam Benjamín. Re' i Simei ma' k'isiin taj i nub'ajariik xub'an noq ojik i nub'an Mahanaim. Eh koq'uun chik xooj chi nuk'ulariik chi chii' i nim ha' Jordán. Eh ar xnuq'or reh i korik parub'ihnaal i QaJaaw chi ma' naa ta nukansam.", "9": "Xa re' la' re' hat ma' naa ta akuyum ru mahk, re' hat wilik ana'ojb'al neenasik' chi riij nik' wach noq nee nakansaj, maayeew q'ab' chi pansuqkiil k'uxliis neenkimik reje, inki David.", "10": "<pb/>Re' reey David xkimik reje xooj rureq taqe i rumaam rati't. Ar xkimuq'aa' Jerusaleem chupaam i rutinamiit.", "11": "Eh re' David ka'winaq haab' xwihik chi reey ar Israel, wuquub' haab' xwihik chi reyil ar Hebrón. Eh oxlaj ru ka'winaq haab' xwihik chi reyil Jerusaleem.", "12": "Eh chi riij i re', re' chik i Salomón xokik chi reyil chi jilow i David i rajaaw. Re' i Salomón holohik i reyil xub'an.", "13": "<pb/>Re' i Adonías rak'uun i tu' Haguit xooj ruuk' Betsabé i rutuut i Salomón. Re' Betsabé je' wili i xuq'or: ¿Mi suq kiil k'uxliis i xak'am chaloq? inki. <pb/>Re' Adonías je' wili i xuq'or: <pb/>Suq kiil k'uxliis ixnuk'am chaloq.", "14": "Re' hin xa jinaj i q'orik xchalik nuq'or aweh, inki. Re' Betsabé je' wili i chaq'wik xub'an: <pb/>Neerub'an chi neenaq'or, inki.", "15": "<pb/>Re' Adonías je' wili xuq'or: <pb/>Re' hat aweht'al chi re' naq i hin xi nokik chi reyil, eh chu'nchel i qatinamiit Israel xkaaj naq chi re' hin xin kahnik chi reyil. Eh yu'naak re' chik i Salomón i nuchaaq' xkipab'aa' chi reey ruum je' re' i xraaj i QaJaaw Dios ruuk', inki.", "16": "Re' hin jinaj otob'il i nupahqaaj aweh, inwaaj chi neena a'n, inki. Re' Betsabé je' wili i xuq'or: <pb/>Chapahqaaj chib'ih jariik inawaaj, inki.", "17": "<pb/>Re' Adonías je' wili xuq'or: <pb/>Re' hin i nupahqaaj otob'il aweh chi neenooj a'an ak'utaaj ruuk' i reey Salomón, re' hin weht'al chi nee ruyeew aweh i neenapahqaaj reh. Chaq'or reh chi nee ruyeew chi wehk'een i Abisag aj pan tinamit Sunam, inki.", "18": "<pb/>Re' Betsabé je' wili ruchaq'weesjiik xub'an: Neenooj nuq'or reh i reey Salomón, inki.", "19": "<pb/>Re' Betsabé xooj wo' ruq'or reh i reey Salomón i xuq'or i Adonías. Re' i Salomón xwuktik chaloq chi kulariik i rutuut xuk'utzaa' riib' chuwach, eh xooj wo' chik tzuhnoq paruye'aab'. Eh xutaq'aaj ruk'amariik jinaj i xiila reh chi xutzunaa' i rutuut chucheel.", "20": "Re' Betsabé je' wili xuq'or reh: <pb/>Re' hin jinaj i otob'il xchalik nupahqaaj aweh inwaaj chi neena a'n inki. Re' reey je' wili i xuq'or: <pb/>Chapahqaaj weh chib'ih inawaaj nutuut re' hin neenub'an, inki.", "21": "<pb/>Re' Betsabé je' wili xuq'or: <pb/>Re' otob'il i nupahqaaj aweh re' chi chayeew i Abisag aj pan tinamit Sunam chi rehk'een i Adonías i aawas, inki.", "22": "<pb/>Re' i reey Salomón je' wili i xuq'or reh i rutuut: ¿Chib'ih reet noq inapahqaaj weh chi naa nuye'em i Abisag aj pan tinamit Sunam chi rehk'een i Adonías inawaaj la' wo' naak chi nee nuq'asaj reh i wajaawriik chi reyil ruum re' reh i was? Eh re' i Abiatar i k'amal b'eeh aj tiij, ruch'ihil i Joab i rak'uun i Sarvia wilkeeb' chi riij, inki.", "23": "<pb/>Eh re' Salomón xuq'or i xti korik parub'ihnaal i QaJaaw Dios, je' wili xuq'or: Re' ta naq i QaJaaw Dios neen ye'wik weh chutojariik i mahk wila' ma' xnukansaj i Adonías chi riij i rupahqaaj weh.", "24": "Re' hin, re' i k'achlik Dios ixpaab'anik weh chi reyil i chupaam i ye'aab' xub'an wii' i taaq'anik i wajaaw David. Re' i Dios xuyeew i rajaawriik chi nunaah i hin, chikinaah i wiih numaam je' rukab' i ruq'orom weh, re' hin i nuq'or chi naa rukanteesjiik i Adonías yu'naak, inki.", "25": "<pb/>Eh re' i reey Salomón xutaq'aaj i Benaía rak'uun i Joiada chukanteesjiik i Adonías. Eh re' i Benaía xub'an wo' hoq i xq'orarik reh.", "26": "Re' reey Salomón je' wili i xuq'or reh i Abiatar i k'amal b'eeh aj tiij: Re' hat hiy chupaam aa ye'aab' ar Anatot, korik noq re' hat i ruk'ul wo' naq chi naa kaat nukansam ruum amahk, xa re' la' ma' naa ta kaat nukansam ruum xak'am reje i loq'laj kaxa chuwach i David i wajaaw, eh xak'ul wo' aweh i ti' k'axik i hat je' rukab' i xuk'ul i reh, inki.", "27": "Je' aj re' noq re' reey Salomón xresaj i Abiatar chi k'amal b'eeh aj tiij. Ar aj re' xooj eloq wach i xuq'or i QaJaaw Dios ar Silo chikiij taqe i riih rumaam Elí.", "28": "<pb/>Eh noq xponik rib'iral ruuk' i Joab i re' xumol chi elik xooj rukeb'aa' riib' wach artaal chupaam i ru-itz'ihy naah paat i QaJaaw Dios xuchop riib' ruuk' i kab'chel i ruk'aa' i artaal. Xyo'jik ruum re' wo' naq haa' chi riij i Adonías atoob' ta ma' xokik ha' chi riij i Absalón.", "29": "Eh xponik rib'iral ruuk' i Salomón chi re' Joab xooj rukeb'aa' riib' wach artaal chupaam i ru-itz'ihy naah paat i QaJaaw. Re' Salomón je' wili i xuq'or reh i Benaía rak'uun i Joiada: Chakansaj chaloq i Joab, inki.", "30": "Re' Benaía xokik i koq paru-itz'ihy naah paat i QaJaaw Dios je' wili i xuq'or reh i Joab: <pb/>Re' reey Salomón xuq'or chi naa aweliik reje ayu', inki. <pb/>Re' Joab je' wili i xuq'or: Re' hin ma' neetakinelik reje, neerub'an chi ayu' neekinkimik, inki. <pb/>Re' i Benaía xooj wo' chik ruq'or reh i reey Salomón i xuq'or i Joab.", "31": "<pb/>Re' reey je' wili xuq'or reh i Benaías: <pb/>Cha a'n aha' wilik i ruq'or aweh i Joab hiy cha kansaj ar reh chi nee nelik chi nunaah i hin i mahk xub'an noq xukansaj taqe i ma' xta wo' naq kimahk. Eh nee wo' nelik i mahk re' re' chikinaah taqe i riih rumaam i David i wajaaw.", "32": "Re' QaJaaw Dios naa rukansaniik reh i Joab ruum re' reh xukansaj i kiib' chi winaq korik wach kik'ux chuwach i reh. Re' i xukansaj taqe ruuk' q'aslaj ch'ihch' chi ma' reht'al i David i wajaaw. Re' taqe xukansaj re' i Abner rak'uun i Ner kajaaw i k'amal kib'eeh i soldado ar Israel. Eh re' i Amasa rak'uun i Jeter kajaaw i k'amal kib'eeh soldado ar Judá.", "33": "Eh re' kikimiik taqe re', re' wo' i Joab, eh re' taqe riih rumaam naakitojwiik wach chi juneliik. Eh chinaah i David i wajaaw re' chikinaah taqe i riih rumaam re' suq kiil k'uxliis reh juneliik naa ruye'em QaJaaw Dios, je' wo' chikinaah taqe i awach reh i wajaaw naa kokiik chi reyil chikinaah i aj Israel, inki.", "34": "<pb/>Eh re' Benaía xooj chupaam i ru-itz'ihy naah paat i Dios wach artaal xukansaj i Joab. Eh xutaq'aaj rumuq'ub'jiik chupaam i ruye'aab' wilik panchiq yuuq'.", "35": "Eh re' reey Salomón re' chik i Benaía xukoj chi k'amal kib'eeh i soldado chi jilow i Joab. Eh re' chik i Sadoc xukoj chi k'amal b'eeh aj tiij chi jilow i Abiatar.", "36": "Eh re' reey Salomón xutaq'aaj ruk'amariik i Simei, je' wili xuq'or reh: <pb/>Re' hat neerub'an chi nee nayejaa' apaat ayu' Jerusaleem ayu' nee ti wihik ma' aha' ta chik nee tiooj.", "37": "Ruum wila' xat elik reje ayu' xat ik'ik reje chi juntar i ha' Cedrón xti korik i nuq'or aweh chi naa kaat kikansam. Eh xa re' hat wilik amahk wila' xat kikansaj, inki.", "38": "<pb/>Eh re' i Simei je' wili ruchaq'weesjiik i reey Salomón xub'an: <pb/>Ma' xta reet qajaaw reey neenub'an aha' wilik inaq'or, inki. <pb/>Je' re' noq re' Simei najt xk'acharik Jerusaleem.", "39": "Xa re' la' noq ik'inaq chik ixib' haab', kiib' i rumoso xaruloq'om i Simei xiooj ruuk' i Aquis rak'uun i Maaca. Re' Aquis i wilik chi reyil ar Gat. Eh xponik kiq'or reh i Simei chi kiib' taqe i rumoso xiooj ar Gat.", "40": "Noq xrib'iraj chi je' re' i Simei xukoj reje riij i rub'uuruux xooj ruuk' i Aquis ar Gat chi rusik'ariik taqe i kiib' chi rumoso. Eh noq xureq taqe xuk'am wo' chik taqe chaloq Jerusaleem.", "41": "Eh xponik kiq'or reh i reey Salomón chi re' Simei xponik chuk'amariik taqe i rumoso ar Gat xuk'am wo' chik taqe cho Jerusaleem.", "42": "Eh re' reey Salomón xutaq'aaj ruk'amariik i Simei, je' wili xuq'or reh: ¿Mi ma' xnuq'or aweh re' i xti korik parub'ihnaal i QaJaaw Dios chi wila' xat elik reje ayu', eh nee wo' chik ti chalik xti korik i nuq'or aweh chi naa akimiik? Re' hat je' wili xaq'or weh: Re' hin neenub'an i xaq'or, tiki.", "43": "Eh ¿Chib'ih reet noq ma' xa a'n taj i xti korik xaq'or parub'ihnaal i QaJaaw Dios, eh ma' xanimaj taj i xnuq'or aweh i hin?", "44": "<pb/>Eh re' hat aweht'al chu'nchel i xat mahkunik wii' chuwach i David i wajaaw. Eh ruum taqe xa a'n re' re' yu'naak i QaJaaw Dios naa ruye'em i ti' k'axik cha naah.", "45": "Eh re' hin re' QaJaaw Dios naa rukuxisaniik weh. Re' wo' reh naa rupab'aniik keh chi reyil chi juneliik i riih rumaam i David i wajaaw, inki.", "46": "<pb/>Eh re' reey Salomón xuq'or reh Benaía chi naa rukansam i Simei. Eh re' i Benaía xukansaj wo' hoq i Semei. <pb/>Je' aj re' noq re' i Salomón xkahnik chi reyil chi korik."}