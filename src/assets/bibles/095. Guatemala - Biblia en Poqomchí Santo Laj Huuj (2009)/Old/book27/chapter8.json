{"1": "<pb/>Re' hin i Daniel, noq ixib' chik haab' rokiik chi reyil i Belsasar Babilonia wilik wo' chik i xk'uhtjik weh panusaq wiriik, ma' xata re' xk'uhtjik weh pampeet.", "2": "Re' xk'uhtjik weh ar b'ila' chik wilkiin chupaam i nimlaj tinamit Susa, wilik paruyuq'ul i Elam, ar chik pa'likiin chi chii' i nim ha' Ulai.", "3": "Eh noq wilkiin ar xwilow reje wach chi najt jinaj imas tentzun wilik chi chii' i nim ha' wilik kiib' i ruk'aa' xa re' la' jinaj reh i ruk'aa' xelik cho koq'uun re' chik i re' q'e' nim rooq chuwach i jinaj noq xwilow.", "4": "Eh xwilow chi re' imas tentzun re' re' ruuk' i ruk'aa' i rub'an reje i toq'ooj pareeb'aal q'iij, pantz'eet reh i rookb'aal q'iij, pansak'aaj reh i rookb'aal q'iij, ma' jino'q chik i chikop i ruk'ul ruuk' ni xata chik inkiko'leej kiib' chuwach i ruk'aa'. Eh i rub'an aha' wilik iraaj i reh, xa reh reh chik ruk'uliik i raansil.", "5": "<pb/>Eh xakok'ahchi' wo' nukapaam riij i xwilow re' re', xwilow wo' chik chi jinaj imas kaprax k'ulik i rub'an iloq parelb'aal q'iij, xa rajimam chik riib' xa kok' taq chik i rutz'a'j wach aak'al i rooq. Eh xa jinaj b'ila' chik i nimlaj ruk'aa' wilik johtoq chinaah taqe naq'wach.", "6": "Eh noq xponik ruuk' imas tentzun kiib' i ruk'aa' xwilow wach chi chii' i nim ha' yohb'aal wach i rujosq'iil.", "7": "Eh xuyeq' panak'al xutoqib'eej kab'chel i ruk'aa', eh re' i imas tentzun re' re' ma' xta b'ila' chik k'isinoq raansil chi ko'ljiik riib' chuwach imas kaprax. Yohb'aal wach i xub'an reh xuyeq'eb'eej parooq imas tentzun, ma' awach ta xko'linik reh pan q'ab'.", "8": "<pb/>Eh re' imas kaprax xa reh reh chik ruk'uliik i raansil, xa re' la' noq yohb'aal chik wach i raansil, re' i nimlaj ruk'aa' xtoqib'ik, chupaam i ruye'aab' i ruk'aa' re' re' kijib' chik i ruk'aa' xelik chaloq, k'ahchi' kitz'ehtaam reje parukaaj tz'u'kaal i wach aak'al.", "9": "Eh chinaah i jinaj keh uk'aa' re' re' xpoq' wo' chik chaloq jinaj i k'isa uk'aa' xk'ihik, xiik' naah nimaal xponik, eh ar intz'ehtanik reje pantz'eet reh i rookb'aal q'iij panreelb'aal i q'iij, chinaah i Israel.", "10": "Xtiyohb'aal wach nimaal xponik uk'aa' re' re' xponik chik kopan taxaaj xuqasaj taqe chaloq i ch'umiil xuye'q' b'ila' chik parooq.", "11": "Ma' k'isiin xunimb'isaj riib' chuwach i manlik k'amal b'eeh, xusach wach i ye'aab' ink'atarik naq wii' i mayiij eqal eqal. Xuch'uwa'risaj paam i rupaat i Dios.", "12": "Eh re' uk'aa', re' chik i yiib' wach na'ojb'al xub'an chupaam ye'aab' ink'atarik naq wii' i mayiij, xuyeew chi re' chi ma' re' i korik. Re' reh xub'an chu'nchel i xraaj i reh paruk'ux, eh chu'nchel xelik korik chuwach.", "13": "<pb/>Eh xb'iraj i ruq'oral i jinaj i ánjel xupahqaaj reh i jinaj chik santo laj ánjel chi je' wili: ¿Kojaruuj imahyik i yiib' wach na'ojb'al k'ahchi' chupaam i ye'aab' ink'atarik wii' i mayiij eqal eqal? ¿Nik' chik najtiil naa rub'aan i ch'uwa' wach na'ojb'al chupaam i rupaat i Dios? ¿Nik' chik natiil naa ruyeq'ariik panak'al i wilik ruloq'il, i santo laj rutinamiit i Dios? inki.", "14": "Eh re' i santo laj ánjel jinaj je' wili i chaq'wik xub'an: Konaa chik rik'iik ixib' haab' ruuk' yejaal chi ti' k'axik kora'j chik naa rukahniik chi saq paam re', rusantohiil i rupaat i Dios, inki.", "15": "<pb/>Eh re' hin Daniel noq kosachlik nuk'ux, k'ahchi' nukapaam riij chib'ih i ruq'or i xk'uhtjik weh, chi jumehq'iil xk'ulik rupab'aa' riib' chi nuwach jinaj i ánjel.", "16": "Eh xb'iraj jinaj i kowlaj q'orik xb'aan chaloq chinaah i nim ha' Ulai, je' wili i xuq'or: Gabriel cha ch'ob' rub'ehel reh i winaq re' re' chib'ih i ruq'or i xk'uhtjik reh parusaq wiriik, inki.", "17": "<pb/>Eh re' ánjel xujil cho riib' wuuk', re' hin xchalik nuyo'jiik, xnupach'aa' wiib' chuwach, eh je' wili i xuq'or weh: Hat rak'uun winaq re' xk'uhtjik aweh panasaq wiriik chakoj rehtaal chi je' re' i naa ruk'ulariik pan tz'apaab' taqe ponoq wach reh i q'iij, inki.", "18": "<pb/>Noq k'achi' kiin ruq'oreem xchalik numeemriik xinq'ehb'ik wach ak'al. Re' i ánjel xuchop johtoq chi nuq'ab' xiruksaj johtoq.", "19": "Je' wili i xuq'or weh: Re' hin naa nuq'orom aweh taqe i naa ruk'ulariik noq naa ruye'em i rujosq'iil i Dios. Re' xk'uhtjik aweh panasaq wiriik, re' taqe re' naa ruk'ulariik pantz'apaab' taqe ponoq wach reh i q'iij.", "20": "Re' imas tentzun kiib' i ruk'aa' xawil wach, rujalwaach i kiib' chi winaq kireey i aj Media i aj Persia.", "21": "Eh re' imas kaprax rujal wach i kireey i aj Grecia, eh re' nimlaj uk'aa' wilik chinaah taqe inaq'wach, rujal wach i peet reey.", "22": "Re' i kijib' chi uk'aa' xi elik chaloq chi jilow i nimlaj uk'aa' xtoqib'ik, kijal wach i kijib' chi winaq naa kokiik chi reyil chinaah i tinamit, xa re' la' ma' jino'q keh i naa ruwihiik rajaawriik chi je' rukab' i peet reey.", "23": "<pb/><t>Eh noq ach k'isiin ma' kimay i taaq'anik taqe i re'</t> <t>noq ma' k'isiin ta naa ruhtiik wach i yiib' wach na'ojb'al.</t> <t>Jinaj chik i winaq naa rokiik chi reyil xiik' naah josq'iil,</t> <t>eh kow ruk'ux, yiib' wach naa rub'aniik.</t>", "24": "<t>Ma' q'e' naa ruwihiik rajaawriik chi reyil</t> <t>xa re' la' ma' re' ta rajaawriik chi rib'il riib'.</t> <t>Re' reh naa rusacham kiwach i nixowanik wach, je' wo' taqe i wilik kajaawriik.</t> <t>Eh ma' k'isiin i rusantolaj tinamit i Dios naa rusacham kiwach.</t>", "25": "<t>Ruum chi nchol jot'ooj, naa reliik korik.</t> <t>Ruum i re' xa nim chik wach naa rub'anam riib',</t> <t>eh ma' k'isiin i xasuq naq k'acharik keh</t> <t>naa taqe rukansam.</t> <t>Eh naa naq ruq'atam wach i k'amal b'eeh</t> <t>chikinaah i k'amal b'eeh</t> <t>xa re' la' ma' xta wo' naa ruchem,</t> <t>re' la' chik i reh naa rusachariik wach ruum.</t>", "26": "<t>Eh re' ixib' haab' ruuk' yejal xk'uhtjik aweh</t> <t>xch'ob'arik chik rub'ehel aweh, re' re' korik.</t> <t>Eh chamol panak'ux ma' awach eh aq'or,</t> <t>ruum re' re' naa ruk'ulariik koq'uun, inki weh i ánjel.</t>", "27": "<pb/>Eh re' hin i Daniel xin kahnik chi xama' xta chik waansil, ixib' q'iij xinyowab'jik, eh noq xink'achjik xnutoq'aa' wo' chik i rukamaj i reey i hin rukojom wii'. Xa re' la' kosachlik wo' nuk'ux ruum i xk'uhtjik weh panusaq wiriik, ruum ma' nureq ta chi riij chib'ih i ruq'or."}