{"1": "<pb/>Re' reey Nabucodonosor xuyejaa' ruuk' oro jinaj i nimlaj jalwaach lajeeb' ru ka'winaq b'ara runajtiil naah, ixib' b'ara runimaal wach. Ar xuyejaa' wach k'ixkaab' Dura wilik paruyuq'ul i Babilonia.", "2": "Eh re' reey xutaq'aaj rumolariik kiwach i nimaq wach kikamaj wilkeeb' chupaam i ju'jun chi ye'aab', re' taqe i kajaaw soldado, taqe i kitaaq'anik, taqe kojol na'ojb'al, taqe i molol tumiin, taqe i q'atal q'orik. Eh re' taqe i ilil tinamit, reh chi xi chalik chi ninq'ijinik reh i rukuxeesjiik i nimlaj jalwaach xuyejaa' i reey.", "3": "Eh chu'nchel i nimaq wach raj kamanoom re' re' xutaq'aaj kik'amariik xkimol kiib' ruuk'. Eh xooj kipab'aa' kiib' chuwach i nimlaj jalwaach, reh i runinq'ijiik i rukuxeesjiik.", "4": "Re' ink'amwik rub'eeh ruq'orariik kow xuq'or chi je' wili: Chab'iraj taq i hat tinamit ti chalik taq pankok' tinamit pan nimaq tinamit xa reh reh taq wach ti q'orik wii'.", "5": "Noq nee taq inab'iraj chi neen q'orik i suub' k'ahaam wach q'ooj i tamb'oor, i arpa, i q'ooj intzalajinik, i nimaq q'ooj inhuupjik paam, je' wo' chu'nchel jar b'uhr wach i q'ooj, nee taq i naxuk'aa' awiib' chi looq'jiik i nimlaj jalwaach xuyejaa' ruuk' oro i reey Nabucodonosor.", "6": "Eh awach i ma' xuxuk'aa' riib' chi looq'jiik i nimlaj jalwaach re' re' naa rukutariik chi jumehq'iil pan nimlaj horna qoplik ruq'aq'al, inki.", "7": "<pb/>Re' taqe i rukihaal tinamit kimolom kiib' ar, noq xkib'iraj chi xq'ajb'anik chu'nchel i k'ih b'uhr wach chi q'ooj chi kunchelaal xkixuk'aa' kiib' chi looq'jiik i nimlaj jalwaach, oro korjinaq wii'.", "8": "<pb/>Eh chupaam i q'iij re' re' wilik taqe i aj Caldeo xikojwik kimahk taqe i aj Judío.", "9": "Je' wili i xkiq'or reh i reey Nabucodonosor: <pb/>Qajaaw reey nee ta naq inwihik aak'achariik chi juneliik.", "10": "Re' hat qajaaw reey xakoj jinaj i k'uhb'aal, xaq'or chi noq nee kiq'ajb'anik chu'nchel i q'ooj re' re', neenkixuk'aa' kiib' chu'nchel i tinamit chi looq'jiik i nimlaj jalwaach oro korjinaq wii'.", "11": "Eh chi awach i ma' xuxuk'aa' riib' chi looq'jiik i nimlaj jalwaach re' re', jumehq'iil naa rukutariik pan nimlaj horna qoplik ruq'aq'al.", "12": "Re' hoj inqaq'or aweh chi wilik taqe i aj Judío akojom chi kilariik taqe i ye'aab' wilik ayu' paruyuq'ul i Babilonia, re' taqe i je' wili kib'ihnaal: Sadrac, Mesac, eh re' Abed-nego re' keh ma' xkinimaj taj i xaq'or, ma' xkiyeew ta ruloq'il taqe i atiyoox, eh ni xata xkiloq'ej i nimlaj jalwaach xayejaa' ruuk' oro, inki taqe.", "13": "<pb/>Eh noq xrib'iraj chi je' re' i reey Nabucodonosor xchalik ruk'aa' xutaq'aaj kik'amariik i Sadrac, i Mesac, i Abed-nego, eh chi jumehq'iil xi k'amarik chaloq chuwach i reey taqe i k'ijool re' re'.", "14": "Re' i Nabucodonosor xupahqaj keh chi je' wili: <pb/>¿Mi korik chi ma' xaloq'ej ta taq i nutiyoox, je' wo' hoq i nimlaj jalwaach xnuyejaa' ruuk' oro? inki keh.", "15": "Eh raaj i yu'naak noq nee taq inab'iraj chi neenq'ajb'anik i tuun i suub' i k'ahaam wach q'ooj, i tamb'oor, i arpa, i q'ooj intzalajinik, i nimaq q'ooj inhuupjik paam. ¿Mi nee taq i naxuk'aa' awiib' chi looq'jiik i nimlaj jalwaach xnuyejaa'? Eh wila' ma' xaloq'ej taq, chi jumehq'iil taq nee tikutariik chupaam i nimlaj horna qoplik ruq'aq'al, ma' jino'q dios neenko'linik aweh panuq'ab', inki.", "16": "<pb/>Noq xkib'iraj chi je' re' Sadrac, i Mesac, i Abed-nego, je' wili i ruchaq'wesjik i reey Nabucodonosor xkian: <pb/>Re' hoj ma' ruman ta chi neenqachaq'weej aweh aha' wilik taqe inaq'or re' re'.", "17": "Re' hoj, re' i Dios k'achlik inqanimaj, re' reh neerub'an qako'ljiik chupaam i q'aaq' re' re', eh nee qojrukoleej panaq'ab' chib'ih pa' jariik inawaaj a'nam qeh hat reey.", "18": "Atoob' ta ma' nee hoq ruko'leej, chanab'eej qajaaw reey chi re' hoj xama' nee ta wo' inqaloq'ej, ma' nee ta inqanimaj taqe aatiyoox, je' wo' hoq i nimlaj jalwaach xayejaa' ruuk' oro, inki taqe.", "19": "<pb/>Noq xrib'iraj i reey Nabucodonosor i xkiq'or taqe ixib' re' re' xa xkaaqb'ik chik i wach ruum ruk'aah. Ruum i re' xuq'or chi kojaroq ruman i ruq'aq'al i horna, reh chi xponik chi wuquub' pech chi je' tz'a'iil inkikoj rajlaal q'iij.", "20": "Eh re' i reey Nabucodonosor xutaq'aaj taqe i ru soldado xiik' naah kowiil kiib' chu b'ak'ariik wach i kooq kiq'ab' i Sadrac, Mesac, i Abed-nego, reh chi xkikut chupaam i horna yohb'aal wach i xaq ruq'aq'al.", "21": "Eh re' taqe ixib' chi k'ijool re' re' xa kore' wo' kiso' kikojom paru kamaj i reey wilik chikiij noq xb'ak'arik kiwach, eh ruuk' i re' xi kutarik pan nimlaj horna yohb'aal wach i xaq i ruq'aq'al.", "22": "Ruum chi xnimjik reh i xuq'or i reey chi naa rukojariik ruman i ruq'aq'al i nimlaj horna chi jumehq'iil wo' tz'ab'ik, yohb'aal wach i xaq i q'aaq', eh xuk'at taqe i soldado xikutwik i koq keh i ixib' chi k'ijool.", "23": "Re' taqe ixib' chi k'ijool, i Sadrac, i Mesac, i Abed-nego b'ak'lik wach i kooq kiq'ab' noq xiqajik pan horna yohb'aal wach i xaq i ruq'aq'al.", "24": "<pb/>Eh re' reey Nabucodonosor jumehq'iil xwuktik johtoq ma' k'isiin ta xyo'jik noq xtz'ehtanik reje pan nimlaj horna, xupahqaaj keh chi je' wili taqe i kojol na'ojb'al: <pb/>¿Mi ma' xa ixib' taqe re' i k'ijool b'ak'lik kiwach noq xi kutarik pan horna? inki. <pb/>Korik wo' hoq qajaaw reey chi xa ixib' i xikutarik ar, inki taqe.", "25": "<pb/>Eh re' reey je' wili xuq'or: <pb/>¿Chib'ih reet noq k'ahchi' wilom i hin chi kijib' chik taqe i k'ijool b'ehik inki a'n pan horna xilak xaq q'aaq' eh re' rukaaj je' ruwii' ánjel eh xama' k'ahchi' ta wo' kik'ahtik k'isinoq? inki.", "26": "<pb/>Eh re' i reey Nabucodonosor xujil i koq riib' panookb'al reh i horna qoplik ruq'aq'al kow xuq'or i koq chii' chi je' wili: <pb/>Hat Sadrac, hat Mesac, hat Abed-nego, hat taq raj kamanoom i k'achlik Dios wilik cho pan taxaaj eleen taq choo ar chi jumehq'iil kim taq ayu', inki. Eh xi elik wo' chaloq koxcheel chupaam i xaq q'aaq' re' re'.", "27": "Eh chu'nchel i nimaq wach kikamaj taqe i kajaaw i q'atal q'orik, taqe i q'atal q'orik, taqe i k'amal kib'eeh soldado, taqe i kojol runa'ojb'al i reey, xkimol choo kiib' chi kilariik ixib' chi k'ijool ruum ma' xta xi uuchjik ruum i xaq q'aaq'. Eh ma' xk'ahtik taj i kiti'jolal, ni xata naq re' rismaal kinaah, ni xata naq re' i kiso' xk'ahtik k'isinoq ni xata naq ruxlaab' sib' xkahnik chuwach.", "28": "Eh re' i Nabucodonosor je' wili i xuq'or: Neeta naq inye'arik ruloq'il i ki Dios i ixib' chi k'ijool wili, i Sadrac, i Mesac, i Abed-nego ruum xutaq'aaj chaloq i ruánjel i Dios chi kiko'ljiik taqe i rumoso wili re' i kiye'em kik'ux ruuk'. Re' taqe i ma' xkian taj i xnuq'or i hin peet naq xkiyeew chi k'atariik i kiti'jolal reh chi ma' xkiloq'ej taj i tiyoox, re' la' i k'achlik Dios xkiloq'ej.", "29": "Eh xukoj jinaj i k'uhb'aal chi wila' awach xb'ajwik reh i ki Dios ixib' chi k'ijool wili, atoob' aj pan nimaq pankok' tinamit xanik' pa' wach inq'orik wii' i ruk'ul chi naa ruxereb'iik paam ruuk' i q'aslaj ch'ihch'. Eh re' i rupaat naa rukahniik chi ma' xta chik naa rukahniik chupaam, ruum ma' jino'q dios neenko'linik chi je' rukab' i reh, inki.", "30": "<pb/>Eh re' reey Nabucodonosor xiik' chik naah ninqaal wach i kikamaj i Sadrac, Mesac, i Abed-nego xuyeew chinaah taqe i ye'aab' wilkeeb' i Babilonia."}