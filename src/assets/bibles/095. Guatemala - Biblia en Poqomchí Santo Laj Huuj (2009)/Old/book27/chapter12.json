{"1": "<pb/>Eh je' wili i xuq'or weh i je' ruwii' ánjel: Chupaam i jumehq' re' re' naa ruk'uliik iloq i ánjel Miguel re' inko'linik reh aatinamiit Israel. <pb/><t>Eh chupaam i q'iij re' re' yohb'aal wach i ti' k'axik naa ruk'ulariik</t> <t>ma' jank'al ta nk'ularik i rutohq'iik chee k'acharik.</t> <t>Xa re' la' re' taqe i aatinamiit i hat naakiko'ljiik</t> <t>je' wo' chu'nchel i tz'ihb'amaj i kib'ihnaal chupaam i huuj.</t>", "2": "<t>Eh ma' k'isiin i kamnaq muqulkeeb'.</t> <t>Wilik inaakiwuktiik chaloq chuk'ulariik i juneliik k'achariik.</t> <t>Wilik i naakiwuktiik chaloq k'uhtb'al kik'ixb'ilaal,</t> <t>naa kojiik pantojb'al mahk, chi juneliik.</t>", "3": "<t>Re' taqe wilik kina'ojb'al, re' taqe i xik'uhtanik reh i korik,</t> <t>naakik'uhtaam i kirusaqumaal chi juneliik,</t> <t>xa je' chik rukab' i rusaqumaal i q'iij, i kisaqumaal</t> <t>i ch'umiil pan taxaaj.</t>", "4": "<pb/>Eh re' hat Daniel chamol pan awánima taqe i xawil, eh chab'ot wach i huuj xatz'ihb'aaj wii chalutz' korehtaal chik i rureq i q'iij q'orooj chaloq. Ma' k'isiin taqe i naa kojiik, naa kichaliik chusik'ariik ruman i kina'ojb'al, inki weh i ánjel.", "5": "<pb/>Chi riij i re', re' i hin Daniel kiib' wo' chik taqe i ánjel wilkeeb' ar, k'ul pa'alkeeb' chi chii' i rooq ha'.", "6": "Eh jinaj keh i re' xupahqaaj reh i ruk'uliil re', re' ruuk' i q'e' holohik laj lino i ruso', re' i pa'lik chinaah i ha' je' wilik i xuq'or reh: ¿Kojaruuj i maahyik i sachb'al k'uxliis wili? inki.", "7": "Re' i holohik laj lino i ruso' pa'lik chinaah i ha', xijosaj kab'chel i q'ab' pan taxaaj xuq'or i korik parub'ihnaal i k'achlik Dios wilik chi juneliik, je' wili i xuq'or: Re' sachb'al k'uxliis re' re' naa ruk'ulariik chuwach ixib' haab' ruuk' yejaal, kore' noq naa ruk'uhliik i rajaawriik i rutinamiit i Dios noq naa rukuxiik ruk'ulariik i re', inki.", "8": "<pb/>Eh re' hin xb'iraj wo' noq xuq'or, xa re' la' xama' xnureq ta wo' chi riij eh xnupahqaaj reh chi je' wili: Jaaw ¿Kojaruuj inkuxik ruk'ulariik chu'nchel i wili? kinki.", "9": "Eh re' i reh je' wili xuq'or: Hiy reje Daniel ruum re' taqe i re' komajaa' pee naa rukaniik chi riij yu'naak, kore' noq naa ruponiik i q'iij q'atooj chaloq noq naa rukaniik chi riij chu'nchel i wili.", "10": "Eh ruuk' taqe i ti' k'axik ma' k'isiin taqe naakisaqb'isam wach i kánima. Eh re' taqe i yiib' wach kina'ojb'al keh xama' naa ta wo' kireqem chi riij. Eh re' taqe i wilik kina'ojb'al naa kireqem chi riij chu'nchel i re'.", "11": "Eh noq esamaj chik i korik mayiij inye'arik eqal eqal parupaat i Dios konaa chik rik'iik jinaj miil ruuk' ach lajeeb' ma' ixib' siento q'iij noq naa rokiik i xiik' naah ch'uwa'iil wach na'ojb'al chupaam i rupaat i Dios.", "12": "Atoob' reh i awach i konaa ruye'em chi naa rik'iik i jinaj miil ruuk' ixib' siento ruuk' ho'lajuuj ru ka'winaq q'iij.", "13": "Re' i hat Daniel hiy reje chawach korehtaal tikimik reje noq naa awojiik hi'loq panjul, eh pantz'apaab' wach reh i q'iij, naa wo' chik awuktiik chaloq chi k'achlik awach chuk'ulariik aakooch, inki weh i ánjel."}