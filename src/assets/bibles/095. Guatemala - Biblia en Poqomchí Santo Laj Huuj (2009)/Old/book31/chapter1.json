{"1": "<pb/>Re' ixkuhtjik reh parusaq wiriik Abdías, re' QaJaaw Dios je' wili i xuq'or chi riij i tinamit Edom: <pb/><t>Xqib'iraj i xuq'or i QaJaaw chi jinaj b'ila'</t> <t>i aj taqareel xooj chupaam taqe i nimaq tinamit,</t> <t>je' wili i xuq'or: Chayejaa' taq awiib',</t> <t>taq taq q'aq'ineel qa a'n cho keh i aj Edom inki.</t>", "2": "<pb/><t>Eh je' wili i xuq'or keh i aj Edom: Naa taq wesam awajaawriik,</t> <t>eh naa nukanaam chi ma' xta chik runimaal taq awach.</t>", "3": "<t>Eh xa xajot' taq awiib' ruum q'e' taq xanimb'isaj awach,</t> <t>xa ruum chi chinaah i saq rehp ab'aj,</t> <t>chinaah inajt naah yuuq' taq hat patim.</t> <t>Xa nim taq chik awach i na a'n awiib',</t> <t>inaq'or taq chi ma' awach ta neenqasanik taq chaaweh ar.</t>", "4": "<t>Atoob' ta naq nee taq ti xik'inik johtoq je' rukab' i rub'an i xihk,</t> <t>atoob' ta naq nee taq tiooj patinoq chi kixilak i ch'umiil</t> <t>re' hin xanaa wo' taq kaat nuqasam cho ar.</t>", "5": "<pb/><t>Eh noq neenkelq'aaj taq paam aapaat chaq'ab'</t> <t>ma' nee ta nkuxik kik'amam taq i chib'ih aweh.</t> <t>Eh noq neenkelq'aaj taq i wach aa-uuva konee wo' inkikanaa' k'isinoq taq aweh.</t> <t>Raaj taq i hat naa taq kaat kikanaam</t> <t>chi ma' xta chik chib'ih taq aweh taqe i aj ixowaal.</t>", "6": "<t>Re' taq i hat riih rumaam i Esaú naa kik'amam chu'nchel i chib'ih taq aweh,</t> <t>eh re' i q'e' k'ihtz'aaq taq cha weh naa rukuxiik kelq'aam taq chawach.</t>", "7": "<t>Eh re' i tinamit kitowik naq taq aweh naa taq kaat kijot'om</t> <t>re' keh naa kesaniik taq cha weh panatinamiit.</t> <t>Eh re' taqe naah taq awamigo naakisutiniik chi ixowan taq awach,</t> <t>re' naq taqe wilik ak'ux kuuk' naa kikojom taq aaxirob'aal.</t> <t>Re' i naa naq ako'leem wii' awiib' xama' xta naa rukamaniik wii' aweh.</t>", "8": "<pb/><t>Eh re' i QaJaaw Dios je' wili xuq'or:</t> <t>Re' hin naa nusacham kiwach i wilik kina'ojb'al ar Edom.</t> <t>Eh naa wesam i kina'ojb'al wilkeeb'</t> <t>chinaah i yuuq' wilkeeb' wii' i riih rumaam i Esaú.</t>", "9": "<t>Re' taqe i aj q'aq'ineel wilkeeb' Temán</t> <t>naa kib'arb'otiik ruum kiyo'jiik chupaam</t> <t>i rax chee' wilkeeb' wii' i riih rumaam i Esaú,</t> <t>chu'nchel naa rusachariik kiwach panq'aq'inik.</t>", "10": "<pb/><t>Re' taq i hat aj Edom naa taq ruk'uhtjiik ak'ixb'ilaal,</t> <t>eh naa rusachariik taq awach, ruum xayeew taq panti' k'axik</t> <t>aawas achaaq', re' taqe i riih rumaam Jacob.</t>", "11": "<t>Re' taq i hat aj Edom naa rusachariik taq awach,</t> <t>ruum ma' xatow ta taqe aawas achaaq'</t> <t>noq xchoparik naah i Jerusaleem</t> <t>kuum taqe i ki soldado i tokoom tinamit.</t> <t>Xa xawilow taq noq xkich'aq</t> <t>chikiwach i xa chib'ih jariik xkelq'aaj,</t> <t>re' taq i hat xakoj taq awiib' chi kixilak.</t>", "12": "<t>Re' taq i hat ma' xsuuqb'ik ta naq taq</t> <t>ak'ux noq xkik'ul i ti' k'axik taq aawas achaaq'.</t> <t>Eh ma' xsuuqb'ik ta naq taq ak'ux noq</t> <t>xkik'ul i ti' k'axik taqe i aj Judá.</t> <t>Eh ma' xa kaq se'laaj ta naq taqe noq xtib'ik kik'ux.</t>", "13": "<t>Re' taq i hat ma' xat okik ta naq chi kixilak</t> <t>i nutinamiit noq k'ahchi' kik'ulum i ti' k'axik.</t> <t>Eh ma' xsuuqb'ik ta naq taq ak'ux chi riij i xkik'ul,</t> <t>je' wo' noq xkik'ul i ma' holohik taj re' re'</t> <t>ma' xawelq'aaj ta wo' naq taq</t> <t>i chib'ih keh noq wilkeeb' panti'.</t>", "14": "<t>Eh ma' xapab'aa' ta naq taq awiib'</t> <t>xilak taq b'eeh chi kiq'atariik reh i kikanteesjiik</t> <t>i xi elik naq chik chuwach i ti' k'axik.</t> <t>Eh ma' xachop ta wo' naq taq i elik</t> <t>ma' xaq'asaj ta naq taqe pankimik</t> <t>noq wilkeeb' panti' k'axik.</t>", "15": "<t>Nik' wach i xa a'n cho kuuk' i keh</t> <t>je' wo' re' i tojb'al taq amahk naa ak'ulum taq i hat.</t> <t>Naa taq ak'ulum nik' wach i ruk'ul taq cha weh.</t>", "16": "<pb/><t>Re' taq i hat aj Edom je' naa k'ah laj ha' taq i xawuk'ej chinaah i nuSantolaj ye'aab',</t> <t>ruum xak'ul taq ti' k'axik.</t> <t>Eh re' taqe i tokoom tinamit je' wo' re' i ti' k'axik</t> <t>naakik'ulum i keh, je' k'ah laj ha' i naa kuk'em,</t> <t>eh naa rusachariik kiwach.</t>", "17": "<t>Eh re' i ye'aab' Sión naa rukahniik chi santo laj ye'aab',</t> <t>eh wilik i naakiko'leem kiib' ar.</t> <t>Re' taqe i xikin cho riih rumaam</t> <t>i Jacob reh chi naa wo' chik kehchaam i kiye'aab' ruka'peech.</t>", "18": "<t>Re' taqe i riih rumaam i Jacob, taqe i riih rumaam i José,</t> <t>naa kikahniik chi je' q'aaq' xan chaqchotik chik i xaq.</t> <t>Eh re' taqe i aj Edom riih rumaam i Esaú naa kik'ahtik,</t> <t>chi xa je' chik kik'ahtik chiq sohk',</t> <t>ma' jino'q i naa ruko'leem riib', inki Dios.</t>", "19": "<pb/>Re' taqe i aj Israel wilkeeb' Neguev naakehchaam i yuuq' xwihik wii' i Esaú. Eh re' taqe i wilkeeb' Sefela naakehchaam i kiye'aab' i aj filisteo, i kiye'aab' i aj Efraín, i kiye'aab' i aj Samaria. Eh re' taqe i riih rumaam i Benjamín naakehchaam i ye'aab' Galaad.", "20": "Eh re' taqe i aj Israel xi k'amarik reje pan tokoom tinamit, naa kehchaam i kiye'aab' i aj cananeo, eh naa ruponiik chupaam i ye'aab' Sarepta. Re' taqe i aj Jerusaleem xi k'amarik reje pan tokoom tinamit, re' i wilkeeb' ar Sefarad, naakehchaam i tinamit Neguev.", "21": "Re' taqe i aj Israel naa rub'aniik keh i aj Edom, naakijohtiik ar Sión chuq'atariik i q'orik chikinaah i wilkeeb' paruye'aab' i Esaú. Eh re' i QaJaaw Dios naa ruwihiik rajaawriik chikinaah."}