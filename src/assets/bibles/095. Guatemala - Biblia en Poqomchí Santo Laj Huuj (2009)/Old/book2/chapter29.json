{"1": "<pb/>Re' hat je' wili i naa a'nam, naa akuxisam taqe reh chi nee kikahnik chi k'amal kib'eeh aj tiij chub'aan i nukamaj. Nee nak'am cho jino'q i k'isa k'ijol wakax, ki'ib'-oq imas tentzun, i manlik wach ruti'jolal.", "2": "Eh nee nak'am taqe chaloq i kaxlanwi'k ma' kojooj ta ch'amb'esb'al reh, taqe i kaxlanwi'k q'e' suq ma' kojooj ta ch'amb'esb'al reh. Neenak'am chaloq i kotokaq kaxlanwi'k i chihooj laj trigo korjinaq wii', eh naakik'teesjiik pan aseite.", "3": "Re' taqe re' nee nayeew pan jino'q k'isa chakach junq'ahteesjiik naa a'nam chi amayiij ruuk' i k'isa imas wakax, i ki'ib' chi imas tentzun.", "4": "Eh nee nak'am chaloq i Aarón ruch'ihil taqe rak'uun chi chii' i ru puertahiil i nuSantolaj itz'ihy naah paat molb'al iib', cha q'or keh chi ki a'n kitiin.", "5": "Eh nee nakoj i ruso' re' ruuk' inkikoj i k'amal b'eeh aj tiij, chakoj chi riij i Aarón i runim rooq so', i ru k'isiin rooq so', i ruso' xa naa rutak'aam chi riij i ru k'isiin rooq so', ruch'ihil i reh chi' rik'ux kow chab'ak' ruuk' i b'ak'b'al reh i ru k'isiin rooq so'.", "6": "Nee nakoj i rutak'aa' wach naah, eh chuwach i re', nee nakoj i k'isa perepik ch'ihch' re' ruuk' i manlik oro, re' i neenk'uhtanik reh chi wilik rusantohiil.", "7": "Eh nee nak'am chaloq i aseite kuxesb'al, neenachihkaaj wach naah i Aarón reh chi neenakuxisaj, reh chi neenkahnik chi k'amal b'eeh aj tiij.", "8": "Nee wo' naq'or keh i rak'uun chi kijil i koq kiib', eh nee nakoj i kinimaq rooq so' i keh.", "9": "Re' Aarón, re' taqe i rak'uun, neenab'ak' i kipaam chi kow, eh naa akojom chi korik i naa rutahkiik wach kinaah. Chi je' re' nee nayeew kajaawriik chi k'amal b'eeh aj tiij taqe chi juneliik, re' wili jinaj k'uhb'aal, ma' naa ta chik rusahchiik wach.", "10": "<pb/>Eh nee nak'am i koq i k'isa imas wakax ko chupaam i koq i nuSantolaj itz'ihy naah paat molb'al iib'. Reh chi re' Aarón, re' taqe i rak'uun, ar neen kiyeew i kiq'ab' chinaah i chikop re' re'.", "11": "Re' hat ar naa akansam i k'isa imas wakax chi nuwach i hin, hin Dios chi chii' i ru puertahiil i nuSantolaj itz'ihy naah paat molb'al iib'.", "12": "Re' hat nee nak'am cho ruuk' i ju' aq'ab' i rukik'eel i k'isa imas wakax, nee nach'ulej chuwach taqe ruk'aa' i artaal. Eh re' i kik' neenqohxanik neenachihkaaj i koq waraa' artaal.", "13": "Eh naa awesam i q'ina' chuwach i req'saa' i chikop re' re', je' wo' hoq i q'ina' wilik chuwach i rutamaat, i q'ina' wilik chikiwach i kab'chel i rukinaq'iil i paam. Re' taqe i re' neenak'at chuwach i artaal.", "14": "Eh re' rutib'kal, eh re' rusaa', eh re' i riij i k'isa imas wakax, chi riij i itz'ihy naah paat naa ak'atam reje. Ruum re' taqe re' chi riij i mahk ink'atarik chi mayiij.", "15": "<pb/>Neenak'am chaloq jinaj keh i ki'ib' chi imas tentzun, reh chi re' Aarón, re' taqe i rak'uun neen kiyeew i kiq'ab' wach naah i chikop re' re'.", "16": "Chi riij i re' nee nakansaj, eh re' rukik'eel neenachihkaaj chinaah i artaal, eh nee wo' i naa chihkaaj chi junsuut i artaal.", "17": "Chi riij i re' neenawetz' i ruti'jolal, je' wo' taqe i rooq, nee wo' natz'aj kiwach taqe i req'saa' eh jinaj nee nayeew wii' ruuk' i naah.", "18": "Eh nee wo' nak'at i imas tentzun re' re' chi mayiij chuwach i artaal, ye'b'al nuloq'il i hin, hin Dios, re' mayiij q'e' ink'ohnik.", "19": "<pb/>Chi riij i re', nee wo' chik i nak'am chaloq i imas tentzun jinaj, re' Aarón re' taqe i rak'uun neen kiyeew i kiq'ab' wach naah.", "20": "Neenakansaj i imas tentzun re' re', eh nee nakoj k'isinoq i rukik'eel chi raa' i rusak'aaj xikin i Aarón, je' wo' taqe i raa' i rusak'aaj i kixikin i rak'uun. Eh nee wo' nakoj chusak'aaj i rumaam kiq'ab', je' wo' chusak'aaj i rumaam kooq, re' i ruqox i kik' neenachihkaaj chinaah i artaal, eh chi junsuut i artaal.", "21": "Re' kik' nee nayeew chuwach i artaal ruch'ihil aseite, kuxesb'al, neenakihraaj wach naah i Aarón, je' wo' chinaah i ruso'. Eh nee wo' nakihraaj chikinaah taqe i rak'uun, je' wo' chinaah i kiso' i keh. Chi je' re', neenakuxisaj i Aarón, je' wo' taqe i rak'uun, nee wo' inakuxisaj i kiso' reh chi nee kikahnik chi kuxisamaj taqe.", "22": "<pb/>Eh neenawesaj i ruq'ina'iil wilik raa' rujeeh imas tentzun, i q'ina' wilik chuwach taqe i req'saa', i q'ina' wilik chuwach i rutamaat, i wilik chikiwach i kab'chel i rukinaq'iil paam. Eh nee wo' nawesaj i q'ina' wilik chuwach i rusak'aaj rutuuq, ruum re' imas tentzun re' re', naa rukamaniik chi kuxesb'al keh i k'amal kib'eeh aj tiij.", "23": "Eh re' taqe i kaxlanwi'k ma' kojooj ta ch'amb'esb'al reh naa aye'em pank'isa chakach chi nuwach i hin, hin Dios, nee nak'am chaloq jino'q i kaxlanwi'k re' ruuk' i kotokik, je' wo' hoq i kaxlanwi'k xilakimaj aseite ruuk', eh jinaj i kaxlanwi'k ma' piim taj.", "24": "Chu'nchel i re' nee naq'asaj pan q'ab' aawas Aarón, nee wo' naaq'asaj pan kiq'ab' i rak'uun, re' keh neenkiq'asaj chi mayiij chi nuwach i hin, hin Dios.", "25": "Eh nee wo' chik i nak'am keh i mayiij nee taqe nak'at chuwach i artaal ruch'ihil taqe i mayiij junch'uq, eh re' taqe re' q'e' ink'ohnik laj mayiij inwik'raaj i hin, hin Dios. Re' taqe i mayiij re' re' naa ak'atam chi ye'b'al nuloq'il i hin.", "26": "<pb/>Re' neenakuxisaj wii' i Aarón, nee nak'am chaloq i chi' rik'ux i rak'uun imas tentzun, eh nee naq'asaj chi mayiij chi nuwach i hin, hin Dios, re' tiwik re' re' hat naa ak'uxwiik reh.", "27": "Eh pareh naa aye'em i chi' ruk'ux imas tentzun, pareh naa aye'em i rutuuq, je' wo' hoq i ruti'jolal re' i naa ruye'ariik chi q'e' chihooj laj mayiij. Re' taqe tiwik re' re', re' Aarón, re' taqe rak'uun naakik'uxwiik reh.", "28": "Re' taqe i wili naa rub'aan ruuk' i Aarón, kuuk' taqe i rak'uun, eh naa rukahniik chi jinaj k'uhb'aal chikinaah i aj Israel. Re' taqe i mayiij re' re' xa pankik'ux i aj Israel naa ruchaliik chi naakiye'em chi kitoob'aal. Re' i mayiij re' re', re' naa ruk'amwiik taq aweh panotob'il wuuk' i hin.", "29": "<pb/>Re' taqe i ruso' i Aarón wilik ruloq'il, naa rukahniik keh taqe i riih rumaam. Re' noq naa rukuxeesjiik i kiso', naa wo' kik'ulum i kajaawriik chi naa kikahniik chi k'amal b'eeh aj tiij taqe chub'anariik i nukamaj.", "30": "Re' taqe i riih rumaam i Aarón naa kikahniik chi k'amal b'eeh aj tiij, koq'uun chi jilow. Eh noq naakokiik chupaam i nuSantolaj itz'ihy naah paat molb'al iib', chuq'ahteesjiik i mayiij wuquub' q'iij, naa kikojom i kiso' re' re'.", "31": "<pb/>Chi riij i re', nee nak'am chaloq imas tentzun re' i naa akojom chi mayiij neenachaq'saj i rutib'kal chupaam jino'q i ye'aab' q'e' looq'.", "32": "Re' Aarón ruch'ihil taqe rak'uun, naakik'uxwiik reh i rutib'kal i imas tentzun re' re', je' wo' hoq i kaxlanwi'k naa ruwihiik pank'isa chakach naa ruwihiik panelb'aal reh i nuSantolaj itz'ihy naah paat molb'al iib'.", "33": "Re' keh naakik'uxwiik reh taqe re', ruum naa ruq'ahteesjiik chi mayiij chi riij i kimahk. Eh noq kikuxeesjik ruuk' taqe re' naakik'ulum i kajaawriik, chi k'amal b'eeh aj tiij taqe. Eh ma' jino'q i tokoom naa ruk'uxwiik reh taqe re' ruum wilik kisantohiil.", "34": "Eh wila' ko wilik i kaxlanwi'k, oon tiwik naa ruqohxaniik reh chi junwaar, i naakikuuxesjiik wii', inchol chi naa ak'atam chu'nchel. Ma' awach ta chik naa ruk'uxwiik reh, ruum re' taqe re' wilik kisantohiil.", "35": "<pb/>Eh re' hat, je' re' naa a'nam ruuk' i Aarón, je' wo' kuuk' taqe i rak'uun, re' q'oreel nik' wach taqe i xnuq'or aweh. Eh chuwach i wuquub' q'iij, naa akuxisam taqe noq naakik'ulum i kajaawriik.", "36": "Eh chuwach i wuquub' q'iij re' re', ju'jun i kok' imas wakax naa akansam chi mayiij, reh chi neenkuyarik taqe i kimahk. Naa asaqb'isam wach i artaal, ruuk' i ruye'ariik i mayiij chi riij i mahk, naa ajalk'iim i aseite chinaah i artaal reh i rukuxeesjiik.", "37": "Chuwach i wuquub' q'iij naa akansam i chikop naa aq'asam chuwach i artaal, chi riij i mahk. Eh naa akuxisam taqe reh i nukamaj, eh neenkahnik chi jinaj artaal wilik rusantohiil, chib'ih jariik i nenooj k'oloq chuwach i artaal, xanoq wo' naa rukahniik chi wilik rusantohiil.", "38": "<pb/>Re' hat rajlaal q'iij naa aq'asam wach artaal ki'ib' chi rak'uun tentzun, re' ruuk' i jinaj haab' wilik keh.", "39": "Jinaj i naa aq'asam chi mayiij parujohtiik i q'iij, eh jinaj i naa aq'asam paruqajiik i q'iij.", "40": "Eh noq nee naq'asaj chi mayiij i peet rak'uun tentzun nee nak'am chaloq jino'q k'isa chakach xti chihooj laj arina, eh nee naxilakeej ruuk' jino'q i nimlaj lemeta i aseite olivo, nee wo' inajalk'iij jino'q nimlaj lemeta i riis uuva.", "41": "Je' wo' chik re' i neena a'n ruuk' i rak'uun tentzun nee naq'asaj chi mayiij paruqajiik i q'iij, nee wo' chik i naxilakeej aseite ruuk' i arina nee wo' naxilakeej i riis uuva ruuk' neenak'at chi mayiij chi nuwach i hin, hin Dios ruum re' re' imponik chi nuwach i hin.", "42": "Re' k'atoj mayiij wili, naa aye'em chi ye'b'al nuloq'il panookb'al reh i nuSantolaj itz'ihy naah paat molb'al iib', re' naa kaat nuq'o'reem wii'. Ma' naa ta chik rumahyiik ruye'ariik naakiye'em ajaab'ees je' wo' taqe i kiih kimaam.", "43": "Ar wo' naa nuwihiik kuuk' taqe i aj Israel, re' ye'aab' re' re' naa nukuxisam ruuk' i nuloq'il.", "44": "Eh re' i nuSantolaj itz'ihy naah paat molb'al iib', naa nukuxisam, je' wo' hoq i artaal naa wo' nukuxisam. Eh naa wo' nukuxisam i Aarón ruch'ihil taqe i rak'uun reh chi nee kikahnik chi k'amal b'eeh aj tiij taqe chub'aan i nukamaj.", "45": "Re' hin naa nuwihiik kuuk' i aj Israel, re' hin naa nukahniik chi ki Dios.", "46": "Chi je' re', naa kinab'eem chi re' hin i kaJaaw i ki Dios, xineesanik cho keh ar Egipto, reh wo' chi naa nuwihiik kuuk' i hin, hin ki Dios."}