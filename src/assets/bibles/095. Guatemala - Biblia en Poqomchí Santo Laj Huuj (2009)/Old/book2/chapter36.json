{"1": "<pb/>Re' i Bezaleel, i Aholiab, chu'nchel wilik kina'ojb'al chukorb'eesjiik i xa chib'ih jariik. Re' i ye'ooj kina'ojb'al, ye'ooj kikapeb'aal ruum i QaJaaw Dios, chi naa kiyejaam chu'nchel i xa chib'ih jariik i naa rukamaniik chi loq'oomb'al reh Dios chupaam i ru-itz'ihy naah paat. Reh chi naa rub'aan chu'nchel i xuq'or i QaJaaw, inki.", "2": "<pb/>Re' i Moisés xutaq'aaj ruk'amariik i Bezaleel, i Aholiab, je' wo' chu'nchel i ye'ooj kina'ojb'al ruum i QaJaaw Dios chi naa kianam rukorb'eesjiik taqe i xa chib'ih jariik. Eh wilik taqe i xa pankik'ux chalik i to'ooj chub'aan i kamanik re' re'.", "3": "Eh re' i Moisés xuq'asaj keh i kamanoom nik' nimaal i mayiij xkik'am chaloq i aj Israel. Reh chi xkiyejaa' i ajwaal wach chi naa rukorjiik chi loq'oomb'al reh i QaJaaw Dios chupaam i ru-itz'ihy naah paat. Eh re' taqe i aj Israel ma' xkikanaa' ta ruye'ariik i kimayiij, eqal eqal la' inkik'am chaloq, eh xa pankik'ux inchalik.", "4": "Eh re' taqe i kamanoom xiyej-anik reh taqe i ajwaal wach reh i itz'ihy naah paat re' inlooq'jik wii' i Dios. Re' keh xkikanaa' peet i kamanik k'ahchi' keeb' re' re'.", "5": "Xooj kiq'or reh i Moisés chi re' taqe i tinamit ma' k'isiin chik k'ihaal i mayiij xkik'am chaloq xik'ik chik chi je' k'ihaal i ajwaal wach, chi reh i kamanik xuq'or i QaJaaw Dios chi naa rub'aan.", "6": "<pb/>Noq xrib'iraj i Moisés chi je' re', xutaq'aaj reje ruq'orariik chi kixilak i aj Israel chi kikanaa' ruk'amariik chaloq i kimayiij chupaam i paat inlooq'jik wii' i Dios chi winaq chi ixoq. <pb/>Xa je' chik re' noq ma' i xkik'am ta chik chaloq i kimayiij i tinamit.", "7": "Je' re' xkian ruum xkilow chi xmoljik chik wach i tz'a'amb'al naa rokiik reh i kamanik, ma' xata re' re' ko wilik la' i xqohxanik.", "8": "<pb/>Re' taqe i q'e' kichol kamanik chi kixilak taqe i kamanoom, re' keh xiyej-anik reh i rusantolaj itz'ihy naah paat i Dios. Eh lajeeb' chi nimaq itz'ihy i xkikoj reh, re' ruuk' i itz'ihy q'eqjutik ru kaqiil itz'ihy lino, re' ruuk' itz'ihy raxmuqik, re' ruuk' kaq itz'ihy, eh i xkiyejaa' wo' hoq ki'ib' chi je' kiwii' ánjel chuwach.", "9": "Eh re' taqe i ju'jun chi itz'ihy kajlaj b'ara kooq, eh kiib' b'ara kiwach, eliik wach kininqaal chu'nchel.", "10": "Re' ho'oob' chi itz'ihy re' re' xkitiq wach, eh je' wo' chik re' i xkian reh i ho'oob'.", "11": "Eh xkikoj wo' hoq i kok' hoop chi chii' i nimlaj itz'ihy xkikoj chi juntar, eh je' wo' re' i xkian reh i xkikoj chi juntar chupaam i kok' hoop re' re' xk'ik'saj i b'arkimaj wach nooq' raxmuqik.", "12": "Eh lajeeb' roxk'ahl i kok' hoop xkikoj chi chii' i nimlaj itz'ihy xkikoj chi juntar, lajeeb' roxk'ahl wo' chik i xkikoj chi chii' i nimlaj itz'ihy xkikoj chi juntar, b'ak'b'al reh i chii' k'ultar chel.", "13": "Eh xkiyejaa' i lajeeb' roxk'ahl chik i kok' lokolaq ch'ihch' re' ruuk' i oro. Reh chi xkilo'kiij chaloq i chii' chi juntar, je' wo' chii' wilik chi juntar. Reh chi xuk'ul riib', xa je' chik jinaj chi itz'ihy noq xkorjik i rusantolaj itz'ihy naah paat i Dios.", "14": "<pb/>Re' Bezaleel xuyejaa' wo' hoq junlaj chi nimaq itz'ihy re' ruuk' i rismaal riij kaprax, b'urb'al naah i rusantolaj itz'ihy naah paat i Dios.", "15": "Eh re' taqe i ju'jun chi itz'ihy ho'lajuuj b'ara kooq, eh ka'kab' b'ara runinqaal kiwach, eliik wach i kininqaal junlaj chel.", "16": "Re' ho'oob' chi itz'ihy xutiq wach chi juntar, eh waqiib' i xutiq wach i chi juntar.", "17": "Eh xuyejaa' i lajeeb' roxk'ahl chi kok' hoop chi chii' i nimlaj itz'ihy wilik chi juntar, lajeeb' roxk'ahl wo' chik i xkikoj chi chii' i nimlaj itz'ihy xkikoj chi juntar b'ak'b'al reh i chii' k'ultar chel.", "18": "Eh xuyejaa' wo' hoq i lajeeb' roxk'ahl chi kok' loklok laj ch'ihch' re' ruuk' i q'an ch'ihch', reh chi ruuk' i re' xuk'ul riib' i chii' taqe i itz'ihy chinaah i paat, xa je' chik jinaj noq xkahnik.", "19": "<pb/>Re' i Bezaleel xuyejaa' i rutz'uhmal riij imas tentzun iq'omamaj wach chi kaqiq'oom xukoj chinaah taqe i itz'ihy b'urb'al naah paat, eh jinaj wo' chik i tz'uhuum re' ruuk' i q'e' holohik xuyejaa' xukoj chi tz'apaab' wach kochinaah taqe itz'ihy.", "20": "Eh xuyejaa' wo' taqe i tz'ilom re' ruuk' i chee' acacia xa korik chik kiwach xukanaa' taqe, reh chi xukoj chupaam i santo laj itz'ihy naah paat.", "21": "Re' taqe i tz'ilom re' re', ho'oob' b'ara kooq, eh oxk'itub' kiwach xub'an.", "22": "Eh xukoj i kiib' chi kok' hoop pantaq kicheel i tz'ilom kojb'al reh i kok' chee' xuk'ul wii' riib' taqe i chii'. Je' re' xub'an reh chu'nchel i tz'ilom xukoj chupaam i rusantolaj itz'ihy naah paat i Dios.", "23": "Juninaq i tz'ilom xuyejaa' re' xukoj chupaam i santo laj itz'ihy naah paat pansak'aaj reje reh i rookb'aal i q'iij.", "24": "Eh ka'winaq i ch'ikaab' reh xukoj taqe i tz'ilom re' re', eh re' ruuk' i plata xukoj. Re' ju'jun chi tz'ilom ka'kab' i ch'ikaab' reh xukoj, ar xukoj i ka'kab' chi chopb'al reh i ju'jun.", "25": "Juninaq chi tz'ilom xuyejaa' re' xukoj chupaam i santo laj itz'ihy naah paat pantz'eet reje reh i rookb'aal i q'iij.", "26": "Eh ka'winaq wo' i ch'ikaab' reh xukoj re' ruuk' i plata, ka'kab' i ch'ikaab' reh i ju'jun chi tz'ilom xukoj.", "27": "Eh waqiib' wo' tz'ilom xuyejaa' re' xukoj parookb'aal i q'iij reje reh i santo laj itz'ihy naah paat.", "28": "Ki'ib' wo' tz'ilom xuyejaa' reh pantaq tz'u'k reje reh i rookb'aal i q'iij.", "29": "Re' taqe i tz'ilom re' re' xkichop kiib' xuk'ulaa' kiwach panyuuq', je' wo' chii' taq chii' ruuk' taqe i chopb'al reh. Je' re' xub'an reh i ki'ib' chi tz'ilom reh pantaq tz'u'k kab'chel.", "30": "Je' re' noq xmanlojik i waxiqiib' chi tz'ilom i xokik chupaam kab'chel i rutz'u'kaal paat. Eh waqlaj i ch'ikaab' keh xukoj re' ruuk' i plata, ka'kab' chi ch'ikaab' reh i ju'jun chi tz'ilom xukoj.", "31": "<pb/>Eh ho'oob' wo' hoq i b'olob'aq chee' xuyejaa' re' ruuk' i acacia, reh ruq'e'liik taqe i tz'ilom xukoj pampaat pareelb'aal q'iij reje.", "32": "Eh ho'oob' wo' hoq i b'olob'aq chee' xuyejaa' re' i xukoj chi ruq'e'liik taqe i tz'ilom xukoj reje chi juntar. Ho'oob' wo' chik i b'olob'aq chee' xuyejaa' re' xukoj chi ruq'e'liik taqe i tz'ilom xukoj parookb'aal q'iij chupaam i rusantolaj itz'ihy naah paat i Dios.", "33": "Eh re' ruq'e'liik xukoj panyejaal xik'ik chi juntar, eh panyejaal taqe i tz'ilom xik'ik.", "34": "Eh xukoj oro chikiwach taqe i tz'ilom, eh xukoj wo' taqe i kok' kotokaq ch'ihch' re' ruuk' i oro. Eh noq rukojom chik oro chikiij i b'olob'aq chee' re' re' reh ruq'e'liik, xujut chupaam taqe i kotokaq ch'ihch'.", "35": "<pb/>Xuyejaa' i nimlaj i itz'ihy tasb'al paam i itz'ihy naah paat xlooq'jik wii' Dios. Xuyejaa' ruuk' i itz'ihy lino, raxmuqik, q'eqlumik ru kaqiil, kaq laj itz'ihy, eh xuyejaa' wo' hoq i ki'ib' chi je' kiwii' ánjel chuwach i itz'ihy re' re'.", "36": "Chi riij i re' xupab'aa' kijib' i chee' re' ruuk' i acacia, eh kijib' wo' hoq i lokolaq ch'ihch' xuyejaa' re' ruuk' i oro. Ruuk' i re' xulokaa' taqe i rutz'u'kaal i itz'ihy chuwach taqe i chee' re' re', xukoj oro chi riij, eh kijib' wo' ch'ikaab' reh taqe chee' re' re' xukoj, re' ruuk' i plata.", "37": "<pb/>Eh xuyejaa' i nimlaj itz'ihy, re' ruuk' i holohaq itz'ihy lino, raxmuqik, kaq muqik, kaq laj itz'ihy, eh xukoj i holohaq laj ch'ikooj chuwach. Re' i nimlaj itz'ihy re' re' xukoj panookb'al reh i rusantolaj itz'ihy naah paat i Dios.", "38": "Eh xupab'aa' i ho'oob' chi chee' ju'jun i ch'ikaab' reh xukoj re' ruuk' i q'an ch'ihch', eh ju'jun wo' kok' kotokaq ch'ihch' xukoj chuwach i ch'ilaab' reh i nimlaj itz'ihy. Re' taqe i ho'oob' chi chee' xukoj taqe oro chikiij, je' wo' chikiij i ho'oob' chi kotokaq ch'ihch'."}