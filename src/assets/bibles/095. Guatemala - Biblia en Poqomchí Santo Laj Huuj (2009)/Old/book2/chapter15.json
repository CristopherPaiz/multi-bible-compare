{"1": "<pb/>Chi riij i re', re' i Moisés, re' taqe i aj Israel xkitz'uyej i tz'uuy wili chi loq'oomb'al ree Dios, je' wili i xkiq'or: <pb/><t>Re' hoj naa qatz'uyem wach i Dios,</t> <t>ruum xti xelik korik ruuk' i xub'an,</t> <t>ruum xumuq'aa' kinaah pan palaw taqe i kawáyu, taqe wilkeeb' chikiij.</t>", "2": "<t>Re' hoj, re' QaJaaw Dios inqatz'uyej wach,</t> <t>re' inye'wik qajaawriik, re' ko'linik qeh.</t> <t>Re' re' reh i qaDios naa qaloq'em,</t> <t>eh re' wo' reh i ruDios chee qajaaw</t> <t>ruum aj re' naaqaye'em runimaal wach.</t>", "3": "<t>Re' QaJaaw Dios xti wilik rajaawriik</t> <t>chub'aan keh i aj ixowaal. Eh QaJaaw Dios rub'ihnaal.</t>", "4": "<t>Re' QaJaaw Dios xutz'ap kinaah pan kaq palaw i rukareta, i ru soldado i reey.</t> <t>Xumuq'aa' wo' kinaah ar i kow kiib' k'amal kib'eeh soldado.</t>", "5": "<t>Eh xti xiooj qohoq paruchamiil i kaq palaw, xa je' chik kiooj qohoq ab'aj,</t> <t>eh xtz'aparik kinaah ruum i ruchamiil i kaq palaw.</t>", "6": "<t>QaJaaw Dios, re' hat ruuk' i runimaal awajaawriik</t> <t>xasach kiwach i ki-ixowanik qawach.</t>", "7": "<t>Ruuk' awajaawriik</t> <t>xawesaj i runimaal kiwach i ki-ixowanik awach.</t> <t>Eh ruum aajosq'iil, xa re' yu' xasach kiwach je' rukab' noq ink'ahtik i chiq k'im.</t>", "8": "<t>Re' hat ruuk' aajosq'iil xa hupej i teew chinaah i kaq palaw,</t> <t>eh ki'ib' xelik, re' i rub'ohl i chaamlaj palaw</t> <t>k'ul xumol riib' chi ju'juntar i b'eeh xakorb'isaj chupaam.</t>", "9": "<pb/><t>Eh re' taqe i aj ixowaal, je' naq wili i xkiq'or:</t> <t>Re' hoj naa rojiik taqe qareqem wach b'eeh</t> <t>eh korehtaal inqasach kiwach ruuk' i qaq'as laj ch'ihch'.</t> <t>Eh korehtaal inch'iklojik qak'ux,</t> <t>naa qach'aqam i naa qaq'uchum cho keh, inki taqe.</t>", "10": "<t>Eh noq xa hupej i teew chinaah i palaw xib'iq'arik ruum,</t> <t>eh xa je' chik rukab' noq inooj qohoq plomo, noq xiooj qohoq paruchamiil i palaw.</t>", "11": "<t>QaJaaw Dios, re' hat ma' jino'q i dios chi je' rukab' i hat.</t> <t>Eh ma' awach ta chik i wilik ruSantohiil, i wilik rajaawriik chawach i hat.</t> <t>Xa re' wo' hat tib'anik taqe i chib'ih jariik</t> <t>xiik' naah holwochiil i sahchb'al k'uxliis.</t>", "12": "<t>Re' hat xak'uhtaaj awajaawriik</t> <t>chikinaah taqe i aj ixowaal ruum i re' xib'iq'arik ruum i ak'al.</t>", "13": "<t>Eh ruuk' aak'axb'al xak'am kib'eeh aatinamiit,</t> <t>xak'am taqe chupaam i santo laj</t> <t>ye'aab' aq'orom chi naa aye'em keh.</t>", "14": "<t>Re' taqe i tokoom tinamit naakib'arb'otiik</t> <t>ruum kiyo'jiik noq naa kib'iram rib'iral taqe i xa a'n</t> <t>Eh re' taqe i aj filisteo naa rutib'iik kik'ux i keh.</t>", "15": "<t>Eh re' taqe i k'amal kib'eeh i aj Edom,</t> <t>xasaq uxlaab' chik nee kikahnik.</t> <t>Re' taqe i ajaab'ees chikinaah i aj Moab</t> <t>naakib'arb'otiik ruum kiyo'jiik,</t> <t>eh naa rusahchiik kik'ux taqe i aj Canaán.</t>", "16": "<t>QaJaaw Dios chaloq ta naq kiyo'jiik</t> <t>chu'nchel i tinamit re' re',</t> <t>noq neenkib'iraj awajaawriik, nee ta kikahnik</t> <t>chi xama' kik'uyu'jik ta chik,</t> <t>xa je' chik taqe ab'aj ruum awajaawriik.</t> <t>Eh naawisam taqe aatinamiit chi kixilak,</t> <t>re' taqe i xako'leej chaloq.</t>", "17": "<t>QaJaaw Dios qoh ak'am chupaam</t> <t>asantolaj ye'aab' nah yuuq',</t> <t>re' ye'aab' asik'im wach qeh aha' naa qak'achariik wii',</t> <t>eh chi ar naa kaat qaloq'em.</t>", "18": "<t>QaJaaw Dios, re' i hat naa awihiik chi taaq'anik</t> <t>chi juneliik, inki taqe pankitz'uuy.</t>", "19": "<pb/>Eh noq xi okik pan kaq palaw taqe i rukareta, taqe i rukawayu i rukoj chi q'aq'inik i reey, re' QaJaaw Dios xutz'ap kinaah pan palaw. Eh re' taqe i aj Israel chiqiij i b'eeh xi-ik'ik wii' panyejaal i palaw.", "20": "<pb/>Eh re' jinaj ixoq María, ranaab' i Aarón xq'orik cho ruq'oral i Dios, xuchop chaloq i jinaj kotokik laj q'ooj chu'nchel ixoq xi tahqinik reje reh chi q'oojiik kikotokik q'ooj, eh xakipisk'anik chik pankooq ruum rusuqkiil kik'ux.", "21": "Eh noq re' reh k'ahchi' chi tz'uuy je' wili i xuq'or keh i ruk'uliil: <pb/><t>Chatz'uyej taq wach i QaJaaw Dios</t> <t>reh chi neenqayeew runimaal wach,</t> <t>re' i xelik korik noq xumuq'aa' kinaah pan palaw</t> <t>taqe i kawáyu, taqe i iqilkeeb' chikiij taqe i kawáyu, inki.</t>", "22": "<pb/>Re' i Moisés xresaj taqe reje i aj Israel ruuk' i kaq palaw, najt chik xiooj, re' keh xiooj chupaam i ye'aab' chiq yuuq' Shur. Eh ixib' chik q'iij xib'ehik chupaam i ye'aab' chiq yuuq' ma' xkireq ta kihaa'.", "23": "Eh noq xi ponik chupaam i ye'aab' Mara, jinaj i ha' xkireq ar xa re' la' ma' xkuk'ej ta wo' hoq ruum k'ah i ha' re' re'. Ruum aj re' Mara inkiq'or reh i ye'aab' re' re'.", "24": "<pb/>Xkilow chi je' re' i aj Israel xkitoq'aa' i ma' holohik ta laj q'orik chi riij i Moisés, eh k'ul kipahqaaj chikiwach chi je' wili: ¿Aha' naa ruchaliik i ha' naa quk'em? inki taqe.", "25": "Eh re' i Moisés xupahqaaj parutiij chi naa rutoob'jiik ruum i Dios, eh xk'uhtjik reh jinaj i chee' re' ruuk' i ki', xukut panha', eh re' ha' xkiib'ik. Ar xipajarik i aj Israel, eh wilik jinaj i k'uhb'aal xq'orarik keh reh chi naa kianam i holohik laj na'ojb'al.", "26": "Eh je' wili i xuq'or i Moisés: Wila' xab'iraj, wila' xanimaj taq i nuq'or aweh. Re' QaJaaw Dios je' wili i ruq'or taq aweh: Wila'xa a'n taq imponik chi nuwach, wila'xa a'n taq chu'nchel i nuk'uhb'aal, wila'xa a'n taq i tinutaq'aaj wii'. Re' hin ma' nee ta i nuyeew taq cha naah jino'q keh i ti' k'axik re' ruuk' xnuyeew chikinaah i aj Egipto. Re' hin i Dios kin k'achrisanik taq aweh i hat, inki.", "27": "<pb/>Eh xi ponik taqe i aj Israel chupaam i ye'aab' Elim, ar wilik i kab'laj chi raasb'al ha', eh lajeeb' ru kajwinaq iwal i kalaab' wilik ar. Ar xkiyejaa' i ki-itz'ihy naah paat ma' najt ta chi chii' taqe ha' re' re'."}