{"1": "<pb/>Jinaj i winaq re' ruuk' i aj Levíta, eh xub'an kaxáro ruuk' i jinaj ixoq re' wo' ruuk' i aj Levíta.", "2": "Re' rehk'een xponik i q'iij noq xkahnik wach k'acharik, eh x-aasjik jinaj k'isa rak'uun. Xrilow chi q'e' holohik ixib' poh xukeb'aa'.", "3": "Eh xrilow chi ma' xuyeew ta chik riib' chi xukeb'aa', xuk'am chaloq jinaj i k'isa kalaab' chakach, xuyulej i q'ool chi riij inkan panak'al, eh xuyok'aa' i k'isa rak'uun chupaam. Eh xponik ruyeew chupaam taqe i kaxlan aaj wilkeeb' chi chii' i nim ha' Nilo.", "4": "Eh re' ranaab' i k'isa k'un najt xupab'aa' reje riib' ruuk' reh chi naa rilom chib'ih i naa ruk'ulum i k'isa k'un koq'uun.", "5": "<pb/>Re' rixq'uun i kireey i aj Egipto xooj chi itinik chi chii' i nim ha' re' re', ruch'ihil taqe i raj pooh, noq b'ehik inki a'n chi chii' i ha'. Re' rixq'uun i reey xrilow reje wach i k'isa chakach wilik xilak taq kaxlan aaj, eh xutaq'aaj reje i jinaj keh i raj pooh chuk'amariik i chakach.", "6": "Eh noq xuteh naah i chakach i rixq'uun i reey i rilow jinaj i k'isa k'un oq'ik i rub'an chupaam. Eh xuketelaaj wach, je' wili i xuq'or: <pb/>Re' k'isa k'un wili re' ruuk' taqe i aj hebreo, inki.", "7": "<pb/>Chalik i ranaab' i k'isa k'un je' wili i xuq'or reh i rixq'uun i reey: <pb/>¿Inawaaj oon chi neenooj nuyuq'eej jino'q aweh ixoq re' ruuk' taqe i aj hebreo reh chi nee ruyeew ruch'uuch' i k'isa k'un re' re'? inki.", "8": "<pb/>Neerub'an chi neenayuq'eej cho weh, inki noq chaq'wik i rixq'uun i reey, re' ranaab' i k'isa k'un xooj wo' ruyuq'eej ixoq, eh re' wo' hoq i kituut xponik ruyuq'eej.", "9": "Re' rixq'uun i reey je' wili xuq'or reh ixoq re' re': Chak'am reje i k'isa k'un wili chach'uch'isaj weh, re' hin neetinutoj, inki. <pb/>Eh re' i rutuut i k'isa k'un xuk'am wo' reje, eh xuch'uch'isaj wo' hoq.", "10": "Noq rukanaam chik i ch'uuch' i k'isa k'un xuk'am wo' chik reje reh i rixq'uun i reey, re' reh xukoj chi manlik rak'uun i k'isa k'un re' re'. Moisés<f>[1]</f> i rub'ihnaal xukoj. Je' re' i rub'ihnaal xnukoj, ruum panha' xwesaj chaloq, inki.", "11": "<pb/>Eh noq winaq chik i Moisés, pan jinaj q'iij xooj taqe chi kilariik i aj hebreo re' taqe i rutinamiit xrilow chi q'e' kow i kamanik k'ahchi' keeb'. Eh tz'eht xub'an reh chi jinaj i aj Egipto k'ahchi' ruq'ojwiik reh i rutinamiit i aj hebreo.", "12": "Re' i Moisés k'ul xrilow mi ma' awach k'ahchi' rilwiik reh, noq xrilow chi ma' awach ta k'ahchi' rilwiik reh xukansaj i aj Egipto. Eh xumuq'aa' pan saniib'.", "13": "Chi junwaar xelik wo' chik reje Moisés chi kilariik i aj hebreo, eh tz'eht xub'an reh chi ki'ib' i k'ahchi' kiq'ojom kiib' pankamanik. Eh wili i xuq'or reh: <pb/>¿Chib'ih reet noq i naq'oj i re' ruuk' aatinamiit? inki.", "14": "<pb/>Re' i aj hebreo je' wili xuq'or reh i Moisés: <pb/>¿Awach xpaab'anik aweh chi hat k'amal b'eeh, chi hat q'atal q'orik chi qanaah? <pb/>¿Mi kinawaaj wo' kiin akansam re' hin je' rukab' noq xakansaj i aj Egipto eew? inki. Eh re' i Moisés je' wili xuq'or paruk'ux: <pb/>Xti korik wo' hoq chi re' xnub'an re' re' xkireq chik chi riij, inki.", "15": "<pb/>Noq xrib'iraj i reey chi re' i Moisés xukansaj jinaj i aj Egipto xraaj naq rukansam. Eh re' reh xumol chi elik chuwach i reey ar chik xooj chi patinik chupaam i ruyuq'ul i Madián.", "16": "<pb/>Eh re' i Jetro Reuel i rukab' b'ih k'amal b'eeh aj tiij ar i Madián. Wuquub' i rixq'uun wilik xiooj k'oloq chi k'amaj ha' reh chi naa kinujisam i molb'al ha' inki a'n wii' kihaa' taqe i rutentzuun i kajaaw.", "17": "Eh wilik taqe i cha'jen tokoom tentzun xiooj k'oloq ar, xkesaj cho chii' jul ha' taqe i rixq'uun i k'amal b'eeh aj tiij. Re' i Moisés xuko'leej taqe i xq'un, re' chik i reh xye' wik kihaa' taqe i rutentzuun i kajaaw i xq'un re' re'.", "18": "Noq xi ponik taqe i xq'un i wilik wii' i kajaaw, xpahqaljik keh ruum i kajaaw chi je' wili: <pb/>¿Chib'ih reet noq ma' najt ta xponik taq a'an yu'naak? ki uchjik.", "19": "<pb/>Re' keh je' wili i xkiq'or: Jinaj i winaq aj Egipto xko'linik qeh pan kiq'ab' i cha'jen tokoom tentzun wilkeeb' ar. Eh re' chik reh esanik i ha' eh xuyeew kihaa' taqe i qatentzuun, inki taqe.", "20": "<pb/>Re' Jetro i k'amal b'eeh aj tiij je' wili i xuq'or keh i rixq'uun: <pb/>¿Aha' wilik chib'ih reet noq xakanaa' taq chaloq chi rutkeel i winaq re' re'? Hiy taq chayuq'eej reh chi neen k'ulik rub'aan ruwa', inki.", "21": "<pb/>Eh re' i Moisés xuk'ulaa' chi xkahnik parupaat i Jetro. Chi riij i re', re' i Jetro xuyeew chi rehk'een i Moisés jinaj keh i rixq'uun Séfora rub'ihnaal.", "22": "<pb/>Re' i xq'un x-aasjik jinaj i rak'uun i Moisés ruuk', eh Gersón<f>[2]</f> i rub'ihnaal xukoj ruum je' wili xuq'or paruk'ux: Re' hin je' re' i b'ih xnukoj ruum xa hin ik'al b'eeh pan tokoom tinamit, inki.", "23": "<pb/>Noq xooj kuxoq xkimik reje i kireey aj Egipto. Eh re' taqe i aj Israel xa xi kahnik wo' chi ti' kik'ux oq'ik inki a'n ruum minooj taqe pankowlaj kamanik, re' Dios rib'iraj chaloq oq'ik inki a'n", "24": "Re' QaJaaw Dios xrilow chaloq chi ti' kik'ux, eh xk'ulik cho paruk'ux aha' wilik i xuyejaa' cho wach ruuk' i Abraham, ruuk' i Isaac, eh ruuk' i Jacob.", "25": "Re' Dios xrilow xukoj rehtaal chi ma' k'isiin ti'kiil wilkeeb' taqe i aj Israel ar Egipto."}