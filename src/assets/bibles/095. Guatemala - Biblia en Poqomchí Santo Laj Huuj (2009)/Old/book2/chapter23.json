{"1": "<pb/>Re' taq i hat ma' naa ta taq aq'orom i xachukuj q'orik, maa a'n jinaj wach ak'ux ruuk' i yiib' wach kina'ojb'al, noq neenooj chukul q'orik pan q'atb'al q'orik.", "2": "<pb/>Maa nimaj taq i kitaqchi' i ruk'ihaal ruuk' i ma' holohik taj. Noq naa taq rojiik aq'orom i korik pan q'atb'al q'orik, maa nimaj taq i kitaqchi', ruum nee-oq tikimin chuq'orariik i ma' korik taj.", "3": "Eh maa min taq awiib' chi ruko'ljiik i neb'aa', wila' ma' rub'ehel i rub'an.", "4": "<pb/>Wila' xsahchik jino'q rub'ooyax inixowanik awach, oon jino'q rub'uuruux, eh wila' xponik areq i hat, hiy chaq'asaj reh.", "5": "Eh wila' xq'ehb'ik pamb'eeh ruum i rahliil i rihq i rub'uuruux awach inixowanik taq awach, chawuksaj taq i rub'uuruux chawesaj i rihq chi riij maakanaa' rutoob'jiik.", "6": "<pb/>Re' i neb'aa' nee wo' rub'an chi neenatoob'eej taq ruuk' i ruyejaam wach, wila' rub'ehel i rub'an.", "7": "<pb/>Maakoj taq ru mahk i tokoom, ruum ma' ruk'ul taj chi awuum taq i hat neenq'atarik i q'orik chinaah reh i rukanteesjiik. Ruum wi xa a'n taq i je' re' korehtaal taq tinuyeew chutojariik aamahk.", "8": "<pb/>Ma' naa ta wo' taq ak'ulum i tumiin, chi riij i chukuj q'orik, ruum re' k'uluuj tumiin je' naa rutz'ap inaq'wach kiristianu', eh ruuk' i re' inkahnik chi wilik kimahk i ma' xta wo' naq kimahk.", "9": "<pb/>Ma'an taq i ti' k'axik keh i tokoom tinamit wilkeeb' taq panaxilak, ruum re' taq i hat ti' wo' taq xak'ul noq xat wihik cho pan tokoom tinamit ar Egipto.", "10": "<pb/>Re' taq i hat xa waqiib' haab' naa taq atikim paam aye'aab', eh naa taq amolom i wach atik amu'uun.", "11": "Eh paruwuuq haab', ma' naa ta chik taq atikim paam, re' i neenkahnik k'isinoq ar, re' chik taqe neb'aa' wilkeeb' taq panatinamiit neekik'uxwik reh, eh re' taqe chikop neekik'uxwik reh. Je' wo' re' taq i naa a'nam ruuk' i wach aa-uuva, i wach taq aa-olivo.", "12": "<pb/>Eh chuwach i waqiib' q'iij naa a'nam taq chu'nchel akamaj, eh paruwuuq q'iij naa taq ahi'liik, naa wo' ruhi'liik taq aab'oyaax, aab'uuruux, reh chi nee wo' chik ink'ulik i kaansil taqe amoso ruch'ihil taqe i tokoom tinamit wilkeeb' taq chaxilak.", "13": "<pb/>Re' hin inwaaj chi naa taq a'nam chu'nchel i xnuq'or taq aweh, eh ma' awach ta naa ruq'oriik taq chaxilak i kib'ihnaal taqe i tiyoox.", "14": "<pb/>Re' taq i hat oxpech i ninq'iij taq naa a'nam chuwach i haab' chi loq'oomb'al weh i hin, hin Dios.", "15": "Naa taq a'nam i peet ninq'iij, re' noq ink'uxarik i kaxlanwi'k ma' kojooj ta ch'amb'esb'al reh. Eh wuquub' q'iij taq naa ak'uxum i kaxlanwi'k je' rukab' i re', je' rukab' i nuq'orom taq aweh. Eh ixib' poh ruk'amam rub'eeh i haab' noq naa taq a'nam i ninq'iij re' re', ruum chupaam i poh re' re' xat elik taq chaloq Egipto. Eh ma' awach taj i naa ruchaliik wuuk' chi ma' xta rumayiij naa ruk'amam chaloq.", "16": "<pb/>Eh re' rukab' ninq'iij taq naa a'nam re' i runinq'ijiik na' eloq taq i peet wach atik. Eh re' i roox ninq'iij taq naa a'nam, pantz'apaab' wach reh i haab', re' noq naa taq akohlaam rumolariik i wach taq atik panaye'aab'.", "17": "<pb/>Je' re' noq re' taqe i winaq, oxpech naa kichaliik chuwach i haab' chi nulooq'jiik ruuk' i ninq'ijinik naa kianam.", "18": "<pb/>Eh noq naa taq ak'atam taqe i chikop chi amayiij chi nuwach, ma' ruch'ihil ta rukik'eel, eh re' i q'ina' ma' naa ta taq amolom reh chi junwaar. Eh ma' naa ta taq aye'em chi amayiij i kaxlanwi'k kojooj ch'amb'esb'al reh.", "19": "<pb/>Re' taqe i peet taq wach atik, xti q'e' holohik naa taq ak'amam cho chi nuwach panupaat i hin, hin Dios. <pb/>Ma' naa ta taq achaq'sam i k'isa rak'uun kaprax chupaam i riis ruch'uuch' i rutuut.", "20": "<pb/>Re' hin naa nutaq'aam taq chaaweh i nuánjel reh chi nee taq tirucha'jeej panab'eeh. Eh nee wo' taq ti ruk'am reje chupaam i ye'aab' nuyejaam taq cha weh.", "21": "Maacanaa' taq awiib' chi riij, cha nimaj ruq'or taq aweh maa q'etwachej taq awiib' chuwach, ruum re' reh chu'nchel i naa rub'anam panub'ihnaal i hin naa rub'anam. Eh wi xat mahkunik taq chuwach ma' nee ta taq i rukuy amahk.", "22": "Eh wila' korik chi xanimaj taq, wila'xa a'n chu'nchel i naa ruq'orom, re' hin naa taq kaat nuko'leem pan kiq'ab' i ki-ixowanik taq awach, eh ma' naa ta wajwaam kiwach i aj ixowaal re' re'.", "23": "Eh re' i nuánjel, naa rojiik chi peet b'eeh taq chawach, naa taq kaat ruk'amam reje chupaam i kitinamiit i aj amorreo, i aj heteo i aj ferezeo, i aj cananeo, i aj heveo i aj jebuseo, re' chik taq i hat naa apatiniik ar, re' taqe re', re' hin naa nusachwiik kiwach.", "24": "Re' taq i hat maa tijej taq aweh i yiib' wach inki a'n i tinamit re' re'. Eh maa xuk'aa' taq awiib' chikiwach i kitiyoox i keh. Ma' naa ta wo' taq aloq'em, chasach la' kiwach taqe i kitiyoox, je' wo' taqe ab'aj q'e' looq' chi kekeh.", "25": "Xa re' hin naa taq kiin aloq'em, hin taq aaWaJaaw aaDios. <pb/>Eh re' hin kinkuxisanik reh taq awa' ahaa', naa wo' wesam taq cha naah i yab'ilaal.", "26": "Eh ma' naa ta taq akimiik noq komajaa' i rureq i ruq'ijil. Ni xata naa taq ruwihiik panatinamiit jino'q ixoq chi ma' naa ta ruwihiik ruha'lak'uun, ni xata naa rik'sam i ruha'lak'uun.", "27": "<pb/>Re' hin naa nuye'em q'ab' chi naa kiyo'jiik taq chawach, ruum ruti'kiil kik'ux taqe i tinamit naa taq awik'iik wii'. Eh naakimolom chi elik chawach, taqe i ki-ixowanik taq awach.", "28": "Eh naa wo' nuye'em q'ab' chi naa kiyo'jiik i tinamit naa taq awik'iik wii', chi je' re' neenkimol chi elik taq chawach, taqe i aj heveo, i aj heteo, i aj cananeo.", "29": "Xa re' la' re' hin, ma' naa ta wesam chu'nchel chuwach i jinaj haab', ruum wixwesaj taqe reje chi jumehq'iil nee kik'ihaaxb'iik taqe i josq'laj chikop chupaam taqe i ye'aab' re' re'. Eh nee taq ti kijot' i hat.", "30": "Kok'lomiil la' taqe naa wesam reje chawach, konaa taq kik'ihaaxb'iik awak'uun awixq'uun taq i hat, eh korehtaal i nawehchaaj taq chi korik taqe i ye'aab' re' re'.", "31": "Eh re' taq aye'aab' nukojom chik rehtaal aha' naa ruponiik. Ar naa reliik reje chi chii' i kaq palaw, eh naa ruponiik chi chii' i palaw wilik pan kiye'aab' i aj filisteo. Eh ar naa reliik reje chupaam i ye'aab' chiq yuuq', naa ruponiik chi chii' i nim ha' Éufrates. Eh naa taq nukanaam pan aq'ab' i k'achareel wilkeeb' ar, eh re' chik taq i hat naa aaweesaniik cho keh ar.", "32": "<pb/>Ma' xta taq i naa ak'ulaam keh chi nee taq i na a'n i hat. Eh maa loq'ej taq aweh i hat kitiyoox i keh.", "33": "Eh maayeew taq q'ab' chi nee kipatinik taq panatinamiit, reh chi ma' nee ta taq ti mahkunik chi nuwach. Ruum wi xa a'n taq jinaj awach kuuk', nee wo' taq inaloq'ej i kitiyoox i keh, ruum i re' nee wo' taq i naq'eb' awiib' i hat, inki Dios."}