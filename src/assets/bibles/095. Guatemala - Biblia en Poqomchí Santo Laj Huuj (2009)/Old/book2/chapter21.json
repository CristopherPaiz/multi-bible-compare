{"1": "<pb/>Re' hat je' wili i k'uhb'aal naa aq'orom keh i tinamit:", "2": "<pb/>Wila' xaloq' taq jino'q amoso re' ruuk' i aj hebreo, xa waqiib' haab' taq naa rukamaniik awuuk'. Eh paruwuuq haab' naa taq awoq'taam reje chi ma' jino'q centavo i neerutoj i reliik reje.", "3": "Eh wila' rutkeel xokik taq awuuk', rutkeel naa reliik reje. Wila' ruch'ihil rehk'een noq xokik taq awuuk', ruch'ihil rehk'een noq nee nelik reje.", "4": "Wila' re' loq' moso re' re' xye'arik rehk'een ruum i rupatroon, eh wihik rak'uun rixq'uun, re' i rehk'een re' taqe i rak'uun rixq'uun, naa rukahniik reh i rupatroon, xa rutkeel i reh neenooj reje.", "5": "Wila' re' loq' moso re' re' ma' raaj ta chi neentaq'ab'jik reje ruum q'e' ruk'ax i rehk'een i ruk'ax wo' taqe rak'uun rixq'uun, eh i ruk'ax i rupatroon.", "6": "Re' i rupatroon naa ruk'amwiik reje reh chuwach i Dios, naa rujilim i koq chuwach i puerta, eh ruuk' jinaj i q'as ju' ch'ihch', naa ruhopom i xikin, chi je' re' naa rukahniik chi rumoso chi jumpech.", "7": "<pb/>Eh awach xuk'ayej i rixq'uun pankowlaj kamanik ruuk' i tokoom, re' xq'un re' re' ma' naa ta reliik reje ruuk' i rupatroon je' rukab' noq kielik reje i winaq k'ayimaj taqe pankowlaj kamanik.", "8": "Wila' re' patroon ma' xraaj ruchopom naah chi rehk'een i xq'un re' re', ruum chi ma' xuk'ax ta wach, neerub'an chi nee ruyeew q'ab' chi nee rutoj i reliik i xq'un re' re'. Xa re' la' ma' nee ta rub'an chi nee ruk'ayej reje ruuk' jino'q tokoom rutinamiit.", "9": "Eh wila' xuyeew chi rehk'een i rak'uun ma' nee ta chik i ruyeew pankowlaj kamanik, xa je' chik ink'axarik jino'q rixq'uun neerub'an reh.", "10": "Wila' re' i winaq xuk'am jino'q tokoom ixoq, ma' naa ta ruqasam rooq i k'uxumb'al reh i peet rehk'een, je' wo' hoq i ruso', eh ma' naa ta rukanaam i wirik ruuk'.", "11": "Eh wila' ma' ruk'uxlaaj chik, wi ma' rukoj chik ruso', wi ma' inwirik chik ruuk', neerub'an chi nee rutaq'aaj reje i rehk'een re' re' chi ma' jino'q centavo i neerutoj i reliik.", "12": "<pb/>Eh wila' awach i xuyok' jino'q i ras ruchaaq', eh wila' xkimik ruum, neenq'atarik i q'orik chinaah, reh i rukanteesjiik.", "13": "Eh wila' ma' xa paruk'ux chalik noq xukansaj, xaxponik-oq wo' q'iij chi nuwach i hin, hin Dios, re' re' konaa chik nuq'orom aweh aha' naa rukeb'aam riib'.", "14": "Eh awach inchalik ruk'aah chinaah i ras ruchaaq', eh xukansaj-oq, mo'-oq xuketelaaj wach, re' re' atoob' ta neenooj rukeb'aa' riib' chuwach i nu artaal korehtaal i neenawesaj cho ar, neenaq'at q'orik chinaah, reh i runkanteesjiik.", "15": "<pb/>Eh awach i ruyok' i rutuut i rajaaw, naa wo' ruq'atariik i q'orik chinaah reh rukanteesjiik.", "16": "<pb/>Awach i relq'aaj jino'q ruch kiristianu' ro'q ta ruk'ayem chik, oon ko wilik ruuk', eh wila' xkan ruuk' i ruk'ul chi naa rukanteesjiik.", "17": "<pb/>Eh awach i rub'aj i rutuut rajaaw i ruk'ul wo' chi naa rukanteesjiik.", "18": "<pb/>Eh wila' awach i xutoq'aa' peleto, wi xuhop ruuk' ab'aj awach i k'ahchi' ruk'ulb'ilem, oon xuhop ruuk' q'ab'iis. Eh xukanaa'-oq jarub'-oq q'iij wach yokaab', mo'-oq xkimik ruum i xub'an reh,", "19": "wila' xuktik wo' chik reje ixq'ojarik, b'ehik-oq wo' chik i rub'an atoob' ta ruuk' karote, re' xb'anik i q'ojooj, neenkahnik chi ma' xta ru mahk, xa re' la' koruman chi naa rutojom i iq'oom b'al reh, eh naa rutojom i ru q'iij jarub' q'iij ma' naa ta rukamaniik.", "20": "<pb/>Eh awach i xuq'oj ruuk' chee' i rumoso winaq, oon ixoq xaruloq'om, eh wixkimik chi jumehq'iil inchol chi neenye'arik chutojariik i ru mahk.", "21": "Wila' re' moso kox k'aach kiib' ixib'-oq q'iij, oon ma' xkimik taj, re' i patroon ma' nee ta inye'arik chutojariik i ru mahk, ruum ehchan wo' reh i moso re' re'.", "22": "<pb/>Eh wila' xkichop kiib' chi peleto ki'ib'-oq i winaq, eh kiq'oj-oq jino'q ixoq wach k'acharik wilik, xik'ik-oq i ruha'lak'uun kuum. Eh wila' ma' xkimik re' keh, inchol kitojom riij jarub' i neerupahqaaj i rub'ahiil ixoq, eh re' q'oreel nik' wach i nee ruq'or i q'atal q'orik.", "23": "Eh wila' re' ixoq ma' xata re' i ruha'lak'uun xik'ik, xkimik-oq haa' i reh, re' taqe xiq'ojwik reh, naa wo' rehtesjiik i kik'achariik i keh.", "24": "Awach i xupuch' inaq'wach i tokoom, naa wo' rupuch'ariik inaq'wach i reh. Awach xresaj wareeh i tokoom, naa wo' rehtesjiik i wareeh i reh. Awach i xuyok' i q'ab' i tokoom, naa wo' ruyok'ariik i q'ab' i reh, awach i naa ruyok'om i rooq i tokoom, naa wo' ruyok'ariik i rooq i reh.", "25": "Eh awach i xuk'at i tokoom, naa wo' ruk'atariik i reh, awach i xuyok' i tokoom, naa wo' ruyok'ariik i reh, awach i xuq'oj i tokoom naa wo' ruq'ojariik i reh.", "26": "<pb/>Eh wila' re' jino'q i patroon xusak' inaq'wach i rumoso winaq, oon ixoq, eh xukanaa'-oq chi ma' nilwik taj, neerub'an chi neeresaj reje pankowlaj kamanik, ruum xukanaa' chi ma' nilwik ta chik.", "27": "Eh wila' xresaj i wareeh chi q'ab'iis, naa wo' rutaq'aam reje ruum xukanaa' chi ma' xta wareeh.", "28": "<pb/>Eh wila' wilik jino'q i b'ooyax xutoq' jino'q winaq, oon ixoq, re' b'ooyax re' re' naa rukanteesjiik chi ab'aj, eh re' rutib'kaal ma' naa ta ruk'uxariik. Re' ehchan reh i b'ooyax ma' nee ta inye'arik chutojariik i ru mahk.", "29": "Raaj wila' re' b'ooyax re' re' xa okrinaq wo' chi ntoq'wik, eh nee rukansaj jino'q i winaq, re' b'ooyax neenkanteesjik chi ab'aj, je' wo' ehchan reh naa wo' rukanteesjiik, ruum reht'al wo' naq chi josq', eh ma' xub'ak' taj.", "30": "Eh wila' xa tumiin i xpahqaljik reh pan q'atb'al q'orik chi neenko'ljik riij i ruk'achariik korehtaal i rutoj jarub' pa' naa rupahqaljiik reh.", "31": "Re' wo' hoq i k'uhb'aal re' re' inqajik wach naah i b'ooyax ruch'ihil i ehchan reh wila' re' i b'ooyax xutoq' jino'q ak'un oon jino'q i xq'un.", "32": "Eh wila' re' b'ooyax neerutoq' jino'q i moso winaq oon ixoq, eh wila' xukansaj, naa wo' rukanteesjiik chi ab'aj i b'ooyax. Re' i ehchan reh i b'ooyax naa rutojom i lajeeb' ru ka'winaq chi tumiin re' ruuk' i saq wach.", "33": "<pb/>Wila' awach i xuk'ot jino'q i chaamlaj jul, eh ma' xutz'ap ta naah, eh wixq'ehb'ik qohoq jino'q i b'ooyax ar oon jino'q b'uurux.", "34": "Re' xk'otwik reh i jul re' re', naa rutojom reh i ruchikoop i ehchan reh, eh neenkahnik reh i chikop wila' xkimik.", "35": "<pb/>Wila' wilik ki'ib'-oq i b'ooyax reh reh ehchan reh, wila' xkimik jino'q i b'ooyax, pan kab'chel neenkich'aq i rutib'kaal, eh re' i b'ooyax kahnik chi k'achlik pan kiib'al wo' naakik'ayem, eh yejaal keh i tz'aaq.", "36": "Raaj wila' re' ehchan reh i b'ooyax xb'anik kaansanik, xa reht'al wo' naq chi josq' i rub'ooyax, k'achlik wach i b'ooyax naa ruye'em chi jilow i xkimik, eh re' kamnaq b'ooyax naa rukahniik ree reh."}