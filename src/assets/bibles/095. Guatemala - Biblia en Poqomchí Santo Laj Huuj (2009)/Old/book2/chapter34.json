{"1": "<pb/>Re' QaJaaw Dios je' wili i xuq'or reh i Moisés: <pb/>Re' hat cha yejaa' ki'ib'-oq i tz'ilom ab'aj, je' ruwii' i xnuyeew aweh pampeet. Reh chi neenutz'ihb'aaj chuwach i lajeeb' k'uhb'aal, je' rukab' i xnutz'ihb'aaj pampeet chikiwach i ki'ib' chi tz'ilom ab'aj xaxer wach ak'al.", "2": "Eh cha yejaa' wo' awiib', ruum wahq'eq i iqal naa ajohtiik chinaah i yuuq' Sinaí. Eh ar naa kiin rojiik areqem ko chi ju' i yuuq'.", "3": "Xa re' la' ma' jino'q i tinamit naa rujohtiik chawiij, eh ma' awach taj i naa rilariik wach chuwach i yuuq' re' re'. Eh ma' xta jino'q i tentzun, ma' xta jino'q i wakax naa rilariik chi k'uxuuj k'im inki a'n chuwach i yuuq', inki.", "4": "<pb/>Re' i Moisés xuyejaa' wo' hoq i ki'ib' chi tz'ilom ab'aj, je' wo' kiwii' xye'arik reh pampeet. Eh kowahq'eq chi junwaar, xuk'am reje i ki'ib' chi tz'ilom ab'aj, eh xjohtik chinaah i yuuq' Sinaí. Je' rukab' i xq'orarik reh ruum i QaJaaw Dios.", "5": "Re' i QaJaaw Dios xqajik cho pan taxaaj pan jinaj suutz'. Ar xwihik ruuk' i Moisés chinaah i yuuq' Sinaí, xuq'or i runimaal wach i rub'ihnaal.", "6": "Eh noq xik'ik chuwach i Moisés i QaJaaw Dios je' wili i xuq'or i koq chi kow: <pb/>Re' hin i Dios nim waJaawriik, re' hin i Dios q'e' hin atoob', q'e' hin aj keteloom wachiis, ma' jumehq'iil tan chalik nujosq'iil, xti wilik i korik wuuk'.", "7": "Re' hin korik wach nuk'ux ruuk' i k'axooj, xa jar ch'iht pa' chi k'achareel i neeki-ik'ik, eh i nukuy i kimahk i yiib' wach kib'anik, je' wo' hoq i ma' kinimanik taj i nukuy wo' kimahk. Eh nuyeew wo' taqe chutojariik i kimahk i wilik kimahk, i nuyeew taqe chutojariik i kimahk i kiih kimaam, inki.", "8": "<pb/>Noq xrib'iraj chi je' re' i Moisés, xuxuk'aa' riib', korehtaal xponik rutz'aj wach ak'al ruuk' i yejal wach chulooq'jiik i Dios.", "9": "Je' wili i xuq'or: <pb/>QaJaaw Dios, wila' korik chi naa kiin ak'amam awuuk' panotob'il, taq chiqiij qoh awuuhch'ihleej tii reje. Ruum re' taqe i tinamit wili q'e' kow i kinaah. Xa re' la' i nupahqaaj otob'il aweh, cha kuy i qamahk, je' wo' taqe i yiib' wach inqa a'n, qoh akoj ti chi hoj aatinamiit, inki.", "10": "<pb/>Eh re' QaJaaw Dios je' wili i xuq'or: <pb/>Re' hin wilik i naa taq nub'anam awuuk', naakilom chu'nchel i tinamit. Wilik taqe ixiik'naah loq'il naa nub'anam ma' jank'al ta imb'aan pan jino'q nimlaj tinamit wilik chinaah i wach ak'al. Eh chawunchelaal taq i hat aj Israel, naa taq awilom chib'ih i naa nub'anam i hin, hin Dios, ruum re' hin xiik'naah loq'il i naa nub'anam taq awuuk'.", "11": "<pb/>Re' taq i hat cha a'n taq yu'naak chu'nchel i nuq'orom taq aweh. Eh re' hin naa nukaham taqe reje chawach i aj amorreo, i aj cananeo, i aj heteo, i aj ferezeo, i aj heveo, i aj jebuseo.", "12": "<pb/>Chawik'raaj taq awiib' re' hat i naa taq awokiik ar, maa chih taq ak'ulaa' keh i tinamit chi nee taq i na a'n, re' i wilkeeb' chupaam i ye'aab' re' re', ruum wi chib'ih taq i xak'ulaa' keh, nee taq ti kiyeew panti' k'axik.", "13": "Chasach la' taq wach i kiartaal, chayojib'eej taqe i kitiyoox ab'aj, oon chee' i korjinaq wii'. Nee wo' taq inasach wach i ki ixoq tiyoox Asera.", "14": "<pb/>Je' re' noq maa loq'ej taq i tiyoox, ruum xa re' wo' hin, hin Dios ma' nee ta imponik chi nuwach chi re' taq chik i tiyoox neenaloq'ej.", "15": "<pb/>Ma' xta ta taq i naa ak'ulaam keh i wilkeeb' chupaam i ye'aab' re' re'. Ruum wi chib'ih taq i xak'ulaa' keh, nee taq ti kiyuq'eej haa' i hat chi loq'inik, eh chi wi'k nee taq inak'ux aweh inkiyeew chi kimayiij chuwach i kitiyoox noq neenkian i ninq'iij.", "16": "Eh nee-oq inkimin pan kaxáro i kixq'uun kuuk' taq awak'uun i hat, eh nee-oq inkik'am kib'eeh taq awak'uun awixq'uun i hat chi neenkiloq'ej i tiyoox. Ruum re' keh inkiyeew ruloq'il i tiyoox.", "17": "<pb/>Re' taq i hat ma' ruk'ul ta taq cha weh chi nee taq inayejaa' jino'q aatiyoox, re' ruuk' i xa haab'isamaj.", "18": "<pb/>Eh naa taq awik'sam i ninq'iij re' noq ink'uxarik i kaxlanwi'k ma' kojooj ta ch'amb'eesb'al reh, eh wuquub' q'iij taq naa ak'uxum i kaxlanwi'k re' re'. Eh ixib' poh ruk'amam rub'eeh i haab' noq naa taq a'nam, ruum re' wo' q'iij re' re' nuq'orom i hin. Eh chupaam wo' q'iij re' re', xat elik taq chaloq Egipto.", "19": "<pb/>Chu'nchel taq i peet awak'uun, weh taqe, je' wo' i peet kak'uun imaas taqe chikop, re' kak'uun awaakaax, i kak'uun aatentzuun, i kak'uun aakapraax, weh wo' taqe.", "20": "Eh re' i peet rak'uun i ati't b'uurux, rak'uun tentzun oon rak'uun kaprax taq i naa aye'em chi jilow, reh chi ma' nee ta taq inakansaj. Raaj wila' ma' xayeew taq i jilow nee taq inak'er i paralaq noq nee taq inakansaj i k'isa b'uurux, eh xanaa wo' taq aye'em i mayiij chikiij taq i peet awak'uun. Ma' awach taj i naa ruchaliik chi ma' xta rumayiij.", "21": "<pb/>Eh waqiib' q'iij taq naa akamaniik, paruwuuq q'iij naa taq ahi'liik atoob' ta paruq'ijil iiwik, oon paruq'ijil jach.", "22": "<pb/>Naa wo' taq awik'sam ixib' xamano chi ninq'iij chupaam i ju'jun chi haab'. Re' i runinq'ijiik i peet wach taq atrigo, re' i runinq'ijiik na' cha a'n taq i jach pantaq tz'apaab' ponoq wach reh i haab'.", "23": "<pb/>Eh re' taqe i winaq, oxpech naa kojiik chupaam i itz'ihy naah paat chi nulooq'jiik i hin, hin taq aaDios i hat taq aj Israel.", "24": "Re' hin naa nukaham taqe reje chawach i tokoom tinamit, re' hin naa nuye'em ruman taq aye'aab' i naa taq nuye'em aweh. Chi je' re' ma' awach ta neenq'uchwik reh taq aye'aab' noq nee taq kinooj aloq'ej oxpech chupaam i haab'.", "25": "<pb/>Re' taqe i chikop naa taq aye'em chi mayiij, ma' xta chik rukik'eel. Eh ma' naa ta taq aye'em i kaxlanwi'k kojooj ch'amb'esb'al reh. Re' i chikop naa taq aye'em chi amayiij reh i runinq'ijiik i elik chaloq Egipto, ma' naa ta taq amolom i ruqox.", "26": "<pb/>Eh re' i q'e' holohaq peet wach taq atik naa ak'amam taq reje chi nuwach chupaam i nu itz'ihy naah paat, i hin, hin taq aaWaJaaw aaDios. <pb/>Ma' naa ta taq achaq'sam i kok' rak'uun kaprax chupaam i riis ruch'uuch' i kituut, inki Dios.", "27": "<pb/>Re' QaJaaw Dios je' wili i xuq'or reh i Moisés: Chatz'ihb'aaj taqe i q'orik wili, ruum re' re' taqe i raa' ri'sil i nuk'uhb'aal. Re' i nuyejaa' wach awuuk' i hat, je' wo' hoq i xnuyejaa' kuuk' awuch aj Israel, inki.", "28": "<pb/>Eh re' i Moisés ka'winaq q'iij, ka'winaq aq'ab' xwihik cho ruuk' i QaJaaw Dios chi ma' rub'anam ta ruwa' ruhaa'. Chupaam i ye'aab' re' re' xutz'ihb'aaj chuwach i ki'ib' chi tz'ilom ab'aj i xuyejaa' wach i Dios ruuk', re' taqe i lajeeb' k'uhb'aal.", "29": "<pb/>Chi riij i re' xqajik chaloq i Moisés chinaah i yuuq' Sinaí, xuk'am chaloq i ki'ib' chi tz'ilom ab'aj xutz'ihb'aaj taqe wii' i lajeeb' k'uhb'aal. Re' i Moisés xan saqumanik chik i wach noq qajik cho chinaah i yuuq'. Eh re' reh ma' xukoj ta rehtaal chi je' re'.", "30": "Eh noq xrilow i Aarón ruch'ihil taqe i ruch aj Israel chi xan saqumanik chik i wach i Moisés, ma' k'isiin taxiyo'jik, ma' xkijil ta i koq kiib' ruuk'.", "31": "Xa re' la' re' i Moisés xuyuq'eej ruuk' i Aarón je' wo' chu'nchel i k'amal kib'eeh i aj Israel, xiooj ruuk' i Moisés eh xub'an ruk'utaaj kuuk'.", "32": "Eh junk'aam-oq chik kijilim i koq kiib' i keh ruuk' i Moisés, xkijil i koq kiib' chu'nchel i aj Israel. Eh re' Moisés xuq'or keh chu'nchel i xq'orarik cho reh ruum i QaJaaw Dios nah yuuq' Sinaí.", "33": "Noq xukohlaaj q'orik i Moisés kuuk', xub'ur i wach ruuk' jinaj itz'ihy.", "34": "<pb/>Eh jarpech inooj Moisés chuq'orob'jiik i QaJaaw Dios, i resaj i itz'ihy i rub'ur wii' i wach korehtaal i nelik cho ar. Chi riij i re' i ruq'or wo' chik keh i aj Israel taqe i xq'orarik reh ruum i QaJaaw Dios.", "35": "Noq inkilow i aj Israel chi xan saqumanik chik i wach i Moisés, inyojarik paam inaq' kiwach. Re' i Moisés i rub'ur wo' chik i wach ruuk' itz'ihy inkahnik chi b'urlik wach, kore' chik i resaj noq inokik i koq chuq'orob'jiik i QaJaaw Dios."}