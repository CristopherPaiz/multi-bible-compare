{"1": "<pb/>Re' i QaJaaw Dios je' wili i xuq'or reh i Moisés: <pb/>Eleen reje ayu' chak'am reje i aj Israel xawesaj taqe chaloq Egipto. Eh ar naa ak'amam taqe reje chupaam i ye'aab' nuq'orom cho rib'iral reh i Abraham, i Isaac, i Jacob, chi naa nuye'em keh i kiih kimaam.", "2": "Re' hin naa nutaq'aam reje i nuánjel chi re' reh neenk'amwik reje ab'eeh. Eh naa wesam chupaam i ye'aab' re' re' taqe i aj cananeo, i aj amorreo, i aj heteo, i aj ferezeo, i aj heveo, aj jebuseo.", "3": "Re' taq chik i hat naa awojiik chupaam i raxpaam ak'al re' i nelik wii' i ma' k'isa suq atoob'. Eh re' hin ma' naa ta wojiik haa' taq chaxilak. Ruum manusach inche taq awach pamb'eeh, ruum re' hin weht'al chi q'e' taq kow anaah, inki.", "4": "<pb/>Eh noq xkib'iraj i q'orik re' re', re' tinamit ma' k'isiin ta xchalik rutz'irkiil kiwach. Kisaj i kiholohaq so' chikiij, je' wo' i xooyb'al kiib'.", "5": "Re' QaJaaw Dios ruq'orom wo' reh i Moisés chi je' wili: Re' hat cha q'or keh i aj Israel chi q'e' kow i kinaah, nee ta kinwihik chi kixilak nee naq i nusach kiwach. Eh yu'naak kesaj chikiij i kiholohaq so', je' wo' hoq i xooyb'al kiib', eh neenwilow chi neenub'an kuuk', inki.", "6": "<pb/>Je' re' noq re' taqe i aj Israel ar waraa' i yuuq' Horeb xkimay reje rukojariik i kiholohaq so', je' wo' hoq i xooyb'al kiib'.", "7": "<pb/>Eh re' i Moisés xuk'am reje i santo laj itz'ihy naah paat, najt xuyeew reje ruuk' i ye'aab' kimolom wii' kiib' i aj Israel. Re' i santo laj itz'ihy naah paat re' re', re' naa rub'anam wii' i ula'inik i Dios i rub'ihnaal xukoj. Eh noq awach wilik iraaj rupahqaam ree Dios, ar inooj chupaam santo laj itz'ihy naah paat wilik najt reje ruuk' i kimolom wii' kiib' i aj Israel.", "8": "Eh noq inooj i Moisés chupaam i santo laj i itz'ihy naah paat aha' i ruq'o'reej wii' i Dios, chu'nchel i tinamit inkipab'aa' kiib' chi chii' i ru puertahiil i ki-itz'ihy naah paat. Ar inki tah reje i Moisés korehtaal inokik chupaam i santo laj itz'ihy naah paat.", "9": "Eh noq inokik i Moisés chupaam i santo laj itz'ihy naah paat, jun mama' rahp i suutz' ink'ulik ruyeew riib' chi chii' i puerta reh i santo laj itz'ihy naah paat, noq re' i Moisés k'utaaj i rub'an ruuk' i QaJaaw Dios.", "10": "Noq inkilow i tinamit chi re' i jun mama' rahp chi suutz' ink'ulik ruyeew riib' chi chii' i santo laj itz'ihy naah paat. Chi kiju'junaal inki xuk'aa' kiib' chuye'ariik ruloq'il i Dios chi chii' i ki-itz'ihy naah paat.", "11": "<pb/>Eh re' i Dios xub'an ruk'utaaj ruuk' i Moisés, chi je' k'ul wach taqe, je' rukab' noq inki a'n kik'utaaj ki'ib' chi winaq kamigo kiib'. Re' i Moisés inchalik wo' chik aha' wilkeeb' wii' taqe i aj Israel. Eh re' i to'ool reh k'isa k'ijool Josué rak'uun i Nun, ma' nelik ta cho chupaam i santo laj itz'ihy naah paat.", "12": "<pb/>Re' i Moisés je' wili i xuq'or reh i QaJaaw Dios: <pb/>Jaaw, re' hat inaq'or weh chi naa nuk'amam reje kib'eeh i tinamit wili, xa re' la' ma' naq'or ta weh awach i naa ataq'aam chi wiij. Eh inaq'or wo' weh chi korik wach nuk'ux, eh chimponik chawach i nuna'ojb'al.", "13": "Wila' korik inaq'or chi wiij, chayeew weh chi naab'jik chib'ih i naa a'nam wuuk'. Eh re' hin nee wo' nuch'ikaa' nuk'ux awuuk', eh nee wo' nayeew weh awotob'il, k'oloq panak'ux noq re' taqe i tinamit Israel aweh wo' taqe, inki.", "14": "<pb/>Re' QaJaaw Dios je' wili i ruchaq'weesjiik i Moisés xub'an: <pb/>Re' wo' hin naa wojiik chawiij, eh naa nuye'em ahi'liik, inki.", "15": "<pb/>Eh re' i Moisés je' wili i chaq'wik xub'an: <pb/>Wila' je' re' ma' xta reet, raaj wila' ma' naa awojiik chiqiij maa qoh awesaj reje chupaam i ye'aab' wili.", "16": "Ruum wila' re' hat ma' naa awojiik chiqiij, ¿Nik' chik wach noq neenqareq chi riij chi k'ahchi' kiin atoob'eem i hin je' wo' hoq aatinamiit? Eh wila' xat'ooj chiqiij neenkikoj rehtaal chu'nchel i tinamit wach ak'al chi re' hat xat sik'wik cho qawach.", "17": "<pb/>Re' QaJaaw Dios je' wili i ruchaq'weesjiik i Moisés xub'an: Re' i xaq'or re' re', naa nub'anam ruum korik wach ak'ux, ruum i re' naa areqem i wotob'il, inki.", "18": "<pb/>Wila' je' re', cha k'uhtaaj weh aaloq'il cha kuy, inki noq chaq'wik i Moisés.", "19": "<pb/>Re' QaJaaw Dios je' wili ruchaq'weesjiik xub'an: <pb/>Re' hin naa nuk'uhtaam chawach i nuloq'il, eh naa nuk'uhtaam aweh i runimaal wach i nub'ihnaal i hin, hin Dios. Re' hin naa nuketelaam wach, awach inwaaj nuketelaam awach i hin, eh neenuyeew ruloq'il awach, inwaaj nuye'em reh i hin.", "20": "Re' hin korik i nuq'or aweh, chi ma' nee ta rub'an chi nee nawil i nuwach ruum awach i winaq neenilwik reh i nuwach kimik neerub'an, inki.", "21": "<pb/>Eh je' wili i xuq'or i QaJaaw Dios reh i Moisés: <pb/>Ayu' ma' najt ta wuuk' wilik jinaj i nimlaj ab'aj, chapab'aa' reje awiib' chinaah.", "22": "Eh noq neenik'ik i rusaqumaal i nuloq'il nee naxit' awiib' chupaam i ruhopil ab'aj re' re', ar neenutz'ap awach chi nuq'ab' korehtaal i nik'ik i rusaqumaal i nuloq'il.", "23": "Eh noq hin chik ik'inaq, neenwesaj i nuq'ab' chawach, xa re' chik i wiij nee nawil eh re' i nuwach ma' naa ta awilom wach, inki."}