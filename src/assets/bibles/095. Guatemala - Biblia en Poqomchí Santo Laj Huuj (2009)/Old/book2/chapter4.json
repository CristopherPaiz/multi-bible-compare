{"1": "<pb/>Eh re' i Moisés je' wili i xuq'or: <pb/>Re' taqe re' ma' nee ta inkinimaj, ma' nee ta inkib'iraj i neenuq'or, je' wili i neenkiq'or: Re' hat ma' ruk'uhtaam ta riib' chawach i QaJaaw Dios, inko'q taqe.", "2": "<pb/>Eh re' QaJaaw Dios je' wili i xuq'or reh i Moisés ¿Chib'ih jariik ayohq'eem panaq'ab'? inki reh. <pb/>Re' nuyohq'eem jinaj karote, inki.", "3": "<pb/>Re' Dios je' wili i xuq'or: Yu'naak chakut wach ak'al inki. <pb/>Re' i Moisés xukut wo' wach ak'al, eh re' karote xsutinik chi aaq'. Eh re' i Moisés rajimam riib' xelik ruum xyo'jik.", "4": "Eh je' wo' chik wili i xq'orarik reh ruum i QaJaaw Dios: <pb/>Chachop chi rujeeh i aaq', inki reh. <pb/>Re' i Moisés xuchop wo' chi rujeeh i aaq', eh jumehq'iil wo' chik xsutinik chi karote.", "5": "<pb/>Je' re' naa a'nam chikiwach reh chi nee nkinimaj chi xnuk'uhtaaj wiib' chawach i hin, hin Dios, re' hin taq aaDios, ki Dios chaloq taq aamaam awati't, hin ruDios i Abraham, i Isaac, i Jacob.", "6": "<pb/>Re' Dios je' wili i xuq'or reh i Moisés: <pb/>Chamin qohoq aq'ab' pan asikan, inki. <pb/>Re' i Moisés xumin wo' qohoq i q'ab' pan sikan, eh noq xresaj chaloq i rilow nujinaq chik chi yab'ilaal i q'ab' re' ruuk' i rax q'aah xasaq req'ik chik xa je' chik saq laj suutz'.", "7": "<pb/>Eh je' wo' chik wili i xq'orarik reh ruum i Dios: <pb/>Chamin wo' chik qohoq aq'ab' pan asikan inki. Re' i Moisés xumin wo' chik qohoq i q'ab' chi' rik'ux. <pb/>Eh noq xresaj chaloq i q'ab' k'aachjinaq chik ma' xta chik reet, xkahnik wo' chik, chi je' rukab' chu'nchel i ruti'jolal.", "8": "<pb/>Re' QaJaaw Dios je' wili i xuq'or reh i Moisés: Wila' ma' xat kinimaj ma' xat kib'iraj ruuk' i ma' ilooj taj naa a'nam chi peet ruuk' aakarote, nee oon ti kinimaj ruuk' i ma' ilooj taj neenak'uhtaaj keh paruka'peech i nee ruk'ul aaq'ab'.", "9": "Eh raaj wila' ma' xat kinimaj, wila' ma' xat kib'iraj ruuk' taqe i kiib' chi ma' ilooj taj re' re' naa ak'uhtaam chikiwach. Neenawesaj k'isinoq i ha' pan nim ha'. Eh noq neenachihkaaj wach ak'al i ha' re' re' neensutinik chi kik', inki.", "10": "<pb/>Re' Moisés je' wili i xuq'or: <pb/>QaJaaw Dios, re' hin xa weh chi ma' kinchol ta q'orik, ma' jank'al ta xata chik holohik i q'orik i nelik chi nuwach. Xa panuk'isinal chaloq chi kinqab'qotik chi q'orik. Xa ko je' wo' yu'naak noq k'ahchi' kiin aq'oreem hin amoso, inki.", "11": "<pb/>Eh re' QaJaaw Dios je' wili xuq'or: <pb/>¿Mi ma' aweht'al re' hat, chi re' hin kinye'wik i chii' i winaq inq'orik wii'? ¿Awach xkananik reh i meem i tz'aplik xikin, i ma' nilwik taj, inilwik? ¿Mi ma' re' wo' re' hin?", "12": "Eh re' hat hiy cha a'n i nuq'or aweh, re' hin naa nuwihiik awuuk' cha toob'jiik. Eh re' hin naa nuk'uhtaniik aweh chib'ih i naa aq'orom, inki.", "13": "<pb/>Re' Moisés toq' toq' xub'an je' wili xuq'or: <pb/>QaJaaw Dios cha a'n tii otob'il tokoom tii cha taq'aaj, inki.", "14": "<pb/>Eh re' i QaJaaw Dios xkaqrik je' wili i xuq'or reh i Moisés: <pb/>Re' hat wilik jinaj aawas Aarón rub'ihnaal, re' reh aj Levíta, inchol q'orik neetirutob'eej. Eh noq naa awojiik k'oloq ar Egipto naa ruchaliik chak'ulariik, eh naa rusuuqb'iik ruk'ux noq naa rilom awach.", "15": "Chach'ob' rub'ehel reh i xnuq'or aweh chi naa a'nam. Eh re' hin xanaa wo' nuwihiik ruuk' i reh chi rutoob'jiik, je' wo' awuuk' i hat, noq naa taq aq'oriik, re' hin naa nuk'uhtaniik taq aweh chib'ih taq i naa a'nam.", "16": "Re' hat naa aq'oreem aawas Aarón chi je' kinq'orob'jik i hin. Eh re' chik reh naa ruq'oriik keh i tinamit i naa aq'orom reh i hat.", "17": "Eh re' hat chak'am reje aakarote wili, ruuk' i re' naa a'nam taqe i ma' ilooj taj, sachb'al k'uxliis, inki reh.", "18": "<pb/>Re' i Moisés xooj wo' chik ruuk' i rajaaw i rehk'een, je' wili i xuq'or reh: <pb/>Re' hin naa wo' chik wojiik ar Egipto naa rojiik taqe wilom mi kok'achalkeeb' taqe i was nuchaaq' wilkeeb' ar, inki. <pb/>Re' Jetro je' wili xuq'or: ma' xta reet neerub'an chi nee ti'ooj chi suq ak'ux, inki.", "19": "<pb/>Eh noq ko wilik i Moisés ar Madián je' wili i xq'orarik reh ruum i QaJaaw Dios: <pb/>Yu'naak neerub'an chi nee ti sutinik reje Egipto ruum xikimik chik taqe i naa naq kikansanik aweh najtir, i nuchjik.", "20": "<pb/>Eh re' i Moisés xuyeew reje chi riij i b'uurux i rehk'een je' wo' hoq i rak'uun xooj wo' chik ar Egipto. Eh xuyohq'eej wo' reje i rukarote xq'orarik reh ruum i Dios chi naa ruk'amam reje.", "21": "Eh je' wili i xq'orarik reh i Moisés ruum i QaJaaw Dios: <pb/>Eh noq naa aponiik ar Egipto, cha chop ak'ux chuwach i reey chub'aan taqe i ma' ilooj taj xnuq'or aweh. Xa re' la' re' hin naa nukowb'isam i ránima reh chi ma' nee ta ruyeew q'ab' chi nee kielik cho ar i nutinamiit Israel.", "22": "Eh je' wili i neenaq'or reh i reey: Re' QaJaaw Dios je' wili xuq'or: Re' taqe i aj Israel peet wak'uun wixq'uun taqe chaloq.", "23": "Eh xuq'or wo' chaaweh chi je' wili: Chayeew q'ab' chi nee kiooj i nutinamiit reh chi nee kinooj kiloq'ej, re' hat ma' nayeew ta q'ab' chi kiooj, ruum i re' naa nukansam i peet aawak'uun, inki i Dios tiko'q reh, inki.", "24": "<pb/>Eh noq ojik i rub'an i Moisés ar Egipto pan jinaj okal q'iij, xi okik chi wirik chupaam jinaj ye'aab'. Re' QaJaaw Dios xchalik chi rilariik i Moisés, eh xraaj naq rukansam ar.", "25": "Eh re' i Séfora ruuk' i jinaj q'aslaj ab'aj xupoch' i rutz'uhmal naah i ruk'achab' i rak'uun. Eh re' i rutz'uhmal naah i ruk'achab' i rak'uun xuyeew i koq ruuk' i ruk'achab' i rub'ahiil, je' wili i xuq'or: <pb/>Ruum chi xelik rukik'eel aawak'uun re' hat, hat ko'limaj, inki reh i rub'ahiil.", "26": "<pb/>Re' QaJaaw Dios xuyeew q'ab' chi xooj i Moisés. Eh re' i Séfora je' wili i xuq'or reh i Moisés: Re' hat, hat nub'ahiil kik', ruum xuchihkaaj i rukik'eel aawak'uun noq poch'arik naah i ruk'achab', inki reh.", "27": "<pb/>Eh re' QaJaaw Dios ruq'orom chik reh i Aarón chi je' wili: <pb/>Hiy panchiq yuuq' chuk'ulariik Moisés, inki. <pb/>Re' Aarón xooj wo' chi k'ulariik i Moisés chinaah i yuuq' xq'orob'jik wii' ruum i Dios i Moisés xutz'ub' i koq i wach.", "28": "Eh re' i Moisés xuk'utjaaj reh i Aarón chu'nchel i xq'orarik reh ruum i Dios. Xuq'or wo' reh chu'nchel i nimaq kiwach ma' ilooj taj naa rub'anam ar.", "29": "Eh kikab'cheel xiooj ar Egipto xkimol wach taqe i nimaq wach kikamaj chi kixilak i aj Israel reh chi xkiq'o'reej.", "30": "Eh re' i Aarón xk'utjanik keh chu'nchel i xq'orarik reh i Moisés ruum i QaJaaw Dios. Eh xub'an wo' hoq i nimaq wach ma' ilooj taj chikiwach i tinamit, re' i xq'orarik reh i Moisés ruum i QaJaaw Dios.", "31": "<pb/>Re' taqe i aj Israel wilkeeb' Egipto ch'iklojik kik'ux noq xkib'iraj chi re' Dios xrilow chaloq i ti' k'axik k'ahchi' kik'ulum, eh chi xketeljik kiwach. Ruum i re' xkixuk'aa' kiib' chulooq'jiik i Dios."}