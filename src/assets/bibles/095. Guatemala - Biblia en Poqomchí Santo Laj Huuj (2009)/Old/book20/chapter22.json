{"1": "<pb/><t>Awach i holohik rib'iral, xiik' naah k'ihaal tz'aaq chuwach i b'ehomal.</t> <t>Eh wila' holohik inq'orarik chi riij, xiik' naah k'ihaal tz'aaq chuwach i oro, i plata.</t>", "2": "<t>Re' i neb'aa', i b'ehoom xa jinaj kiwach,</t> <t>re' i QaJaaw Dios xyej-anik keh kikab'cheel.</t>", "3": "<t>Re' i wilik runa'ojb'al i rukoj rehtaal aha' wilik i yohb'aal, i rukotej riij.</t> <t>Eh re' i ma' xta runa'ojb'al, ma' rukoj ta rehtaal, ko q'ehb'inaq chik ar noq irik'raaj.</t>", "4": "<t>Re' i loch'oj iib', re' i ruyohljiik i QaJaaw Dios, b'ehomal, runimaal wachiis,</t> <t>eh suq laj k'acharik i ruk'am chaloq.</t>", "5": "<t>Re' yiib' wach runa'ojb'al xama' k'isiin i k'axik inq'atwik parub'eeh.</t> <t>Eh re' i ruyohleej i ruk'achariik ma' ruyeew ta q'ab' chi nq'ehb'ik ar.</t>", "6": "<t>Chatijej i ha'lak'un paruk'isinal, eh noq neenrijb'ik</t> <t>ma' nee ta nsahchik paruk'ux.</t>", "7": "<t>Re' b'ehoom intaaq'anik chinaah i neb'aa'.</t> <t>Re' inye'wik i kemeel intaaq'anik chinaah i aj kemeel.</t>", "8": "<t>Awach i re' i yiib' wach i rutik, ti' k'axik i naa rujacham.</t> <t>Eh re' i QaJaaw Dios naa rusachwiik wach ruuk' i rujosq'iil.</t>", "9": "<t>Awach i wilik i ketelinik wachiis ruuk',</t> <t>eh i runej i ruwa' i ma' xta wilik reh naa ruk'ulum i rotob'il i Dios.</t>", "10": "<t>Chawisaj reje i ma' holohik ta imb'anik,</t> <t>chi je' re' neemahyik i choqinik iib', i peleto, i b'ajooj.</t>", "11": "<t>Re' reey imponik chuwach i rub'an i korik wach ruk'ux.</t> <t>Eh i ruk'am panotob'il awach i xa holohik inq'orik.</t>", "12": "<t>Re' QaJaaw Dios i rucha'jeej chi korik i wilik runa'ojb'al.</t> <t>Eh ma' runimaj taj i ruq'or i aj chukul q'orik.</t>", "13": "<t>Re' i sikiil laj winaq xa chib'ih i rutz'aq wach,</t> <t>i ruq'or chi naa ruk'uxariik ruum i kaq b'ahlam pamb'eeh.</t>", "14": "<t>Re' ruq'oral ixoq i ruch'uwa' risaj wach irukaxaro, je' rukab' i chaam laj jul.</t> <t>Re' inooj q'ehb'oq wii' noq inye'arik panti' k'axik ruum i QaJaaw Dios.</t>", "15": "<t>Re' i ma' holohik taj imb'aan, re' ruuk' i kina'ojb'al i k'ijolaq,</t> <t>eh ruuk' i tz'uhuum neenb'aan keh neenkikanaa' rub'aan.</t>", "16": "<t>Awach i ruq'uch i chib'ih reh i neb'aa', re' iraaj chi nee nb'ehoomrik.</t> <t>Eh awach i rusiij chib'ih reh i b'ehoom, naa rune'b'aa'riik na' ponoq kuxoq.</t>", "17": "<t>Chab'iraj chi korik i k'uhb'aal inki a'n i wilik kina'ojb'al.</t> <t>Eh xti cha kapaaj riij aatijiik i nub'an i hin,</t>", "18": "<t>ruum re' taqe re' xiik' naah chihojal cha weh chi neenamol panaw√°nima.</t> <t>Reh chi neena a'n ruq'orariik nik' neenawaaj ruq'orariik.</t>", "19": "<t>Yu'naak i nuyeew aweh chi naab'jik taqe wili,</t> <t>reh chi nee nayeew ak'ux ruuk' i QaJaaw Dios.</t>", "20": "<pb/><t>Re' hin xnutz'ihb'aaj aweh i lajeeb' ru ka'winaq chi q'orik,</t> <t>re' taqe i holohik laj k'uhb'aal, i holohik chi tiijik,</t>", "21": "<t>reh i ruk'uhtjiik aweh chi neenareq chi riij i korik,</t> <t>reh wo' chi neena a'n ruq'orariik chi korik noq neenpahqaljik aweh.</t>", "22": "<t>Maaq'uch i chib'ih reh i neb'aa', mo'-oq xa re' inawil chi xa neb'aa' tii.</t> <t>Eh maaq'uch chib'ih reh pan q'atb'al q'orik i ma' xta neeruko'leej wii' riib',</t>", "23": "<t>ruum re' i QaJaaw Dios naa ruko'liniik keh.</t> <t>Eh awach i naa ruq'uchwiik i chib'ih keh naa ruq'uchariik i chib'ih wilik kee keh.</t>", "24": "<t>Maak'am taqe chi awamigo, eh ni xata nee nawuhch'ihleej taqe i q'e' josq',</t> <t>je' wo' taqe i ma' holohik ta kib'anik,</t>", "25": "<t>reh chi ma' nee ta natijej aweh inki a'n ruum wi xatijej aweh,</t> <t>je' naa neenajihk'aaj awiib' ruuk' laso.</t>", "26": "<t>Manooj aq'or pan q'atb'al q'orik</t> <t>chi neenatoj i ruk'aas i wilik ruk'aas,</t>", "27": "<t>ruum wila' ma' chih awuuk' i naa atojom wii' i k'aas re' re',</t> <t>noq neenooj kuxoq neenkiq'uch ach'aht tiwirik wii'.</t>", "28": "<t>Maajil taqe i rehtalil i k'ula't</t> <t>kitikim kahnoq aamaam awati't.</t>", "29": "<t>Awach i rub'an chi korik i rukamaj,</t> <t>pankikamaj taqe i reey naa ruwihiik,</t> <t>ma' re' ta parukamaj jino'q i xama' xta rajaawriik.</t>"}