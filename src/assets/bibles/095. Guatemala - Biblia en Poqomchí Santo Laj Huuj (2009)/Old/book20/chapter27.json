{"1": "<pb/><t>Re' hat maa ch'ikaa' ak'ux chinaah i q'iij iqal,</t> <t>ruum ma' aweht'al taj chib'ih i k'axik nee ruk'am chaloq.</t>", "2": "<t>Ma' xta reet chi tokoom neen ye'wik runimaal awach,</t> <t>chuwach chi nee nayeew runimaal awach i hat cha wib'il awiib'.</t>", "3": "<t>Korik noq re' ab'aj, re' i saniib' ma' nkuyjik ta kahliil.</t> <t>Eh re' i rujosq'iil i ma' nimanik taj, xti ma' nkuyjik ta wo' chik.</t>", "4": "<t>Re' kaqrik ma' holohik taj, je' wo' moloj k'aah, re' taqe re' inyojwik k'uxliis.</t> <t>Eh re' i kaqwachiil xti ma' nkuyjik ta wo' chik.</t>", "5": "<t>Ma' xta reet chi panaq'wach neenaq'il jino'q,</t> <t>chuwach chi nak'ax tii chik neena a'n awiib',</t>", "6": "<t>ruum ma' xta reet amígo chi pan korik neerub'an i q'ilooj.</t> <t>Ma' je' ta rukab' i aj ixowaal, ink'axwik tii chik i rub'an riib'.</t>", "7": "<t>Awach i nujinaq, ni xata re' chik i riis kaab' nee raaj ruyob'em.</t> <t>Eh re' i ma' k'isiin ta nuhmik atoob' ta</t> <t>nik' k'ahiil i neeruk'ux, xa ki' wo' neerik'raaj.</t>", "8": "<t>Awach i ruq'eb' kahnoq i ruye'aab' aasjinaq wii',</t> <t>i ruk'ul reh je' rukab' i ruk'ul i tz'ikin najt ruuk' i rusuuq' rupinik i rub'an ponoq.</t>", "9": "<t>Re' aseite, re' ink'ohnik laj iq'oom q'e' suq i rub'an,</t> <t>reh i ánima koruman chi naa rukojom i na'ojb'al jino'q i atoob' laj amígo.</t>", "10": "<t>Re' hat, maa q'eb' taqe awamigo, je' wo' taqe ramigo aawajaaw.</t> <t>Eh manooj ak'utjaaj aak'axkiil parupaat aawas,</t> <t>ruum ma' xta reet chi neenaq'or reh jino'q aka'jaah,</t> <t>chuwach chi neenaq'or reh aawas xanajt awuuk'.</t>", "11": "<t>Hat wak'uun noq wilkaat, wilik-oq ana'ojb'al, reh chi nee nasuuqb'isaj nuk'ux.</t> <t>Eh nee kinchol kichaq'weesjiik i kib'ajwik weh.</t>", "12": "<t>Re' i wilik runa'ojb'al i rukoj rehtaal i yohb'aal, i rukotej riij.</t> <t>Eh re' i ma' xta runa'ojb'al, ma' rukoj ta rehtaal, inq'ehb'ik chupaam.</t>", "13": "<t>Re' i ma' xta runa'ojb'al inooj ruyeew i ruq'oral chi riij i aj k'aas,</t> <t>eh wila' ma' xutoj i ruk'ul chi neenq'ucharik reh i ruso'.</t>", "14": "<t>Awach i ruk'er reje chii ko wahq'eq chuye'ariik rusuqkiil ruk'ux i ramigo.</t> <t>Re' i ramigo ruum rub'ajariik imb'aan noq nee ruq'or.</t>", "15": "<t>Re' jino'q iixoq xiik' naah josq'iil,</t> <t>je' rukab' jino'q i kojweel nah paat xa t'uruj cho riib' paruq'ijil jab'.</t>", "16": "<t>Re' re' ma' awach ta neenpaab'anik reh i rujosq'iil,</t> <t>je' rukab' i teew, je' rukab' aseite ma' nee ta rub'an chi neenchoparik paam.</t>", "17": "<t>Re' ch'ihch' ruuk' wo' ch'ihch' injuk'arik,</t> <t>je' wo' re' i winaq ruch winaq wo' naa rukojwiik runa'ojb'al.</t>", "18": "<t>Awach incha'jinik reh i higo i ruk'ux wo' reh i ruwachuj.</t> <t>Awach i runimaj chi korik i rupatroon nee wo' nk'axarik ruum i rupatroon.</t>", "19": "<t>Re' winaq noq i rilow i wach panha' i runab'eej nik' wach inka'yik,</t> <t>je' wo' re' noq i naab'jik ruum i tokoom chib'ih wilik cho paránima i ju'jun.</t>", "20": "<t>Re' kimik, re' i rujuleel kamnaq xama' jaruuj wo' neenujik.</t> <t>Je' wo' re' i ruk'ul i winaq ruuk' taqe i ruk'ax wach,</t> <t>xama' jaruuj wo' inch'iklojik ruk'ux.</t>", "21": "<t>Re' oro, i plata ruuk' q'aaq' inehteesjik i ruch'uwa'il wach.</t> <t>Eh re' i winaq, ink'utinik i runa'ojb'al noq inye'arik runimaal wach.</t>", "22": "<t>Re' i ma' nimanik taj nik' ta naq wach i ma' k'isa ti' k'axik neena a'n</t> <t>reh xama' nee ta wo' rukanaa' rub'aan i ruyiib' wach na'ojb'al.</t>", "23": "<t>Re' hat chawilow chi korik taqe atentzuun,</t> <t>k'oloq panak'ux chu'nchel i aachikoop.</t>", "24": "<t>Eh chakoj rehtaal chi ni xata re' taqe b'ehomal,</t> <t>ni xata re' i corona naa ruwihiik chi juneliik.</t>", "25": "<t>Noq re' ch'ahn impoq' chaloq ink'ihik johtoq,</t> <t>eh insik'arik wa taq yuuq' chi kiwa' i chikop.</t>", "26": "<t>Re' kiij aatentzuun, neenakem chi aso'.</t> <t>Eh re' i tz'aaq aa imas kaprax neen kamanik aweh chi loq'b'al awak'aal.</t>", "27": "<t>Re' taqe ixoq kaprax neen kiyeew alécha,</t> <t>reh chi neenak'uxlaaj awiib' i hat, je' wo' taqe awach aweh.</t> <t>Eh ruuk' re' neenak'uxlaaj taqe awaj kamanoom.</t>"}