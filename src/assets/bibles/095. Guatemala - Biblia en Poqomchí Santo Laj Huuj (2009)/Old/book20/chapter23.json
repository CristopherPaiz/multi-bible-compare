{"1": "<pb/><t>Noq neetiruyuq'eej ruuk' chi wi'k jino'q i nim wach,</t> <t>chakoj rehtaal chi korik awach uuk' wilkaat.</t>", "2": "<t>Atoob' ta yohb'aal wach aanuhmiik</t> <t>matokik lom chi wi'k.</t>", "3": "<t>Maak'ax wach i suq atoob' i ruk'ux,</t> <t>ruum aajot'ariik-oq iraaj ruuk' i nee ruyeew aweh.</t>", "4": "<t>Mo'-oq xa re' inaq'or panak'ux chi naa aab'ehoomriik,</t> <t>cha kanaa' rukapeb'jiik i re'.</t>", "5": "<t>Wila' xakoj rehtaal chi korik,</t> <t>neenanab'eej chi re' i b'ehomal xama' xta nokik wii'.</t> <t>Xa jumehq'iil inik'ik, xa impoq' reje ruxiik', je' rukab' noq inxik'inik reje i xihk.</t>", "6": "<t>Maatzunaa' awiib' chi wi'k nah rumexa i yohb'aal wach pixpiil.</t> <t>Eh maak'ax wach i suq atoob' i ruk'ux,</t>", "7": "<t>ruum re' reh xa neerutiib'isaj ak'ux,</t> <t>neetiruyuq'eej ruuk' chi wi'k, xa re' la',</t> <t>ma' korik ta wo' reh i rub'an, nee wo' chik i rupixuj aweh ruka'peech.</t>", "8": "<t>Eh nee-oq wo' chik inaxab'ej ruka'peech i neenak'ux.</t> <t>Chi je' re' xa nee nayeew chi re' chi ma' re' i holohaq laj q'orik xaq'o'reej wii'.</t>", "9": "<t>Maak'uhb'alej i ma' nimanik taj,</t> <t>ruum xa neeruse'laaj taqe i holohaq laj q'orik neenaq'or reh.</t>", "10": "<t>Maajil i rehtalil i k'ula't kojooj cho najtir q'iij.</t> <t>Eh maaq'uuch wo' hoq i kak'aal taqe i ma' xta kituut kajaaw,</t>", "11": "<t>ruum re' keh wilik jinaj ko'len keh q'e' nim rajaawriik.</t> <t>Eh re' reh naa rub'aniik ti' k'axik aweh chi ko'lb'al keh.</t>", "12": "<t>Chamol panawánima aatijiik imb'aan.</t> <t>Eh chayeew axikin chi rib'iirjiik holohik laj na'ojb'al.</t>", "13": "<t>Maacanaa' rutijiik i k'ijool, atoob' ta nee nayeew jarpech-oq chi tz'uhuum</t> <t>ma' ruum tee re' neenkimik.</t>", "14": "<t>Nee la' nako'leej chuwach</t> <t>i kimik wila' xatijej.</t>", "15": "<t>Hat wak'uun noq wilkaat, wila' xareq ana'ojb'al chi manlik,</t> <t>re' hin ma' k'isiin ta naa rusuuqb'iik nuk'ux.</t>", "16": "<t>Eh ma' k'isiin wo' naa rusuuqb'iik nuk'ux noq naa kaat b'iram</t> <t>chi k'ahchi' aq'oriik nik' wach i ruk'ul chi naa aq'oriik.</t>", "17": "<t>Maawixowaaj kiwach taqe aj mahk,</t> <t>eliik la' chayohleej wach i QaJaaw Dios.</t>", "18": "<t>Wila' je' re' i xa a'n holohik naa awojiik kuxoq wii'.</t> <t>Eh re' i ch'iklik wii' ak'ux, ma' jaruuj naa rusahchiik wach.</t>", "19": "<t>Hat wak'uun noq wilkaat, chab'iraj i nuq'or aweh, eh cha tijej awiib',</t> <t>eh re' i holohik b'eeh chak'am.</t>", "20": "<t>Maamol awiib' kuuk' taqe i kixohk'rik,</t> <t>je' wo' kuuk' taqe i xa kitusik,</t>", "21": "<t>ruum re' taqe i kixohk'rik, taqe i xa kitusik,</t> <t>ma' xta chik i wilik keh noq inooj kuxoq,</t> <t>kineb'aa'rik. Eh ni xata chik inkiloq' kiso' chub'aan.</t>", "22": "<t>Chab'iraj aak'uhb'aaljiik i rub'an aawajaaw i xtz'uhkrisanik chaaweh.</t> <t>Eh maa wixowaaj wach atuut noq neenrijb'ik.</t>", "23": "<t>Chawehchaaj i korik, je' wo' i holohik laj na'ojb'al,</t> <t>je' wo' i tijinik, ruch'ihil i holohik laj kapeew, mankiq'uch chik aweh.</t>", "24": "<t>Re' korik wach ruk'ux, eh wilik runa'ojb'al,</t> <t>rub'ehel chi eliik suq ruk'ux i rajaaw, eh wilik runimaal wach.</t>", "25": "<t>Re' i holohik laj na'ojb'al cha a'n,</t> <t>reh chi neensuuqb'ik kik'ux atuut awajaaw.</t>", "26": "<t>Hat wak'uun noq wilkaat, chayeew weh awánima,</t> <t>eh chak'am naah i nub'an i hin.</t>", "27": "<t>Ruum re' i k'oyoom laj ixoq, eh re' ixoq ma' eht'alimaj ta wach,</t> <t>xa je' rukab' i jul chaam, lahtz' paam.</t>", "28": "<t>Re' ixoq re' re' k'ahchi' chi sachooj, je' rukab' i ajileq',</t> <t>ma' k'isiin taqe i winaq i ruq'eb' pamahk.</t>", "29": "<t>¿Awach i panti' k'axik wilik? ¿Awach i ruk'er chii'?</t> <t>¿Awach i xa eliik peleto i rub'an, eh xa eliik oq'ik i rub'an?</t> <t>¿Awach i ti' wilik chi xama' xta rub'ehel? ¿Awach i xa re' i ma' holohik taj i ruk'ul?</t>", "30": "<t>Re' ma' i rukanaa' ta ruuk'jiik i k'ahlaj ha' inxohk'risanik,</t> <t>eh xa reh reh chik wach i k'ahlaj ha' i ruk'ej.</t>", "31": "<t>Maak'ax wach i k'ahlaj ha', noq neenkit'urej pan kulk</t> <t>xa kaq chik wach, xasaqum chik paam,</t> <t>eh xa ch'ub'ik chik noq inooj qohoq.</t>", "32": "<t>Xanaah re', re' ruuk'jiik i re',</t> <t>je' rukab' i rutiiw i aaq' ti' k'axik i ruk'am chaloq noq inooj kuxoq.</t>", "33": "<t>Ruum i re', xa chib'ih jariik ineenawil wach,</t> <t>eh xa chib'ih jariik i ma' holohik taj neenaq'or.</t>", "34": "<t>Eh noq hat xohk'reel, je' naa chinaah jino'q i palaw,</t> <t>oon chi ju' jino'q i qamaan chee' wilkaat noq neenawik'raaj.</t>", "35": "<t>Eh je' wili i neenaq'or: Xinkiq'oj,</t> <t>xinkiyeew chi tz'uhuum, ni xata xwik'raaj noq xkian weh.</t> <t>Noq neen k'ulik nuk'ux nee wo' chik inooj nusik' i nuhaa', tiko'q.</t>"}