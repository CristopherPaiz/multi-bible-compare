{"1": "<pb/><t>Hat wak'uun noq wilkaat chak'am naah i nu holohik laj na'ojb'al i hin.</t> <t>Eh chayeew axikin chi rib'iirjiik taqe i nuna'ojb'al,</t>", "2": "<t>reh chi neenareq chi riij chib'ih i neena a'n.</t> <t>Eh neenakapaaj riij chib'ih i neenaq'or.</t>", "3": "<t>Re' k'oyoom laj ixoq xasuq chik inq'orik, xa je' chik ki'iil riis kaab',</t> <t>re' ruq'oral xa ch'ub'ik chik xa je' chik ch'ub' kiil aseite.</t>", "4": "<t>Eh noq inooj kuxoq, xa je' chik rukab' i riis ch'ahn xiik' naah k'ahiil.</t> <t>Je' ti'kiil i ruyok' i ch'ihch' k'ul q'as i rub'an.</t>", "5": "<t>Re' rutahqaljiik i k'oyoom laj ixoq pankimik ink'amwik,</t> <t>eh re' re' ink'amwik reje nah kamnaq noq inooj kuxoq.</t>", "6": "<t>Re' reh ma' xta raaj reh i rub'eeh i holohik laj k'acharik.</t> <t>Eh ma' rukoj ta rehtaal chi ma' holohik taj i k'ahchi' rojiik wii'.</t>", "7": "<pb/><t>Hat wak'uun noq wilkaat, xti chab'iraj i nuq'or aweh,</t> <t>maaq'eb' chi riij ak'ux aatijiik i nub'an.</t>", "8": "<t>Maayeew q'ab' chi nee tirujot' i k'oyoom laj ixoq,</t> <t>ni xata naq neenakapaaj ojik chi riij parupaat,</t>", "9": "<t>reh chi ma' nee ta nayeew aaloq'il reh tokoom,</t> <t>eh ma' nee ta nayeew awansil, keh i ma' keht'al ta rukorkiil,</t>", "10": "<t>reh chi ma' tokoom ta neemb'anik rusuqkiil</t> <t>inareq ruuk' awansil, inareq ruuk' aakamaj.</t>", "11": "<t>Eh wila' ma' xatnimanik naa awoq'iim,</t> <t>noq naa awik'raam chi q'uun q'uun naa rojiik rujot'om riib' aati'jolal.</t>", "12": "<t>Kore' naq chik naa aq'orom chi je' wili:</t> <t>Chib'ih inche reet noq ma' xnunimaj i nutiijiik xb'aan.</t> <t>Chib'ih inche reet noq ma' xponik</t> <t>ta panaq' nuwach taqe i nuq'ilariik xb'aan.</t>", "13": "<t>Ma' xwaaj ta' nche b'iram i xkiq'or taqe i xitijinik weh.</t> <t>Eh ma' xwaaj ta' nche nuk'amam naah i xinkitijej wii'.</t>", "14": "<t>Eh ma' k'isiin ta ti'kiil</t> <t>wilkiin chi kixilak chu'nchel i tinamit, tiko'q naq chik.</t>", "15": "<pb/><t>Chach'ikaa' ak'ux ruuk' awehk'een wilik panapaat.</t> <t>Re' reh je' rukab' i ahaa' inik'sanik chiq chi'iil.</t>", "16": "<t>Xa ruuk' wo' reh naa ruwihiik aha' lak'uun.</t> <t>Re' hat ma' xata aha' naa aq'eb'em aha' lak'uun</t> <t>je' rukab' noq inchihkik i ha' pantaq b'eeh.</t>", "17": "<t>Re' aha'lak'uun aweh taqe chi manlik,</t> <t>ma' ruyeew ta riib' chi nee nayeew taqe chi re' chi ma' re' ruuk' jino'q i tokoom.</t>", "18": "<t>Re' taqe aha'lak'uun ruuk' awehk'een xa a'n wii' kaxáro pan awak'uniil q'e' taqe looq'.</t> <t>Ruum aj re' cha a'n rusuqkiil i k'acharik ruuk'.</t>", "19": "<t>Looq'-oq aweh awehk'een, ruum q'e' holohik,</t> <t>cha k'ax, ruum xa eliik i ruyeew rusuqkiil ak'ux.</t> <t>Eh xa eliik ti ruk'ax chi manlik.</t>", "20": "<t>Hat wak'uun noq wilkaat: ¿Chib'ih reet noq inayoj aak'achariik xa ruum i k'oyoom laj ixoq?</t> <t>¿Chih kamaj aweh chi neenaq'ahcheej i tokoom ixoq?</t>", "21": "<t>Re' QaJaaw Dios reht'al nik' wach i runa'ojb'al i winaq.</t> <t>Eh k'ahchi' rilom chib'ih taqe jariik i rub'an, i ruq'or.</t>", "22": "<t>Re' yiib' wach runa'ojb'al re' taqe i ma' holohik taj i rub'an, inye'wik reh pan k'axik.</t> <t>Re' taqe ru mahk intukinik wach reh i ruk'achariik,</t>", "23": "<t>ruum chi ma' xunimaj taj i rutijiik, naa ruk'amam riib' pankimik.</t> <t>Eh ruum chi xub'an iraaj i reh, xuq'eb' riib'.</t>"}