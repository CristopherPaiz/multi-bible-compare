{"1": "<pb/><t>Re' holohik laj na'ojb'al kow k'ahchi' ruq'orariik.</t> <t>Re' holohik chi naab'jik kow wo' k'ahchi' ruq'orariik.</t>", "2": "<t>Eh k'ahchi' ruq'orariik rib'iral chinaah taqe i nimaq taq yuuq',</t> <t>je' wo' hoq i ruk'ul taqe wii' riib' i b'eeh.</t>", "3": "<t>Eh i nib'irjik wo' rib'iral pantaq ookb'al,</t> <t>je' wo' chi chii' taqe i ru puertahiil i tinamit.</t>", "4": "<t>Eh re' i wilik runa'ojb'al je' wili i xuq'or:</t> <t>Hat taq tinamit, aweh taq i hat i nuq'or taqe q'orik wili.</t>", "5": "<t>Re' taq i hat k'ijolaq ma' xta taq ana'ojb'al, kow taq aanaah.</t> <t>Wih-oq taq ana'ojb'al, chareq taq chi riij i naa a'nam.</t>", "6": "<t>Kinab'iraj taq, ruum re' taqe naa nuq'orom q'e' looq'.</t> <t>Eh re' taqe i korik naa nuq'orom.</t>", "7": "<t>Re' taqe naa nuq'orom, re' i korik,</t> <t>ruum re' hin ma' nuk'ax ta wach i chukuj q'orik.</t>", "8": "<t>Chu'nchel taqe nuq'or,</t> <t>re' i rukorkiil ma' xta k'isinoq i ma' re' ta rukorkiil chi xilak.</t>", "9": "<t>Re' taqe nuq'oral xti korik chi reh awach i rureq chi riij.</t> <t>Eh q'e' chihooj chi keh i wilik kina'ojb'al.</t>", "10": "<t>Chanimaj taq i ti nutijej wii'.</t> <t>Eh cha sik' taq i holohik chi naab'jik,</t> <t>ruum re' taqe re' k'ih tz'aaq chuwach i plata,</t> <t>chuwach i manlik oro,</t>", "11": "<t>ruum re' i holohik laj na'ojb'al xiik' naah k'ihaal tz'aaq</t> <t>chuwach i holohaq ab'aj, re' ruuk' inokik chi karena.</t> <t>Eh ma' xata je' rukab' i xa chib'ih jariik ink'axarik wach.</t>", "12": "<t>Re' hin i nunimaj i holohik laj na'ojb'al, ruum inureq chi riij.</t> <t>Eh ruuk' re' inureq taqe i holohaq chi naab'jik.</t>", "13": "<t>Re' ruyohljiik i QaJaaw Dios re' rukanab'jiik rub'aan i yiib' wach na'ojb'al.</t> <t>Re' hin nukanaam rub'aan i niimb'isanik wachiis,</t> <t>je' wo' chukuj q'orik ruch'ihil i ma' holohik ta laj b'eeh.</t>", "14": "<t>Re' hin kink'uhtanik reh i holohik chi b'anarik.</t> <t>Eh re' hin kink'uhtanik reh i holohik chi naab'jik, eh wilik wajaawriik chub'aan.</t>", "15": "<t>Xa wuum i hin inkikoj i kik'uhb'aal taqe reey,</t> <t>eh inki a'n i q'ataj q'orik taqe i wilkeeb' chi ajaab'esil.</t>", "16": "<t>Xa wuum i hin inki a'n i taaq'anik i ajaab'ees.</t> <t>Je' wo' taqe ajaab'ees kiq'atwik q'orik chikinaah i tinamit.</t>", "17": "<t>Re' hin i nuk'ax taqe awach i kik'axwik weh,</t> <t>eh awach taqe i kisik'wik weh chi noq kinkireq wo' hoq.</t>", "18": "<t>Re' hin i nuyeew kib'ehomal, i nuyeew kiloq'il,</t> <t>eh re' b'ehomal re' re' ma' naa ta rik'iik wach, je' wo' hoq i rub'ehel chi b'anarik.</t>", "19": "<t>Re' i nuyeew i hin xiik' naah chihojal chuwach i manlik oro xa ch'ub'ik chik wach.</t> <t>Re' i nuq'or xiik' naah chihojal chuwach i manlik plata.</t>", "20": "<t>Re' hin chupaam i korik laj b'eeh ojik i nub'an.</t> <t>Eh chupaam rub'eeh i holohik chi b'anarik ojik i nub'an,</t>", "21": "<t>reh chi re' taqe i kik'axwik weh naa nuye'em kiye'aab'.</t> <t>Eh naa nuye'em keh chu'nchel i ajwaal wach chi keh.</t>", "22": "<pb/><t>Re' QaJaaw Dios xanoq wo' hin rutz'uhkrisam chaloq,</t> <t>noq komajaa' chih i rutz'uhkrisaj chaloq ruuk' i rukamaj.</t>", "23": "<t>Xa noq wo' hin ruyejaam chaloq noq komajaa' chih i wilik,</t> <t>re' noq komajaa' i rutz'uhkrisaj chaloq i wach ak'al.</t>", "24": "<t>Eh xa hin wo' chik ruyejaam noq komajaa' chih taqe i palaw.</t> <t>Re' noq komajaa' kitz'uhkrik, komajaa' kiwihik taqe raasb'al ha'.</t>", "25": "<t>Re' noq komajaa' i ruyejaa' taqe i yuuq' noq komajaa' i ruyejaa' taqe i ye'aab',</t> <t>re' hin xa hin wo' chik ruyejaam chaloq i QaJaaw Dios.</t>", "26": "<t>Noq komajaa' i ruyejaa' chaloq i ak'al i QaJaaw Dios je' wo' taqe i ye'aab',</t> <t>eh noq komajaa' i ruyejaa' chaloq i rupoqil i wach ak'al.</t>", "27": "<t>Eh noq xuyejaa' i taxaaj chinaah i runimaal ha'</t> <t>ar wo' wilkiin i hin ruuk' i reh.</t>", "28": "<t>Noq xuyeew taqe suutz' pan taxaaj,</t> <t>eh noq xuyeew taqe palaw paruye'aab',</t>", "29": "<t>re' noq xuq'or reh i ruha'iil i palaw</t> <t>chi ma' naa ta chik reliik reje chi chii'.</t> <t>Eh noq xukoj taqe ch'ikaab' reh i wach ak'al.</t>", "30": "<t>Ar wo' wilkiin i koq i hin ruuk' i QaJaaw Dios,</t> <t>eh eliik i nuyeew i koq rusuqkiil ruk'ux.</t> <t>Eh xa eliik se'eel i koq nuwach ruuk'.</t>", "31": "<t>Re' hin xa se'eel chik nuwach chupaam</t> <t>i wach ak'al noq kore' k'ahchi' ruyejaam.</t> <t>Eh xasuq chik nuk'ux kuuk' i tinamit noq</t> <t>kore' k'ahchi' rutz'uhkrisam inki.</t>", "32": "<pb/><t>Hat wak'uun noq wilkaat, yu'naak chab'iraj</t> <t>i naa nuq'orom aweh, chak'am naah i nub'an i hin.</t> <t>Chi je' re', neen wihik rusuqkiil ak'ux.</t>", "33": "<t>Chanimaj atijiik i nub'an,</t> <t>maawixowaaj wach i holohik laj na'ojb'al.</t>", "34": "<t>Atoob' reh inib'irinik reh taqe i nuq'or.</t> <t>Eh xaraaj chik rureqem chi riij,</t> <t>rajlaal q'iij k'ahchi' cho kirusik'im ruuk' nupaat,</t>", "35": "<t>ruum awach inreqwik weh i hin i rureq i suq laj k'acharik.</t> <t>Eh i rureq wo' i holohik laj na'ojb'al iraaj i QaJaaw Dios.</t>", "36": "<t>Eh awach i xq'eb'wik weh, i ruyeew panyohb'aal i ruk'achariik,</t> <t>awach inixowanik nuwach, re' kimik naa ruchaliik chinaah.</t>"}