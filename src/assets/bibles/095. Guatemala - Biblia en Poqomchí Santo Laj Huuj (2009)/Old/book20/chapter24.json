{"1": "<pb/><t>Maawixowaaj kiwach i yiib' wach kina'ojb'al.</t> <t>Eh maamol awiib' chi kixilak,</t>", "2": "<t>ruum re' keh xa re' i yiib' wach inkikapaaj rub'aan.</t> <t>Eh xa chi riij i ma' holohik taj kiq'orik.</t>", "3": "<t>Re' jino'q i paat na'ojb'al iraaj noq inch'ikib'jik i raa',</t> <t>eh na'ojb'al wo' raaj i rujohteesjiik johtoq.</t>", "4": "<t>Eh na'ojb'al raaj noq neenujik kipaam taqe i ru tahsaal paam i paat,</t> <t>reh noq neen wihik i xa holohaq chik chi chib'ih jariik ar.</t>", "5": "<t>Re' winaq wilik runa'ojb'al, k'ih tz'aaq chuwach i kow riib'.</t> <t>Re' i na'ojb'al k'ih tz'aaq chuwach i kowiil.</t>", "6": "<t>Noq imb'aan i q'aq'inik yej-amaj wach chi korik,</t> <t>koruman chi wilik taqe i naakikojwiik na'ojb'al.</t>", "7": "<t>Re' i ma' nimanik taj, ma' rureq ta chik chi riij</t> <t>i ruq'or noq inooj pa'lojoq pan q'atb'al q'orik,</t> <t>ruum xama' xta wo' runa'ojb'al.</t>", "8": "<t>Awach i xa re' i jot'ooj i rukapaaj rub'aan,</t> <t>i nelik rib'iral chi ma' holohik ta imb'anik.</t>", "9": "<t>Re' i ma' nimanik taj, xa re' i rub'aan i mahk wilik paruk'ux.</t> <t>Eh ma' awach taj neenkuywik reh i runa'ojb'al i ma' holohik ta imb'anik.</t>", "10": "<t>Wila' xyoj ak'ux noq neenchalik i ti' k'axik cha naah,</t> <t>ma' kow ta ak'ux.</t>", "11": "<t>Chako'leej taqe i q'atooj chik i q'orik chikinaah chi naa kikanteesjiik.</t> <t>Chako'leej taqe i ojik inki a'n paruyohb'alil kimik,</t>", "12": "<t>atoob' ta neenaq'or i korik chi ma' aweht'al taj i xk'ularik.</t> <t>Eh re' i naab'inik reh aw√°nima reht'al mi korik inaq'or,</t> <t>ruum re' reh nilwik aweh chib'ih i k'ahchi' kaat,</t> <t>eh re' reh naa ruye'wiik jilow reh i ju'jun chib'ih i xub'an i xuq'or.</t>", "13": "<t>Hat wak'uun noq wilkaat, noq inawuk'ej i riis kaab' inawik'raaj ruki'iil.</t> <t>Eh xasuq suq chik noq inik'ik qohoq pan awalaq.</t>", "14": "<t>Je' re' ki'iil noq naa a'nam rusuqkiil i holohik laj na'ojb'al, i holohik laj kapeew.</t> <t>Eh wila' xareq chi riij taqe re' holohik naa awojiik wii'.</t> <t>Eh re' ch'iklik reje wii' ak'ux, ma' jaruuj naa rusahchiik wach.</t>", "15": "<t>Maayejaa' wach i yiib' wach na'ojb'al chi jot'b'al reh i korik wach ruk'ux.</t> <t>Eh maatukej wach i ruk'achariik parupaat.</t>", "16": "<t>Re' korik wach ruk'ux atoob' ta q'ehb'oq</t> <t>wuquub'-oq pech panti' k'axik xa nee wo' rukuy ransil.</t> <t>Eh re' i yiib' wach kina'ojb'al naa kikahniik panti' k'axik chi jumpech.</t>", "17": "<t>Mansuuqb'ik ak'ux noq nee ruk'ul i ti' k'axik,</t> <t>eh noq neeruq'eb' riib' inixowanik awach,</t>", "18": "<t>ruum re' QaJaaw Dios ma' imponik ta chuwach i je' re'.</t> <t>Eh chanaah-oq chik i hat nee ruyeew chee ti' k'axik.</t>", "19": "<t>Maa wuch'ihleej taqe i yiib' wach kina'ojb'al.</t> <t>Eh maawixowaaj kiwach i ma' holohik ta kib'anik,</t>", "20": "<t>ruum re' i yiib' wach runa'ojb'al ma' holohik ta naa rojiik kuxoq wii'.</t> <t>Eh naa rusahchiik wach, je' rukab' noq inooj chuhpoq i saqumb'al.</t>", "21": "<t>Hat wak'uun noq wilkaat, chayohleej i QaJaaw Dios je' wo' hoq i reey.</t> <t>Eh maamol awiib' kuuk' i aj ixowaal,</t>", "22": "<t>ruum re' keh xanik' neensacharik kiwach.</t> <t>Eh ma' awach ta neht'alinik reh</t> <t>nik' wach i ti' k'axik naa ruye'ariik</t> <t>cho chikinaah ruum i Dios, ruum i reey.</t>", "23": "<t>Re' taqe wilik kina'ojb'al je' wili i xkiq'or: <pb/>Ma' ruyee ta riib' chi awach ineenpahqaljik i ti' k'axik chinaah pan q'atb'al q'orik.</t>", "24": "<t>Eh re' i ruq'or chi ma' xta ru mahk i wilik</t> <t>ru mahk, ma' holohik ta kiq'orik i tinamit chi riij.</t> <t>Eh ma' mponik ta chikiwach i nimaq tinamit.</t>", "25": "<t>Eh re' inye'wik chutojariik i ru mahk i aj mahk, ma' xta reet naa reliik.</t> <t>Eh holohik inaakipahqaam i tinamit chi riij.</t>", "26": "<pb/><t>Awach i holohik ruchaq'weesjiik i rub'an inq'orarik reh,</t> <t>je' naa jino'q tz'ub'uuj i ruyeew pan wach.</t>", "27": "<pb/><t>Cha a'n pee taqe ayak pantaq b'eeh,</t> <t>cha a'n pee taqe akamaj panab'iix,</t> <t>kora'j neenach'ik'aa' re' aak'achariik panapaat.</t>", "28": "<pb/><t>Maakoj ru mahk aawas achaaq' chi ma' xta rub'ehel.</t> <t>Eh maatz'aq wach i q'orik chi riij.</t>", "29": "<t>Maaq'aj wach i ma' holohik taj imb'aan aweh.</t> <t>Maa a'n jilow reh i yiib' wach i rub'an aweh i tokoom.</t>", "30": "<pb/><t>Re' hin xinik'ik parab'iix i sikil laj winaq,</t> <t>xinik'ik wo' hoq aha' rutikim wii' ru-uuva i ma' xta runa'ojb'al.</t>", "31": "<t>Re' i xwilow ar, re' chi ma' k'isa k'iix i xpoq' paruye'aab'.</t> <t>Eh re' i koraal ab'aj wilik naq chi riij i ruye'aab',</t> <t>xtub'lujik chik wach ak'al.</t>", "32": "<t>Eh noq xwilow chi je' re' xnumol panukapeb'aal,</t> <t>eh xnutijej i na'ojb'al wili:</t>", "33": "<t>Noq re' hat nee ti okik chi wirik neenatoq'aa' tahka'y,</t> <t>neena q'ahcheej aaq'ab' chi' ak'ux nee ti okik chi' hi'lik.</t>", "34": "<t>Re' neb'a'il yohb'aal wach noq neenchalik cha naah, ma' nee ta chik inakuy,</t> <t>je' rukab' i yiib' wach runa'ojb'al wilik rupuhb' pan q'ab'.</t>"}