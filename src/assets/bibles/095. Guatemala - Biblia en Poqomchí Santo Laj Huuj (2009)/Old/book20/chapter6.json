{"1": "<pb/><t>Hat wak'uun noq wilkaat,</t> <t>wila' xooj ayeew aq'oral chi riij jino'q nenooj rub'an ruk'aas,</t>", "2": "<t>ruum chi xponik ayeew aq'oral xa re' hat nenooj asik' ak'axkiil.</t> <t>Eh xa ruum taqe i neenaq'or nee tiooj qehb'oq pantz'ilom.</t>", "3": "<t>Hat wak'uun noq wilkaat, wila' xatq'ehb'ik ruuk' i re'.</t> <t>Hiy cha yejaa' ruuk' awamigo, chaloch' awiib' chuwach,</t> <t>reh chi ma' nee ta tikiyeew chutojariik i k'aas re' re'.</t>", "4": "<t>Chayejaa' chi jumehq'iil,</t> <t>maawuy-eej nik'-oq najtiil, matokik chi wirik.</t>", "5": "<t>Chawesaj awiib' chupaam je' rukab' noq i nelik i keej chuwach inpuhb'anik reh.</t> <t>Je' rukab' noq i nelik i tz'ikin chuwach i xirob'.</t>", "6": "<pb/><t>Re' hat, i q'e' hat sikiil chakoj rehtaal i rub'an i sinik,</t> <t>cha tijej aweh i rub'an.</t>", "7": "<t>Re' reh ma' awach ta ntaaq'anik</t> <t>reh ma' awach ta nq'orik reh chib'ih i naa rub'anam.</t>", "8": "<t>Xa paruk'ux la' inchalik chi rumol wach i ruwa' pan siq'jil,</t> <t>re' noq kiwachinik taqe i tik.</t>", "9": "<t>Re' hat i q'e' hat sikiil manlik i wirik xa a'n</t> <t>Chawik'raaj awiib' wukteen</t>", "10": "<t>Wila' re' hat ma' xakanaa' i wirik, wi xat okik chi hi'lik,</t> <t>wi xaq'ahcheej aaq'ab' chi ak'ux,</t>", "11": "<t>ma' k'isa neb'a'il i naa ruchaliik cha naah,</t> <t>ma' naa ta chik akuyum ransil noq naa kaat ruchopom.</t>", "12": "<pb/><t>Re' i yiib' wach runa'ojb'al, ma' holohik ta imb'anik,</t> <t>xa re' taqe i chukuj q'orik i rub'an.</t>", "13": "<t>Re' reh xa rumutz'muteej chik inaq'wach, xa rujuk' chik i rooq,</t> <t>i ruk'uhtaaj reje ruuk' i ju' q'ab' i ma' holohik taj.</t>", "14": "<t>Eh ma' holohik taj i wilik paránima,</t> <t>xa re' i yiib' wach i rukapaaj rub'aan, xa re' sik'ij peleto iraaj.</t>", "15": "<t>Ruum i re' chi jumehq'iil naa ruchaliik i ti' k'axik chinaah.</t> <t>Xa re' yu' naa rukahniik chi ma' xta chik kamaj. Eh ma' xata chik riq'omal naa rajwaam.</t>", "16": "<pb/><t>Eh waqiib', eh imponik wuquub' taqe yiib' wach na'ojb'al</t> <t>ma' imponik ta chuwach i QaJaaw Dios, re' taqe wili:</t>", "17": "<t>Re' niimb'isanik wachiis, re' taqe chukuj q'orik,</t> <t>re' taqe i kikanteesjik i ma' xta kimahk.</t>", "18": "<t>Re' taqe i ma' holohik taj inkapeb'jik cho rub'aan pan ánima,</t> <t>eh re' ye'ej k'uxliis chub'anariik i yiib' wach na'ojb'al.</t>", "19": "<t>Re' ojik chuq'orariik i ma' korik ta wo' hoq,</t> <t>re' tikij peleto kuuk' taqe hermano.</t>", "20": "<t>Hat wak'uun noq wilkaat chamol taqe panawánima aak'uhb'aaljiik,</t> <t>aatijiik inki a'n atuut aawajaaw.</t>", "21": "<t>Eliik-oq wilik taqe panawánima,</t> <t>eliik-oq taqe ab'ak'am chawalaq.</t>", "22": "<t>Re' taqe re' naa ruk'amwiik ab'eeh,</t> <t>re' taqe re' naa ruko'liniik aweh panawiriik,</t> <t>re' taqe re' naa rukojwiik ana'ojb'al noq ma' wirik ta na a'n.</t>", "23": "<t>Re' taqe k'uhb'aal, re' taqe atijiik imb'aan je' rukab' i saqumb'al insihq'inik.</t> <t>Eh re' taqe aq'ilariik, taqe aak'uhb'aaljiik imb'aan,</t> <t>re' re' ink'amwik aweh chupaam i holohik laj k'acharik.</t>", "24": "<t>Eh naa kaat ruko'leem pan q'ab' k'oyoom laj ixoq,</t> <t>yiib' wach i runa'ojb'al, xa holohik chik inq'orik i rub'an riib'.</t>", "25": "<t>Maruyot' inche ak'ux i ruholwochiil</t> <t>eh maak'ax inche wach, ruum xa holohik chik inilwik</t>", "26": "<t>Re' k'oyoom laj ixoq reh, manlik reh i junriim chi wi'k.</t> <t>Eh re' ixoq inch'aqwik wach kaxáro intohq'ik ruyojom i ruk'achariik i winaq.</t>", "27": "<t>Awach i xujil i koq i q'aaq' chi' ruk'ux</t> <t>nee wo' ink'ahtik i ruso'.</t>", "28": "<t>Awach i xb'ehik chinaah inaq'wach</t> <t>q'aaq' chi ma' xta ruxijab' nee wo' ink'ahtik i rooq.</t>", "29": "<t>Je' wo' re' nee ruk'ul, awach i neeruq'uch i rehk'een i ras ruchaaq',</t> <t>ma' jaruuj neenelik korik.</t>", "30": "<t>Re' ajileq' ma' ajwaal ta wach</t> <t>atoob' ta ruum i runuhmiik xub'an i leq'.</t>", "31": "<t>Eh wila' xkan chi i leq' wuquub' chik</t> <t>chi je' k'ihaal i xrelq'aaj i nee ruyeew chi jilow.</t> <t>Atoob' ta nee ruyeew chi jilow chu'nchel i chib'ih reh.</t>", "32": "<t>Re' i q'uchul rehk'een i ras ruchaaq,</t> <t>ma' xta runa'ojb'al. Awach imb'anik reh</t> <t>i je' re' xa re' reh k'ahchi' ruye'em riib' panti' k'axik.</t>", "33": "<t>Re' reh naa rub'aan ti' k'axik reh,</t> <t>naa ruk'uhtjiik ruk'ixb'ilaal.</t> <t>Eh ma' jaruuj naa rik'iik pank'uxliis i rub'an,</t>", "34": "<t>ruum re' winaq xuq'uch i rehk'een yohb'aal wach i ruk'aah,</t> <t>ma' naa ta rukuyariik ru mahk ruum, korehtaal inq'ajarik wach reh i xub'an.</t>", "35": "<t>Eh nee ta ruq'unej wach i winaq re' re', xama' nee ta wo' chik i ruk'ulaa'.</t> <t>Atoob' ta naq neensijiik ruk'ihaal-oq chib'ih reh.</t>"}