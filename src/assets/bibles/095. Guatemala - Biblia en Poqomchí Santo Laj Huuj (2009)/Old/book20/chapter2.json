{"1": "<pb/><t>Hat wak'uun noq wilkaat cha nimaj taqe nuq'oral,</t> <t>eh chamol panawánima taqe i nuk'uhb'aal.</t>", "2": "<t>Chayeew axikin chi rib'iirjiik i holohik laj na'ojb'al.</t> <t>Eh cha teh awánima, reh chi neen wihik ana'ojb'al.</t>", "3": "<t>Kow cha pahqaaj ana'ojb'al,</t> <t>je' wo' hoq i holohik chi b'anarik.</t>", "4": "<t>Eh cha chop ak'ux chusik'ariik, je'-oq insik'arik plata,</t> <t>je'-oq insik'arik i xa chib'ih jariik q'e' k'ih tz'aaq cha a'n.</t>", "5": "<t>Chi je' re', neenareq chi riij i ruyohljiik i QaJaaw Dios.</t> <t>Eh neenareq chi riij i na'ojb'al iraaj i Dios,</t>", "6": "<t>ruum xa re' wo' i QaJaaw Dios inye'wik i holohik laj na'ojb'al,</t> <t>je' wo' taqe i holohik laj kapeew, i ruq'or ruuk' chii'.</t>", "7": "<t>Re' QaJaaw Dios irutoob'eej, i ruko'leej taqe i korik wach i kik'achariik.</t> <t>Eh ma' xta k'isinoq ruch'uwa'iil wach i kánima.</t>", "8": "<t>Eh i rucha'jeej taqe i korik wach kik'ux pan kik'achariik.</t> <t>Eh i ruko'leej taqe i wilik i kisantohiil.</t>", "9": "<t>Re' hat naa anab'eem i korik, i rub'ehel.</t> <t>Eh naa achopom ak'ux chub'aan chu'nchel i holohik chi b'anarik.</t>", "10": "<t>Re' hat naa ruwihiik panawánima i holohik laj na'ojb'al,</t> <t>eh neena a'n rusuqkiil i holohik chi naab'jik.</t>", "11": "<t>Re' holohik laj k'uhb'aal,</t> <t>eh re' holohik laj na'ojb'al naa ruko'liniik aweh chi eliik.</t>", "12": "<t>Re' taqe re' naa resaniik aweh chupaam i yiib' wach b'eeh.</t> <t>Eh je' wo' pan kiq'ab' i yiib' wach kiq'orik.</t>", "13": "<t>Re' taqe re' ineesanik aweh pan kiq'ab' i kiq'eb'wik reh i holohik laj b'eeh.</t> <t>Eh kiooj chupaam i yiib' wach b'eeh.</t>", "14": "<t>Eh je' wo' pan kiq'ab' i xasuq chik kik'ux chub'aan i jot'ooj,</t> <t>xankich'ikaa' chik kik'ux chub'aan i yiib' wach na'ojb'al.</t>", "15": "<t>Eh re' ma' holohik ta laj b'eeh xkik'am,</t> <t>eh xkiq'eb' i holohik laj b'eeh.</t>", "16": "<pb/><t>Re' hat re' holohik laj na'ojb'al neenko'linik aweh pan q'ab' k'oyoom laj ixoq,</t> <t>ma' aweht'al ta wach, holohik laj q'orik tiruq'unej wii'.</t>", "17": "<t>Eh xuq'eb' chaloq i peet rub'ahiil noq koxq'un chaloq,</t> <t>xsahchik paruk'ux taqe ruq'orom cho ree Dios chi naa rub'anam.</t>", "18": "<t>Eh wila' xak'ulaa' reh ojik k'achareel parupaat,</t> <t>re' i rub'eeh i kimik k'ahchi' ak'amam.</t>", "19": "<t>Re' taqe i kitahqinik reh ixoq re' re' ma' naa ta chik kikorjik.</t> <t>Eh ma' naa ta chik kireqem i korik laj b'eeh reh i holohik laj k'acharik.</t>", "20": "<pb/><t>Eh re' hat, re' holohik b'eeh chak'am naah.</t> <t>Eh cha tijej aweh i kina'ojb'al taqe i korik wach kik'ux,</t>", "21": "<t>ruum re' taqe korik wach kik'ux i ma' xta ruch'uwa'iil wach i kánima.</t> <t>Eh naa kik'achariik chi juneliik chupaam i ye'aab'.</t>", "22": "<t>Eh re' taqe i yiib' wach kina'ojb'al ruch'ihil taqe ma' kinimanik taj</t> <t>ma' naa ta kik'ulariik cho chupaam i ye'aab' re' re'.</t>"}