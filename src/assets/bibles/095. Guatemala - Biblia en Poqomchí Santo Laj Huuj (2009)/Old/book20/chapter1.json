{"1": "<pb/>Re' taqe i na'ojb'al wili ruq'orom chaloq i Salomón xwihik cho chi reyil Israel, rak'uun reey David.", "2": "<pb/><t>Xutz'ihb'aaj, reh chi naa rureqariik chi riij i nimaq kiwach na'ojb'al.</t> <t>Eh chi naa rutijiik iib', chi naa runaab'jiik i holohaq laj na'ojb'al,</t>", "3": "<t>chi naa rutijiik iib', naa ruwihiik na'ojb'al.</t> <t>Eh chi naa ruwihiik rukorkiil wach k'uxliis, chi re' korik naa rub'aan,</t>", "4": "<t>reh chi naa ruwihiik kina'ojb'al i ma' xta kina'ojb'al.</t> <t>Reh chi re' taqe k'ijolaq, xa re' chik i holohik neenkikapaaj rub'aan.</t>", "5": "<t>Eh noq naa rib'iram taqe i na'ojb'al wili</t> <t>i wilik runa'ojb'al, naa rureqem ruman i runa'ojb'al.</t> <t>Eh reht'al chik i naa rub'anam.</t>", "6": "<t>Reh chi neerureq chi riij inkiq'or i wilik kina'ojb'al.</t> <t>Eh nee rureq chi riij aha' wilik i ma' inki a'n ta ruch'ob'ariik rub'ehel.</t>", "7": "<pb/><t>Re' raa' ri'sil i na'ojb'al re' i ruyohljiik i QaJaaw Dios.</t> <t>Re' taqe i yiib' wach kina'ojb'al inkixowaaj wach</t> <t>i holohik laj na'ojb'al, i tijinik imb'aan.</t>", "8": "<t>Hat wak'uun noq wilkaat, chab'iraj i naa nuq'orom</t> <t>aweh, chak'am naah aatijiik i rub'an aawajaaw.</t> <t>Eh maaq'eb' chi riij ak'ux aak'uhb'aaljiik i rub'an aatuut.</t>", "9": "<t>Ruum re' taqe re' xiik' naah loq'il cha weh, je' naa jino'q aakorona reh wach anaah,</t> <t>je' naa aakarena chawalaq.</t>", "10": "<t>Hat wak'uun noq wilkaat, wila' xatkaaj kijot'om taqe i aj mahk</t> <t>maayeew q'ab' keh.</t>", "11": "<t>Eh xkiq'or-oq aweh chi je' wili:</t> <t>Taq chiqiij qaq'at chaloq i xa awach pa' ineenik'ik pamb'eeh, neenqakansaj</t> <t>atoob' ta wilik ma' chih ru mahk.</t>", "12": "<t>Neenqik'saj i qak'aah chikinaah, neenqab'iq' taqe chi manlik kiwach,</t> <t>je' rukab' noq i rub'iq' i kamnaq i chaamlaj jul.</t>", "13": "<t>Chi je' re', neenqaq'uch i chib'ih keh, eh ma' k'isiin ta nee qoh b'ehoomrik.</t> <t>Korehtaal neenujik i qapaat ruum i chib'ih qeh.</t>", "14": "<t>Taq chiqiij, cha a'n rusuqkiil inqa'an rusuqkiil i hoj.</t> <t>Eh chamol wach i atumiin quuk', inko'q taqe aweh.</t>", "15": "<t>Re' hat wak'uun noq wilkaat maak'ulaa' ojik chikiij.</t> <t>Chawesaj la' awiib' chuwach i kiyiib' wach b'eeh.</t>", "16": "<t>Ruum re' keh xankinik'eej chik kiq'iij chub'anariik i yiib' wach na'ojb'al.</t> <t>Eh je' wo' chukanteesjiik i kas kichaaq'.</t>", "17": "<t>Re' i q'atooj inki a'n xama' xta inokik wii', chawil i tz'ikin wila' xrilow i xirob'</t> <t>xama' nee ta wo' chik inqajik ar.</t>", "18": "<t>Eh ruuk' taqe inki a'n re' re', xa re' keh inkikansaj kiib'.</t> <t>Eh inkiyeew panyohb'aal i kik'achariik.</t>", "19": "<t>Je' re' inkik'ul noq inooj kuxoq taqe i k'axal wach b'ehomal.</t> <t>Ruum i re', inkiyeew kiib' pankimik.</t>", "20": "<pb/><t>Re' taqe i holohik laj na'ojb'al kow k'ahchi' ruq'orariik</t> <t>rib'iral chupaam taqe i nim b'eeh, eh xilak taq b'eeh.</t>", "21": "<t>Eh k'ahchi' ruq'orariik chupaam taqe ye'aab' inkimol wii' kiib' i tinamit.</t> <t>K'ahchi' ruq'orariik chupaam taqe i ookb'al reh i tinamit.</t>", "22": "<t>Eh ¿kojaruuj taq inakanaa' rub'aan taqe na'ojb'al xama' xta ruk'am chaloq? Eh</t> <t>¿Mi nee taq inareq rusuqkiil ak'ux ruuk' i rukaqse'ljiik i korik taq i na a'n?</t> <t>¿Mi juneliik ma' naa ta ruponiik taq panaq'awach re' i holohik laj na'ojb'al?</t>", "23": "<t>Chab'iraj taq aak'uhb'aaljiik i nub'an,</t> <t>chi je' re' nee taq i nuyeew aweh i holohik laj na'ojb'al.</t> <t>Eh nee taq i nuyeew aweh chi naab'jik taqe i ruq'or i nuk'uhb'aal.</t>", "24": "<t>Eh noq xnusik' naq taq chaawach chi naa taq kinanimam re' taq i hat ma' xawaaj ta taq.</t> <t>Noq xatwaaj naq taq kaat nutoob'eem ma' xak'ulaa' ta wo' taq.</t>", "25": "<t>Ma' xponik ta la' taq panaq'awach aq'ilariik xnub'an.</t> <t>Ma' xawaaj ta taq ak'ulum aak'uhb'aaljiik xnub'an.</t>", "26": "<t>Re' hin ilook' insuuqb'ik nuk'ux, re' na' chaloq i ti' k'axik taq cha naah</t> <t>Eh naa taq kaat nuse'laam noq xatib'arb'otik taq chik ruum ayo'jiik</t>", "27": "<t>Eh na' ponoq i ruq'ijil noq naa ruchaliik taq cha naah, i yo'jiik,</t> <t>i k'axkiil, i ruti'kiil k'uxliis, i ruti'kiil ánima</t> <t>chi je' nk'u'loq jino'q teew jab',</t> <t>re' ruuk' rusach wach chu'nchel i xa chib'ih jariik.</t>", "28": "<pb/><t>Ko ar aj naq chik re' naa taq apahqaam i wotob'il.</t> <t>Eh re' hin ma' naa ta chik taq kaat nutob'eem,</t> <t>naa naq chik taq kinasik'im ma' naa ta chik ruye'em riib',</t>", "29": "<t>ruum re' taq i hat, ma' xponik ta taq panaq'awach i holohik laj na'ojb'al.</t> <t>Eh ma' xayohleej ta taq nuwach i hin, hin Dios,</t>", "30": "<t>ni xata xawaaj taq animam aak'uhb'aaljiik xnub'an,</t> <t>ma' xponik ta taq panaq'awach aq'ilariik xnub'an.</t>", "31": "<t>Re' taq i hat naa taq ak'ulum i ti' k'axik</t> <t>ruum taq ayiib' wach na'ojb'al,</t> <t>ruum xa a'n taq ana'ojb'al awutkeel awiib'</t>", "32": "<t>Re' taqe ma' xta kina'ojb'al, ruum chi xkiq'eb'</t> <t>kiib' naa ruchaliik i kimik chikinaah.</t> <t>Re' taqe yiib' wach na'ojb'al, re' re' naa ruq'eb'wiik keh.</t>", "33": "<t>Raaj awach inib'irinik reh i nuq'or i hin, naa ruk'achariik pansuqkiil k'uxliis.</t> <t>Eh ma' xta jino'q yohb'aal neenchalik chinaah.</t>"}