{"1": "<pb/><t>Ma' xta q'orik reh atoob' ta xa chiqwi'k i neen k'uxarik, xa re' la', mi suq i k'acharik.</t> <t>Xa ma' xta neerutiq chi nujinaq i suq atoob' pampaat wila' xa re' peleto imb'aan.</t>", "2": "<t>Re' i móso wilik runa'ojb'al, i ruq'at wach i rak'uun i rupatroon.</t> <t>Eh inehtrik i kooch, je' rukab' inye'arik keh ak'uunb'ees kinimanik.</t>", "3": "<t>Re' i oro re' i plata ruuk' q'aaq' inehteesjik i ruch'uwa'iil wach.</t> <t>Eh re' taqe i wilik cho pan ánima, re' i QaJaaw Dios ineesanik i ruch'uwa'iil wach.</t>", "4": "<t>Re' i yiib' wach runa'ojb'al, re' i aj chukul q'orik,</t> <t>q'e' imponik chikiwach taqe i yiib' wach q'orik imb'aan.</t>", "5": "<t>Awach ixkaqse'lanik reh i neb'aa', re' ixtz'uhkrisanik reh i rukaqse'laaj.</t> <t>Eh awach insuuqb'ik ruk'ux chi riij i ti' i ruk'ul i neb'aa',</t> <t>naa ruye'ariik chutojariik i ru mahk.</t>", "6": "<t>Re' taqe i mama' winaq, je' corona chi keh i kiih kimaam.</t> <t>Eh re' inye'wik runimaal kiwach ak'uunb'ees ixq'uunb'ees, re' taqe i kituut kajaaw.</t>", "7": "<t>Wila' ma' suq i rub'an reh i ma' holohik ta laj q'orik, i ma' nimanik taj,</t> <t>ra'j naa chik re' i k'amal b'eeh suq neerub'an reh i chukuj q'orik.</t>", "8": "<t>Awach i ruq'uch i tumiin ruuk' i xa chib'ih jariik i rub'an,</t> <t>i rukapaaj chi nee nelik korik ruuk' taqe i rub'an xa aha' pa' neenooj.</t>", "9": "<t>Awach i rukuy imb'aan reh, pansuqkiil ink'amwik.</t> <t>Eh awach i ma' rukuy taj imb'aan reh, panixowaal ink'amwik.</t>", "10": "<t>Re' wilik runa'ojb'al xajuriim inq'ilarik.</t> <t>Eh re' ma' xta runa'ojb'al ma' nee ta nimanik ruuk' jino'q siento chi tz'uhuum.</t>", "11": "<t>Re' ma' nimanik taj, xa re' i sik'ij peleto iraaj.</t> <t>Xa re' la', jinaj i aj taqareel naa rutaq'ab'jiik cho ruuk' xiik' naah josq'iil.</t>", "12": "<t>Ma' q'e' ta yohb'aal chi neen k'ulariik i ixoq oso kore' xq'ucharik i rak'uun,</t> <t>chuwach chi neenk'ularik i ma' nimanik taj chi k'ahchi' rub'anam i yiib' wach.</t>", "13": "<t>Awach imb'aan otob'il reh, eh ma' holohik ta ruq'aj wii' wach,</t> <t>juneliik naa ruwihiik i ti' k'axik parupaat.</t>", "14": "<t>Noq intohq'ik i peleto xa je' chik rukab' noq inteh cho rooq i nim ha'.</t> <t>Ruum aj re', ma' xta reet chi neenkahnik rub'aan noq komajaa' inuhtik wach.</t>", "15": "<t>Re' ruq'orariik chi ma' xta ru mahk i wilik ru mahk.</t> <t>Eh re' i rukojariik ru mahk i ma' xta ru mahk,</t> <t>re' i kiib' re' re', ma' imponik ta chuwach i QaJaaw Dios.</t>", "16": "<t>Re' ma' nimanik taj, xama' xta neerutiq reh chi nee ruloq' ruuk' tumiin i runa'ojb'al,</t> <t>ruum xama' nee ta wo' rureq chi riij</t>", "17": "<t>Re' jino'q amígo juneliik nee qohrutoob'eej noq ti' qak'ux.</t> <t>Inkamanik qeh chi je' qas, oon qachaaq'.</t>", "18": "<t>Re' ma' xta runa'ojb'al inooj okoq chi riij i ramigo pan q'atb'al q'orik,</t> <t>eh wach naah chik i reh inkahnik i mahk re' re'.</t>", "19": "<t>Awach i yiib' wach runa'ojb'al imponik chuwach i peleto.</t> <t>Eh awach i q'e' runimb'isaj riib' ruuk' i ruq'oral, xa re' reh i rujot'om riib'.</t>", "20": "<t>Awach i re' i yiib' wach i wilik paránima, ma' jaruuj naa rureqem i holohik.</t> <t>Eh awach i re' i ma' toob' laj q'orik i nelik</t> <t>cho ju' raaq' naa rojiik q'ehb'oq panti' k'axik.</t>", "21": "<t>Noq re' ak'uunb'ees ma' nimanik taj,</t> <t>eh noq re' ak'uunb'ees ma' xta runa'ojb'al jinaj ti'kiil k'uxliis chi reh ajaab'ees.</t>", "22": "<t>Noq suq suq i ránima jino'q, je' naa jinaj iq'oom</t> <t>chi reh. Eh noq ti' i ránima jino'q,</t> <t>ruum i re' ink'isiimb'ik ruk'ux.</t>", "23": "<t>Re' q'atal q'orik yiib' wach runa'ojb'al i</t> <t>ruk'ul i tumiin chi qeqmaal ruuk' i ruyejaa' wach.</t> <t>Ruuk' i re', i ruyoj wach i korik.</t>", "24": "<t>Re' ma' xta reet runa'ojb'al,</t> <t>iraaj i reh chi naa rureqem runa'ojb'al.</t> <t>Eh re' ma' nimanik taj,</t> <t>xama' reht'al ta wo' hoq chib'ih naa rojiik kuxoq wii'.</t>", "25": "<t>Re' ak'uunb'ees ma' nimanik taj, xa kik'aah,</t> <t>xaruti'kiil kik'ux i rutuut rajaaw i ruyeew.</t>", "26": "<t>Ma' ruk'ul taj chi neenehteesjik rumulta i ma' xta ru mahk.</t> <t>Eh ni xata ruk'ul chi neenye'arik chi tz'uhuum i holohik runa'ojb'al.</t>", "27": "<t>Awach i ma' xa tanwolwotik chi q'orik wilik runa'ojb'al.</t> <t>Awach ma' teheeh ta wach re' re', wilik runa'ojb'al.</t>", "28": "<t>Re' ma' nimanik taj, noq i rutz'ap i chii',</t> <t>eh ma' nchoqik ta chik, inq'ahxik nare' wo' reh chi wilik runa'ojb'al.</t>"}