{"1": "<pb/><t>Re' ak'uunb'ees wilik runa'ojb'al, i runimaj i ruk'uhb'aal i rajaaw.</t> <t>Eh re' ma' nib'irinik taj, ma' runimaj taj i ruq'ilariik imb'aan.</t>", "2": "<t>Re' ju'jun naa rub'anam rusuqkiil i ruk'am chaloq taqe i ruq'or.</t> <t>Re' taqe aj ixowaal xa re' i ti' k'axik inki a'n reh i kas kichaaq'.</t>", "3": "<t>Awach i xa rupaj i q'orik i rub'an, re' wo' reh i ruk'ax riib'.</t> <t>Awach i xanwolwotik chi q'orik, xa re' wo' reh i rujot' riib'.</t>", "4": "<t>Awach i ma' nkamanik taj, ma' rureq ta tz'aaq i ajwaal wach chi reh.</t> <t>Awach inkamanik, i nelik korik.</t>", "5": "<t>Re' korik wach ruk'ux, ma' imponik ta chuwach i chukuj q'orik.</t> <t>Eh re' yiib' wach runa'ojb'al xa k'ixb'ilaal imb'anik.</t>", "6": "<t>Re' i ma' xta ru mahk re' korik i rub'an inko'linik reh.</t> <t>Eh re' aj mahk, re' i yiib' wach i rub'an naa rusachwiik wach.</t>", "7": "<t>Wilik taqe i b'ehoom inki a'n kiib', eh xama' xta wo' wilik keh.</t> <t>Eh wilik i neb'aa' inki a'n kiib', re' re' wilik kib'ehomal.</t>", "8": "<t>Re' b'ehoom panyohb'aal wilik, eh re' wo' rutumiin neeneesanik reh pankimik.</t> <t>Re' neb'aa' xama' nee ta wo' inq'orarik rukanteesjiik.</t>", "9": "<t>Re' korik wach kik'ux xan saqumanik chik inki a'n</t> <t>Eh re' i yiib' wach kina'ojb'al, xa chuhpik chik reh i kisaqumaal.</t>", "10": "<t>Re' niimb'isanik wachiis, peleto i ruk'am chaloq.</t> <t>Re' taqe i xama' nimaq ta kiwach wilik kina'ojb'al.</t>", "11": "<t>Re' b'ehomal inkan ruuk' i leq', insahchik wach.</t> <t>Awach i rumol wach rub'ehomal chiq'uun, ruuk' rukamaj, naa rutiqiik naah reh.</t>", "12": "<t>Eh noq ma' nelik ta wach inqakapaaj, i rutiib'isaj qak'ux.</t> <t>Eh noq i nelik wach inqakapaaj, qohkahnik chi je' rukab' i chee' inye'wik k'acharik.</t>", "13": "<t>Awach i ma' runimaj taj i ruq'or i k'uhb'aal, naa ruye'ariik panti' k'axik.</t> <t>Eh awach i runimaj i ruq'or i k'uhb'aal, naa ruye'ariik jilow reh.</t>", "14": "<t>Re' tijinik i rub'an i wilik runa'ojb'al, k'acharik i ruk'am chaloq,</t> <t>eh ineesanik pankimik.</t>", "15": "<t>Re' holohik laj na'ojb'al, k'axaj iib' i ruk'am chaloq.</t> <t>Re' taqe i aj ixowaal naa rusahchiik kiwach.</t>", "16": "<t>Awach i wilik runa'ojb'al, re' i holohik laj na'ojb'al i rub'an.</t> <t>Re' i ma' nimanik taj i resaj ruk'utjiik i ruyiib' wach na'ojb'al i rub'an.</t>", "17": "<t>Re' aj taqareel yiib' wach i runa'ojb'al, ti' k'axik i ruk'am chaloq.</t> <t>Eh re' i taqareel korik wach ruk'ux, i rujoot'isaj wach i k'axkiil.</t>", "18": "<t>Awach i ma' runimaj taj i ruk'uhb'aljiik, neb'a'il, k'ixb'ilaal i naa ruchaliik chinaah.</t> <t>Eh awach i runimaj i ruq'ilariik, naa ruye'ariik runimaal wach chi manlik.</t>", "19": "<t>Noq inooj eloq wach inkapeb'jik, rusuqkiil k'uxliis i ruyeew.</t> <t>Re' taqe i ma' kinimanik taj, ma' nkikanaa' taj i yiib' wach na'ojb'al.</t>", "20": "<t>Awach i xutahqeej taqe i holohik kina'ojb'al, naa ruwihiik runa'ojb'al.</t> <t>Eh awach xutahqeej taqe i ma' kinimanik taj, naa ruq'eb'em riib'.</t>", "21": "<t>Re' taqe aj mahk ti' k'axik i naa ruchaliik chikinaah.</t> <t>Eh re' taqe korik wach kik'ux, naakik'ulum jilow i holohik inki a'n</t>", "22": "<t>Re' holohik runa'ojb'al i rukanaa' kikooch taqe i riih rumaam.</t> <t>Eh re' rub'ehomal rumolom wach i aj mahk, naa rukahniik chi reh i korik wach ruk'ux.</t>", "23": "<t>Re' kiye'aab' inkikamaneej wach i neb'aa', i ruyeew i wi'k ha' chi manlik.</t> <t>Xa re' la', ma' k'isiin inq'ehb'ik noq ma' imb'aan taj i rub'ehel.</t>", "24": "<t>Awach i ma' rutijej ta taqe i rak'uun rixq'uun, ma' ruk'ax ta taqe.</t> <t>Eh awach i rutijej taqe i rak'uun rixq'uun, i ruk'ax taqe.</t>", "25": "<t>Re' korik wach ruk'ux i manlojik i ruwa' ruhaa'.</t> <t>Eh re' yiib' wach runa'ojb'al ma' manlojik taj i ruwa' ruhaa'.</t>"}