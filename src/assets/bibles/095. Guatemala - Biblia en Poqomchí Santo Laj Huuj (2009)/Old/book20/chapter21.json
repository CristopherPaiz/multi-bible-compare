{"1": "<pb/><t>Re' runa'ojb'al i reey,</t> <t>je' rukab' i rooq ha' pan q'ab' i QaJaaw Dios.</t> <t>Re' reh ink'amwik rub'eeh ruuk' chu'nchel i rub'an.</t>", "2": "<t>Re' winaq xa chu'nchel ma' xta reet i rub'an noq i rukapaaj.</t> <t>Xa re' la', re' i QaJaaw Dios ineht'alinik reh chib'ih i wilik cho pan Ã¡nima.</t>", "3": "<t>Re' rub'aan i korik, i rub'ehel, imponik chuwach i QaJaaw Dios,</t> <t>ma' je' ta rukab' i xa k'atoj mayiij.</t>", "4": "<t>Re' i niimb'isanik wachiis, i k'ul b'anaj wachiis</t> <t>inki a'n i yiib' wach kina'ojb'al mahk chi b'anarik.</t>", "5": "<t>Re' taqe inkorjik wach chi kapeb'imaj riij chi korik, wilik i ruk'am chaloq.</t> <t>Eh re' taqe i xa pan ajiim b'eeh imb'aan, xa nooj sahchoq wach.</t>", "6": "<t>Re' i b'ehomal i molarik wach ruuk' jot'ooj,</t> <t>xama' xta nokik wii', xa ye'b'al k'isinoq</t> <t>rusuqkiil kik'ux i xa re' i kikimiik inkisik'.</t>", "7": "<t>Re' i yiib' wach kina'ojb'al ruum i ti' k'axik</t> <t>inki a'n reh i tokoom, naa rusahchiik kiwach.</t> <t>Ruum chi ma' xkik'am ta naah i korik.</t>", "8": "<t>Re' i yiib' wach imb'anik, xama' xta kamaj i rub'an, ma' xta ruk'am chaloq.</t> <t>Eh re' taqe i rub'an i korik wach ruk'ux, saq kiwach.</t>", "9": "<t>Ma' xta reet chi xa pan lahtz' paam paat neenpatinik i winaq.</t> <t>Eh xama' xta nkih chi chupaam i nimlaj paat</t> <t>neenpatinik ruuk' jino'q ixoq xiik' naah josq'iil.</t>", "10": "<t>Re' yiib' wach runa'ojb'al xa re' i ma' holohik taj i rukapaaj rub'aan.</t> <t>Ma' ruketelaaj ta kiwach i ras ruchaaq'.</t>", "11": "<t>Noq inye'arik chutojariik i ru mahk i yiib' wach imb'anik, kore' i rureq runa'ojb'al.</t> <t>Eh re' wilik runa'ojb'al reh, xa ruuk' i junriim chi q'ilooj neenimanik.</t>", "12": "<t>Re' i Dios korik wach ruk'ux, i rukanaa' chi ma'</t> <t>xta rak'uun rixq'uun i yiib' wach runa'ojb'al.</t> <t>Eh i rusach kiwach i yiib' wach kib'anik.</t>", "13": "<t>Awach i ma' i rutoob'eej i neb'aa' noq i rupahqaaj rutoob'jiik,</t> <t>ma' naa ta wo' rutoob'jiik i reh noq naa rupahqaam rutoob'jiik.</t>", "14": "<t>Re' jino'q i winaq atoob' ta yohb'aal wach i ruk'aah,</t> <t>eh wila' xsiijik chib'ih reh, ruuk' i re', neenik'ik i ruk'aah.</t>", "15": "<t>Noq imb'aan i rub'ehel insuuqb'ik ruk'ux i korik wach ruk'ux.</t> <t>Eh re' taqe ma' holohik ta kib'anik, naa rusahchiik kiwach.</t>", "16": "<t>Awach i ma' ruk'am ta naah i holohik laj na'ojb'al,</t> <t>pankimik naa rojiik.</t>", "17": "<t>Awach i rukut riib' chi ruuk'jiik i k'ahlaj ha' inxohk'risanik,</t> <t>eh i rukoj taqe ink'ohnik laj iq'oom re' re' naa ruye'em riib' paneb'a'il.</t>", "18": "<t>Re' i ma' korik ta wach ruk'ux, i yiib' wach runa'ojb'al,</t> <t>naa ruwihiik panti' k'axik chi jilow i korik wach ruk'ux.</t>", "19": "<t>Ma' xta reet chi xa pan i chiq yuuq' neenk'acharik winaq,</t> <t>chuwach chi neenk'acharik ruuk' jino'q ixoq</t> <t>xa re' k'aah i rub'an, xama' holohik ta imb'anik.</t>", "20": "<t>Re' wilik runa'ojb'al, wilik rub'ehomal,</t> <t>wilik ru ink'ohnik laj iq'oom parupaat.</t> <t>Eh re' i ma' nimanik taj, i rusach wach i chib'ih reh.</t>", "21": "<t>Awach i rusik' i korik, eh inketelinik wachiis</t> <t>nee rureq i holohik laj k'acharik, nee wo' inye'arik runimaal wach.</t>", "22": "<t>Re' i wilik runa'ojb'al nee ruchop naah i kitinamiit i kow kiib',</t> <t>neeruq'at wach i kajaawriik inkiko'leej naq wii' kiib'.</t>", "23": "<t>Awach i korukapaaj riij taqe ruq'or,</t> <t>ma' jaruuj nee ruyeew riib' pan k'axik.</t>", "24": "<t>Re' i yiib' wach i runa'ojb'al, xama' holohik ta imb'anik, xa nim wach i rub'an riib'.</t> <t>Eh xa teheeh wach, i rukaqse'laaj taqe i ras ruchaaq'.</t>", "25": "<t>Re' i sikil laj winaq wilik naq i rootwaaj.</t> <t>Xa re' la', xanaa wo' rukimiik reje chi ma' naa ta rureqem, ruum ma' raaj ta kamanik.</t>", "26": "<t>Re' reh xa chu'nchel naq q'iij irootwaaj.</t> <t>Eh re' korik wach ruk'ux, xa wilik wo' chib'ih reh ma' rupixpuuj ta wach q'e' insihinik.</t>", "27": "<t>Re' QaJaaw Dios ma' imponik ta chuwach i kimayiij i yiib' wach kina'ojb'al,</t> <t>ruum i ma' holohik taj inkaaj chi riij.</t>", "28": "<t>Re' i ma' re' taj i korik i ruq'or, naa rusahchiik wach.</t> <t>Eh awach irib'iraj chi korik inq'orarik, re' re' neenchol ruchaq'weesjiik.</t>", "29": "<t>Re' yiib' wach runa'ojb'al xasuq chik wilik i rub'an riib'.</t> <t>Eh re' korik wach ruk'ux, korik reh chi holohik i runa'ojb'al.</t>", "30": "<t>Chuwach i QaJaaw Dios ma' xta jino'q na'ojb'al nim wach,</t> <t>ni xata jino'q holohik laj kapeew.</t>", "31": "<t>Re' winaq i ruyejaa' i rukawayu reh i q'aq'inik,</t> <t>re' QaJaaw Dios i ruyeew i rajaawriik chi nee nelik korik ruuk' i q'aq'inik.</t>"}