{"1": "<pb/><t>Re' reey Salomón je' wili xuq'or: <pb/>Re' ak'uunb'ees holohik i runa'ojb'al i ruyeew rusuqkiil ruk'ux i rutuut rajaaw.</t> <t>Eh re' ak'uunb'ees ma' xta runa'ojb'al i ruyeew ruti'kiil kik'ux i rutuut rajaaw.</t>", "2": "<t>Re' b'ehomal inkan ruuk' i leq' xama' nee ta wo' imb'aan rusuqkiil.</t> <t>Eh re' i rukorkiil wach k'uxliis, ineesanik pankimik.</t>", "3": "<t>Re' QaJaaw Dios ma' ruyeew ta chukuyariik ruwa' ruhaa' i korik wach ruk'ux.</t> <t>Eh i ruyeew chukuyariik i ruwa' ruhaa' i yiib' wach runa'ojb'al.</t>", "4": "<t>Awach i ma' ruchop ta ruk'ux chi kamanik, neb'a'il i ruk'am cho chinaah.</t> <t>Awach i ruchop ruk'ux chi kamanik, b'ehomal i ruk'am cho chinaah.</t>", "5": "<t>Awach i rujach i wach i rutik pan siq'jil, wilik runa'ojb'al.</t> <t>Awach inokik chi wirik paruq'ijil jach, i ruk'uhtaaj ruk'ixb'ilaal.</t>", "6": "<t>Re' korik wach ruk'ux intoob'jik chi manlik ruum i Dios.</t> <t>Eh re' yiib' wach runa'ojb'al reh sachooj i rub'an ruuk' chii'.</t>", "7": "<t>Eh re' i korik wach ruk'ux, ma' jaruuj naa rusahchiik pank'uxliis.</t> <t>Eh re' i yiib' wach runa'ojb'al jumehq'iil naa rusahchiik pank'uxliis.</t>", "8": "<t>Re' holohik runa'ojb'al chu'nchel ruk'ux i runimaj taqe k'uhb'aal.</t> <t>Eh re' i ma' nimanik ta reh, ruuk' i chii' naa ruq'eb'em riib'.</t>", "9": "<t>Awach i holohik imb'anik ma' xta neenyo'jik wii'.</t> <t>Awach i ma' holohik ta imb'anik ti' naa rojiik ruk'ulum.</t>", "10": "<t>Awach i ruk'ax wach i ma' holohik taj, ti' k'axik i naa ruchaliik chinaah.</t> <t>Awach i xa reh reh i ruq'or ma' holohik taj i naa ruk'ulum.</t>", "11": "<t>Re' i ruq'oral i korik wach ruk'ux holohik laj k'acharik i ruk'am chaloq.</t> <t>Eh re' yiib' wach runa'ojb'al reh sachooj i rub'an ruuk' i ruq'oral.</t>", "12": "<t>Awach i wilik ixowaal ruuk' xa re' i tikij peleto i rub'an.</t> <t>Awach i wilik k'axooj ruuk' neerukuy i ma' holohik taj neemb'aan reh.</t>", "13": "<t>Re' ruq'oral i wilik runa'ojb'al holohik laj ruk'am chaloq.</t> <t>Eh re' i ma' xta runa'ojb'al koruman chi naa ruye'ariik chi tz'uhuum.</t>", "14": "<t>Re' wilik kina'ojb'al i holohik inkik'am chaloq.</t> <t>Re' taqe i ma' kinimanik taj ti' k'axik inkik'am chaloq.</t>", "15": "<t>Re' inye'wik rukowiil ruk'ux i b'ehoom, re' i rub'ehomal,</t> <t>re' inye'wik ruti'kiil ruk'ux i neb'aa', re' i runeb'a'il.</t>", "16": "<t>Re' rukooch i korik wach ruk'ux re' i k'acharik.</t> <t>Eh re' i rub'an i yiib' wach runa'ojb'al reh, xa re' mahk i ruk'am chaloq.</t>", "17": "<t>Awach i ruk'am naah i ruq'ilariik, chupaam i holohik laj k'acharik ojik i rub'an.</t> <t>Awach i ma' ruk'am ta naah i ruq'ilariik, panti' k'axik ojik i rub'an.</t>", "18": "<t>Awach irixowaaj wach i ras ruchaaq' aj chuk'ul q'orik.</t> <t>Awach i xa nooj chi tz'aqaj wach k'utaaj, kow i naah.</t>", "19": "<t>Awach i xa nwolwotik chi q'orik i ruq'eb' riib' ruuk' i ruq'oral.</t> <t>Awach i xa rupaj i q'orik i rub'an, wilik runa'ojb'al.</t>", "20": "<t>Eh re' i ruq'or i ju' raaq' i korik wach ruk'ux, je' k'ihaal tz'aaq i manlik plata.</t> <t>Eh re' i rukapaaj i yiib' wach runa'ojb'al, ma' xta tz'aaq.</t>", "21": "<t>Re' korik wach ruk'ux ma' k'isiin taqe i rutijej.</t> <t>Eh re' taqe i kow i kinaah inchalik i kimik chikinaah, ruum ma' xta kina'ojb'al.</t>", "22": "<t>Re' rotob'il i QaJaaw Dios jinaj b'ehomal i ruk'am chaloq,</t> <t>ma' xta ti' i ruk'am chaloq.</t>", "23": "<t>Re' i ma' nimanik taj xasuq chik ruk'ux chub'aan i ma' holohik taj.</t> <t>Re' wilik runa'ojb'al, insuuqb'ik ruk'ux ruuk' i holohik laj na'ojb'al.</t>", "24": "<t>Re' yiib' wach runa'ojb'al aha' wilik i q'e' inyo'jik ruum re' re' inchalik chinaah.</t> <t>Eh re' korik wach ruk'ux inye'arik reh aha' wilik iraaj.</t>", "25": "<t>Re' yiib' wach runa'ojb'al xa re' yu' insahchik wach, xa je' nik'ik kowlaj teew.</t> <t>Re' i korik wach ruk'ux reh ma' jaruuj naa rusahchiik wach.</t>", "26": "<t>Re' móso ma' raaj ta kamanik ruti'kiil naah i rupatroon i ruyeew,</t> <t>je' naa ch'amlaj lamúnix i ruyeew panchii', eh je' naa sib' i ruyeew panaq'wach.</t>", "27": "<t>Awach i ruyohleej i QaJaaw Dios intiqarik rooq i ruk'achariik.</t> <t>Eh re' taqe i yiib' wach kina'ojb'al naa rutoqariik rooq i kik'achariik.</t>", "28": "<t>Re' taqe korik wach kik'ux xasuq i kik'achariik naa kojiik wii'.</t> <t>Eh re' taqe i yiib' wach kina'ojb'al naa rojiik sahchoq kiwach.</t>", "29": "<t>Re' QaJaaw Dios i ruko'leej taqe i kib'anik reh i holohik chi b'anarik.</t> <t>Eh i rusach kiwach i kib'anik reh i yiib' wach chi b'anarik.</t>", "30": "<t>Re' korik wach ruk'ux ma' jaruuj naa rojiik chi riij ruuk' i rub'an.</t> <t>Re' i yiib' wach runa'ojb'al, xama' naa ta wo' ruwihiik chupaam i ye'aab'.</t>", "31": "<t>Re' korik wach ruk'ux holohik laj na'ojb'al taqe ruq'or.</t> <t>Eh re' i yiib' wach runa'ojb'al ma' holohik ta nq'orik, naa ruyok'iik i raaq'.</t>", "32": "<t>Eh re' korik wach ruk'ux xa looq' inq'orik.</t> <t>Re' i yiib' wach runa'ojb'al, xama' toob' laj q'orik taqe i nelik cho panchii'.</t>"}