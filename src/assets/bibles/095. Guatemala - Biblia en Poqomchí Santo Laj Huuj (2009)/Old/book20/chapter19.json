{"1": "<pb/><t>Ma' xta riq'or reh chi xa neb'aa' jino'q, xa re' la', mi korik wach ruk'ux.</t> <t>Chuwach i ma' nimanik taj, eh xa tz'aqal wach mahk.</t>", "2": "<t>Awach i ma' xta runa'ojb'al, ma' holohik ta chi reh.</t> <t>Eh re' tehwachiil inq'eb'wik pamahk.</t>", "3": "<t>Ruum i yiib' wach na'ojb'al i rub'an i winaq, i ruq'eb' i holohik b'eeh.</t> <t>Eh noq inooj kuxoq panaah chik i QaJaaw Dios i rukoj.</t>", "4": "<t>Re' b'ehoom laj winaq, ma' k'isiin taqe i ramigo.</t> <t>Eh re' neb'aa' reh aha' naq wilik taqe i ramigo inq'eb'arik kuum.</t>", "5": "<t>Awach i ma' re' tee korik i ruq'or, korehtaal inye'arik chutojariik i ru mahk.</t> <t>Re' chukul q'orik ma' jaruuj naa reliik korik.</t>", "6": "<t>Awach i ma' pixp taj, eh xa q'e' insihinik,</t> <t>chu'nchel insik'wik reh, eh inkik'am chi amigohiil.</t>", "7": "<t>Re' neb'aa' ni xata re' taqe ras oon ruchaaq' inaajwanik wach.</t> <t>Ra'j naa chik re' taqe i ramigo ma' neenq'eb'wik reh.</t> <t>Eh noq i rupahqaaj chik naa rutoob'jiik ma' awach ta chik taaj reh.</t>", "8": "<t>Awach i rutijej riib', eh i rub'an paruk'achariik i rutijej</t> <t>i ruk'ax riib', eh i nelik korik i rub'an.</t>", "9": "<t>Awach i ma' re' taj i korik i ruq'or, naa ruye'ariik chutojariik i ru mahk.</t> <t>Eh re' chukul q'orik kimik i ruk'am cho chinaah.</t>", "10": "<t>Re' ma' nimanik taj ma' ruk'ul taj chi suq neen wihik,</t> <t>ni xata neeruyee riib' chi re' i xa m√≥so</t> <t>neenkahnik chi taaq'anik chikinaah i k'amal b'eeh.</t>", "11": "<t>Awach i wilik runa'ojb'al ma' jumehq'iil ta nchalik ruk'aah.</t> <t>Re' i naa ruye'wiik runimaal wach re' chi naa rukuyum ransil i naa rub'aan reh.</t>", "12": "<t>Noq inchalik ruk'aah i reey, xa je' chik rukab' i kaq b'ahlam.</t> <t>Eh re' otob'il i rub'an i reey, je' rukab' noq</t> <t>inqajik chaloq i mus jab' chinaah i kok' ch'ahn.</t>", "13": "<t>Re' ak'uunb'ees ma' nimanik taj, xaruti'kiil ruk'ux i rajaaw i ruyeew.</t> <t>Re' ixoq xa re' i k'aah i rub'an, je' rukab' i kojweel cho nah paat ma' jaruuj i rumay.</t>", "14": "<t>Re' i kooch inkiyeew i tuutb'ees i ajaab'ees, xa paat, eh xa b'ehomal.</t> <t>Eh re' i ehk'eenb'ees wilik runa'ojb'al, re' i QaJaaw Dios inye'wik cho reh.</t>", "15": "<t>Re' sikilal inchalik jinaj suq laj wirik ruum.</t> <t>Eh re' sikiil laj winaq, naa rukuyum ruwa' ruhaa'.</t>", "16": "<t>Awach i rub'an i ruq'or i k'uhb'aal, i ruko'leej riij i ruk'achariik.</t> <t>Awach i ma' imponik ta panaq'wach</t> <t>i rub'eeh i QaJaaw Dios, kimik i naa ruchaliik chinaah.</t>", "17": "<t>Awach i ruyeew rukemeel i neb'aa', je' naa re' i QaJaaw Dios i ruyeew rukemeel.</t> <t>Eh re' i QaJaaw Dios naa ruye'wiik jilow reh i otob'il i rub'an.</t>", "18": "<t>Chatijej aawak'uun awixq'uun noq koruyee riib' chi neenatijej,</t> <t>xa re' la', maakansaj wo' chik ruuk' i rutijiik naa a'nam.</t>", "19": "<t>Awach i q'e' josq', naa ruk'ulum i rutojb'aal.</t> <t>Eh wila' ehteesjik chutojariik i ru mahk, xa ruman nee nuhtik wach i ruk'aah.</t>", "20": "<t>Chak'am naah aak'uhb'aaljiik,</t> <t>eh cha nimaj aatijiik imb'aan chi je' re' neenooj areq ana'ojb'al chi manlik.</t>", "21": "<t>Re' winaq xama' k'isiin naq i ruyejaa' wach rub'aan.</t> <t>Xa re' la' xa re' wo' inooj eloq wach i ruyeew q'ab' i QaJaaw Dios chi naa rub'anam.</t>", "22": "<t>Awach i ruk'ax wach i b'ehomal, re' re' inq'eb'wik reh pan k'axik.</t> <t>Ruum aj re', ma' xta reet chi xa neb'aa' jino'q chuwach i aj chukul q'orik.</t>", "23": "<t>Re' ruyohljiik QaJaaw Dios, pan holohik laj k'acharik ink'amwik.</t> <t>Noq ma' xta k'axik chinaah jino'q,</t> <t>xasuq i k'acharik i rub'an.</t>", "24": "<t>Re' i winaq xiik' naah sikilal,</t> <t>atoob' ta wo' naq tuqlik chuwach i ruwa',</t> <t>ni xata ruk'uxariik iraaj rub'anam.</t>", "25": "<t>Wila' xye'arik chutojariik i ru mahk i ma' xta runa'ojb'al</t> <t>nee rukoj rehtaal chi ma' holohik taj i rub'an.</t> <t>Eh re' wilik runa'ojb'al reh neerutijej ruuk' i ruq'ilariik neemb'aan.</t>", "26": "<t>Awach i relq'aaj chib'ih reh i rajaaw, eh iresaj reje i rutuut pampaat,</t> <t>re' re' k'ixb'ilaal imb'anik ma' ruk'ul ta naq chi naa rub'anam i je' re'.</t>", "27": "<t>Hat wak'uun noq wilkaat, maayeew chi re' chi ma' re' aq'ilariik.</t> <t>Chak'am la' naah aak'uhb'aaljiik ruum re' re' inye'wik ana'ojb'al.</t>", "28": "<t>Re' i ma' re' taj i korik i ruq'or, xa rukaqse'laaj i korik.</t> <t>Eh re' yiib' wach runa'ojb'al, xa re' i yiib' wach q'orik i nelik cho pan chi'.</t>", "29": "<t>Re' i ti' k'axik korjinaq chik cho chi keh i yiib' wach kib'anik.</t> <t>Eh re' i ma' kinimanik taj, kow naakiye'ariik chi tz'uhuum.</t>"}