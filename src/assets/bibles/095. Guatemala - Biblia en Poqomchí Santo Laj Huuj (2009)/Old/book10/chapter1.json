{"1": "<pb/>Noq kamnaq chik i Saúl, re' David xsutinik wo' chik reje Siclag noq rub'anam chik keh i aj Amalec, eh kiib' q'iij xwihik ar.", "2": "Eh paroox q'iij xooj k'oloq ruuk' i David jinaj i k'ijool re' ruuk' i ru soldado i Saúl xiheel i ruso' nujinaq chi pooq i wach naah rehtalil i ruti'kiil ruk'ux. Noq xponik chuwach i David xupach'aa' qohoq riib' wach ak'al reh chi xuyeew ruloq'il.", "3": "Eh re' David xupahqaaj reh i k'ijool chi je' wili: ¿Aha' ti chalik i hat? inki. <pb/>Re' k'ijool je' wili i xuq'or: <pb/>Re' hin xaxnumol cho chi elik i kimolom wii' kiib' i wuch aj Israel, inki.", "4": "<pb/>Re' David xupahqaaj wo' chik reh i k'ijool chi je' wili: Chakuy cha q'or weh chib'ih i xk'ularik: <pb/>Re' taqe i soldado xkimol chi elik panq'aq'inik, eh ma' k'isiin keh i xikimik. Eh xkimik haa' i Saúl ruch'ihil i rak'uun Jonatán rub'ihnaal, inki.", "5": "<pb/>Re' David xupahqaaj reh i k'ijool xk'uloq chi taqarik chi je' wili: <pb/>¿Nik' wach noq xanab'eej i hat chi xkimik i Saúl ruch'ihil i rak'uun Jonatán? inki.", "6": "<pb/>Re' k'ijool re' re' je' wili i chaq'wik xub'an: <pb/>Re' hin xa ik'ik naq ponoq weh chinaah i yuuq' Guilboa, eh xwilow chi re' Saúl ruyok'aam riib' chi ju' i ruch'ihch' k'ahchi' naq rukansam riib'. Xanaah re', re' i q'aq'ineel wilkeeb' pan kareta i wilkeeb' rij kawáyu ach k'isiin ma' ink'ulik reqaroq kuum.", "7": "Eh chupaam i jumehq' re' re' xisutej reje riib' chi wilariik, eh xiruyuq'eej reje, re' hin xnujil i koq wiib' ruuk'.", "8": "Eh xupahqaaj weh chi je' wili: ¿Aha' ti chalik? inki. Re' hin je' wili i xnuq'or reh: Re' hin, hin aj Amalec, kinki reh.", "9": "Re' Saúl je' wo' chik wili xuq'or weh: Chakuy chajil chawiib' kinakansaj chi jumpech ruum re' hin q'e' ti' wilkiin ach k'isiin k'achalkiin, inki.", "10": "Eh re' i hin xnujil wo' i koq wiib' ruuk' xnukansaj wo' hoq ruum xnukoj rehtaal chi xama' naa ta wo' naq chik ruk'aach. Eh xnuk'am chee ru corona wilik naq wach naah, xnuk'am wo' chaloq i rukotkot laj ch'ihch' wilik naq ralaq q'ab'. Xnuk'am cho chawach i hat qajaaw David, inki.", "11": "<pb/>Eh noq xrib'iraj chi je' re' i David ruch'ihil taqe i winaq wilkeeb' ruuk'. Xkiweq i kiso' chikiij ruum i ruti'kiil kik'ux.", "12": "Eh ma' k'isiin ta xioq'ik chi riij i rukimiik i Saúl, je' wo' chi riij i rukimiik i rak'uun Jonatán rub'ihnaal xkian kitiij chi ma' kianam ta kiwa' kihaa' korehtaal i xokik i q'iij. Eh ruum wo' chi ma' k'isiin i aj Israel re' i rutinamiit i Dios xikimik panq'aq'inik.", "13": "Re' David xupahqaaj reh chi je' wili i k'ijool xk'ulik chi q'orariik reh chi xkimik i Saúl: <pb/>¿Aha' ti chalik i hat? inki reh. Re' i k'ijool je' wili i xuq'or: <pb/>Re' hin pan tokoom tinamit kinchalik, hin aj Amalec, inki.", "14": "<pb/>Re' David je' wili i xuq'or reh i k'ijool: ¿Mi ma' xat yo'jik k'isinoq re' hat chi rukanteesjiik i reey rusik'im cho wach i QaJaaw Dios? inki.", "15": "<pb/>Eh re' David xuyuq'eej reje jinaj keh i ru soldado je' wili i xuq'or reh: <pb/>Chakansaj i k'ijool re' re', inki. <pb/>Re' reh xukansaj wo' hoq i k'ijool aj Amalec.", "16": "Re' David je' wili i xuq'or reh i k'ijool: <pb/>Xa re' i hat xayeew awiib' pankimik cha wib'il awiib' ruum ruuk' aachii' xaq'or chi xakansaj i reey rusik'im cho wach i Dios, inki.", "17": "<pb/>Re' David xutz'uyej jinaj i tz'uuy ruum i ruti'kiil ruk'ux chi riij i rukimiik i Saúl je' wo' chi riij i rukimiik i Jonatán i rak'uun.", "18": "Eh xuq'or wo' hoq chi chu'nchel i riih rumaam i Judá naa kitijem i tz'uuy re' re'. Re' tz'uuy wili tz'ihb'amaj wo' hoq chupaam i ruhuuj i Jaser, je' wili i xuq'or parutz'uuy:", "19": "<pb/><t>Hat tinamit Israel xkisach wach aaloq'il chinaah taqe i yuuq',</t> <t>xikanteesjik taqe i q'e' naq kow kiib' chi q'aq'inik.</t>", "20": "<t>Maa q'or rib'iral ar Gat,</t> <t>maa q'or rib'iral chupaam taqe i b'eeh Ascalón.</t> <t>Re' chi ma' nee tansuuqb'ik kik'ux i kixq'uun i aj filisteo,</t> <t>reh chi ma' nee ta kipisk'anik pankooq ruum rusuqkiil kik'ux</t> <t>taqe ixoq re' re' ma' kinimanik ta reh i Dios.</t>", "21": "<pb/><t>Re' taq i hat yuuq' wilkaat taq Gilboa</t> <t>ma' naa ta chik ruqajiik chee jab', i raab' suutz' taq cha naah.</t> <t>Eh ma' naa ta chik rub'anam i tik taq chawach</t> <t>ruum cha naah taq i hat xelik i rajaawriik i kich'ihch' i q'e' kow kiib'.</t> <t>Eh cha naah taq i hat xelik i rajaawriik i ruch'ihch'</t> <t>i reey Saúl je' cho ma' re' tee Dios xsik'wik cho wach.</t>", "22": "<t>Re' Saúl, re' Jonatán ma' junriim xi sutinik</t> <t>cho panq'aq'inik chi ma' ta xkian chee kaansanik</t> <t>ruuk' i kiflecha, ruuk' i kiq'aslaj ch'ihch'.</t>", "23": "<t>Re' Saúl ruch'ihil i Jonatán q'e' naq holohik kib'anik,</t> <t>q'e' naq kik'axarik. Eh ni xata re' noq k'achalkeeb',</t> <t>ni xata re' noq xikimik xkikanaa' kiib',</t> <t>eh q'e' naq kow kib'ehik je' kikab' i xihk,</t> <t>je' kikowiil i kaq b'ahlam.</t>", "24": "<t>Hat taq ixoq aj Israel chawoq'ej taq i rukimiik i Saúl,</t> <t>ruum re' naq i reh intiiq'anik taq aweh ruuk' i holohaq itz'ihy,</t> <t>eh tiruxoyej wo' naq taq ruuk' oro.</t>", "25": "<t>Chakoj taq rehtaal chi cha naah taq i hat yuuq'</t> <t>xi kanteesjik taqe i q'e' naq kow kiib' chi q'aq'inik,</t> <t>eh cha naah wo' taq xkimik i Jonatán.</t>", "26": "<t>Re' hat Jonatán hat was noq wilkaat q'e' ti' tiwik'raaj.</t> <t>Re' hat q'e' xa a'n i q'unil wuuk',</t> <t>eh ma' k'isiin ta xinak'ax,</t> <t>ma' xata je' rukab' i k'axooj inki a'n ixoq.</t>", "27": "<t>Xkuxik kikimiik taqe i q'e' naq kow kiib' chi q'aq'inik,</t> <t>eh xsahchik wach i kitz'a'amb'aal</t> <t>reh q'aq'inik, inki parutz'uuy i David.</t>"}