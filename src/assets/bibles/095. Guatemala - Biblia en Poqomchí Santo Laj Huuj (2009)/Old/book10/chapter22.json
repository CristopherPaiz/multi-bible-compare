{"1": "<pb/>Re' reey David xutz'uyej wach i Dios ruum xko'ljik chuwach i Saúl, eh xko'ljik wo' chuwach chu'nchel i nixowanik wach je' wili i xuq'or parutz'uuy:", "2": "QaJaaw Dios re' hat ti toob'inik weh, ti ko'linik weh. <pb/><t>Re' hat ti esanik weh panti' k'axik.</t>", "3": "<t>Re' hat i nuDios, hat nuko'lb'aal i nayeew rukowiil nuk'ux,</t> <t>je' naa hat saqrehp ab'aj ko'lemb'al iib' chi weh.</t> <t>Eh je' naa ruuk' pulato ch'ihch' kinako'leej,</t> <t>je' naa hat najt naah paat ko'lemb'al iib' chi weh</t> <t>Eh xina ko'leej chuwach i ti' k'axik.</t>", "4": "<t>Re' hat QaJaaw Dios xti ruk'ul chi naa aloq'jiik.</t> <t>Noq tinuq'o'reej kinaa ko'leej wo' chikiwach taqe i ki-ixowanik nuwach.</t>", "5": "<pb/><t>Eh re' i aj kaansoom xa rukotem naq chik wiij xama' aha' ta naq chik kinelik.</t> <t>Xa ma' k'isiin ta xchalik nuyo'jiik ruum.</t>", "6": "<t>Re' aj kaansoom xukotej wiij</t> <t>xanaa chik kiin rukansam noq xwik'raaj.</t>", "7": "<t>Eh noq wilkiin chupaam i ti' k'axik re' re' xnuq'o'reej i QaJaaw Dios.</t> <t>Re' reh xrib'iraj wo' hoq chupaam i rusantolaj ye'aab'.</t> <t>Aha' wilik i nupahqaaj reh</t> <t>chu'nchel nuk'ux xirib'iraj wo' hoq.</t>", "8": "<pb/><t>Je' re' noq ruum i rujosq'iil i QaJaaw Dios je' naa jinaj kowlaj yihk i xuyeew chaloq,</t> <t>je' naa xuk'uyisaj ak'al,</t> <t>je' naa xk'uyu'saj i ch'iklik wii' i taxaaj.</t>", "9": "<t>Eh je' naa xelik chaloq i ma' k'isa sib' panju',</t> <t>je' naa xaq q'aaq' i xelik cho panchii' sachb'al kiwach.</t> <t>Eh je' naa nah wach q'aaq' qoplik ruq'aq'al i xelik cho panchii'.</t>", "10": "<t>Re' QaJaaw Dios xqajik cho chi nutoob'jiik je' naa xteh chii' i taxaaj,</t> <t>je' naa q'eq suutz' i wilik ri'sirooq.</t>", "11": "<t>Re' reh je' naa chinaah i ruxiik' i je' ruwii' ánjel xuyeew cho riib'</t> <t>xqajik cho panteew chinaah i wach ak'al.</t>", "12": "<t>Eh je' namuqlik chupaam i q'equm paam suutz',</t> <t>re' ruuk' i q'eq suutz' jab' i ruk'am chaloq.</t>", "13": "<t>Ruum i rusaqumaal chii' wach, re' q'eq suutz' xusutej chi je' saqb'och.</t> <t>Eh xusutej chi je' naq'wach q'aaq' qoplik ruq'aq'al xuyeew cho chinaah i wach ak'al.</t>", "14": "<pb/><t>Eh re' i QaJaaw Dios nim rajaawriik wilik pan taxaaj</t> <t>xuyeew cho chi ib'irjik i ruq'oral ruuk' i ma' k'isa kahoq.</t>", "15": "<t>Re' reh je' flecha, je' kahoq i xukut cho chikinaah i ki-ixowanik nuwach,</t> <t>chi sachb'al kina'ojb'al, xkimol chi elik.</t>", "16": "<t>Re' i palaw wilik naq chi junsuut je' naa xb'iq'arik qohoq ruum ak'al,</t> <t>je' naa xa tehlik chik wach ak'al xkahnik,</t> <t>ruum kow xq'orik chee QaJaaw Dios ruum rujosq'iil,</t> <t>je' naa xuhupej taqe chaloq.</t>", "17": "<pb/><t>Re' i QaJaaw Dios kopan taxaaj xuyeew chaloq i q'ab' chi nunaah ree nuko'ljiik,</t> <t>je' naa paruchamiil ha' xink'ulik resaj.</t>", "18": "<t>Xiruko'leej pan q'ab' i kow riib' nixowanik nuwach</t> <t>xi ruko'leej pan kiq'ab' i ki-ixowanik nuwach</t> <t>atoob' ta q'e' wo' naq kow kiib' chi nuwach i hin.</t>", "19": "<t>Eh noq wilkiin panti' k'axik xinkaaj naq kinkikansam,</t> <t>xa re' chik i QaJaaw Dios xko'linik weh.</t>", "20": "<t>Xiresaj chupaam i ti' k'axik wilkiin naq wii'.</t> <t>Eh xi ruko'leej ruum q'e' kiruk'ax.</t>", "21": "<pb/><t>Re' QaJaaw Dios je' re' i nuk'axariik xub'an ruum korik wach nuk'ux.</t> <t>Xuyeew cho jilow weh ruum xrilow chi ma' xta ruch'uwa'iil wach i wánima.</t>", "22": "<t>Je' re' i xub'an cho wuuk' i QaJaaw Dios</t> <t>ruum re' hin k'ahchi' nuk'amam chi korik i rub'eeh,</t> <t>ma' k'ahchi' ta nuq'eb'em wiib' pamahk chuwach.</t>", "23": "<t>Re' hin wilik pan wánima chu'nchel i ruk'uhb'aal i QaJaaw Dios.</t> <t>Ma' nik' ta xnukanaa' rub'aan taqe ruq'or.</t>", "24": "<t>Re' hin korik wach nuk'ux chuwach</t> <t>xnukanaa' chik chu'nchel i yiib' wach chi b'anarik.</t>", "25": "<t>Je' re' noq re' QaJaaw Dios xuyeew cho jilow weh i rikorkiil wach nuk'ux,</t> <t>ruum ma' xta ruch'uwa'iil wach i wánima chuwach i reh.</t>", "26": "<pb/><t>QaJaaw Dios, re' hat q'e' naaketelaaj wach i aj keteloom wachiis.</t> <t>Eh i nayeew aajosq'iil chinaah i yiib' wach runa'ojb'al.</t>", "27": "<t>Re' hat inatob'eej taqe i korik wach kik'ux awuuk',</t> <t>eh kow taqe naq'il i yiib' wach kina'ojb'al.</t>", "28": "<t>Re' hat inako'leej i tinamit ti' kik'ux.</t> <t>Eh inawisaj i kajaawriik i nimaq kiwach.</t>", "29": "<t>WaJaaw i nuDios, re' hat xayeew chik weh asaquumaal.</t> <t>Xinawesaj chik chaloq panq'equm.</t>", "30": "<t>Eh ruuk' awajaawriik naa nub'anam keh i ki-ixowanik nuwach,</t> <t>atoob' ta najt naah i q'atb'al weh neenkikoj.</t>", "31": "<pb/><t>Re' rub'eeh i QaJaaw Dios korik.</t> <t>Aha' wilik i ruq'or chi naa ruye'em qeh i ruyeew wo' hoq.</t> <t>Eh ruko'leej taqe inkiyeew kik'ux ruuk'.</t>", "32": "<t>Eh ma' xta chik jino'q Dios chi je' rukab' i qaDios,</t> <t>ruum ma' xta chik jino'q Dios neenko'linik qeh je' rukab' qako'ljiik i rub'an i reh.</t>", "33": "<t>Re' QaJaaw Dios inye'wik wajaawriik.</t> <t>Eh re' reh ink'amwik weh chupaam i korik laj b'eeh.</t>", "34": "<t>Re' reh inye'wik nukowiil</t> <t>atoob' ta neenub'an weh ajiim ju' taq yuuq' je' rukab' i rub'an i keej.</t>", "35": "<t>Re' wo' reh inye'wik nuna'ojb'al chi q'aq'inik.</t> <t>Re' reh inye'wik waansil chukutariik i flecha q'an ch'ihch' korjinaq wii'.</t>", "36": "<t>WaJaaw nuDios, re' hat ti cha'jinik weh, re' hat ti ko'linik weh.</t> <t>Ruuk' awajaawriik kinatoob'eej ruuk' ak'axb'al xinelik korik.</t>", "37": "<t>Re' hat kinatoob'eej xateh i nub'eeh chi korik.</t> <t>Eh ma' xta kinkalojik wii'.</t>", "38": "<pb/><t>Re' hin xnusik' taqe i ki-ixowanik nuwach, eh xnureq wo' taqe.</t> <t>Eh ma' xnukanaa' ta chik taqe korehtaal xnub'an keh.</t>", "39": "<t>Noq xnub'an keh xiq'ehb'ik wach ak'al ma' kota chik xi wuktik.</t> <t>Eh ma' xkikuy ta waansil.</t>", "40": "<t>Re' hat xayeew wajaawriik chi xnub'an keh.</t> <t>Eh xawesaj i kajaawriik i ki-ixowanik nuwach reh chi ma' xkikuy ta waansil.</t>", "41": "<t>Re' hat xaq'asaj taqe panuq'ab' i ki-ixowanik nuwach.</t> <t>Korehtaal nusach kiwach chi kunchelaal.</t>", "42": "<t>Noq xkipahqaaj kitoob'jiik ma' awach ta xtoob'inik keh.</t> <t>Noq xkipahqaaj aweh chi naa ako'leem taqe xama' xako'leej ta wo' taqe.</t>", "43": "<t>Re' hin xnub'an keh je' rukab' noq insahchik wach i pooq.</t> <t>Eh xnuyeq'eb'eej taqe pan wooq je' rukab' imb'aan reh i ch'uwa' pamb'eeh.</t>", "44": "<t>Re' hat nuDios xinako'leej pan kiq'ab' i tinamit ma' kinimanik taa weh.</t> <t>Eh xinakoj chi ajaab'esil chikinaah i tinamit.</t> <t>Eh xakoj taqe chi nutoob'jiik i tinamit ma' weht'al ta kiwach.</t>", "45": "<t>Noq inkib'iraj i nuq'or keh inkinimaj wo' hoq.</t> <t>Eh re' taqe i tokoom tinamit xkaaj wo' naq chi re' hin xin taaq'anik keh.</t>", "46": "<t>Re' taqe i tokoom tinamit xakib'arb'otik chik</t> <t>ruum i kiyo'jiik noq xi elik chaloq chupaam i ye'aab' kikeb'aam naq wii' kiib'.</t>", "47": "<pb/><t>Xti k'achlik i QaJaaw Dios, loq'imaj ta naq i waj ko'loom.</t> <t>Neeta naq inye'arik runimaal wach i nuDios waj ko'loom.</t>", "48": "<t>Re' reh i Dios re' inq'ajwik wach imb'aan weh.</t> <t>Re' wo' reh inkojwik weh chi ajaab'esil chikinaah i tinamit.</t>", "49": "<t>Re' reh inko'linik weh chuwach i kijosq'iil i ki-ixowanik nuwach.</t> <t>Re' reh xko'linik weh pan q'ab' i winaq</t> <t>wilik rajaawriik chi kansanik.</t>", "50": "<t>Ruum aj re', re' hin QaJaaw Dios, q'e' nuyeew aloq'il chupaam taqe i tinamit.</t> <t>Eh inutz'uyej i runimaal awach.</t>", "51": "<t>Re' QaJaaw Dios inko'linik weh i hin, hin reey.</t> <t>Eh i ruketelaaj nuwach i hin i rusik'im cho nuwach.</t> <t>Eh naa wo' ruketelaam kiwach chi juneliik i wiih numaam, inki i David.</t>"}