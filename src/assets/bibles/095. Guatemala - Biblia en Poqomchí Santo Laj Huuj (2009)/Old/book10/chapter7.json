{"1": "<pb/>Noq re' i reey David wilik chik chupaam i paat i rub'an wii' i taaq'anik suq chik wilkeeb' i aj Israel noq rukanaam chik i q'aq'inik kuuk' i aj ixowaal wilkeeb' chi junsuut.", "2": "Re' David je' wili i xuq'or reh i Natán jalal ruq'oral i Dios: <pb/>Re' hat inawil chi re' hin wilkiin chupaam i paat chakaltee' korjinaq wii'. Eh re' i ruloq'laj kaxa i QaJaaw xa chupaam i itz'ihy naah paat wilik, inki.", "3": "<pb/>Re' Natán je' wili i chaq'wik xub'an: <pb/>Cha a'n chu'nchel inakapaaj rub'aan, ruum re' i QaJaaw Dios wilik awuuk' cha toob'jiik, i nuchjik.", "4": "<pb/>Eh chupaam aq'ab' re' re' xq'orob'jik chee Natán ruum i QaJaaw Dios je' wili i xq'orarik reh:", "5": "Re' hat hiy ruuk' i David waj kamanoom je' wili i neenaq'or reh: Re' QaJaaw Dios je' wili i xuq'or: Re' hat David ma' re' tee hat naa ayej-aniik reh i nupaat naa nuwihiik wii'.", "6": "Re' hin xti korik i nuq'or chi ma' jank'al ta kimpatinik chupaam jino'q i paat i wesam taqe chaloq, i nutinamiit Israel ar Egipto. Eh xink'uloq ayu' yu'naak re' hin xa pan itz'ihy naah paat kinwihik.", "7": "Re' hin nik' najtiil xwuch'ihleej taqe chaloq i nutinamiit Israel. Re' taqe xnukoj chi taaq'anik chikinaah i aj Israel ma' nik' ta xnuq'or keh chi naakiyejaam jino'q nupaat chee' chakaltee' naa rukorjiik wii', inki.", "8": "Eh cha q'or reh i waj kamanoom David chi re' hin i Dios nim wajaawriik, chi re' hin xnuq'or reh chi je' wili: Re' hin xat wesaj cho chi cha'jinik tentzun, reh chi xat nupab'aa' chi reyil chinaah i nutinamiit Israel.", "9": "Re' hin xintoob'inik aweh xa aha' pa' xat ponik. Eh xnuq'asaj taqe panaq'ab' i ki-ixowanik awach xnuyeew awajaawriik je' rukab' i kajaawriik i winaq xti wilik kajaawriik wilkeeb' chinaah i wach ak'al.", "10": "Eh xnuyeew kiye'aab' i nutinamiit Israel reh chi ar naakipatiniik chi suq kik'ux. Reh wo' hoq chi ma' awach ta neenjot'wik keh, eh ma' awach ta neenq'uchwik i chib'ih keh je' rukab' imb'aan keh pampeet.", "11": "Xa re' wo' noq xnupab'aa' taqe chaloq i q'atal q'orik chikinaah i nutinamiit Israel xtohq'ik cho ti' k'axik keh. Eh re' hat yu'naak naa kaat nuhi'lisam ma' naa ta chik kaat kijot'om i ki-ixowanik awach. Inuq'or wo' aweh i hin, hin Dios chi naa nuye'em awak'uun awixq'uun.", "12": "Eh noq naa ruponiik i q'iij noq naa akimiik reje naa rojiik taqe areqem aamaam awati't. Re' hin jinaj keh awak'uun naa nukojom chajilow, eh q'e' naa ruwihiik rajaawriik chi reyil.", "13": "Eh re' reh naa ruyej-aniik i nupaat loq'oomb'al weh. Eh re' hin naa nukojwiik reh chi reyil chi juneliik.", "14": "Re' hin naa nukahniik chi hin raJaaw, eh re' reh naa rukahniik chi wak'uun. Eh wila' xub'an i yiib' wach na'ojb'al re' hin kow naa nuq'ilim, naa nuye'em chi tz'uhuum je' rukab' noq i ruyeew chi tz'uhuum i rak'uun jino'q i ajaab'ees.", "15": "Xa re' la' ma' naa ta wo' nukanaam i ruketeljiik wach, je' rukab' noq xnukanaa' ruketeljiik wach i Saúl xwesaj chi reyil. Eh re' chik i hat xat nukoj chi reyil.", "16": "Re' taqe aawiih aamaam naa kikahniik chi reyil chajilow, re' i reyil naa a'nam ma' naa ta rusahchiik wach chi jumpech, tiko'q reh inki i Dios.", "17": "<pb/>Eh re' i Natán xooj wo' ruuk' i David xuq'or reh chu'nchel i xq'orarik reh, je' wo' hoq i xk'uhtjik reh parusaq wiriik ruum i QaJaaw Dios.", "18": "Re' David xokik i koq chupaam i itz'ihy naah paat wilik wii' i ruloq'laj kaxa i QaJaaw Dios, eh xub'an rutiij je' wili xuq'or: Re' hat waJaaw i nuDios nim awajaawriik. ¿Chib'ih nub'anam i hin? ¿Chib'ih kianam i wak'uun wixq'uun chi xayeew weh i otob'il wili?", "19": "QaJaaw Dios re' hat ma' xata re' wili i xaq'or, xaq'or la' wo' hoq chi re' taqe i wiih numaam i hin, hin awaj kamanoom naa kiwihiik chi reyil chi juneliik. QaJaaw Dios ma' awach ta neemb'anik i na a'n.", "20": "¿Chib'ih ta wo' naa chik i neenupahqaaj aweh? Re' hat QaJaaw Dios aweht'al i nuna'ojb'al i hin, hin awaj kamanoom.", "21": "Re' hat QaJaaw Dios chu'nchel i q'e' loq'laj na'ojb'al wili xa a'n chaloq je' rukab' i xchalik panak'ux i hat. Re' hat xaq'or weh reh chi xayeew weh chi naab'jik.", "22": "QaJaaw Dios re' hat xiik' naah nimaal awajaawriik, ruum ma' awach ta chik i nim rajaawriik chawach i hat. Eh ma' xta chik jino'q Dios chi je' rukab' i hat. Xa re' wo' hoq i hat je' rukab' i qib'iram cho rib'iral.", "23": "Eh ma' jino'q i tinamit wilik wach ak'al chi je' rukab' aatinamiit Israel, xa re' wo' hoq i re' looq'. QaJaaw Dios re' hat xat ko'linik keh reh chi xakoj taqe chi aatinamiit. Re' hat xa a'n taqe i nimaq wach nawaal, i nimaq wach sahchb'al k'uxliis kuuk' reh chi xakanaa' chi holohik kib'iral. Re' hat xawesaj taqe cho chuwach i nimaq tinamit, je' wo' chikiwach i tiyoox, eh xawesaj taqe cho pan kiq'ab' i aj Egipto.", "24": "Re' hat xasik' kiwach i aj Israel reh chi xi kahnik chi aatinamiit taqe chi jumpech, eh chi re' hat xat kahnik chi ki Dios.", "25": "<pb/>QaJaaw Dios nee ta tii na a'n wuuk' chi juneliik aha' wilik i xaq'or weh i hin, hin awaj kamanoom. Neeta naq i wihik kajaawriik taqe i wiih numaam chi reyil je' rukab' i xaq'or.", "26": "Neeta naq inq'orarik rib'iral chi re' hat i Dios nim awajaawriik, hat qaDios i hoj, hoj aj Israel. Neeta naq i nacha'jeej taqe chi juneliik i wiih numaam chi reyil i hin, hin awaj kamanoom.", "27": "QaJaaw Dios nim awajaawriik qaDios i hoj aj Israel re' hat xayeew weh chi naab'jik chi naa nuwihiik chi reyil. Eh chi re' taqe i wiih numaam naa akojom chi reyil chi juneliik. Je' aj re' noq re' hin, hin awaj kamanoom k'ahchi' nupahqaam aweh taqe i otob'il wili.", "28": "Re' hat Jaaw hat Dios, re' taqe aq'oral xti korik. Eh aq'orom rib'iral weh chi naa aye'em weh awotob'il i hin, hin awaj kamanoom.", "29": "QaJaaw Dios i nupahqaaj aweh chi chakuxisaj taqe i wiih numaam chi juneliik i hin, hin awaj kamanoom ruum aq'orom chi naa kiin akuxisam i hin chi juneliik, je' wo' taqe i wiih numaam, inki, David."}