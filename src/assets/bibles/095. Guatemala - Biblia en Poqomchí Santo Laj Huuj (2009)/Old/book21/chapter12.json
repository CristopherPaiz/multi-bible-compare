{"1": "<pb/><t>Noq kowilkaat parusuqkiil ak'ijolal,</t> <t>k'oloq panak'ux aaDios xtz'uhkrisanik cha weh,</t> <t>noq komajaa' inchalik i ti' k'axik cha naah,</t> <t>noq komajaa' imponik i haab' noq neenaq'or chi je' wili:</t> <t>Ma' xta rusuqkiil i nuk'achariik, tiko'q.</t>", "2": "<t>K'oloq panak'ux aaDios noq konawil i rusaqumaal i q'iij</t> <t>i rusaqumaal i poh, i rusaqumaal i ch'umiil,</t> <t>noq komajaa' ink'uloq i suutz' ink'amwik cho reh i jab'.</t>", "3": "<t>Eh naa ruponiik i q'iij chi re' taqe aq'ab' inko'linik aweh xakib'arb'otik chik,</t> <t>eh naa rulokom riib' taqe i panawaa' i q'e' naq kow kiib'.</t> <t>Re' aweeh inkamanik chi k'ookb'al wach i wi'k xakiib' ixib' chik i naa rukahniik.</t> <t>Re' taqe naq'awach i naa rumooyriik paam.</t>", "4": "<t>Re' taqe i axikin</t> <t>ma' naa ta chik rib'iram i choq'ik naa rub'anam i keeb'al,</t> <t>ma' naa ta chik ab'iram noq naakitz'uyiniik i kok' chikop pantaq wahq'eq.</t> <t>Eh ma' naa ta chik ab'iram i kitz'uuy taqe i aj tz'uuy.</t>", "5": "<t>Eh naa chik ayo'jiik ruum i johtik yuuq',</t> <t>xa yo'jik chik ruuk' i b'ehik naa a'nam</t> <t>re' rismaal anaah naa rusaaqb'iik,</t> <t>re' i xama' ahl ta wo' naq ma' naa ta chik akuyum, xama' xta chik i naa awaajwaam.</t> <t>Ruum xailook' chik tiooj panjul chi jumpech,</t> <t>re' i naa rutib'iik kik'ux chawiij</t> <t>naa rib'irjiik i koqiim pantaq b'eeh.</t>", "6": "<t>K'oloq panak'ux aaDios, noq komajaa' inak'ul aweh je' rukab' noq ink'up i karena plata,</t> <t>je' rukab' noq impaxik i xun re' ruuk' i oro,</t> <t>je' rukab' noq impaxik ikom chii' ha',</t> <t>eh noq kosuq ak'ux.</t>", "7": "<t>Eh re' aati'jolal naa wo' chik rusutiniik chi pooq ak'al re' xkorjik cho wii'.</t> <t>Re' aawuxlaab'al naa wo' chik rusutiniik ruuk' i Dios re' xye'wik cho reh.</t>", "8": "<pb/><t>Re' hin i kinq'orik i k'uhb'aal,</t> <t>i nuq'or chi chu'nchel imb'aan, inq'orarik wach ak'al, xama' xta ruk'am chaloq.</t>", "9": "<pb/>Noq re' hin xnureq nuna'ojb'al chi korik q'e' chik xnukoj kina'ojb'al i tinamit xinkib'iraj, eh xnusik' chi riij i na'ojb'al. Eh ma' k'isiin taqe i jalwaach q'orik xnuyejaa' wach.", "10": "Eh xnusik' chi riij i q'orik i ruk'ul chi q'orarik. Xnusik' chi riij nik' wach rutz'ihb'jiik naa nub'anam i ju'jun chi q'orik, chi re' ruq'orariik naa nub'anam.", "11": "<pb/>Re' kiq'oral i holohik kina'ojb'al je' rukab' noq neench'aplojik i q'as ju' ch'ihch', oon je' rukab' noq inch'aplojik i kalawux i na'ojb'al inkiyeew i kiib' chi aj tijoom, i ruq'or i k'amal b'eeh.", "12": "Hat wak'uun noq wilkaat chab'iraj i naa nuq'orom aweh re' rutz'ihb'jiik i ma' k'isa huuj ruch'ihil i ma' k'isa tijinik ma' xta ruk'am chaloq xa ruq'uhtiik i ti'jolal i ruyeew.", "13": "<pb/>Yu'naak kuxik chik rib'irjiik i ruq'or i huuj wili. Re' naa a'nam i hat, re' chi naa ayohleem wach i Dios chi naa animam taqe i ruk'uhb'aal ruum re' re' ruk'ul chi na a'nam.", "14": "Ruum re' i Dios naa ruq'atam i q'orik chi qanaah ruuk' i chib'ih ixqa a'n, i xqaq'or atoob' ta holohik, atoob' ta ma' holohik, eh atoob' ta xa chi ma' eht'alimaj xqa a'n."}