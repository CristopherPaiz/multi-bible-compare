{"1": "<pb/><t>Re' taqe i kamnaq nimaq utz' neeruchuhb'isaj</t> <t>i jinaj lemeta chi nk'ohnik laj iq'oom</t> <t>Je' wo' re' i memil laj na'ojb'al imb'aan chi jumehq'iil</t> <t>nee ruyoj wach i holohik laj na'ojb'al looq' chi ib'irjik.</t>", "2": "<t>Re' i holohik runa'ojb'al xa re' i holohik i rukapaaj rub'aan.</t> <t>Eh re' i ma' nimanik taj xa re' yiib' wach i rukapaaj rub'aan.</t>", "3": "<t>Re' i ma' nimanik taj, i ruk'uhtaaj chi ma' xta runa'ojb'al</t> <t>ruuk' chu'nchel i rukapaaj,</t> <t>atoob' ta ruq'or chi re' taqe i tokoom ma' kinimanik taj.</t>", "4": "<t>Eh re' hat wila' xkaqrik i reey awuuk'</t> <t>maa chaq'weej xa cha kuy.</t> <t>Ruum ruuk' q'unil neena yejaa' i nimlaj aak'axkiil ruuk'.</t>", "5": "<pb/>Re' hin jinaj wo' chik i ma' holohik taj xwilow imb'aan chinaah i wach ak'al. Re' i reey imb'anik reh re' wili:", "6": "Re' chik i ma' kinimanik taj ruyeew chupaam i nim wach kamanik. Eh re' i nimaq kiwach chupaam i ma' nimaq ta wach kamanik taqe ruyeew.", "7": "Eh wilik wo' pech inwilow chi re' taqe i minooj pankowlaj kamanik riij kawáyu kib'ehik. Eh re' taqe i reey chi kooq kib'ehik, je' taqe xa moso.", "8": "<pb/><t>Awach ink'otwik reh i jul xa re' wo' reh inq'ehb'ik chupaam.</t> <t>Eh awach impaxinik reh i tz'aq</t> <t>ink'uxarik ruum i aaq'.</t>", "9": "<t>Awach impaxinik reh ab'aj i ruq'oj riib' ruuk'.</t> <t>Awach impaxinik reh i sii' panyohb'aal wilik ruum nee-oq i ruyok' riib'.</t>", "10": "<t>Eh wila' xik'ik i ruq'asiil ikej,</t> <t>eh wila' ma' xjuk'arik chik</t> <t>q'e' chik ansil iraaj noq inkojarik.</t> <t>Ma' xta reet chi noq neensik'arik na'ojb'al reh chib'ih i naa rub'aan.</t>", "11": "<t>Re' i reht'al ruq'unjik wach i aaq' xama' xta neerutiq</t> <t>reh wila' xti'arik ruum i aaq' noq komajaa' ruq'unej wach.</t>", "12": "<pb/><t>Re' ruq'oral i holohik runa'ojb'al holohik ink'amarik cho chinaah ruum.</t> <t>Eh re' i ruq'oral i ma' nimanik taj ti k'axik inchalik chinaah ruum.</t>", "13": "<t>Re' reh i rutoqaa' ruq'orariik i memil laj q'orik,</t> <t>eh noq inooj kuxoq xiik' chik naah yib'kiil wach taqe i ruq'or.</t>", "14": "<t>Re' i ma' nimanik taj ma' k'isiin ta imponik chuwach i q'orik,</t> <t>xa re' la' xama' reht'al ta wo' hoq</t> <t>chib'ih i naa ruk'ulariik na' chub'an.</t>", "15": "<t>Re' taqe i ma' kinimanik taj inkikansaj kiib' chi kamanik,</t> <t>eh ma' keht'al taj aha' ojik inki a'n.</t>", "16": "<pb/><t>Eh q'e' ketel wach i tinamit ko k'isa k'un rukojom chi ru reey.</t> <t>Re' taqe i k'amal kib'eeh ki-ik'ik aq'ab' pantaq ninq'ijinik.</t>", "17": "<t>Eh atoob' reh i tinamit i rukoj chi ru reey i wilik ruloq'il.</t> <t>Re' taqe i k'amal kib'eeh paru orahiil inki a'n kiwa' kihaa'</t> <t>reh chi neen k'ulik i kaansil,</t> <t>ma' re' ta xohk'rik inkikapaaj.</t>", "18": "<t>Re' i sikiil laj winaq ma' rutz'ap taj i kojweel reh i rupaat</t> <t>ruum i re' inq'ahik taqe i ruche'el, eh inq'ehb'ik chinaah noq inooj kuxoq.</t>", "19": "<t>Eh re' i ninq'ijinik i ruyeew rusuqkiil k'uxliis</t> <t>re' i ruuk'jiik i riis uuva i ruyeew rusuqkiil k'uxliis.</t> <t>Eh ruuk' tumiin kiloq'arik.</t>", "20": "<t>Re' hat maa b'aj i reey ni xata naq panawánima neenab'aj.</t> <t>Maa q'or wo' hoq i ma' holohik ta laj q'orik chi riij i b'ehoom</t> <t>ni xata re' noq wilkaat cha wutkeel.</t> <t>Ruum wilik taqe i je' kikab' i kok' tz'ikin nenooj kiq'or reh.</t>"}