{"1": "<pb/>Chupaam i huuj wili xutz'ihb'aaj i Nahúm aj Elcos chib'ih i xk'uhtjik reh parusaq wiriik, ruum i Dios. Re' noq xq'orarik reh chib'ih i ti' k'axik naakik'ulum i aj Nínive.", "2": "<pb/><t>Re' i QaJaaw Dios iraaj chi xa re' reh naa runimjiik,</t> <t>i ruq'aj wach keh i xa re' i yiib' wach na'ojb'al inki a'n</t> <t>Eh i ruyeew i rujosq'iil chikinaah awach i ki-ixowanik wach.</t>", "3": "<t>Re' i QaJaaw Dios ma' jumehq'iil ta inchalik rujosq'iil, xa re' la' wilik rajaawriik.</t> <t>Eh ruyeew taqe chutojariik i kimahk i aj mahk,</t> <t>eh imb'ehik chinaah taqe i kaq suut teew,</t> <t>je' wo' chinaah taqe i suutz'.</t>", "4": "<t>Re' reh i ruq'il i palaw, i ruchiqsaj,</t> <t>eh i ruchiqsaj chu'nchel i nim ha'.</t> <t>Eh rukansaj i ch'ahn ar Basán, je' wo' tik wilik chuwach i yuuq' Carmelo.</t> <t>Eh ruchiqsaj taqe i uhtz'ub' ar Líbano.</t>", "5": "<t>Eh chuwach i Dios</t> <t>xa kib'arb'otiik chik ruum kiyo'jiik taqe najt kinaah yuuq',</t> <t>taqe i rub'ohl yuuq'.</t> <t>Eh kik'uyu'jik i wach ak'al ruum, eh kib'oqibik, je' wo' chu'nchel i wilkeeb' chupaam.</t>", "6": "<t>Eh ¿awach neenkuywik reh i rujosq'iil i Dios?</t> <t>¿Awach i neeruko'leej riib' chuwach?</t> <t>ruum re' reh je' rukab' i q'aaq' noq ruyeew i rujosq'iil,</t> <t>eh kipaxik taqe ab'aj chuwach.</t>", "7": "<t>Re' i QaJaaw Dios xiik' naah rotob'il,</t> <t>ruum i ruyeew rukowiil kik'ux taqe i ti' wilkeeb',</t> <t>eh i ruko'leej taqe i awach i kiye'em kik'ux ruuk'.</t>", "8": "<t>Eh noq naa taqe ruye'em panti' k'axik</t> <t>i ma' kinimanik ta reh je' naa narumuq'aam kinaah ruuk' ha'.</t> <t>Eh je' naa pa runimaal q'equm naa kikahniik taqe i ki-ixowanik awach.</t>", "9": "<t>Eh raaj taq i hat aj Nínive</t> <t>¿Chib'ih reet noq inakapaaj taq i ma' holohik taj chi riij i QaJaaw Dios?</t> <t>Re' reh naa rusacham taq awach, xa ruuk' i junriim, ma' kota naa ruk'ihpechem.</t>", "10": "<t>Re' taq i hat je' taq akab' i k'iix wilkeeb' pantaq ab'iix, ruuk' taq i na a'n,</t> <t>eh je' wo' taq akab' taqe i xohk'reel, ruum taq i na a'n re' re',</t> <t>naa taq ak'atariik je' rukab' noq ink'ahtik i chiq sohk'.</t>", "11": "<pb/><t>Eh chaxilak taq i hat</t> <t>wilik inyej-anik wach i yiib' wach na'ojb'al chi riij i QaJaaw Dios,</t> <t>re' jinaj chi aj taq chi' yiib' wach i runa'ojb'al.</t>", "12": "<pb/><t>Re' i QaJaaw Dios je' wili i xuq'or keh i aj Israel:</t> <t>Atoob' ta xiik' naah kik'ihaal i aj Asiria nee kichalik taq cha naah,</t> <t>re' hin naa nusacham kiwach.</t> <t>Re' hin xatnuyeew taq panti' k'axik,</t> <t>xa re' la' ma' naa ta chik taq kaat nuye'em panti' k'axik.</t>", "13": "<t>Re' hin naa wesam taq cha naah i ahl laj ihq,</t> <t>eh naa nuchejem taq awach ruum b'ak'ooj taq awach ruuk' taq i na a'n, inki.</t>", "14": "<pb/><t>Eh re' i hat kireey i aj Nínive,</t> <t>i ruq'or Dios chi ma' jino'q aawiih aamaam naa rokiik chi reyil chajilow.</t> <t>Eh naa nusacham kiwach pankipaat taq i aatiyoox haab'imaj chee' taqe korjinaq wii',</t> <t>eh ar naa aamuhqiik i hat ruum ayiib' wach aana'ojb'al, inki.</t>", "15": "<t>Chab'iraj taq, xk'uloq chik chinaah taqe yuuq' i k'ahchi' cho chuq'orariik rib'iral</t> <t>i suq rib'irjiik re' inq'orik rib'iral i suq kiil k'uxliis.</t> <t>Re' taq i hat aj Judá, xponik chik i q'iij chi naa taq a'nam aninq'iij.</t> <t>Eh ma' jaruuj chik q'iij naa kichopom taq anaah i yiib' wach kina'ojb'al,</t> <t>ruum re' keh xsacharik chik kiwach.</t>"}