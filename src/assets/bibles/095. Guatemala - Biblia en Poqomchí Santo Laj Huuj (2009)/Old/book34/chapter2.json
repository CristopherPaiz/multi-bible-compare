{"1": "<pb/><t>Re' taq i hat aj Nínive k'ulik chik i rub'an</t> <t>iloq cha naah i sachal taq awach, chakoj taq i aj q'atool chupaam taq ab'eeh.</t> <t>Chab'ak' taq nah atuuq i q'aslaj ch'ihch',</t> <t>cha yejaa' taq awiib' reh i q'aq'inik.</t>", "2": "<t>Re' i QaJaaw Dios naa wo' chik ruye'em kiloq'il i aj Israel,</t> <t>re' taqe i riih rumaam i Jacob.</t> <t>Eh naa wo' chik kehchaam i xq'ucharik keh,</t> <t>naa wo' chik rukanaam taqe chi je' rukab' i pampeet,</t> <t>naa wo' chik ruwachiniik i kitik.</t>", "3": "<t>Re' taqe i soldado okik keh chi q'aq'inik taq cha naah,</t> <t>xa kaq chik i kipulato ch'ihch', je' wo' kiso',</t> <t>xa kiyejaam chik kiib' reh i q'aq'inik.</t> <t>Eh re' i kikawayu xankaaj chik ojik chi q'aq'inik,</t> <t>re' taqe i kikareta xa nqop chik ruq'aq'al, reh ojik chi q'aq'inik.</t>", "4": "<t>Re' taqe i kikareta xak'ul chik kiooj pantaq b'eeh,</t> <t>xa teheeh chik kiwach, xak'ul chik kiooj pantaq k'aayb'al,</t> <t>xa je' chik kikab' i saqumb'al qoplik ruq'aq'al,</t> <t>eh xa je' chik rukab' i ruch'aab' i kahoq inki a'n</t>", "5": "<t>Eh re' reey ar Nínive, xuyuq'eej taqe i ru soldado</t> <t>xak'ul chik inkiq'oj kiib' ruum rutehkiil kiwach,</t> <t>eh re' taqe aj ixowaal ruuk' i qamaam chee'</t> <t>ch'ihch' ju' xkik'er i koq i ru puertahiil i tz'aq.</t>", "6": "<t>Eh kitehiwanik i koq taqe i puerta wilkeeb' chi' ha'.</t> <t>Eh re' paat wilik wii' i reey ch'alojik wach ak'al.</t>", "7": "<t>Eh re' i rehk'een i reey, eh taqe ixoq kikamanik ruuk'</t> <t>xichoparik kuum i aj ixowaal, xasuq chik kioq'ik,</t> <t>xa je' chik kioq'ik paloma,</t> <t>xankituy chik i koq i chi' kik'ux.</t>", "8": "<t>Re' i tinamit Nínive je' rukab' noq i nelik chee</t> <t>ha' noq inhop chaloq i molb'al reh,</t> <t>Atoob' ta naq q'oraroq keh chi tipaa' taq ti sutinoq taq kiuchjoq,</t> <t>xama' jino'q wo' chik keh i naa rusutiniik.</t>", "9": "<t>Eh naa wo' rukuxiik kelq'aam i plata, i oro.</t> <t>Re' taqe i aj Nínive xti yohb'aal wach kib'ehomal,</t> <t>xa k'axb'al chik wach.</t>", "10": "<pb/><t>Xa re' la' naa kikahniik chi ma' xta chik wilik keh,</t> <t>xan tz'irik chik kiwach.</t> <t>Eh xanaa chik kib'arb'otik ruum kiyo'jiik, xanaa chik rukarkotiik i pankaa'.</t> <t>Eh xama' xta chik kikowiil,</t> <t>xasaq moq'ik chik naakiponiik.</t>", "11": "<t>Eh ¿Chib'ih jariik i xkik'ul i aj Nínive?</t> <t>Re' i je' naq kikowiil i kaq b'ahlam,</t> <t>je' naq kikab' ixoq kaq b'ahlam,</t> <t>i kiye'aab' i kok' rak'uun b'ahlam ma' xta naq inkiyohleej wach,</t> <t>eh ma' awach ta naq inyohb'isanik keh.</t>", "12": "<t>Re' taqe i aj Nínive q'e' naq kow inki a'n kiib',</t> <t>xa awach naq inkikansaj,</t> <t>je' rukab' i rub'an i kaq b'ahlam,</t> <t>ruuk' josq'iil i ruchop i rutiib', i ruyeew reh ixoq kaq b'ahlam,</t> <t>je' wo' keh i kok' rak'uun, i runujisaj chi chikop taqe i ruye'aab'.</t>", "13": "<t>Re' i QaJaaw Dios nim rajaawriik je' wili xuq'or:</t> <t>Re' hin ma' nuk'ax ta wach i inki a'n i aj Nínive,</t> <t>naa nuk'atam i kikareta naa reliik rusib'eel.</t> <t>Eh naa nusacham kiwach i kow kiib'.</t> <t>Eh naa nusacham kiwach i kielq'anik taq chib'ih aweh.</t> <t>Naa rukahniik chi ma' xta chik taq awaj taqareel, inki.</t>"}