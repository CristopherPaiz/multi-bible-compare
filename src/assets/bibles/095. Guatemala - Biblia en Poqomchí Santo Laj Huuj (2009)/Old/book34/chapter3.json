{"1": "<pb/><t>Re' taq i hat aj Nínive q'e' taq ti' i naa ak'ulum ruum hat taq kansan aawas achaaq',</t> <t>hat taq aj chukul q'orik,</t> <t>ma' jaruuj taq inakanaa' rub'aan i leq'</t>", "2": "<t>Eh chalik inki a'n</t> <t>taq cha naah i ki-ixowanik taq awach.</t> <t>Re' keh k'ahchi' cho kiye'em chi tz'uhuum i kikawayu</t> <t>reh i chalik chi jumehq'iil xa kajiim chik chaloq i kikareta.</t>", "3": "<t>Eh ma' k'isiin i wilkeeb' rij kawáyu naa kokiik chi q'aq'inik.</t> <t>Xa saq repik chik i reeh i ju' kich'ihch'.</t> <t>Eh naakihopib'iik i tinamit,</t> <t>eh xa aha' naa rukahniik</t> <t>chi tuch'lik i kiti'jolal i kamnaq pantaq b'eeh,</t> <t>naakitoxk'iim i kooq chikinaah.</t>", "4": "<t>Re' taqe i aj Nínive, je' re' i naakik'ulum</t> <t>ruum xiik' naah yib'kiil wach i kina'ojb'al.</t> <t>Eh je' taqe k'oyoom laj ixoq,</t> <t>ruum chi xa holohik chik inki a'n kiib' inkijot' i tinamit.</t> <t>Eh je' kikab' i xti manlik aj war,</t> <t>ruuk' i re' inkijot' taqe i tinamit korehtaal i rehchaaj.</t>", "5": "<pb/><t>Re' i QaJaaw Dios nim rajaawriik, je' wili i xuq'or:</t> <t>Re' taq i hat aj Nínive,</t> <t>naa kaat nukanaam chi t'usulkaat</t> <t>Eh naa nuk'uhtaam taq ak'ixb'ilaal</t> <t>chikiwach i nimaq tinamit.</t>", "6": "<t>Eh naa taq kaat nutolem pan chuh laj ch'uwa', naa nuk'uhtaam taq ak'ixb'ilaal,</t> <t>naa taq kaat nukanaam chi xa kise'lb'aal i tinamit.</t>", "7": "<t>Eh chu'nchel i naa kilwiik taq aweh</t> <t>naakeliik taq chawach je' wili i naa kiq'orom:</t> <t>Xsacharik kiwach i aj Nínive.</t> <t>¿Mi ko wilik neenketelinik kiwach?</t> <t>¿Mi ko wilik neen ye'wik rusuqkiil kik'ux? inko'q taqe.</t>", "8": "<t>Re' taq i hat aj Nínive</t> <t>¿Mi q'e' taq kow awiib' re' chuwach i tinamit Tebas?</t> <t>re' kotimaj riij ruum i nim ha' Nilo,</t> <t>eh inkamanik reh chi je' rukab' i tz'aq ko'lb'al riib'.</t>", "9": "<t>Eh re' naq i tinamit Etiopía, re' i Egipto inko'linik reh,</t> <t>xkiyeew cho kik'ux chi ruko'ljiik.</t> <t>Eh xto'arik wo' ruum i tinamit Fut, je' wo' i tinamit Lidia.</t>", "10": "<t>Xa re' la' re' taqe i aj Tebas, xa xi k'amarik wo' reje pan tokoom tinamit.</t> <t>Eh re' taqe i kiha'lak'uun xpuch'arik i kinaah xilak taq b'eeh,</t> <t>re' taqe i aj ixowaal xkiq'ijej riij taqe i k'amal b'eeh</t> <t>i lb'al reh awach aj uuk' naa rukahniik chi mosojik.</t> <t>Re' taqe nimaq kiwach chi kixilak i aj Tebas xb'ak'arik kiwach chi karena.</t>", "11": "<t>Je' re' i naa ak'ulum taq i hat aj Nínive,</t> <t>xa je' taq chik hat xohk'reel noq naa taq asik'im aha' taq naa akeb'aam awiib',</t> <t>chikiwach i ki-ixowanik taq awach.</t>", "12": "<t>Eh chu'nchel i paat inako'leej taq wii' awiib',</t> <t>xanoq wo' naa kich'a'lojik wach ak'al.</t> <t>Je' rukab' noq inch'a'lojik i wach i higo, noq intz'a'jik i koq k'isinoq,</t> <t>eh ink'uxarik i koq.</t>", "13": "<t>Re' taq aa soldado</t> <t>naakikahnik chi je' taqe ixoq, ruum naa kiyo'jiik.</t> <t>Naa rukahniik chi tehlik i ookb'al reh taq aatinamiit,</t> <t>ruum naa ruk'ahtiik taq aapuerta, eh ar naa kokiik</t> <t>i ki-ixowanik taq awach.</t>", "14": "<t>Re' taq i hat atoob' ta chamol taq ahaa',</t> <t>reh chi wilik taq ahaa' noq nee kichalik taq chi apletojik.</t> <t>Atoob' ta cha yejaa' taq i xaan yejeenb'al taq apaat, inako'leej taq wii' awiib',</t> <t>xama' naa ta wo' taq ako'leem awiib'.</t>", "15": "<t>Eh ruuk' q'aaq', ruuk' ch'ihch' k'ulq'as naa rusachariik taq awach.</t> <t>Naa taq rub'aan aweh je' rukab' noq insacharik kiwach i tik kuum i nimaq chili'l.</t> <t>Atoob' ta je' taq ak'ihaal i ma' k'isa nimaq chili'l,</t> <t>xanaa wo' taq kisacham awach i aj ixowaal</t>", "16": "<t>Eh yohb'aal chik wach kik'ihaal i aj k'aay kik'ulik taq panatinamiit,</t> <t>ma' xata je' kik'ihaal i ch'umiil i wilkeeb' pan taxaaj.</t> <t>Re' taqe nimaq chili'l inkijal i kiij, eh kirupinik reje.</t>", "17": "<t>Re' taqe i k'amal taq ab'eeh,</t> <t>taqe i kitijiniik reh taqe aa soldado</t> <t>kikahnik chi xa je' kikab',</t> <t>i ruk'ihaal nimaq chili'l inkipab'aa' kiib' wataq tz'aq paruq'ijil jab'.</t> <t>Eh noq i rureq ruq'ijil si'q'jil aha'</t> <t>ta wo' kiooj ma' nilarik ta chik kiwach.</t>", "18": "<pb/><t>Re' taq i hat kireey i aj Asiria</t> <t>ma' xta chik naa kianam i ki-ilwik taq reh aatinamiit,</t> <t>xa je' chik suq kiwiriik naa kikahniik.</t> <t>Eh re' taqe i aa soldado naakimolom chi elik,</t> <t>chi ju' taq yuuq' pantaq raax chee',</t> <t>ma' awach ta chik i naa rumolwiik kiwach.</t>", "19": "<t>Re' taq i hat aj Nínive, ma' xta chik riq'omal i ti' k'axik taq naa ak'ulum.</t> <t>Eh chu'nchel i tinamit naakipohq'aam paam i kiq'ab' ruum i rusuqkiil kik'ux</t> <t>na'kib'iraj rib'iral i chi xkisach taq awach,</t> <t>Ruum q'e' taq ti' i naa ak'ulum.</t>"}