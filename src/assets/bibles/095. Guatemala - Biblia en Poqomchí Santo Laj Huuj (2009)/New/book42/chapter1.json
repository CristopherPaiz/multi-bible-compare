{"1": "<pb/>Qajaaw Teófilo, re' hin inutz'ihb'aaj reje ruq'orariik aweh chi ma' k'isiin wo' ixkichop kik'ux chutz'ihb'jiik chib'ih i xk'ularik chi qaxilak.", "2": "Re' xkitz'ihb'aaj chaloq re' re' eliik wach ruuk' i xkik'uhtaaj cho qeh i xi ilwik cho reh pampeet chib'ih i xk'ularik, eh xitowik cho haa' chuq'orariik rib'iral i ak' k'uhb'aal ree ko'lemb'al iib'.", "3": "Qajaa Teófilo, je' wo' re' xnub'an i hin xnusik' wo' chi riij ko paraa' pari'sil chu'nchel i xk'ularik pampeet. Ruum aj re', xuk'ul nuk'ux chi xnutz'ihb'aaj reje aweh chi tuslik wach taqe i xk'ularik chaloq re' re'", "4": "re' inwaaj i hin chi neenareq chi riij chi manlik aha' wilik taqe i xti korik k'uhtamaj chaaweh.", "5": "<pb/>Eh noq xwihik chi reyil i Herodes ar Judea, xwihik wo' chi k'amal b'eeh aj tiij i Zacarías, re' ruuk' taqe i k'amal kib'eeh aj tiij, Abías inq'orarik keh. Eh re' i rehk'een, Elisabet rub'ihnaal, re' ruuk' taqe riih rumaam i, Aarón.", "6": "Re' Zacarías, kikab'cheel ruuk' i rehk'een korik wach kik'ux chuwach i Dios, eh xkinimaj chi korik chu'nchel i ruq'or i ruk'uhb'aal i QaJaaw Dios, je' wo' hoq i taaq'anik i rub'an.", "7": "Re' keh ma' xta kak'uun kixq'uun, ruum re' i Elisabet xa reh chi ma' ak'unoom ixoq taj, eh rijib' chik taqe kikab'cheel.", "8": "<pb/>Eh re' Zacarías, i wilik chi k'amal kib'eeh aj tiij ruch'ihil taqe i rukomoon, xureq i ruq'ijil chi xooj kian i kikamaj chupaam i rupaat i Dios.", "9": "Eh noq kisik'im chik chi riij, wach naah i Zacarías xkahnik chi re' reh xokik chupaam i loq'laj ye'aab' parupaat i Dios chuk'atariik i insensia.", "10": "Eh noq k'ahchi' ruk'atam i insensia i Zacarías, re' taqe i ruk'ihaal tinamit tiij inki a'n i koq chi riij i rupaat i Dios.", "11": "Eh chupaam i jumehq' re' re', re' Zacarías xuk'uhtaaj riib' reh jinaj i ruánjel i QaJaaw Dios, xk'ulik rupab'aa' riib' parusak'aaj i artaal ink'atarik wii' i insensia.", "12": "Noq xrilow wach i ánjel i Zacarías xsahchik ruk'ux, eh yohb'aal wach xyojik.", "13": "<pb/>Chalik i ánjel je' wili i xuq'or reh i Zacarías: <pb/>Matyo'jik, ruum re' atiij xrib'iraj chik i Dios. Re' i Elisabet, i awehk'een, naa raasjiik jinaj i awak'uun ruuk' Juan i rub'ihnaal naa akojom.", "14": "Eh ma' k'isiin ta naa rusuuqb'iik ak'ux chi riij, eh ma' k'isiin i tinamit naa rusuuqb'iik kik'ux noq naa raasjiik,", "15": "ruum re' reh naa ruwihiik rajaawriik chuwach i QaJaaw Dios. Eh ma' naa ta ruk'em reh i vino, je' wo' hoq i k'ahlaj ha' inxohk'risanik. Xa noq la' wo' naa ruwihiik ruuk' i Santolaj Uxlab'al chi manlik noq komajaa' inaasjik.", "16": "Eh ruum i reh, ma' k'isiin taqe i rutinamiit i Israel naa wo' chik kinimam ruka'peech i QaJaaw i qaDios.", "17": "Eh re' Juan naa rojiik chi peet b'eeh chuwach i QaJaaw ruuk' i Santolaj Uxlab'al, ruuk' ajaawriik i xye'arik reh i Elías, reh chi naa rukojom taqe pansuqkiil k'uxliis i tuutb'ees ajaab'ees kuuk' i kak'uun kixq'uun. Reh chi re' taqe i ma' kinimanik taj naa kinimaniik, reh chi naa kiyejaam i kánima chuk'ulariik i QaJaaw, inki.", "18": "<pb/>Eh re' Zacarías xupech'uj reh i ánjel chi je' wili: <pb/>¿Nik' wach noq neenunab'eej chi korik inaq'or? Re' hin, hin chik riji' winaq, je' wo' hoq i wehk'een rijib' wo' chik, inki.", "19": "<pb/>Re' i ánjel je' wili xuq'or reh: <pb/>Re' hin i ánjel, Gabriel rukamaj i Dios i nub'an. Re' reh xtaaq'anik cho weh chi naa kaat nuq'o'reem, reh chi naa nuq'orom aweh taqe i ak' i atoob'laj q'orik wili.", "20": "Eh re' hat, ruum chi ma' xanimaj taj i nuq'or aweh, yu'naak naa akahniik chi hat meem ma' naa ta chik acholiik q'orik, kore' chik naa acholiik q'orik na' chureq ruq'ijil noq naa ruk'ulariik chu'nchel i re', i nuchjik ruum i ánjel.", "21": "<pb/>Eh re' taqe tinamit k'ahchi' i koq kuy-eem i Zacarías chi riij i rupaat i Dios. Eh k'ahchi' kipech'um chikiwach chib'ih reet noq ma' i nelik ta chaloq chi jumehq'iil chupaam i rupaat i Dios.", "22": "Noq xelik chaloq i Zacarías ma' rub'an ta chik kiq'orob'jiik, xa re' chik i q'ab' i rub'an keh, xkahnik chi meem. Ruuk' i re', xkireq chi riij chi wilik i xuk'uhtaaj riib' reh i chupaam i loq'laj ye'aab' parupaat i Dios.", "23": "Eh noq xmanlojik wach jarub' q'iij chi kamanik i xub'an i Zacarías, xooj wo' chik parupaat.", "24": "<pb/>Eh xa komajaa'-oq wo' k'ih q'iij rub'aan i re', re' i Elisabet, i rehk'een i Zacarías, xkahnik wach k'acharik. Eh hoob' poh xwihik pampaat ma' ha' ta chik xelik, kapeew i rub'an,", "25": "je' wili i xuq'or: Re' Dios xuketelaaj nuwach, ruum aj re' xraaj chi xin kahnik waach k'acharik. Reh chi ma' naa ta chik nuk'uhtaam nuk'ixb'ilaal chikiwach i tinamit, inki.", "26": "<pb/>Eh waqiib'-oq chik poh rukahniik wach k'acharik i Elisabet, re' Dios xutaq'aaj chaloq i ánjel, Gabriel, chupaam jinaj i k'isa tinamit Nazaret wilik paruyuq'ul i Galilea.", "27": "Re' reh xk'ulik chuq'orob'jiik jinaj i q'ahxoq, María rub'ihnaal, ma' reht'al ta wach q'o'rinik winaq. Re' reh ruye'em chik wach i q'orik chi naa rub'anam kaxáro ruuk' i jinaj winaq, José rub'ihnaal, re' ruuk' chaloq i riih rumaam i reey David.", "28": "Re' ánjel xokik i koq i wilik wii' i María, je' wili i xuq'or reh: <pb/>Suuqb'oq ak'ux, ruum re' hat q'e' xatruk'ax i Dios re' i QaJaaw Dios wilik awuuk'. Xa re' wo' hat xti q'e' ruye'em i rotob'il i Dios cha naah chi kixilak chu'nchel taqe ixoq, i nuchjik.", "29": "<pb/>Eh noq xrilow wach i ánjel i María, ma' k'isiin ta xsahchik ruk'ux ruuk' i xq'orarik reh. Eh xtohq'ik rusik'im chi riij paruk'ux chib'ih iraaj ruq'orom i rusuqkiil ruk'ux xye'arik.", "30": "Chalik i ánjel je' wili i xuq'or: <pb/>María, mat yo'jik, ruum re' hat k'ahchi' a'nam rusuqkiil i rotob'il i Dios.", "31": "Yu'naak naa akahniik wach k'acharik, naa ruwihiik jinaj awak'uun, Jesús i rub'ihnaal naa akojom.", "32": "Re' reh naa ruwihiik runimaal wach, eh Rak'uun i Dios pan taxaaj naa kiq'orom reh. Eh naa rukojariik chi Reyil ruum i qaDios i QaJaaw, je' rukab' noq xwihik cho chi reyil i xikin rumaam, David rub'ihnaal.", "33": "Eh naa wo' ruwihiik chi Reyil chi juneliik chinaah i tinamit Israel. Eh re' i rajaawriik chi Reyil ma' jaruuj naa rik'iik wach, inki ánjel.", "34": "<pb/>Eh re' i María xupech'uj reh i ánjel chi je' wili: <pb/>¿Nik' wach noq naa nukahniik wach k'acharik? Re' hin ma' weht'al ta wach q'orinik winaq, inki.", "35": "<pb/>Re' ánjel je' wili xuq'or reh: <pb/>Re' Santolaj Uxlab'al naa ruchaliik cha naah. Eh re' runimaal rajaawriik i Dios wilik cho pan taxaaj naa kaat rumujem chaloq. Ruum aj re', re' aha'lak'uun naa raasjiik, Santolaj ha'lak'uun, eh Rak'uun i Dios naa kiq'orom reh.", "36": "Chawil i Elisabet reh, i ma' tokoom ta awuuk', ma' re' ta nki wii' chi rijib' chik, eh inq'orarik reh chi ma' ak'unoom ixoq taj, naa raasjiik jinaj rak'uun. Eh yu'naak waqiib' poh chik rukahniik wach k'acharik.", "37": "Je' re' noq, chuwach i Dios ma' xtaj i k'axik, chu'nchel la' neerub'an, inki i ánjel.", "38": "<pb/>Eh re' María je' wili i xuq'or: <pb/>Re' hin, hin raj kamanoom i QaJaaw Dios, chub'an cho wuuk' aha' wilik iraaj i QaJaaw Dios, je' rukab' i xaq'or weh, inki ree ánjel. <pb/>Ruq'orom-oq chik i María taqe i q'orik wili, xooj i ánjel.", "39": "<pb/>Chupaam i q'iij re' re', xuyejaa' riib' i María, xooj rajimam riib' nah yuuq' pan jinaj k'isa tinamit wilik paruyuq'ul i Judea.", "40": "Eh noq wilik chik ar i María, xokik i koq parupaat i Zacarías, eh xuyeew rusuqkiil ruk'ux i Elisabet.", "41": "Eh noq xrib'iraj i rusuqkiil ruk'ux i Elisabet xye'arik ruum i María, xrik'raaj chi xk'uyu'jik chaloq i ruha'lak'uun chupaam. Re' Elisabet xuk'ul chi manlik i Santolaj Uxlab'al,", "42": "eh kow xuq'or ree María chi je' wili: <pb/>Xa re' wo' hat xti q'e' xuyeew i rotob'il i Dios cha naah chi kixilak taqe ixoq. Eh wilik wo' hoq i rotob'il i Dios chinaah awak'uun naa raasjiik", "43": "Re' hin, ma' ruk'ul ta naq chi weh chi xin chalik aq'o'reej, ruum re' hat, hat rutuut i waJaaw.", "44": "Eh noq xb'iraj i rusuqkiil nuk'ux xayeew, re' wak'uun jumehq'iil xk'uyu'jik cho chi nupaam ruum i rusuqkiil ruk'ux.", "45": "Re' hat, xti korik chi atoob' aweh, ruum xanimaj chi narojiik eloq wach awuuk' i ruq'orom chaaweh i QaJaaw Dios, inki i Elisabet.", "46": "<pb/>Eh re' María je' wili i chaq'wik xub'an: <pb/><t>Re' hin chu'nchel i wánima inuloq'ej i runimaal wach i QaJaaw Dios.</t>", "47": "<t>Eh ma' k'isiin ta nsuuqb'ik nuk'ux ruuk' i nuDios, i waj Ko'loom,</t>", "48": "<t>ruum re' hin, i xama' nim ta wo' tii nuwach laj</t> <t>rukamanoom i Dios, re' reh xirukoj paruman.</t> <t>Yu'naak johtoq chi qawach Atoob' Reh,</t> <t>inko'q taqe weh i tinamit jar ch'uq inaakik'iik,</t>", "49": "<t>ruum re' Dios nim rajaawriik xiik' naah i rotob'il xub'an cho wuuk'.</t> <t>Eh re' reh xti wilik rusantohiil</t>", "50": "<t>Re' Dios i ruketelaaj cho kiwach</t> <t>chi juneliik awach taqe i kiyohlinik wach i reh.</t>", "51": "<t>Xiik' naah i runimaal i rajaawriik xub'an chaloq:</t> <t>Najtir q'iij xusach wach i kikapeew i nimaq kiwach inki a'n kiib'.</t>", "52": "<t>Xresaj i kajaawriik i wilkeeb' naq chi reyil</t> <t>eh re' taqe i xama' nimaq ta kiwach inki a'n kiib', xuyeew kajaawriik.</t>", "53": "<t>Eh xuyeew wo' chib'ih keh taqe i aj wi'jaleel, eh re' taqe i b'ehomaq,</t> <t>xutaq'aaj taqe reje chi ma' xta i xuyeew reje keh.</t>", "54": "<t>Re' Dios xutoob'eej taqe i rutinamiit i raj kamanoom Israel,</t> <t>eh ma' xsahchik ta paruk'ux ruketeljiik kiwach.</t>", "55": "<t>Je' re' i ruq'orom cho reh i xikin qamaam,</t> <t>Abraham, chi naa ruketelaam wach,</t> <t>ruch'ihil taqe i xikin riih rumaam naa ruwihiik, inki María.</t>", "56": "<pb/>Re' María je' naa ixib' poh xwihik cho ruuk' i Elisabet. Chi riij i re', xsutinik wo' chik cho parupaat.", "57": "<pb/>Eh noq xmanlojik wach i q'iij chi xk'ulik ruk'ux i Elisabet, x-aasjik jinaj i k'isa rak'uun.", "58": "Eh noq xkib'iraj taqe ruka'jaah, taqe i ma' tokoom ta ruuk' i Elisabet, chi re' Dios xuyeew chaloq i rotob'il chinaah, xponik kiyeew rusuqkiil ruk'ux.", "59": "<pb/>Eh waxiqiib'-oq chik q'iij raasjiik i k'isa k'un, xk'amarik reje ruum i rutuut rajaaw, reh chi xpoch'arik naah i k'isa ruk'achab'. Eh xkaaj naq kikojom chi Zacarías i rub'ihnaal, ruum je' re' i b'ih i rajaaw.", "60": "Noq xrib'iraj chi je' re' i rutuut, je' wili xuq'or: <pb/>Ma' chih taj, re' k'isa wak'uun Juan i naa rubíhnaam, inki.", "61": "<pb/>Eh re' keh je' wili i xkiq'or: <pb/>¿Chib'ih reet noq je' re' i naa rubíhnaam? Ma' awach ta jino'q chi kixilak i awach aweh i je' re' rub'ihnaal, inki taqe.", "62": "<pb/>Eh re' keh xa ruuk' kiq'ab' xkipahqaaj reh i Zacarías chib'ih i rub'ihnaal i k'isa rak'uun naa rukojom.", "63": "Eh re' i rajaaw i k'isa k'un ruuk' q'ab' xupahqaaj jinaj i k'isa tz'ilom, je' wili i xutz'ihb'aaj chuwach: Juan i rub'ihnaal i k'isa wak'uun, inki. Eh chu'nchel i wilkeeb' ar, xsahchik kik'ux.", "64": "Eh xa chupaam wo' i jumehq' re' re', xteh wo' chik i ruq'oral i Zacarías, eh xtohq'ik ruloq'em i Dios.", "65": "Ruuk' i xkilow re' re' taqe i ruka'jaah i Zacarías, chi kunchelaal xsahchik kik'ux. Eh aha' wilik taqe i xk'ularik, xooj rib'iral ju' taq yuuq' paruyuq'ul i Judea.", "66": "Eh chu'nchel i xi-ib'irinik reh i xq'orarik xiqajik kapeew, je' wili i xkiq'or pankik'ux: Xiik' naa nche naah nimaal wach naa rub'anam i k'isa k'un wili, inki taqe. Ruum xkilow chi xuk'uhtaaj i rotob'il i Dios chinaah i k'isa k'un.", "67": "<pb/>Re' Zacarías, i rajaaw i k'isa k'un, xti wilik ruuk' i Santolaj Uxlab'al chi manlik, eh parub'ihnaal i Dios xuq'or chi je' wili:", "68": "<pb/><t>Qaloq'ej i QaJaaw Dios, i hoj aj Israel, i hoj rutinamiit,</t> <t>ruum xchalik chi qako'ljiik</t>", "69": "<t>Re' reh xuyeew cho qeh jinaj qaj Ko'loom xti wilik rajaawriik,</t> <t>re' ruuk' i xikin riih rumaam i reey David,</t> <t>raj kamanoom i QaJaaw Dios.</t>", "70": "<t>Re' aj re' i wili i ruq'orom cho rib'iral pampeet i Dios</t> <t>ruuk' kichii' taqe i santo laj jalal ruq'oral,</t>", "71": "<t>chi naa kooj ruko'leem chikiwach i ki-ixowanik qawach,</t> <t>eh chikiwach chu'nchel i ma' qohponik ta panaq'kiwach.</t>", "72": "<t>Eh re' Dios ruq'orom chaloq pampeet chi xuketelaaj cho kiwach i qamaam qati't,</t> <t>eh chi ma' jaruuj naa rusahchiik paruk'ux</t> <t>i xiik' naah loq'il ruyejaam cho wach chi naa rub'anam.</t>", "73": "<t>Re' reh xti xuq'or chaloq i korik reh i xikin qamaam,</t> <t>Abraham, chi naa rub'anam i wili:</t>", "74": "<t>Chi nakooj ruko'leem chikiwach</t> <t>taqe i ki-ixowanik qawach,</t> <t>reh chi ma' naa ta chik qayo'jiik chub'anariik iraaj i reh</t>", "75": "<t>reh wo' chi korik wach i qana'ojb'al,</t> <t>eh pan santohiil naa qak'achariik chuwach i reh chu'nchel q'iij.</t>", "76": "<t>Eh re' hat k'isa wak'uun, jalal ruq'oral i Dios wilik cho pan taxaaj naa ab'ihnaam,</t> <t>ruum re' hat naa awojiik chi peet chuwach i QaJaaw</t> <t>chuq'orariik keh i tinamit chi naa kiyejaam i kánima chuk'ulariik i reh.</t>", "77": "<t>Eh naa wo' aq'orom rib'iral keh i rutinamiit i Dios</t> <t>chi naa rukuyum taqe i kimahk, eh naa wo' taqe ruko'leem.</t>", "78": "<t>Re' qaDios, ruuk' i ruketeljiik qawach,</t> <t>ruuk' i qak'axariik xub'an, xuyeew qeh i qaj ko'loom,</t> <t>re' i je' naa rusaqumaal i q'iij noq insihq'inik chaloq,</t>", "79": "<t>reh chi naa kisihq'iljiik taqe i wilkeeb' panq'equm,</t> <t>je' wo' taqe k'acharik inki a'n paruyohb'alil i kimik reh chi naa ruk'amam qab'eeh</t> <t>pan rusuqkiil k'uxliis, inki parutz'uuy i Zacarías.</t>", "80": "<pb/>Re' i k'isa k'un, Juan rub'ihnaal, kow johtoq ruk'iih, eh reh reh ruk'uliik i runa'ojb'al. Eh xk'acharik chaloq chupaam taqe i ye'aab' chiq yuuq', kore' chik xelik cho ar noq xutik'aa' i rukamaj chi kixilak i aj Israel."}