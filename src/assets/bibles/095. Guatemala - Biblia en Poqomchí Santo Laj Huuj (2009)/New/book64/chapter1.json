{"1": "<pb/>Re' hin, hin chik mama' winaq. Inutz'ihb'aaj reje i huuj wili aweh i hat nuhermano Gayo, re' korik chi q'e' ti nuk'ax.", "2": "<pb/>Hat nuloq'laj hermano, re' hin i nupahqaaj ree Dios chi nik' wach noq k'ahchi' aweliik korik ruuk' animaniik, je' ta wo' naq re' noq netielik korik ruuk' chu'nchel i k'ahchi' kaat, eh chi eliik ta naq kow aawooq aq'ab'.", "3": "Re' hin q'e' xkiyeew rusuqkiil nuk'ux i kiib' ixib' chi hermano noq xk'ulik kiq'or weh chi re' hat ma' akanaam ta runimjiik i korik.", "4": "Re' i xti q'e' insuuqb'ik wii' nuk'ux i hin, re' chi xb'iraj kib'iral wak'uun wixq'uun noq wilkeeb' chi k'ahchi' kik'amam naah i korik.", "5": "<pb/>Hat nuloq'laj hermano Gayo, re' hat i nayeew ak'ux chi kitoob'jiik hermano wilkeeb' ar. Eh nayeew wo' ak'ux chi kitoob'jiik kichalik pan tokoom tinamit.", "6": "Re' keh xk'ulik kiq'or rukorkiil ayu' chikiwach aj nimaneel nik' wach i kik'axariik xa a'n. Re' hin i nupahqaaj otob'il aweh chi cha taq'aaj k'isinoq chib'ih keh reh i kib'eeh je' rukab' imponik chuwach i Dios.", "7": "Re' keh xkichop q'ab' i kib'eeh chub'anariik i rukamaj i Jesucristo. Eh ma' xkaaj ta chi xitoob'jik kuum i ma' re' ta taqe aj judío.", "8": "Ruum aj re', koruman chi re' hoj naa qatoob'eem taqe qahermano re' re'. Reh chi neenqatoob'eej taqe chuq'orariik rib'iral i korik laj k'uhb'aal.", "9": "<pb/>Re' hin jinaj i huuj xnutz'ihb'aaj reje keh i aj nimaneel. Eh re' winaq, Diótrefes rub'ihnaal, ma' xuyeew ta rajaawriik i xqataq'aaj reje ruq'orariik, ruum re' reh kow intaaq'anik chi kixilak.", "10": "Ruum aj re', wila' xinooj cho ar, naa nuq'ilim i Diótrefes chi riij i tz'aqaj wach k'utaaj, chi riij i chukuj q'orik i rub'an chiqiij. Eh ma' xata re' re' i rub'an ma' ruyeew ta la' wo' cho kipatal i hermano kiooj k'oloq ar. Eh awach taqe hermano inkaaj cho ye'ej patal, i ruq'il taqe, eh ma' ruk'ul ta chik taqe chi kixilak i komoon hermano.", "11": "<pb/>Loq'laj nuhermano Gayo, maatijej aweh i yiib' wach na'ojb'al. Re' la' i holohik laj na'ojb'al cha a'n, ruum awach imb'anik reh i holohik laj na'ojb'al, rak'uun rixq'uun i Dios. Eh awach imb'anik reh i yeb'ee wach na'ojb'al, ma' reht'al ta wach i Dios.", "12": "<pb/>Eh re' i qahermano Demetrio. Chu'nchel holohik kiq'orik chi riij. Eh re' re' ink'uhtanik reh chi korik wach ruk'ux, re' hoj holohik wo' qohq'orik chi riij. Eh re' hat aweht'al chi re' hoj, re' i korik inqaq'or.", "13": "<pb/>Hermano Gayo, re' hin ko wilik naq i xwaaj nuq'orom aweh. Xa re' la', ma' xnutz'ihb'aaj ta reje panhuuj,", "14": "ruum k'ahchi' nukapaam ojik cha wilariik chi jumehq'iil, reh chi neenub'an nuk'utaaj awuuk' ruuk' nuchii'.", "15": "<pb/>Eh suq kiil k'uxliis wih-oq awuuk'. Eh re' taqe qahermano i wilkeeb' ayu' inkitaq'aaj reje rusuqkiil ak'ux. Eh inwaaj chi nee nayeew rusuqkiil kik'ux i qahermano wilkeeb' ar."}