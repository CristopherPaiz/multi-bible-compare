{"1": "<pb/>Hat taq nuhermano, re' hin ma' inwaaj ta chi ma' nee ta taq inaweht'aliij taqe i kooch i ruyeew i Ruxlab'al i Dios.", "2": "Re' taq i hat aweht'al taq noq komajaa' naq taq hat cho aj nimaneel, xa pamemil naq taq timinarik chi kilooq'jiik taqe i tiyoox ma' kiq'orik taj.", "3": "Eh inwaaj chi nee taq inaweht'aliij chi ma' jino'q i k'amooj rub'eeh ruum i Santolaj Uxlab'al ma' holohik ta nee nq'orik chi riij i Jesucristo. Eh ma' jino'q wo' neenq'orik chi re' i Jesucristo i QaJaaw wila' ma' k'amooj rub'eeh ruum i Santolaj Uxlab'al.", "4": "<pb/>Re' hoj, i hoj aj nimaneel, xa reh reh wach rukamaj i Dios neenye'arik qeh chi qakooch. Eh re' inye'wik reh xa re' wo' jinaj chi Santolaj Uxlab'al.", "5": "Korik chi xa reh reh wach i kamanik imb'aan xa re' la' re' QaJaaw Jesucristo xa jinaj wo' hoq.", "6": "Re' ju'jun chi aj nimaneel, xa reh reh wach i rajaawriik nee ruk'ul chub'aan i rukamaj i Dios, chu'nchel i re', re' jinaj chi Dios inye'wik reh.", "7": "Re' Dios i ruk'uhtaaj i rajaawriik i Ruxlab'al ruuk' i ju'jun reh i rub'aan jino'q kamanik toob'al keh i aj nimaneel.", "8": "Wilik taqe inye'arik kina'ojb'al chi q'orik ruum i Santolaj Uxlab'al. Eh wilik inye'arik kajaawriik ruum i Santolaj Uxlab'al chi kiq'orik chi riij i nimaq wach na'ojb'al.", "9": "Wilik inkik'ul rukowiil kik'ux ruuk' i Santolaj Uxlab'al, eh wilik inkik'ul kajaawriik ruuk' i Santolaj Uxlab'al reh k'achrisanik yowaab'.", "10": "Wilik inye'arik kajaawriik chub'aan taqe i ma' ilooj taj. Eh wilik inki a'n ruq'orariik i ruk'uhb'aal i Dios. Wilik neenkeht'aliij wach i atoob'laj Uxlab'al, eh i ma' tob'laj uxlab'al. Eh wilik inye'arik keh i q'orik pan tokoom q'orik, wilik inye'arik keh ruch'ob'ariik rub'ehel inq'orarik pan tokoom q'orik.", "11": "Eh chu'nchel i wili xa re' wo' jinaj chi Santolaj Uxlab'al inch'aqwik cho chinaah i ju'jun chi aj nimaneel chi naa kianam re' q'oreel i ruk'ul chi keh paruk'ux i reh.", "12": "<pb/>Re' qati'jolal jumpa'liik, atoob' ta xiik' naah k'ihaal inchopiin reh, xa jinaj chi ti'jolal noq wilik chu'nchel. Je' re' noq wilik i Jesucristo quuk' i hoj i qohnimanik reh.", "13": "Ruum xa parub'ihnaal i jinaj chi Santolaj Uxlab'al xqajik qahaa', chi je' hoj aj judío, chi je' ma' hoj ta aj judío, chi je' hoj k'ayimaj pankamanik, chi je' ma' hoj k'ayimaj pankamanik. Eh chi qunchelaal xye'arik qeh i jinaj chi Santolaj Uxlab'al, eh xa jinaj chik qawach.", "14": "<pb/>Eh re' qati'jolal reh ma' xata wo' jinaj wach inchopiin reh, k'ih b'uhr la' wach choplik wii'.", "15": "Eh nee ta ruq'or chi je' wili i qooq: Re' hin, ma' hin ta q'ab'iis, ma' hin ta ruman wach, inko'q taj. Ma' ruum ta naq i re' neenkahnik chi ma' paruman ta wach qati'jolal.", "16": "Eh nee ta ruq'or chi je' wili i qaxikin: Re' hin, ma' hin ta naq'wachiis, ma' hin ta paruman wach, inko'q taj. Ma' ruum ta naq i re' neenkahnik chi ma' paruman ta wach qati'jolal.", "17": "Eh naq'qawach ta chu'nchel i qati'jolal jarub' ruchopom wii' riib', ma' nee ta naq qoh-ib'irinik. Eh qaxikin ta chu'nchel i qati'jolal, ma' nee ta naq qoh-uhtz'inik.", "18": "Re' la' Dios inye'wik paruye'aab' chu'nchel inchopiin ree qati'jolal aha' ajwaal wach paruk'ux i reh.", "19": "Wi ta xa jinaj wach ruchopom wii' riib' i qati'jolal, ma' xta wo' naq qati'jolal chi jumpech.", "20": "Xti korik noq k'ih b'uhr wach ruchopom wii' riib' i qati'jolal. Eh xa jinaj chi ti'jolal inooj ruk'ul wii' riib' chu'nchel.", "21": "<pb/>Re' naq'qawach ma' nee ta ruq'or reh i qaq'ab' chi je' wili: Re' hat ma' xta tikamanik wii' weh. Eh re' qanaah ma' nee ta ruq'or reh taqe i qooq chi je' wili: Re' taq i hat ma' xta taq tikamanik wii' weh, ma' inko'q taj.", "22": "Chakoj la' taq rehtaal noq re' i kichopiin ree qati'jolal i xa je' cho ma' xta kikamanik wii' noq kik'utinik, re' taqe re' i xiik' naah kamaneel qeh.", "23": "Eh re' taqe i kichopiin ree qati'jolal i xama' q'e' ta nqak'ax, re' taqe re' inqatiq'aa' chi korik. Eh re' taqe kichopiin ree qati'jolal i xama' holohik ta noq inqaq'or, re' taqe re' xa holohik chik rutiq'ib'jiik inqa a'n.", "24": "Eh re' taqe kichopiin ree qati'jolal i wilik kiholwochiil, ma' koruman ta chik chi neenb'aan holohik reh. Re' Dios xuyejaa' i qati'jolal, eh re' taqe i kichopinik reh i ma' nqak'ax taj, re' chik taqe re' xkik'ul kiloq'il.", "25": "Ruuk' i re', ma' pareh ta wilkeeb' reje nik' nimaal inchopiin reh i qati'jolal. K'ul la' inkitoob'eej kiib' chikiwach taqe inchopinik reh i qati'jolal.", "26": "Wila' xtib'ik jino'q keh inchopiin ree qati'jolal, chi kunchelaal wo' ki-ik'ik chi ti'. Eh wila' wilik keh inchopiin ree qati'jolal ink'axarik chi korik, kiehtrik wo' haa' i k'axb'al re' re' taqe ruk'u'liil.", "27": "<pb/>Je' wo' re' noq wilkooj i hoj, i hoj jilow ruti'jolal i Jesucristo, hoj wo' jilow i ruchopom wii' riib' i ruti'jolal, ruum ruye'em qakamaj chi qaju'junaal.", "28": "Re' Dios chi kixilak i aj nimaneel: Peet, xupab'aa' taqe aj tahqaneel rukab', xupab'aa' taqe jalal ruq'oral i reh, roox, xupab'aa' taqe aj tijoom. Eh xupab'aa' wo' taqe i kib'anik ree i ma' ilooj taj xupab'aa' wo' taqe i ki k'achrisanik yowaab' xupab'aa' wo' taqe i kib'anik toob'inik je' wo' taqe i kik'amwik b'eeh eh xupab'aa' wo' taqe i kiq'orik pan tokoom q'orik.", "29": "Eh ma' chu'nchel ta i kiokik chi aj tahqaneel, ma' chu'nchel ta kiokik chi aj jalal ruq'oral i Dios, ma' chu'nchel ta kiokik chi aj tijoom, ma' chu'nchel ta kib'anik ree ma' ilooj taj.", "30": "Eh ma' chu'nchel ta ye'ooj kajaawriik chi k'achrisanik, ma' chu'nchel ta kichol q'orik pan tokoom q'orik. Eh ma' chu'nchel ta kichol ruch'ob'ariik rub'ehel taqe inq'orarik pan tokoom q'orik.", "31": "Re' taq i hat, i ruk'ul naq chi nee ta ruq'or taq ak'ux rub'aan i xiik' naah chihojal i rusiij i Dios. <pb/>Re' hin jinaj chik i na'ojb'al q'e' chihooj inwaaj nuk'uhtaam taq aweh."}