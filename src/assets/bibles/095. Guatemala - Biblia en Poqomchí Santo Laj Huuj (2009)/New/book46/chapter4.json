{"1": "<pb/>Re' taq i hat, inchol taq anab'eem chi re' hoj xa hoj raj to'ool i Jesucristo. Eh ye'ooj chi qanaah chi naa qaq'orom rib'iral i ko'lb'al iib' ruyejaam cho wach i Dios, re' ma' eht'alimaj ta naq najtir.", "2": "Eh re' jino'q i sik'ooj wach chub'aan i rukamaj i Dios inchol ruk'uhtaam chi korik wach ruk'ux.", "3": "Eh re' hin, ma' xta nwaaj reh mi holohik oon ma' holohik taq nee ti q'orik chi wiij, oon chi neenq'atarik i q'orik chi nunaah. Eh ni xata re' hin neekinq'orik reh mi holohik oon ma' holohik taj i k'ahchi' kiin.", "4": "Ruum ach ta naq inche inwik'raaj chi ma' xta numahk, ma' ruum tee re' xata chik korik wach nuk'ux. Re' i naa ruq'atwiik q'orik chi nunaah re' i QaJaaw Jesucristo.", "5": "Je' re' noq ma' awach taq aq'at q'orik chinaah chi komajaa' ruq'ijil, chawuy-eej pee taq chi kore' QaJaaw Jesucristo naa ruk'uliik q'atwoq i q'orik. Re' reh naa risam cho wach saqum imb'aan panq'equm, eh naa rutehem wach inkapeepjik pan ánima, eh naa ruye'em rutojb'aal i ju'jun re' i ruk'ul chi reh.", "6": "<pb/>Hat taq nuhermano, re' hin i nuq'or taq reje aweh nik' wach i nuna'ojb'al i hin, eh nik' wach i runa'ojb'al i Apolos, reh chi nee taq i nak'am naah, k'axb'al taq aweh. Chi je' re', ma' nee ta taq inakapaaj tokoom chi riij i tz'ihb'amaj panhuuj, reh chi ma' nee ta taq inaq'or chi q'e' chihooj i rukamaj i jinaj, eh re' jinaj ma' tz'e'waach taj.", "7": "Raaj i hat, ¿awach inye'wik runimaal awach noq inakapaaj? ¿chib'ih reet noq inanimb'isaj awiib'? ¿Mi wilik naq chib'ih aweh wi ta ma' xuyeew aweh i Dios? Eh wila' re' reh xye'wik chib'ih aweh, ¿chib'ih reet noq inanimb'isaj awiib'?", "8": "<pb/>Re' taq i hat, xa je' chik taq hat b'ehoom, xa je' chik wilik taq chib'ih cha weh i na a'n awiib'. Eh xa je' chik taq hat reey i na a'n awiib', xa je' chik ma' xta hoj kamaj taq aweh. Xti korik ta wo' naq chi hat taq reey, nee naq qoh-ehtrik haa' taq awajaawriik", "9": "Re' hin i nukapaaj chi re' Dios je' cho k'ahchi'kooj rukanaam i chi ma' xta qajaawriik i hoj, i hoj raj tahqaneel i Jesucristo. Imb'aan qeh je' rukab' imb'aan reh jino'q prexo naa rukanteesjiik. Iruyeeqab' i Dios chi nk'uhtjik qak'ixb'ilaal, qoh kahnik chi kise'lb'aal taqe ánjel, je' wo' taqe tinamit ayu' wach ak'al.", "10": "Re' hoj ma' xta qana'ojb'al noq inkiq'or i tinamit ruum i runimjiik i Jesucristo. Eh re' taq i hat, inkiq'or taq chi wilik taq ana'ojb'al. Re' hoj, ma' xta rukowiil qak'ux noq inkiq'or, re' taq i hat, kow taq ak'ux noq inkiq'or. Re' hoj, inkixow qa wach, re' taq i hat, nkiyeew taq aloq'il.", "11": "Eh re' hoj yu'naak xama' qakanaam ta wo' hoq i kuyuj qawa' qahaa', xa ruuk' ti' k'axik inqakoj qaso', inki a'n ti' k'axik qeh, eh ma' xta qapaat aha' nee qoh patinik wii'.", "12": "Eh chayeew i kamanik inqa a'n korehtaal qoh q'uhtik sik'b'al tz'aaq chib'ih qeh, re' tinamit qohkib'aj, eh re' hoj inqapahqaaj i rotob'il i Dios chikiij. Eh inqakuy i rixowjiik qawach inki a'n", "13": "Noq ma' holohik ta kiq'orik chiqiij, inqachaq'weej taqe ruuk' holohaq q'orik. Eh xa ko je' wo' re' inki a'n qeh yu'naak, xa je' hoj sohk' panaq'kiwach, xama' xta qoh okik wii' chikiwach.", "14": "<pb/>Hermano, re' hin inutz'ihb'aaj taq reje aweh taqe wili, ma' re' ta k'uhtb'al taq ak'ixb'ilaal, kojb'al la' taq ana'ojb'al, ruum je' taq hat wak'uun noq wilkaat.", "15": "Eh wilik ta nare' inche lajeeb'-oq miil i neekitijinik taq aweh ruuk' i runimjiik i Jesucristo, k'oloq taq panak'ux chi ma' k'ih ta taq i jilow awajaaw noq wilik, ruuk' i runimjiik i Jesucristo, xa re' wo' hin, ruum re' i hin xinq'orik taq aweh chi peet i ak' k'uhb'aal.", "16": "Je' re' noq i nupahqaaj taq otob'il aweh chi chak'am taq naah i nuna'ojb'al i hin.", "17": "Ruum i wili xnutaq'aaj taq reje awuuk' i Timoteo korik wach ruk'ux, q'e' nuk'ax. Je' wak'uun noq wilik ruuk' i runimjiik i Jesucristo. Re' reh nee nq'orik ponoq taq aweh nik' wach runimjiik i Jesucristo k'ahchi' kiin. Eh je' wo' re' inuk'uhtaaj keh i aj nimaneel xa aha' yuuq'.", "18": "<pb/>Wilik ju'jun taq chaxilak i xa nimaq chik kiwach inki a'n kiib'. Noq inkikapaaj i keh chi ma' naa ta wojiik taq chaq'orob'jiik.", "19": "Re' hin naa taq wojiik chaq'orob'jiik chi jumehq'iil wila' je' re' xraaj i QaJaaw. Ar aj naawilom re' i kichol rub'aan taqe i nimaq kiwach inki a'n kiib' re' re'. Eh mo'q xa re' kichol ruq'orariik i neenooj b'iraj keh,", "20": "ruum re' runimaal rajaawriik i Dios ma' nkan ta xa ruum ta chi nchol q'orik jino'q ruuk' la' wo' i rajaawriik i Dios neenkan.", "21": "Eh ¿Mi nawaaj taq chi nee kinooj k'oloq taq awuuk' pan josq'iil? oon ¿inawaaj taq chi nee kinooj k'oloq taq awuuk' panotob'il?"}