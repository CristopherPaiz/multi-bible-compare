{"1": "<pb/>Eh wilik rib'iral i k'oyomal taq chaxilak, jinaj b'ila' wilik ar k'ahchi' rixooqb'eem i rukab' rutuut. Re' yiib' wach na'ojb'al re' re' nimlaj mahk chi b'anarik ni xata chi kixilak i ma' re' ta aj nimaneel imb'aan.", "2": "Eh re' taq i hat xanaa niimb'isaj taq chik awach, xanaah re', i ruk'ul naq chi natiib'isaj taq ak'ux chi riij imb'aan re' re'. Re' winaq imb'anik reh i mahk re' re', xti ruk'ul chi nee taq inawesaj reje chaxilak.", "3": "Korik noq re' hin, atoob' ta ma' wilkiin taq ponoq chaxilak, wilkiin la' ponoq ar panuxlab'al. Eh je' naa wilkiin taq ponoq chaxilak, ruum xnuq'at chik reje q'orik chinaah imb'anik reh i mahk re' re'.", "4": "Noq nee taq inamol awiib' i hat chi looq'jiik i Dios, re' hin neekinwihik taq awuuk' panuxlab'al, eh neen wihik taq awuuk' i rajaawriik i QaJaaw Jesucristo.", "5": "Eh re' i winaq imb'anik reh i mahk re' re', i ruk'ul chi nee taq inaq'asaj pan q'ab' i aj Yahm, reh chi neenik'ik chi ti' k'axik. Eh wila' xujal wach i runa'ojb'al, neenko'ljik i ránjel rut'iosil na' k'oloq ruka'peech i QaJaaw Jesucristo.", "6": "<pb/>Re' taq i hat, maa niimb'isaj taq awach ruuk' mahk i rub'an winaq re' re'. ¿Mi ma' aweht'al taq re' hat noq atoob' ta xa k'isiin i ch'amb'esb'al ruq'oril kaxlanwi'k neenokik, nee ruch'aamb'isaj k'ih-oq i q'oor?", "7": "Eh cha kanaa' taq rub'aan i mahk, re' i je' q'aah laj ch'amb'esb'al ruq'oril kaxlanwi'k, je'-oq taq hat kaxlanwi'k kore' xkorjik ma' kojooj ta ch'amb'esb'al reh. Ruum re' i Jesucristo, xkanteesjik chik quum i hoj chi jilow mayiij reh i runinq'ijiik i elik chaloq Egipto.", "8": "Eh inchol qaninq'ijeem i ruuk' suq kiil k'uxliis, eh ruuk' nimanik chi korik, re' je' rukab' i kaxlanwi'k ma' kojooj ta ch'amb'esb'al reh. Eh ma' nee ta inqaninq'ijeej wach ruuk' rub'anariik i ma' tob'laj na'ojb'al, je' rukab' i q'aah laj ch'amb'esb'al ruq'oril kaxlanwi'k.", "9": "<pb/>Chupaam i nuhuuj xnutz'ihb'aaj pampeet, xnuq'or taq reje aweh chi maa a'n taq jinaj wach ak'ux kuuk' i kib'anik reh i k'oyomal.", "10": "Eh ma' xnuq'or ta taq reje aweh panhuuj chi ma' naa ta taq aq'oreem taqe i aj k'oyomal, taqe i aj k'axal wach b'ehomal, taqe i aj jileq', taqe i looqen tiyoox wilkeeb' wach ak'al. Qaq'or chi ma' nee ta naq'oreej taq chi jumpech i ruk'ul naq chi nee taq ti elik reje ayu' wach ak'al.", "11": "Re' xnuq'or taq reje aweh re' chi ma' nee ta taq i na a'n jinaj wach ak'ux kuuk' i xa nkikoj kiib' chi hermano b'anal k'oyomal, aj k'axal wach b'ehomal, aj looq'en tiyoox, aj molol-oq wach k'utaaj, aj xohk'reel, eh ajileq' taqe. Re' taqe re', ma' ruk'ul ta taq cha weh chi nee taq i na a'n awa' kuuk'.", "12": "Chakoj taq rehtaal noq re' hin, ma' ruk'ul ta chi neenuq'at q'orik chikinaah i ma' re' ta taqe aj nimaneel. Re' keh, kore' wo' Dios naa ruq'atwiik q'orik chikinaah.", "13": "Ruum re' taqe i ma' re' ta aj nimaneel re' Dios naa ruq'atwiik i q'orik chikinaah. Eh re' taq i hat cha q'at taq i q'orik chikinaah i aj nimaneel inki a'n kiib'. Chawesaj taq cho chaxilak i winaq imb'anik reh i mahk."}