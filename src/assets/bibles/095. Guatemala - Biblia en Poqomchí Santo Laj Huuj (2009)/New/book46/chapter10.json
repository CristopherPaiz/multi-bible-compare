{"1": "<pb/>Hermano, re' hin inwaaj chi nee taq inanab'eej chi re' taqe i qamaam qati't xye'arik chaloq i rumuuj i suutz' chikinaah ruum i Dios noq xi elik chaloq Egipto. Eh xuteh kib'eeh noq xi-ik'ik panyejaal i kaq palaw.", "2": "Ruuk' i re' je' naa xqajik kihaa' pan suutz', je' wo' chupaam i kaq palaw. Ruum i re', xkaaj chi re' i Moisés xkahnik chi k'amal kib'eeh.", "3": "Eh chi kunchelaal wo' xkik'ux cho keh i k'uxumb'al, maná rub'ihnaal, re' xye'arik cho keh pan taxaaj.", "4": "Eh chi kunchelaal wo' xkuk'ej keh i ha' pan saqrehp xelik chaloq ruum i ma' ilooj taj xub'an i Dios. Eh re' ab'aj rehtalil i Jesucristo, re' i xtoob'inik keh pan kib'eeh.", "5": "Xa re' la' chik imb'anik reh, xiik' naah k'ihaal chi kixilak xkiq'eb' chi riij kik'ux i Dios. Ruum i re', ar xikimik chupaam i ye'aab' chiq yuuq'.", "6": "<pb/>Chu'nchel i wili xk'ularik k'uhtb'al reh chi qawach i hoj yu'naak, reh chi ma' nee ta nqak'ax wach aha' wilik i ma' toob' taj xkik'ax cho wach i keh.", "7": "Re' taq i hat, maaloq'ej taq aweh i tiyoox, je' rukab' i xkian i ju'jun chi kixilak i keh, je' rukab' i ruq'or pan santo laj huuj chi je' wili: Re' tinamit xkitzunaa' kiib' chi wi'k chi uk'ik, eh noq xkikohlaaj, xkitoq'aa' soon, chi looq'jiik i tiyoox inki.", "8": "Manqa a'n taq qeh i hoj i k'oyomal, je' rukab' i xkian chaloq i ju'jun chi kixilak i keh. Eh ruum i xkian re' re' ixib' ru ka'winaq miil i xikimik chuwach i jinaj chi q'iij.", "9": "Eh manqayeew i rujosq'iil i Qajaaw i hoj, je' rukab' noq xkiyeew cho rujosq'iil i keh, ruum i xkian re' re' xuyeew q'ab' i Dios chi xiti'arik kuum i aaq', eh xikimik.", "10": "Eh maa ch'olej taq i Dios, je' rukab' i xkian chaloq i ju'jun chi kixilak i keh xkian i ch'olinik. Ruum i re', xutaq'aaj chaloq jinaj i ruánjel i Dios, xi k'ulik kanteesjoq.", "11": "<pb/>Re' taqe ti' k'axik xkik'ul chaloq i qamaam qati't kojb'al qana'ojb'al i hoj, eh xkahnik rehtalil pan santo laj huuj tiijb'al qee i hoj i k'acharik inqa a'n chupaam taqe i tz'apaab' wach q'iij wili.", "12": "Je' re' noq, awach i kow ruk'ux chi nimanik, inchol riik'raam riib' chi manq'ehb'ik chik pamahk.", "13": "Re' taq i hat majaa' taq inchalik cha naah jino'q pajarik xiik' naah ti'kiil re' ta ruuk' i ma' nkuyjik taj. Eh re' taq i hat, chayeew taq ak'ux ruuk' i Dios, re' reh ma' nee ta taq tiruq'eb' chupaam i pajarik, nee la' taq tiresaj chupaam i nim wach pajarik.", "14": "<pb/>Je' re' noq re' taq i hat nuloq'laj hermano, maaloq'ej taq chik chi jumpech i tiyoox.", "15": "Re' hin je' wili taq aq'orob'jiik i nub'an, ruum wilik taq ana'ojb'al cha sik' taq chi riij i nuq'or.", "16": "Eh noq inqapahqaaj i rotob'il i Dios noq inquk'ej i loq'laj riis uuva wilik pan kulk, rehtalil chi qoh okik pan jinaj wach k'uxliis ruuk' i rukik'eel i Jesucristo. Eh noq inqach'aq chi qawach i kaxlanwi'k rehtalil chi qoh okik pan jinaj wach k'uxliis ruuk' i ruti'jolal i Jesucristo xhopib'ik chiqiij", "17": "Atoob' ta xiik' naah qak'ihaal chi aj nimaneel, xa jinaj chi kaxlanwi'k inqamolej wach ruk'uxariik, k'uhtb'al reh chi xa jinaj chik qawach chunimjiik i Jesucristo.", "18": "<pb/>Chakoj taq rehtaal inki a'n chaloq i aj Israel. Awach taqe kik'uxwik reh i joximaj chikop kiye'ariik chi mayiij nah artaal, kikochinik wo' haa' i mayiij re' re'.", "19": "Ruuk' taqe i nuq'or wili, ma' k'ahchi' ta nuq'orom chi wilik ta rajaawriik i tiyoox, eh chi wilik ta rajaawriik i tiwik inye'arik chi mayiij chuwach i tiyoox, atoob' ta nare' nche sik'oj wach tiwik.", "20": "Re' i nuq'or taq aweh i hin re' chi, noq inkiyeew chikop chi mayiij chuwach i tiyoox taqe ma' kinimanik ta ree Dios, keh i ma' tob'laj uxlab'al inkiyeew ma' re' ta ree k'achlik Dios inkiyeew. Eh re' hin ma' nwaaj ta chi nee taq ti okik haa' chi kilooq'jiik taqe ma' tob'laj uxlab'al.", "21": "Eh ma' nee ta rub'an chi nee taq inawuk'ej aweh i wilik pan i kulk, re' rujalwaach i rukik'eel i Jesucristo, wila' ko naawuk'ej taq i mayijimaj chikiwach i ma' tob'laj uxlab'al. Eh ma' nee ta wo' rub'an chi nee taq inak'ux aweh i kaxlanwi'k, re' rujalwaach i ruti'jolal i Jesucristo, wila' ko nak'ux taq aweh i mayijimaj chikiwach i ma' toob' laj uxlab'al.", "22": "Re' hoj, ma' ruyee ta riib' chi neenqayeew rujosq'iil i Dios ruuk' i loq'inik tiyoox, ruum re' hoj ma' xta qajaawriik chuwach i reh.", "23": "<pb/>Wilik inq'orik reh. Chu'nchel i ruk'ul chi b'anarik, xa re' la' ma' chu'nchel ta atoob' chi b'anarik. Eh ma' chu'nchel ta wo' ruyeew rukowiil qak'ux.", "24": "Ma' xata re' hoj naa qak'axam qiib, naa la' wo' qak'axam i tokoom.", "25": "<pb/>Re' taq i hat neeruyee riib' chi nee taq inak'ux i xa chib'ih jariik tib'kaal ink'ayjik pank'ayb'al reh. Ma' ko ta ruman chi nee taq inapech'uj aha' xchalik, reh chi ma' nee ta taq intukinik wach akapeb'aal,", "26": "ruum chu'nchel i wach ak'al reh i QaJaaw, eh je' wo' chu'nchel i wilkeeb' chupaam.", "27": "<pb/>Eh wi xatruyuq'eej taq ruuk' jino'q i ma' re' ta aj nimaneel, eh wi xawaaj taq ojik, hiy taq. Chak'ux taq xa chib'ih pa' jariik i neeruyee taq aweh. Ma' ko ta ruman chi nee taq inapech'uj aha' xchalik reh chi ma' nee ta intukinik wach taq akapeb'aal.", "28": "Raaj wila' xq'orarik taq aweh chi je' wili: Re' tiwik wili i naa taq ak'uxum xye'arik chi mayiij chuwach i tiyoox, inko'q taq aweh, eh ruum chi ma' toob' ta chi k'uxarik noq i rukapaaj i reh, ma' k'ux taq. Ruum reh i Dios chu'nchel i wach ak'al, je' wo' hoq i wilkeeb' chupaam", "29": "Re' hin ma' chi riij ta taq akapeb'aal i hat i nuq'or, chi riij la' i rukapeb'aal i k'ahchi' ruq'oriik taq aweh. Eh wilik naa nee nq'orik reh chi je' wili: ¿Chib'ih reet noq tokoom naa ruwech'iniik riij i naa nub'anam i hin?", "30": "Eh wila' nut'iosej ree Dios i nuk'ux, ¿chib'ih chik reet noq nee kinkich'olej ruum i ruk'uxariik? inko'q naak.", "31": "<pb/>Eh wi xa a'n taq awa' ahaa', eh xa chib'ih-oq chik jariik taq i xawaaj a'nam, ma' xta reet cha a'n taq chu'nchel chi loq'oomb'al ree Dios.", "32": "Maa a'n taq i yiib' wach na'ojb'al chi yojb'al kik'ux taqe aj judío, je' wo' taqe i ma' re' ta aj judío, je' wo' taqe i kinimanik ree Dios.", "33": "Chakoj taq rehtaal i nub'an i hin ma' xata re' i nuyeew nuk'ux chub'anariik imponik chi nuwach i hin. Re' la' nub'an imponik chikiwach taqe was nuchaaq', reh chi neenkireq i ko'lemb'al kiib'."}