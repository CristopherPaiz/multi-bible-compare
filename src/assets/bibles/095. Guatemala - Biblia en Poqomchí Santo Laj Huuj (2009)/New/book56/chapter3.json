{"1": "<pb/>Re' hat Tito, cha q'or keh aj nimaneel chi kinimanoq chikiwach taqe ajaab'ees, chikiwach i xa reh reh wach kajaawriik chi taaq'anik. Eh kian i holohik laj na'ojb'al.", "2": "Mo'-oq awach ineenkitz'aq k'utaaj chi riij. Kik'acharoq parukorkiil, xa atoob'-oq taqe. Kik'uhtaaj ruch'ub'kiil wach i kánima chikiwach chu'nchel i tinamit.", "3": "<pb/>Re' hoj noq xub'an chaloq ma' xta naq qana'ojb'al. Ma' nqanimaj ta naq i Dios. Ma' qeht'al ta naq wach i korik, re' naq inqa a'n i ruk'ax wach i qati'jolal. Pamahk naq k'acharik inqa a'n, eh hoj naq aj kaqwachineel. Yiib' naq wach qohb'anik k'ul naq inqixowaaj qawach.", "4": "Eh noq re' Dios i qaj Ko'loom xuyeew i rotob'il, xuyeew wo' i ruk'axb'al chikinaah i tinamit wach ak'al.", "5": "Xojruko'leej i ma' ruum ta chi wilik taj i holohik xqa a'n, xa ruum la' chi xuketelaaj qawach. Ruuk' i ruqahteesjiik qahaa' xb'aan, xk'utinik chi xojruko'leej. Eh re' Dios xuyeew q'ab' qeh chi ruuk' i rajaawriik i Santolaj Uxlab'al xujal qawach, xuyeew qeh i jinaj ak' laj k'acharik.", "6": "Parub'ihnaal i Jesucristo, i qaj Ko'loom, xuyeew cho qeh i Dios chi manlik i Santolaj Uxlab'al.", "7": "Je' re' xub'an i Dios, re' xraaj i reh, noq hoj chik ruko'leem chuwach i qamahk ruuk' i rotob'il, naa ruye'em qeh i juneliik k'acharik re' i k'ahchi' quy-eem.", "8": "<pb/>Re' taqe wili xti korik, ruum aj re', maa kanaa' chik ruq'orariik taqe, reh chi neen kiyeew kik'ux chub'anariik i holohik i kinimanik reh i Dios. Re' taqe na'ojb'al wili ma' xta reet chi b'anarik, eh chu'nchel aj eh neen kamanik wii'.", "9": "Xa re' la', maayeew q'ab' chi neenb'aan i xa memil laj wech'inik, re' ruk'uhtjiik i xa nkiyejaa' wach chikiij i qamaam qati't, je' wo' taqe k'ahinik iib', i peletohinik iib', choqinik iib' chi riij i najtir k'uhb'aal. Re' taqe re' xama' xta rutiq wach.", "10": "<pb/>Wila' awach imb'anik reh i yojoj k'uxliis, chaq'il junriim oon ka'pech-oq, eh wi ma' xnimanik, chawesaj cho chi kixilak i aj nimaneel.", "11": "Xa ruuk' i re', nee nanaab'eej chi ma' xta runa'ojb'al i yojol k'uxliis re' re' xa re' ru mahk k'ahchi' ruye'wiik reh panti' k'axik.", "12": "<pb/>Re' hat Tito, noq naa nutaq'aam reje awuuk' i hermano Artemas oon re' i Tíquico, cha chop chak'ux chi ojik, reh chi neenqak'ul qiib' ar Nicópolis, ruum re' hin xnukapaaj chik chi ar naa wik'sam iq'ilej.", "13": "Eh chatoob'eej Zenas re' inq'orik reh i k'uhb'aal, ruch'ihil i hermano Apolos. Eh chayeew keh i ajwaal wach reh i kib'eeh reh chi ma' xta ti' neenkil wach.", "14": "Reh chi re' taqe i quch aj nimaneel neenkitijej keh otob'il re' re', reh chi neen inki a'n i toob'inik xanik' pa' ajwaal wach. Chi je' re' nee kiwachinik ruuk' i kinimaniik.", "15": "<pb/>Chu'nchel taqe i hermano wuch'ihil ayu' inkitaq'aaj rusuqkiil ak'ux. Chayeew rusuqkiil kik'ux taqe i loq'laj hermano ar. Re' ta naq i Dios toob'inoq taq aweh. Je' ta wo' naq re'."}