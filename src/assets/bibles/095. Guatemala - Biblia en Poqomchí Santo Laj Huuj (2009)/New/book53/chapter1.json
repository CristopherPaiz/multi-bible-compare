{"1": "<pb/>Re' hin i Pablo, wuch'ihil i Silvano, wuch'ihil Timoteo, noq xnutz'ihb'aaj reje i huuj wili aweh taq i hat aj Tesalónica, i tinimanik taq reh Ajaab'ees Dios, i QaJaaw Jesucristo.", "2": "Neeta naq i ruyeew taq chaaweh i rotob'il, i suq kiil k'uxliis i Ajaab'ees Dios, je' wo' hoq i QaJaaw Jesucristo.", "3": "<pb/>Hat taq qahermano, chanab'eej taq chi eliik inqat'iosej ree Dios i k'ahchi' taq kaat i ruk'ul chi nqat'iosej ree Dios, ruum k'ahchi' taq areqem chiriij chi korik i nimanik, je' wo' ruk'axariik taq awiib' chawach k'ahchi' wo' taq areqem chiriij chi korik.", "4": "Re' hoj i ruyeew rusuqkiil qak'ux ruq'orariik rib'iral keh i ju'jun ch'uq chi raj nimaneel i Dios chiriij taq i k'ahchi' kaat, ruum q'e' taq hat kuyuul, eh inak'uhtaaj taq chi nayeew taq ak'ux chi nimanik, atoob' ta xa reh reh wach i ti' k'axik, i ixowaal k'ahchi' taq ak'ulum.", "5": "Re' wili ink'uhtanik reh chi re' Dios parub'ehel inq'atwik q'orik, ruum xrilow chi ruk'ul taq cha weh i okik haa' pa runimaal i rajaawriik i Dios. Eh ruum i re', k'ahchi' taq ak'ulum i ti' k'axik yu'naak.", "6": "<pb/>Je' re' noq re' Dios rub'ehel chuwach chi naa taqe ruye'em pa runimaal ti' k'axik awach kib'anik ti' k'axik taq aweh i hat.", "7": "Eh re' taq i hat, i k'ahchi' taq ak'ulum i ti' k'axik yu'naak, naaruye'eem taq ahi'liik quuk' i hoj, na' k'oloq ruka'peech i QaJaaw Jesucristo. Re' noq naa ruchaliik pan taxaaj ruch'ihil taqe ruánjel wilik kajaawriik.", "8": "Re' reh pan xaq q'aaq' naa ruchaliik chi kiye'ariik pantojb'al mahk taqe i ma' xkaaj ta kinimam i Dios, eh ma' xkaaj ta kinimam i ak' k'uhb'aal i ruyeew i QaJaaw Jesucristo.", "9": "Re' taqe re' naakiye'ariik pantojb'al mahk chi juneliik, najt naakikutariik reje, reh chi ma' naa ta kilom wach i ruloq'il i rajaawriik i QaJaaw Jesucristo.", "10": "Eh na' k'oloq i QaJaaw Jesucristo pan jinaj q'iij, re' na' ye'aroq ruloq'il kuum taqe i raj nimaneel, noq naa rusahchiik kik'ux taqe aj nimaneel na' kilow wach. Ar wo' taq naa awihiik i hat i xatnimanik taq reh i ruk'uhb'aal i Dios poninaq qaq'orom taq aweh.", "11": "<pb/>Ruum aj re' eliik k'ahchi'kooj chi tiij taq chawiij, reh chinee taq ti rutoob'eej, reh chi nee taq i na a'n i xraaj taq awuuk' noq xusik' taq chaawach. Eh chi ruuk' i rajaawriik nenooj eloq wach taq awuuk' chu'nchel i holohik laj na'ojb'al, ruch'ihil i rukamaj taq i na a'n ruuk' taq animaniik.", "12": "Chi je' re', neenye'arik ruloq'il i rub'ihnaal i QaJaaw Jesucristo awuum taq i hat. Eh re' reh nee wo' ruyeew taq aloq'il i hat ruuk' i rotob'il i qaDios, ruuk' i rotob'il i QaJaaw Jesucristo."}