{"1": "<pb/>Yu'naak hermano, inqapahqaaj taq reje otob'il aweh, parub'ihnaal i QaJaaw Jesucristo, chi maakanaa' taq chik i k'acharik k'ahchi' taq kaat, je' rukab' i xponik qak'uhtaaj taq aweh, reh chi neemponik chuwach i Dios taq ak'achariik.", "2": "<pb/>Re' taq i hat aweht'al taq chik i xat ponik taq qatijej wii' ruuk' i rajaawriik i QaJaaw Jesucristo.", "3": "Re' iraaj i Dios taq awuuk' re' chi naa taq aak'achariik pan santohiil, eh chi maa a'n taq chik aweh i k'oyomal.", "4": "Eh re' ju'jun chi aj nimaneel choloq k'acharik parukorkiil ruuk' i rehk'een pan santohiil, eh chuk'ax wo' chi korik.", "5": "Eh marukapaaj rub'aan i yiib' wach na'ojb'al chinaah i rehk'een je' rukab' inki a'n i tinamit ma' keht'al ta wach Dios.", "6": "Ma' ta naq awach taq aweh i neerub'an i jot'ooj oon neeruk'at rooq i ruhermano, ruum awach imb'anik reh taqe re', re' QaJaaw Jesucristo naaruye'wiik reh pa runimaal tojb'al mahk, je' wo' rukab' i qaq'orom taq chaaweh.", "7": "Re' Dios ma' xusik' ta cho qawach reh i rub'anariik i ch'uwa' wach na'ojb'al. Xusik' la' cho qawach chi k'acharik pan santohiil.", "8": "Eh awach i ma' imponik ta panaq'wach i k'uhb'aal wili, ma' re' tee hoj ma' qohponik ta panaq'wach. Re' la' i Dios ma' imponik ta panaq'wach, re' i xye'wik qeh i ruSantolaj Uxlab'al.", "9": "<pb/>Hermano, chiriij i k'axaj iib' taq naa a'nam chawach, ma' kota chik ruman chi neenutz'ihb'aaj taq reje aweh, ruum re' Dios ruk'uhtaam wo' taq chik chaaweh nik' wach ruk'axariik taq awiib' naa a'nam chawach.", "10": "Ma' xta reet chi je' re' kik'axariik taq i na a'n chu'nchel hermano wilkeeb' paruyuq'ul i Macedonia. Xa re' la', inqapahqaaj taq reje otob'il aweh, chi xiik' ta naq chik naah i k'axooj taq neena a'n.", "11": "Chachop taq ak'ux chi k'acharik pansuqkiil k'uxliis. Eh xa re' taq cha a'n i ajwaal wach taq cha weh. Eh mo'-oq ahl taq aawooq aq'ab' chi kamanik je' rukab' i qaq'orom taq chaaweh.", "12": "Chi je' re', ma' tokoom ta taq neenk'uxlanik aweh, eh nee taq ti ponik panaq'kiwach i komajaa' inkinimaj i Dios.", "13": "<pb/>Hermano, re' hoj inqaaj chinee taq inanab'eej chib'ih jariik imb'aan kuuk' kamnaq. Reh chi ma' nee ta taq intib'ik ak'ux chikiij je' rukab' inkik'ul i ma' re' ta taqe aj nimaneel ma' xta ch'iklik reje wii' kik'ux.", "14": "Re' hoj inqanimaj chi re' Jesucristo xkimik, eh xwukteesjik wo' chik cho chi k'achlik wach, je' wo' re' noq inqanimaj chi re' Dios parub'ihnaal i Jesucristo naaruksam taqe chaloq chi k'achlik kiwach xinimanik reh.", "15": "Ruum i wili, inqaq'or taq reje awee hat i ruq'orom i QaJaaw Jesucristo chi re' hoj, i qohnimanik ree reh i ko k'achalkooj na' k'oloq cho ruka'peech i QaJaaw Jesucristo, ma' peet tee hoj naa qak'amariik johtoq chikiwach taqe kamnaq re' re'.", "16": "Ruum noq naaruqajiik chaloq i QaJaaw Jesucristo pan taxaaj, kow naa rub'anam chee taaq'anik, i Dios ruuk' chii' i k'amal b'eeh Ã¡njel. Eh kow naaruq'ajb'aniik chee rutuun i Dios, eh re' xikimik chi k'ahchi' kinimam i QaJaaw Jesucristo peet naa kukteesjiik chaloq chi k'achlik kiwach.", "17": "Chiriij i re', i ko hoj k'achalkooj na' ponoq i q'iij re' re' hoj junk'amariik naarub'aan johtoq kuuk' i keh nah suutz' chuk'ulariik i QaJaaw Jesucristo panteew. Eh naaqojiik wih-oq ruuk' i QaJaaw pan taxaaj chi juneliik.", "18": "Je' re' noq, chayeew taq rukowiil ak'ux chawach ruuk' taqe q'orik wili maatib'isaj taq ak'ux."}