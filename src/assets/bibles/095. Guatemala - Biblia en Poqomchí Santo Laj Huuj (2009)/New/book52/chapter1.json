{"1": "<pb/>Re' hin i Pablo, wuch'ihil i Silvano, wuch'ihil Timoteo, noq, xnutz'ihb'aaj reje huuj wili aweh taq i hat wilkaat taq Tesalónica, i wilkaat taq pan jinaj wach k'uxliis chunimjiik i Ajaab'ees Dios, i QaJaaw Jesucristo. Chuyeew ta naq i rotob'il i Dios taq cha naah, je' wo' hoq i suq kiil k'uxliis.", "2": "<pb/>Re' hoj eliik k'ahchi'kooj chut'iosjiik ree Dios taq chawiij chawunchelaal. Eh tik'ulik taq reje panqak'ux noq inqa a'n qatiij.", "3": "Eliik taq tik'ulik panqak'ux chuwach i Ajaab'ees Dios ruum inayeew taq ak'ux chi kamanik, je' wo' chi toob'inik parukamaj i Dios ruuk' i k'axooj taq i na a'n, eh ruum chi nakowej taq ak'ux chi ruyub'jiik i ruk'uliik i QaJaaw Jesucristo.", "4": "<pb/>Hat taq nuhermano, re' Dios q'e' taq ti ruk'ax. Eh re' hoj qeht'al chi re' reh xsik'wik taq chaawach.", "5": "Eh noq xponik qaq'or taq aweh i ak' k'uhb'aal, ma' xata qaq'oral i hoj. Ruuk' la' wo' runimaal rajaawriik i Santolaj Uxlab'al xqaq'or taq aweh. Eh xanimaj taq chi manlik chi re' k'uhb'aal re' re' korik. Aweht'al wo' taq nik' wach i qana'ojb'al xqak'uhtaaj noq xojwihik taq cho chaxilak toob'al taq aweh.", "6": "<pb/>Eh re' taq i hat xatijej taq aweh i xponik qak'uhtaaj taq aweh, xatijej taq awiib' ruuk' i QaJaaw Jesucristo. Eh ruuk' i rusuqkiil k'uxliis i ruyeew taq aweh i Santolaj Uxlab'al, xak'ul taq panawánima i ak' k'uhb'aal, atoob' ta ma' k'isa ti' k'axik taq i xak'ul chiriij.", "7": "Ruuk' taq i xa a'n re' re' hat taq chik xat k'uhtanik keh i holohik laj na'ojb'al i chu'nchel i aj nimaneel wilkeeb' i Macedonia, i wilkeeb' Acaya.", "8": "Eh awuuk' taq chik i hat xelik reje rib'iral i ruk'uhb'aal i QaJaaw Jesucristo. Ma' xata ar Macedonia ar Acaya xooj, rib'iral xooj la' wo' rib'iral xa aha' yuuq'. Eh xooj wo' rib'iral chi nayeew taq ak'ux chunimjiik i Dios. Re' hoj, ma' kota chik ruman chi chib'ih ta jariik i neenqaq'or chiriij i nimanik taq i na a'n.", "9": "Re' wo' taqe i aj Macedonia i aj Acaya kiq'orik qeh chi xoj ak'ul taq cho chi korik noq xoj ponik taq cha wilariik. Eh xkiq'or qeh chi xakanaa' taq kilooq'jiik taqe tiyoox, eh chi re' chik i k'achlik, i korik laj Dios taq inanimaj, eh i na a'n taq i rukamaj.", "10": "Xkik'utjaaj wo' qeh chi k'ahchi' taq awuy-eem i ruk'uliik ruka'peech pan taxaaj i Jesucristo, i Rak'uun i Dios, re' xruksaj cho ruka'peech i Dios chi k'achlik wach. Re' i Jesucristo inko'linik qeh chuwach i tojb'al mahk chalik reh."}