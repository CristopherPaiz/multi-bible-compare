{"1": "<pb/>Xa re' la', chih q'ijil eh nik' iora naarub'aan i wili hermano, ma' ko ta ruman chi neenutz'ihb'aaj taq reje rehtalil aweh panhuuj.", "2": "Ruum re' taq i hat aweht'al taq chik chi korik chi re' noq naarureqem i ruq'ijil i ruk'uliik i QaJaaw Jesucristo, xa je' ink'ulik i loq jino'q ajileq' chaq'ab' chi ma' eht'alimaj.", "3": "Eh noq naa kiq'orom i tinamit chi je' wili: Yu'naak suq chik wilkooj ma' xta chik qayo'jiik, inko'q taqe. Eh chi ma' keht'al naa ruchaliik chikinaah i runimaal ti' k'axik, je' rukab' ruti'kiil ixoq noq ink'ulik ruk'ux, eh ma' naa ta kiko'leem kiib' chuwach.", "4": "<pb/>Eh re' taq i hat hermano, ma' panq'equm ta taq chik wilkaat, ma' ruk'ul taj chi neenk'uloq taq cha naah i Jesucristo chi ma' weht'al, chi xa je' ink'ulik i loq jino'q ajileq' chaq'ab'.", "5": "Re' taq i hat chawunchelaal hat taq chik rak'uun rixq'uun i saqum ma' hat ta chik taq reh i q'equm. Yu'naak i hoj ma' re' ta chik hoj reh i q'equm.", "6": "Ruum aj re', ma' ruk'ul taj chinee qoh ruchop wirik je' rukab' inkik'ul taqe junch'uq. Xa eliik-oq la' na'lik qeh chi uy-inik, manlik-oq wach i qana'ojb'al.", "7": "Chakoj taq rehtaal chi re' taqe kiwirik, chaq'ab' kiwirik. Eh re' taqe inki a'n kixohk'riik, chaq'ab' wo' inki a'n kixohk'riik.", "8": "Raaj i hoj i pan q'iij wilkooj, eliik-oq manlik wach i qana'ojb'al. Eh inchol qako'leem qiib' ruuk' i qanimaniik, je' wo' ruuk' i k'axooj. Eh re' ko'lemb'al qiib' ch'iklik reje wii' qak'ux kamanoq qeh je' rukab' noq inkamanik reh i ruch'ihch' puneet soldado,", "9": "ruum re' Dios ma' xusik' ta qawach chi nakooj ruye'em pantojb'al mahk. Xusik' la' cho qawach, reh chi naqareqem i ko'lemb'al qiib' parub'ihnaal i QaJaaw Jesucristo.", "10": "Re' i xkanteesjik chiriij i qamahk, reh chi atoob' ta ko hoj k'achalkooj oon hoj chik kamnaq na' k'oloq ruka'peech, xanaa wo' qojiik k'acharoq ruuk' i reh pan taxaaj.", "11": "Ruum aj re', k'ul taq chayeew rukowiil ak'ux chawach, k'ul taq chatoob'eej awiib' chawach, je' rukab' taq i k'ahchi' kaat yu'naak.", "12": "<pb/>Hermano, inqapahqaaj taq reje otob'il aweh chi cha k'ax taqe i k'amal taq ab'eeh kib'anik reh i rukamaj i QaJaaw Jesucristo taq chaxilak, ruum re' keh inkichop kik'ux taq cha k'uhb'aal jiik.", "13": "Eh looq'-oq taq aweh, cha k'ax taqe chi korik ruum i kamanik inki a'n taq chaxilak. Eh k'ul taq ti k'acharoq pansuqkiil k'uxliis chawach.", "14": "<pb/>Eh inqaq'or wo' taq awee hat chi chakoj taq kina'ojb'al i ma' nkaaj ta kamanik. Chayeew taq rukowiil kik'ux i xa ki'ib' kik'ux chi nimanik. Chatoob'eej wo' taq i komajaa' kow kik'ux. Eh xa hat-oq taq kuyuul chu'nchel aj uuk'.", "15": "<pb/>Eh mo'-oq awach taq chaxilak ineruq'aj wach i yiib' wach imb'aan reh. Chachop la' taq ak'ux chub'aan otob'il, chi je' taq chawach i hat aj nimaneel, chi je' kuuk' chu'nchel i tinamit.", "16": "<pb/>Xa eliik-oq taq suq ak'ux chawach.", "17": "Eh xa liik-oq k'ahchi' taq kaat chatiij.", "18": "Chat'iosej taq ree Dios chu'nchel i rub'an taq chaawuuk', ruum je' re' iraaj chinee taq i na a'n, i tinimanik taq chik reh i Jesucristo.", "19": "Maa chup taq i rajaawriik i Santolaj Uxlab'al wilik taq panawánima.", "20": "Maawixowaaj taq wach i k'uhb'aal inkiq'or taqe jalal ruq'oral i Dios.", "21": "Xa re' la' chab'iraj pee taq chi korik, wila' wilik ma' xta reet nkiq'or chak'am taq naah.", "22": "Eh chaq'eb' taq chiriij ak'ux chu'nchel i yiib' wach chi b'anarik.", "23": "<pb/>Re' ta wo' naq i Dios, inye'wik reh i suq kiil k'uxliis, ye' woq taq asantohiil chi manlik, chu'nchel taq akapeb'aal, taq awánjel at'iosil, taq awánima, je' wo' taq ati'jolal jumpa'liik, ma' ta chihreet ruum i mahk na' k'oloq cho ruka'peech i QaJaaw Jesucristo.", "24": "Re' i Dios xsik' wik taq chaawach korik wach ruk'ux nee wo' rub'an chaloq chu'nchel i wili.", "25": "<pb/>Hermano, cha a'n tii taq chaatiij chiqiij i hoj.", "26": "<pb/>Eh chayeew taq rusuqkiil kik'ux ruuk' i santo laj tz'ub'uuj chu'nchel hermano wilkeeb' ar.", "27": "<pb/>Re' hin i nupahqaaj taq reje otob'il aweh ruuk' i rajaawriik i QaJaaw Jesucristo chi chawilow taq wach i huuj wili chikiwach chu'nchel hermano.", "28": "<pb/>Re' ta naq i QaJaaw Jesucristo chuyeew i rotob'il taq cha naah chawunchelaal taq i hat. Je' ta wo' naq re'."}