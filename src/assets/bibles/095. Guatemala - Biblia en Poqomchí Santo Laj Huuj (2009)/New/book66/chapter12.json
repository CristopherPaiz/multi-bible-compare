{"1": "<pb/>Eh jinaj i runimaal sahchb'al k'uxliis xuk'uhtaaj cho riib' weh pan taxaaj: Jinaj chik ixoq b'otooj chupaam rusaqumaal i q'iij. Eh wilik i poh ri'si rooq. Wilik rukoróna wach naah, kab'laj i ruch'uminal.", "2": "Re' ixoq re' re' wach k'acharik wilik, eh k'erik chii' ruum i ruti'kiil, ruum ach k'isiin ma' nk'ulik ruk'ux.", "3": "Jumehq'iil wo' chik xuk'uhtaaj cho riib' weh pan taxaaj jinaj sahchb'al k'uxliis: Jinaj i mama' kaq riij aaq', wuquub' i naah, lajeeb' i ruk'aa'. Eh re' wuquub' chi nahis re' re' wilik ju'jun kikoróna.", "4": "Eh ruuk' i rujeeh, xuhilej cho chinaah i wach ak'al i je' naa k'isiin ma' yejaal kik'ihaal i ch'umiil wilkeeb' pan taxaaj. Re' mama' aaq' xuq'eb'aa' riib' chuwach ixoq, re' i k'isiin ma' nk'ulik ruk'ux, re' naq xraaj i reh chi tiklik rub'iq'im i koq i k'isa rak'uun ixoq noq naa raasjiik.", "5": "Eh noq x-aasjik i k'isa rak'uun ixoq, re' i naa rub'aniik i taaq'anik chikinaah chu'nchel i tinamit wach ak'al ruuk' i je' b'axtoon ch'ihch'. Eh re' rak'uun xk'amarik johtoq ruuk' i Dios, re' wilik cho wii' paruloq'laj ye'aab'.", "6": "Re' ixoq xooj pan jinaj ye'aab' chiq yuuq', re' yej-amaj chi ruye'aab' ruum i Dios. Eh kab'laj siento q'iij ruuk' oxk'ahl q'iij naa ruk'uxuljiik ar.", "7": "<pb/>Chi riij i re', je' wili i peleto xb'aan pan taxaaj noq xwil: Re' ánjel Miguel, ruch'ihil taqe ruánjel, xub'an i peleto ruuk' i mama' kaq riij aaq'. Eh re' mama' aaq' ruch'ihil wo' naq taqe ruánjel chi k'ulb'ilinik.", "8": "Xanaah re', ma' xi elik ta wo' korik ruuk' i peleto xkian, eh ma' xik'ularik ta cho pan taxaaj chi jumpech.", "9": "Eh xehteesjik cho pan taxaaj i mama' aaq', re' i xa wilik wo' cho najtir q'iij. Je' wili i rub'ihnaal: Ma' Tob'laj Winaq, aj Yahm, re' insub'wik keh chu'nchel i tinamit wach ak'al. Re' reh ruch'ihil taqe ruánjel noq xikutarik cho wach ak'al.", "10": "Eh jinaj i kowlaj q'orik xb'aan cho pan taxaaj noq xb'iraj. Je' wili i xuq'or: <pb/><t>Yu'naak, xponik chik i ruq'ijil i ko'lemb'al iib'</t> <t>Xk'utinik chik chi re' qaDios wilik rajaawriik chi taaq'anik.</t> <t>Xuk'ul rajaawriik i ruCristo chi taaq'anik,</t> <t>ruum xkutarik cho wach ak'al i nixowanik kiwach i qahermano,</t> <t>re' inkojwik i koq kimahk chi q'iij chi aq'ab' chuwach i Dios.</t>", "11": "<t>Re' taqe qahermano re' re' xkiq'at wach i kajawriik i aj Ixowaal</t> <t>parub'ihnaal i rukik'eel i je' Rak'uun Tentzun,</t> <t>eh ruum ruq'orariik i ruk'uhb'aal i Dios xkian.</t> <t>Ma' xkiketelaaj ta wach i kik'achariik,</t> <t>xkiyeew la' kiib' pankimik.</t>", "12": "<t>Re' taq i hat taxaaj,</t> <t>chasuuqb'isaj taq ak'ux, je' wo' taq i hat wilkaat taq chupaam</t> <t>Eh re' taq i hat i wilkaat taq wach ak'al,</t> <t>taq i hat i wilkaat taq pan palaw,</t> <t>q'e' wo' chik ti' i naa taq ak'ulum,</t> <t>ruum xqajik taq chik qohoq awuuk' i aj Yahm.</t> <t>Re' reh yohb'aal wach i rujosq'iil,</t> <t>ruum reht'al chi ach ma' najt naa ruwihiik, inki.</t>", "13": "<pb/>Noq xukoj rehtaal chi xkutarik cho wach ak'al i mama' aaq', xchalik rujosq'iil xooj naq chub'anariik ti' k'axik ree ixoq, re' i aasjinaq cho ruk'isa k'uun.", "14": "Eh re' ixoq re' re' ma' xta x-uuchjik, ruum xkojarik runimaq taq xiik', je' ruxiik' mama' xihk. Ruuk' i re', rupinik reje chuwach i mama' aaq', reh chi xooj rukeb'aa' riib' panchiq yuuq', re' xk'uxuljik wii' chuwach ixib' haab' ruuk' waqiib' poh.", "15": "Xrilow chi je' re' mama' aaq', xuxab'ej reje ma' k'isa ha' eh xkorjik chi nim ha'. Ruuk' i re', xraaj naq ruqerem reje ixoq.", "16": "Re' ixoq xto'arik ruum aak'al noq xtar, ruum xutz'ub'ej qohoq i nim ha' xelik cho panchii' i mama' aaq'.", "17": "Ruuk' i re', xchalik rujosq'iil i mama' aaq' chinaah ixoq, xooj chi kipletohjiik taqe i re' ruuk' i rak'uun rixq'uun ixoq, re' i kinimanik reh i ruk'uhb'aal i Dios, eh kiye'em wo' kik'ux chub'anariik i korik ruq'orom cho rib'iral i Jesucristo."}