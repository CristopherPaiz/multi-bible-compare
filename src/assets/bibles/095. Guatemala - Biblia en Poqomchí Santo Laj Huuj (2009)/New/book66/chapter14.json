{"1": "<pb/>Eh jinaj wo' chik ilooj xnub'an: Pa'lik chik chaloq i je' Rak'uun Tentzun chinaah i yuuq' Sión. Eh jinajsiento miil ruuk' kijib' roxk'ahl miil chi tinamit i wilkeeb' i koq ruuk', re' taqe i tz'ihb'amaj yejal kiwach i rub'ihnaal i je' Rak'uun Tentzun, i rub'ihnaal i raJaaw.", "2": "Eh jinaj i q'orik xb'aan cho pan taxaaj noq xb'iraj. Xa je' chik rukab' noq inqajik chaloq nim ha' wataq ab'aj xampojik chik. Xa je' chik rukab' i xeleqinik i rub'an i kahoq. Eh xa je' chik inq'orik ruk'ihaal arpa noq inq'oojiik.", "3": "Jinaj i ak' tz'uuy xkitz'uyej i koq chuwach i loq'laj ye'aab', chikiwach i kijib' chi k'achaach, chikiwach i nimaq kiwach winaq. Eh re' ak' tz'uuy re' re', ma' jino'q xichol rutz'uuyjiik xa re' wo' taqe jinajsiento miil ruuk' kijib' roxk'ahl miil xichol rutz'uuyjiik, re' taqe xiko'ljik chaloq chi kixilak i tinamit wach ak'al.", "4": "Re' taqe re' saq wach i kánima, ruum ma' xkian ta keh i k'oyomal. Eh xkinimaj chi korik i je' Rak'uun Tentzun. Eh aha' inooj i reh kiooj chi riij. Re' taqe re' xiko'ljik cho chi kixilak i tinamit wach ak'al chi je' taqe rupeet mayiij i Dios, je' wo' chi reh i je' Rak'uun Tentzun.", "5": "Re' keh ma' jino'q chukuj q'orik xelik cho pan kichii'. Eh ma' xta wo' k'isinoq kimahk.", "6": "<pb/>Eh jinaj wo' chik i ánjel inrupik koyejal taxaaj noq xwil. Eh xchalik ruq'or rib'iral jinaj i ak' k'uhb'aal i wilik chi juneliik keh chu'nchel i tinamit wach ak'al, chi nimaq taq tinamit, chi kok' tinamit, chi je' xa reh reh wach kiq'orik wii'.", "7": "Re' ánjel re' re' kow xuq'or cho chi je' wili: Chayohleej taq wach i Dios, chayeew taq ruloq'il, ruum xponik chik i ruq'ijil chi naa rub'anam i q'ataj q'orik. Chaloq'ej taq i Dios, re' xyej-anik reh i taxaaj, i wach ak'al, i palaw, taqe raasb'al ha' inki.", "8": "<pb/>Eh tiklik wo' chik cho chi riij i rukab' ánjel, je' wili xuq'or: Xuq'eb' chik riib' xuq'eb' chik riib' panti' k'axik i nimlaj tinamit Babilonia, ruum xuyoj i kina'ojb'al i nimaq taq tinamit ruuk' i k'oyomal xutijej taqe wii'. Ruum i xub'an re' re', je' naa xuxohk'risaj taqe ruuk' k'ahlaj ha', inki.", "9": "<pb/>Chi riij i rukab' ánjel tiklik wo' chik chaloq i roox ánjel, kow xuq'or chi je' wili: Awach inloq'inik reh i peet josq'laj chikop ruch'ihil i rujalwaach, eh awach i ruk'ul i rehtalil yejal wach oon parusak'aaj q'ab',", "10": "je' naa k'ah laj ha' ma' xilakimaj taj i naa ruye'ariik reh chi uuk'jik pan kulk. Re' na' ye'aroq pa runimaal tojb'al mahk ruum i rujosq'iil i Dios, ye'b'al reh pan q'aaq' qoplik ruuk' asufre chuwach i je' Rak'uun Tentzun, chikiwach taqe i santo laj ruánjel i Dios.", "11": "Re' rusib'eel i q'aaq' i naa kiwihiik wii' pa runimaal ti' k'axik intzub'ik johtoq chi juneliik. Eh re' taqe kiloq'inik reh i peet josq'laj chikop ruch'ihil i rujalwaach oon xkiyeew q'ab' chi xkojarik keh i rehtalil, ma' naa ta kihi'liik chuk'ulariik i ti' k'axik chi q'iij chi aq'ab' naa kiwihiik ar, inki.", "12": "<pb/>Ruum i wili, re' taqe santo laj aj nimaneel, re' i kinimanik reh i ruk'uhb'aal i Dios, eh korik wo' wach kik'ux chunimjiik i Jesucristo, inchol kichopom kik'ux chukuyariik i ti' k'axik.", "13": "<pb/>Eh jinaj i q'orik xb'aan cho pan taxaaj noq xb'iraj. Je' wili i ruq'or: Chatz'ihb'aaj i wili: Yu'naak johtoq chi qawach atoob' keh i naa kikimiik chi k'ahchi' kinimam i QaJaaw inki cho weh. <pb/>Hoo' korik ruum naakihi'liik ruuk' i kikamaj, eh re' kikamaj naa ruk'amwiik reje keh chi hi'lik, inki Santolaj Uxlab'al.", "14": "<pb/>Chi riij i re', jinaj i saq suutz' xwilow reje wach. Eh chinaah i suutz' re' re' tzunlik chaloq jinaj i je' ruwii' winaq. Wilik ru corona wach naah re' ruuk' i oro. Ruyohq'eem jinaj ruq'aslaj ch'ihch' lok lok naah.", "15": "Eh pareh chik i ánjel xelik cho chupaam i rupaat i Dios wilik cho pan taxaaj noq xwil, kow xuq'or reje chi je' wili reh i wilik cho nah suutz': Xureq chik ruq'ijil rujachariik i tik wilik wach ak'al, ruum xq'aanb'ik chik, chayok' ruuk' aq'as laj ch'ihch', eh chamol i koq i wach, inki.", "16": "Eh re' i wilik cho nah suutz' xuyok' ruuk' i ruq'aslaj ch'ihch' i tik wilik wach ak'al. Eh re' wach i tik xureq wach ak'al xumol i koq.", "17": "<pb/>Jinaj wo' chik i ánjel xelik cho chupaam i rupaat i Dios wilik cho pan taxaaj. Re' ánjel re' re' ruyohq'eem wo' jinaj ruq'aslaj ch'ihch' lok lok naah.", "18": "Pareh chik i ánjel xelik cho wach artaal, re' i wilik rajaawriik chi rilariik i q'aaq' wilik ar. Kow xuk'er reje chii' chuq'orob'jiik i ánjel wilik ruq'aslaj ch'ihch', xuq'or reje reh chi je' wili: Re' uuva wilik wach ak'al xq'aanb'ik chik, chayok' ruuk' aq'as laj ch'ihch', eh chamol chi kuhtaal i wach, inki reh.", "19": "Chalik ánjel xrik'saj chinaah i wach ak'al i ruq'aslaj ch'ihch' lok lok naah, eh xuyok' i uuva. Xumol i wach, eh xuyeew pan jinaj yitz'b'al reh. Re' ye'aab' re' re' rehtalil i rujosq'iil i Dios naa ruye'em chaloq.", "20": "Re' wach i uuva chii' tinamit xyitz'arik reje. Eh aha' xtuqlujik wii' i riis i uuva, kik' chik i xelik reje ar, je' naa chii' ju' kawáyu xponik ruchamiil paam. Je' wo' naa sut chi ixib' siento kilómetro xtuqlujik wii' i kik' re' re'."}