{"1": "<pb/>Chi riij i wili, xintz'ehtanik johtoq pan taxaaj, eh inwilow jinaj i puerta tehlik cho ar noq xwilow. Eh re' paam i ralaq i xq'o'rinik cho weh pampeet, i je' nq'ajb'anik tuun i ruq'oral, je' wili i xuq'or: Johteen chaa yu' neenuk'uhtaaj aweh chib'ih jariik taqe i naa ruk'ulariik na' chub'an, inki.", "2": "<pb/>Chupaam i jumehq' re' re', xa re' chik i wánjel nut'iosil wilik noq xwik'raaj. Eh jinaj chik i loq'laj ye'aab' xwilow wach pan taxaaj, eh jinaj i tzunlik cho ar.", "3": "Re' tzunlik cho chupaam i loq'laj ye'aab' xa ntziqtzotik chik i ruwii' je' rukab' i jaspe ab'aj, eh je' rukab' i ab'aj, kornalina. Eh re' loq'laj ye'aab' kotimaj riij chi rax kojl i ruyeew chaloq i ruch'aab' je' rukab' i rub'an ab'aj, esmeralda, xan reprotik chik.", "4": "Chi junsuut i loq'laj ye'aab' re' re' xwil wo' kiwach i kijib' ru ka'winaq chi tzunaab'. Eh ar tzunulkeeb' i kijib' ru ka'winaq chi nimaq kiwach winaq. Re' keh saq saq i kiso', eh wilik kikoróna wach kinaah re' ruuk' i oro.", "5": "Ar chupaam i loq'laj ye'aab' kielik chaloq i ruch'aab' kahoq. Eh noq kipoq', xa nteleninik, xa nq'ajb'anik chik inche noq xb'iraj. Eh chuwach i loq'laj ye'aab' qopolkeeb' i wuquub' chi q'aaq' saqumb'al, rujalwaach i wuquub' chi Ruxlab'al i Dios.", "6": "<pb/>Eh chuwach i loq'laj ye'aab' re' re' jinaj i xan saqumanik chik paam wilik ar, xa je' chik palaw xa je' chik lemow noq xwil. Panyejaal, eh chi junsuut i loq'laj ye'aab' wilkeeb' i kijib' chi k'achaach ma' k'isiin inaq'kiwach wilik, je' chikiwach, je' chikiij.", "7": "Re' peet keh k'achaach re' re' je' ruwii' kaq b'ahlam. Re' rukab', je' ruwii' imas wakax. Re' roox, je' nka'yik winaq. Eh re' rukaaj, je' ruwii' xihk ruhe'em paam i ruxiik' chi rupinik.", "8": "Re' kijib' chi k'achaach re' re' waqtaq i kixiik' chi kiju'junaal. Eh ma' k'isiin inaq'kiwach wilik, je' chupaam, je' chi riij i kixiik'. Eh ma' nkikanaa' ta rutz'uuyjiik wach i Dios chi q'iij chi aq'ab' je' wili inkiq'or: <pb/><t>Santo, Santo, Santo i QaJaaw Dios nim rajaawriik,</t> <t>re' i xa wilik wo' cho najtir q'iij, je' yu'naak,</t> <t>je' chi juneliik, inki taqe.</t>", "9": "<pb/>Eh re' kijib' chi k'achaach re' re' jarpech inki a'n kitz'uuy, inkiyeew runimaal wach, inkit'iosej i koq reh i rotob'il i tzunlik cho paruloq'laj ye'aab', re' i k'achlik chi juneliik.", "10": "Re' kijib' ru ka'winaq chi nimaq kiwach winaq inkixuk'aa' i koq kiib' chulooq'jiik i k'achlik chi juneliik. Eh inkitak'aa' i koq i kikoróna chuwach i loq'laj ye'aab', je' wili inkiq'or:", "11": "<pb/><t>Jaaw, hat qaDios xti ruk'ul chi nqayeew aloq'il,</t> <t>ruum i runimaal awach, je' wo' awajaawriik,</t> <t>ruum re' hat xatyej-anik reh chu'nchel chib'ih jariik i wilik.</t> <t>Eh xitz'uhkrik, xwihik kik'achariik,</t> <t>ruum je' re' xchalik panak'ux, inki taqe reh.</t>"}