{"1": "<pb/>Eh re' mama' kaq riij aaq' re' re' xuq'eb'aa' riib' chi uy-inik chii' palaw. Eh jinaj chik i mama' josq'laj chikop xelik cho pan palaw wuquub' i naah, lajeeb' i ruk'aa'. Re' ju'jun chi ruk'aa' wilik ju'jun kikor√≥na. Eh wach kinaah i wuquub' chi nahis tz'ihb'amaj i b'ihnaal b'ajb'al ree Dios.", "2": "Re' josq'laj chikop xwilow wach je' ruwii' rajaaw b'ahlam. Re' taqe rooq, je' rooq oso. Eh re' chii' je' chii' kaq b'ahlam, eh re' i mama' aaq' xuyeew i rutzunaab' reh i josq'laj chikop, xuyeew rajaawriik runimaal wach chi taaq'anik.", "3": "Jinaj chi kixilak taqe naah i josq'laj chikop je' cho yok'eel xakimik chik reh ruum, eh xk'achjik wo' chik. Noq xkilow chi je' re' i tinamit xsahchik kik'ux, eh xkinimaj i josq'laj chikop.", "4": "Eh xkiloq'ej i mama' kaq riij aaq', ruum xuyeew runimaal wach chi taaq'anik i josq'laj chikop. Xkiloq'ej i mama' josq'laj chikop re' re', je' wili i xkiq'or reh: Re' josq'laj chikop wili ma' ha' ta chi je', eh ma' awach ta neenkuywik i ransil, inki taqe.", "5": "<pb/>Eh re' josq'laj chikop xye'arik q'ab' reh chuq'orariik i xa chib'ih jariik chi b'ajb'al ree Dios. Xye'arik wo' q'ab' reh i josq'laj chikop chi xa ki'ib' roxk'ahl poh naa ruwihiik runimaal wach chi taaq'anik.", "6": "Eh je' wo' re' xub'an chupaam taqe poh re' re': Xub'aj i Dios, je' wo' hoq i loq'laj rub'ihnaal. Xub'aj wo' hoq i ruPaat i Dios wilik pan taxaaj. Eh xub'aj wo' taqe wilkeeb' pan taxaaj.", "7": "Xye'arik wo' q'ab' reh chi naa rub'anam i peleto kuuk' i santo laj aj nimaneel korehtaal i rub'an keh. Eh xye'arik wo' runimaal wach chi taaq'anik chikinaah i ju'jun ch'uq chi nimaq tinamit, ju'jun chi kok' tinamit, i xa reh reh wach kiq'orik wii'.", "8": "Chu'nchel i tinamit wach ak'al xiloq'inik ree josq'laj chikop re' re'. Re' taqe re' xa re' wo' rutz'uhkriik chee wach ak'al ma' kojooj tee kib'ihnaal paruhujil i juneliik k'acharik wilik ruuk' i je' Rak'uun Tentzun, re' i kansamaj chi jilow mayiij.", "9": "Awach iraaj rib'iram, chunimaj i wili:", "10": "<pb/><t>Awach i ruk'ul chi naa ruye'ariik pantz'ilom,</t> <t>naa wo' ruye'ariik pantz'ilom.</t> <t>Eh awach i ruk'ul chi naa rukanteesjiik ruuk' q'aslaj ch'ihch',</t> <t>ruuk' wo' q'aslaj ch'ihch' naa rukanteesjiik.</t> <pb/>Ruum re' taqe i santo laj aj nimaneel koruman chi naa kikuyum i ti' k'axik.", "11": "<pb/>Chi riij i re', jinaj wo' chik i mama' josq'laj chikop xelik cho panak'al noq xwil. Ki'ib' i ruk'aa' je' ruk'aa' rak'uun tentzun, eh je' inq'orik mama' aaq'.", "12": "Re' reh wilik ruuk' i rajaawriik i peet josq'laj chikop. Eh re' rukab' chikop, re' wach ak'al, chu'nchel i tinamit xumin taqe chulooq'jiik i peet josq'laj chikop, re' i k'isiin naq ma' xkimik ruum i ruyok'eel eh xk'achjik wo' chik.", "13": "Re' rukab' chikop re' re' yohb'aal wach taqe i ma' ilooj taj xub'an, eh xa chib'ih chik jariik taqe xuk'uhtaaj, korehtaal xuqasaj chee q'aaq' pan taxaaj, xk'ulik qohoq wach ak'al chikiwach i tinamit.", "14": "Eh ruuk' taqe ma' ilooj taj xuk'uhtaaj, re' i ye'ooj q'ab' ree rub'anariik chuwach i peet josq'laj chikop, xujot'ib'eej tinamit wach ak'al. Eh xumin taqe chupaam i tinamit chi kitz'aq jino'q i rujalwaach i peet josq'laj chikop, re' i ma' xkimik ta ruum i ruyok'om i q'aslaj ch'ihch'.", "15": "Re' rukab' josq'laj chikop xye'arik rajaawriik chuye'ariik ruxlab'al i rujalwaach i peet josq'laj chikop, reh chi xq'orik i jalwaach re' re', reh chi xukansaj taqe i ma' xiloq'inik ta reh.", "16": "Re' i rukab' josq'laj chikop xuq'or chi kojaroq kehtalil parusak'aaj kiq'ab' oon yejal kiwach i tinamit, chi nimaq chi kok' taq, chi b'ehoom chi neb'aa', chi ma' awach ta intaaq'anik keh chi je' minooj taqe pankowlaj kamanik.", "17": "Eh ma' awach ta chik i neerub'an i loq', neerub'an i k'aay wila' ma' kojooj reh i rehtalil oon re' i rub'ihnaal i josq'laj chikop oon re' k'ihaal i rajlaamb'al i rub'ihnaal.", "18": "<pb/>Re' wili na'ojb'al iraaj. Awach i rureq chi riij, chukapaaj riij nik' k'ihaal nee nelik chuwach i ajlaamb'al reh i josq'laj chikop. Re' ruk'ihaal i ajlaamb'al re' re', chi riij i rub'ihnaal jino'q winaq inq'orik, waqiib' siento ruuk' waqiib' rukajwinaq inooj eloq."}