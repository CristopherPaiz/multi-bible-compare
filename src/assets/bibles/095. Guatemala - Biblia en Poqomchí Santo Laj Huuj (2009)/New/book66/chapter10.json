{"1": "<pb/>Jinaj i ánjel kow riib', xqajik cho pan taxaaj noq xwil, b'otlik pan suutz', jinaj rax kojl kotlik wach naah. Eh xan saqumanik chik chii' wach je' rukab' i rusaqumaal i q'iij. Re' wach'ehk xa je' chik rukab' noq i rub'olaa' riib' i xaq q'aaq'.", "2": "Re' ángel re' re' jinaj i k'isa huuj he'lik wach ruyohq'eem, xuyeew i rusak'aaj rooq nah palaw, eh re' rutz'eet rooq xuyeew chi chiq yuuq'.", "3": "Eh xuk'er cho chii' chi kow je' rukab' noq i ruk'er chii' i kaq b'ahlam. Eh xiq'orik chaloq i wuquub' chi kahoq xa nteleninik chik i xkian.", "4": "Kikohlaam-oq chik i q'orik i wuquub' chi kahoq, re' hin i Juan ach naq naa nutz'ihb'aam i xkiq'or. Xa re' la', jinaj wo' chik i q'orik xb'aan cho pan taxaaj, je' wili xuq'or cho weh: Maatz'ihb'aaj peet i q'orik xkian chaloq i wuquub' chi kahoq xa chayee pee panak'ux, inki.", "5": "<pb/>Chalik i ánjel i pa'lik nah palaw i rooq juntar eh re' rooq juntar pa'lik chi chiq yuuq', xujosaj johtoq i rusak'aaj q'ab' pan taxaaj.", "6": "Re' reh xuq'or i korik parub'ihnaal i wilik ruk'achariik chi juneliik, re' i xyej-anik cho reh i taxaaj, ruch'ihil i wach ak'al, je' wo' palaw, je' wo' hoq i xa chib'ih jariik i wilkeeb' chupaam. Je' wili xuq'or: Ach k'isiin ma' imponik i ruq'ijil.", "7": "Na' ponoq i ruq'ijil chi naa ruxulem chee rutuun i ruwuuq ánjel, re' re' i rehtalil chi xooj eloq wach i ma' eht'alimaj ta naq i ruyejaam cho wach i Dios, re' i ruq'orom cho rib'iral keh i jalal ruq'oral, re' taqe raj kamanoom, inki.", "8": "<pb/>Re' q'orik b'iram chaloq i xb'aan cho pan taxaaj, xiruq'o'reej wo' chik cho ruka'peech xuq'or weh chi je' wili: Hiy chak'ul i k'isa huuj he'lik wach, i ruyohq'eem i ánjel wulu', re' i ruye'em i rooq jinaj chinaah i palaw, eh jinaj i ruye'em chi chiq yuuq', inki chik weh.", "9": "<pb/>Xinooj ruuk' i ánjel, chayeew weh i k'isa junb'oht chi huuj, kinki chik reh ma' xta reet, hu', chak'ux i koq. Je' ki'iil riiskaab' noq nenik'ik panachii' xa re' la' noq nenooj k'oloq chapaam, neenk'aahb'ik ar, inki weh.", "10": "Re' k'isa junb'oht chi huuj xnuk'ul reh i ánjel. Xnuk'ux i koq xa je' chik ki'iil riiskaab' noq xwik'raaj panuchii'. Eh junk'aam-oq chik nuk'uxum, xwik'raaj i ruk'ahiil chi nupaam.", "11": "Eh je' wili i xuq'or cho weh: Ajwaal wach chi naa aq'orom ruka'peech i ruq'orom chee Dios chikiij i aj pankok' tinamit, chikiij i aj pan nimaq tinamit, chikiij xa reh reh wach kiq'orik wii', eh chikiij taqe reey, inki."}