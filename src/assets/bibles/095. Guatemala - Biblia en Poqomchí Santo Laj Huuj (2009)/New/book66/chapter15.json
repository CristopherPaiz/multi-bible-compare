{"1": "<pb/>Jinaj wo' chik i runimaal sahchb'al k'uxliis ma' ha' ta chi je' xuk'uhtaaj cho riib' pan taxaaj noq xwil: Wuquub' i ánjel xi k'amwik cho reh i wuquub' chi tz'apaab' wach ti' k'axik, re' i naa rik'sam wii' i rujosq'iil i Dios na' ohoq kuxoq.", "2": "<pb/>Xwilow wo' wach haa' jinaj i je' palaw xa je' chik lemow paam, eh xilakim q'aaq'. Re' taqe i ma' xta xi uchjik ruum i peet josq'laj chikop ruch'ihil i rujalwaach, eh ma' xkiyee ta q'ab' chi xkojarik keh i rajlaamb'al i rub'ihnaal, pa'alkeeb' i koq chi chii' i palaw re' re', ju'jun i kiarpa ye'ooj ruum i Dios.", "3": "Re' keh k'ahchi' kitz'uyem i rutz'uuy i Moisés, i raj kamanoom i Dios, je' wo' i rutz'uuy i je' Rak'uun Tentzun. Je' wili inkiq'or pankitz'uuy: <pb/><t>QaJaaw Dios, q'e' nim awajaawriik, xiik' naah aaloq'il,</t> <t>eh ma' ha' ta chi je' taqe i xa a'n.</t> <t>Hat wo' Reey chikinaah i nimaq taq tinamit,</t> <t>korik wach ak'ux, rub'ehel chu'nchel i na a'n.</t>", "4": "<t>QaJaaw ¿Awach ma' neenyohlinik awach, awach ma' neen ye'wik aloq'il?</t> <t>ruum xa re' wo' hat wilik asantohiil.</t> <t>Eh chu'nchel i nimaq taq tinamit naa kichaliik chalooq'jiik,</t> <t>ruum xkikoj chik rehtaal chi rub'ehel i q'ataj q'orik i na a'n, inki.</t>", "5": "<pb/>Chi riij i re', xwilow noq xteh i taxaaj re' wilik cho wii' i ye'aab' xiik' naah loq'il, je' wo' hoq i paat molb'al reh i k'uhb'aal, re' i ruyejaam cho wach i Dios chi naa rojiik eloq wach.", "6": "Chupaam i ye'aab' xiik' naah loq'il xi elik chaloq i wuquub' chi ánjel, re' i kik'amwik cho reh i wuquub' b'uhr wach chi ti' k'axik. Re' keh xa saqpotz'ik chik i kiso' kikojom re' ruuk' i lino xa nrob'rotik chik wach. Eh q'e'lik kisíncho chi' kik'ux re' ruuk' i oro.", "7": "Chalik i jinaj keh i kijib' chi k'achaach xuyeew ju'jun kikulk re' ruuk' i oro i wuquub' chi ánjel. Re' ju'jun chi kulk nujinaq chi rujosq'iil i Dios i k'achlik chi juneliik.", "8": "Eh re' ye'aab' xiik' naah loq'il xnujik chi sib' ruum i ruloq'il ruch'ihil i runimaal i rajaawriik i Dios. Eh ma' jino'q i xub'an i okik chupaam i ye'aab' xiik' naah loq'il, korehtaal xkikohlaaj cho rub'aan i wuquub' chi ti' k'axik i xkik'am chee wuquub' chi ánjel."}