{"1": "<pb/>Chi riij i re', xye'arik chik weh jinaj i chee' reh pajb'al je' ruwii' kaxlan aaj. Eh xq'orarik cho weh chi je' wili: Hiy, chapaj i rupaat i Dios ruch'ihil i artaal. Eh chawajlaaj taqe jarub' chi kiib' i kiloq'inik ar.", "2": "Xa re' la', maapaj reje haa' i rujunsuut riij i paat, ruum q'asamaj chik keh i ma' re' ta taqe aj judío, re' i nakianam i re' ma' re' chuwach i ki'ib' roxk'ahl poh chupaam i Santolaj Tinamit.", "3": "Eh re' hin naa nutaq'aam reje i ki'ib' chi q'orol reh i nuq'oral. Re' keh, q'eq i kiso' naa kikojom, na' kiq'or i korik panub'ihnaal chuwach i kab'laj siento q'iij ruuk' oxk'ahl q'iij, inki noq xb'iraj.", "4": "<pb/>Re' taqe ki'ib' chi q'orol ree nuk'uhb'aal wili, re' i ki'ib' chi ruche'el i olivo, eh re' wo' ki'ib' chi ye'aab' kantela wilkeeb' chuwach i QaJaaw ehchan ree wach ak'al.", "5": "Re' ki'ib' re' re' naa reliik chee xaq q'aaq' pan kichii' k'atb'al keh chi jumpech awach naq i na kaajwaam rub'anariik ti' k'axik keh. Je' re' i kimik naakik'ulum awach i naa rujot'wiik keh.", "6": "Re' i ki'ib' re' re', ye'ooj kajaawriik chupa'ab'jiik i jab' pan taxaaj, nik' pa' najtiil naa kiq'orom i k'uhb'aal. Eh ye'ooj kajaawriik chi neenkisutej chi kik' taqe ha', eh chuye'ariik xa jar b'uhr wach chi ti' k'axik chinaah i wach ak'al xa jarpech pa' inkaaj i keh pankik'ux.", "7": "Kikohlaam-oq chik ruq'orariik i ruk'uhb'aal i Dios, jinaj i josq'laj chikop naa reliik cho pan julkahq, naa rutoq'aam peleto kuuk'. Eh ma' naa ta kikuyum ransil, naa kikanteesjiik ruum.", "8": "Eh re' kiti'jolal naa rukahniik tuuch' pamb'eeh chupaam i nimlaj tinamit, re' ye'ooj cho wii' wach kuruus i kaJaaw, re' i ehchan keh. Re' tinamit re' re' xa xjalwaachjik ruuk' i tinamit Sodoma, ruuk' i tinamit Egipto.", "9": "Re' taqe re' chi je' panimaq tinamit, chi je' pankok' tinamit, chi je' xa reh reh wach kiq'orik wii', naa kilwiik reh chuwach i ixib' q'iij ruuk' juntoq q'iij chi tuch'ulkeeb' ar i ki'ib' chi q'orol ree k'uhb'aal. Eh ma' naa ta kaajwaam chi naa rumuhqiik i kiti'jolal.", "10": "Re' tinamit naa kianam kininq'iij, xa chib'ih jariik i naakisihim chikiwach ruum i rusuqkiil kik'ux chi riij i kikimiik. Ruum ma' suq ta k'isinoq xb'aan keh noq xkiq'or chee k'uhb'aal i ki'ib' chi jalal ruq'oral i Dios.", "11": "Ixib'-oq chik q'iij ruuk' juntoq q'iij kikimiik, xye'arik wo' chik kik'achariik ruum i Dios noq xwil. Eh noq xi wuktik wo' chik johtoq chi k'achlik kiwach, ma' k'isiin ta noqxiyo'jik chu'nchel i xi ilwik reh.", "12": "Eh jinaj i kowlaj q'orik xb'aan cho pan taxaaj yuq'umb'al keh i ki'ib' chi q'orol ree k'uhb'aal. Je' wili xq'orarik cho keh: Johteen taq chaayu' ki uchjik. Xijohtik johtoq pan taxaaj pan jinaj suutz'. Eh re' taqe i nixowanik kiwach xkilow noq xijohtik.", "13": "<pb/>Chupaam i jumehq' re' re', jinaj i kowlaj yihk xub'an. Eh je' naa ru lajeeb' q'at paam i nimlaj tinamit xb'oq qohoq aak'al chi ki'sil. Eh wuquub' miil chi tinamit i xikimik ruum i kowlaj yihk. Eh nik' nimaal i ma' xikimik taj, ma' k'isiin ta noqxiyo'jik, xkiloq'ej Dios wilik cho pan taxaaj.", "14": "<pb/>Re' rukab' ti' k'axik xk'ularik, xik'ik chik. Xa re' la', re' roox ti' k'axik k'isiin wo' chik ma' nk'ularik.", "15": "<pb/>Noq xuxulej chee rutuun i ruwuuq ánjel, ma' k'isiin i kowlaj q'orik xb'aan cho pan taxaaj, Je' wili i xkiq'or: <pb/><t>Yu'naak re' chik i QaJaaw Dios wilik rajaawriik</t> <t>chi taaq'anik chinaah i tinamit wach ak'al,</t> <t>je' wo' hoq i rupab'aam chaloq, re' i Cristo.</t> <t>Eh re' reh naa rukahniik chi taaq'anik chi juneliik, inki taqe.</t>", "16": "<pb/>Eh re' kijib' ru ka'winaq nimaq kiwach winaq tzunulkeeb' pan kiloq' laj ye'aab' chuwach i Dios, xkipachaa' qohoq kiib' wach ak'al, eh xkiyeew ruloq'il i Dios.", "17": "K'ahchi' kiq'orom chi je' wili: <pb/><t>Inqat'iosej aweh, hat QaJaaw Dios, i wilik awajaawriik.</t> <t>Re' hat xa wilkaat wo' cho najtir q'iij je' wo' yu'naak, eh je' chi juneliik,</t> <t>ruum xak'ul chik i awajaawriik chi taaq'anik.</t>", "18": "<t>Re' nimaq taq tinamit yohb'aal wach kijosq'iil.</t> <t>Eh re' hat xayeew wo' aajosq'iil chikinaah,</t> <t>eh chi naa aq'atam q'orik chikinaah kamnaq.</t> <t>Eh chi naa aye'em jilow keh aakamaj xkian i kijalwik aq'oral,</t> <t>je' wo' taqe santo laj aj nimaneel,</t> <t>eh je' wo' taqe kiye'wik aloq'il, chi nimaq chi kok' taq.</t> <t>Eh chi naa taqe aye'em panti' k'axik</t> <t>i xib'anik cho ti' k'axik keh i wilkeeb' wach ak'al, inki taqe.</t>", "19": "<pb/>Eh xteh i chi' i ruPaat i Dios wilik pan taxaaj ar ink'utinik i koq i kaxa, ye'aab' reh i tz'ihb'amaj wii' i ruyejaam cho wach i Dios. Eh xipoq' chaloq i kahoq, xa nq'ajb'anik chik i xkian. Eh xub'an jinaj i kowlaj yihk, xub'an i ma' k'isa saqb'och noq xwil."}