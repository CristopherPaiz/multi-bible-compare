{"1": "<pb/>Re' tzunlik cho paruloq'laj ye'aab', junb'oht i huuj wilik parusak'aaj q'ab' noq xwil. Re' huuj re' re' k'ul tar tz'ihb'amaj wach, lutz'uuj chi korik ruuk' i wuquub' chi rehtalil kojooj.", "2": "Eh jinaj i ánjel xwilow wach xiik' naah i rajaawriik xuk'er cho chii', je' wili xuq'or: ¿Awach i ruk'ul chi neeruteh wach i huuj b'otlik wach, eh neeruweq taqe rehtalil lutz'uuj wii'? inki.", "3": "Ma' awach ta jino'q i xub'an rutehariik rilariik wach i junb'oht chi huuj, ni xata pan taxaaj, ni xata wach ak'al, ni xata ri'si ak'al wilkeeb' i xkian rub'aan.", "4": "Re' hin, ma' k'isiin ta chik inche noq xchalik woq'iim noq xwil chi ma' awach ta jino'q ixreqarik chi ruk'ul ta chi reh chi xub'an rutehariik rilariik wach i huuj re' re'.", "5": "Eh re' jinaj keh i nimaq kiwach winaq je' wili xuq'or weh: Matoq'ik chik. Ruum re' nimlaj kaq b'ahlam re' ruuk' i aj Judá, riih rumaam i reey David, xa re' wo' reh xelik korik chi neerub'an rutehariik i junb'oht chi huuj, eh nee wo' rub'an ruweqariik i wuquub' chi rehtalil, inki.", "6": "<pb/>Eh panyejaal i loq'laj ye'aab', chi kixilak i kijib' chi k'achaach, pankiyejaal i nimaq kiwach winaq, xwilow chi pa'lik ar i je' Rak'uun Tentzun, ink'utinik wach ruti'jolal chi b'anooj ti' k'axik reh noq xuyeew riib' chi mayiij. Re' reh wuquub' i ruk'aa', wuquub' naq'wach wilik. Eh re' taqe naq'wach rujalwaach i wuquub' chi Ruxlab'al i Dios, xutaq'aaj sut i wach ak'al.", "7": "Re' i je' Rak'uun Tentzun re' re' xponik ruk'ul i junb'oht chi huuj parusak'aaj q'ab' i tzunlik cho paruloq'laj ye'aab'.", "8": "Eh noq ruk'ulum chik i junb'oht chi huuj, re' kijib' chi k'achaach, i kijib' ru ka'winaq chi nimaq kiwach winaq xkixuk'aa' kiib' chuwach i je' Rak'uun Tentzun. Eh chi kunchelaal wilik ju'jun kiarpa, ju'jun kikulk re' ruuk' i oro, nujinaq chi insensia, rujalwaach i kitiij i santo laj aj nimaneel.", "9": "Re' taqe re' je' wili inkiq'or pankitz'uuy: <pb/><t>I ruk'ul chi re' hat xatk'ulwik ree huuj,</t> <t>je' wo' ruweqariik taqe rehtalil lutz'b'al reh,</t> <t>ruum re' hat b'anooj chik ti' k'axik aweh.</t> <t>Eh ruuk' akik'eel xaloq', xakoj taqe chi rak'uun rixq'uun i Dios,</t> <t>taqe i aj panimaq tinamit, i</t> <t>aj pankok' tinamit,</t> <t>xa reh reh wach kiq'orik wii'.</t>", "10": "<t>Re' hat xapab'aa' taqe chi reey, chi k'amal b'eeh aj tiij chuwach i qaDios,</t> <t>re' i naa aye'em kajaawriik chi taaq'anik chinaah i tinamit wach ak'al, inki taqe.</t>", "11": "<pb/>Jinaj wo' chik ilooj xnub'an, xb'iraj i kiq'oral i ruk'ihaal chi ánjel, kisutem i koq riij i loq'laj ye'aab', re' wilkeeb' wii' k'achaach kuch'ihil i nimaq kiwach winaq. Eh re' taqe ma' xata ajlamaj chi ánjel,", "12": "xakow chik inkiq'or chi je' wili: <pb/><t>Re' i je' Rak'uun Tentzun, i xuyeew riib' chi mayiij,</t> <t>xti ruk'ul chi naa rehchaam i rajaawriik,</t> <t>i rub'ehomal, i runa'ojb'al, ransil,</t> <t>runimaal wach, i rutz'uuyjiik wach inki taqe.</t>", "13": "<pb/><t>Eh chu'nchel i rutz'uhkrisam i Dios,</t> <t>i wilkeeb' pan taxaaj,</t> <t>i wilkeeb' wach ak'al,</t> <t>i wilkeeb' ri'si ak'al,</t> <t>i wilkeeb' pan palaw, je' wili i xkiq'or:</t> <t>Re' ta naq i Dios, i ch'iklik chaloq paruloq'laj ye'aab',</t> <t>je' wo' i je' Rak'uun Tentzun, neentz'uyjik kiwach,</t> <t>neenye'arik runimaal kiwach, i kiloq'il,</t> <t>nee ta naq inye'arik i kajawriik chi juneliik inki taqe.</t>", "14": "<pb/>Re' kijib' chi k'achaach je' wili i chaq'wik inki a'n: Je' ta wo' naq re' inki taqe. Eh re' taqe kijib' ru ka'winaq chi nimaq kiwach winaq xkixuk'aa' kiib' chulooq'jiik i wilik ruk'achariik chi juneliik."}