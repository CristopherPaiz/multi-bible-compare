{"1": "<pb/>Chalik jinaj keh i wuquub' chi ánjel re' ruuk' taqe wilik ju'jun kikulk kuuk'. Xuq'or cho weh chi je' wili: Kim ayu'. Neenuk'uhtaaj aweh i tojb'al mahk naa ruk'ulum ixoq xiik' naah k'oyomal, re' i wilik chikinaah nimaq taq ha'.", "2": "Re' taqe reey wilkeeb' sut i wach ak'al xkian k'oyomal ruuk' ixoq re' re'. Eh re' tinamit wach ak'al xkian wo' i k'oyomal ruuk'. Ruum i re', je' naa xuxohk'risaj taqe ruuk' k'ahlaj ha', inki.", "3": "<pb/>Re' i xuk'uhtaaj weh i Ruxlab'al i Dios, xiruk'am chik reje i ánjel pan jinaj ye'aab' chiq yuuq'. Ar xwilow wach jinaj ixoq ihqamaj ruum jinaj i josq'laj chikop kaq riij, wuquub' i naah, lajeeb' i ruk'aa', nujinaq chi b'ihnaal i riij b'ajb'al ree Dios.", "4": "Re' ixoq re' re' rax muqik ru kaqiil i ruso', ruxoyib'eem riib' ruuk' oro ruuk' i holohaq ab'aj, ruuk' uuh kirob' rotik. Eh ruchopom jinaj rukulk re' ruuk' i oro, re' nujinaq wii' chu'nchel i ruma'tob'laj na'ojb'al, re' ruch'uwa'iil wach i ruk'oyomal.", "5": "Eh re' ixoq re' re' tz'ihb'amaj jinaj b'ihnaal yejal wach, ma' inkan ta chi riij i ruq'or, je' wili i ruq'or: Re' i tinamit Babilonia, kituut noq wilik i kib'anik reh i k'oyomal, kituut wo' taqe i kib'anik reh i yiib' wach na'ojb'al, inki.", "6": "<pb/>Eh xnukoj rehtaal chi re' ixoq re' re' xohk'reel ruum i ruuk'jiik i kikik'eel i santo laj aj nimaneel, je' wo' ruum i kikik'eel i xikanteesjik chuq'orariik i korik chi riij i Jesucristo. <pb/>Eh re' hin, ma' k'isiin ta noq xsahchik nuk'ux.", "7": "<pb/>Eh re' ánjel xuq'or cho weh chi je' wili: ¿Chihreet noq xsahchik ak'ux ruum i re'? Re' hin neenuteh wach aweh chib'ih iraaj ruq'orom i ma' eht'alimaj taj chi riij ixoq, chi riij i josq'laj chikop kaq riij, wuquub' i naah, lajeeb' i ruk'aa'.", "8": "Re' josq'laj chikop xawil wach re' i wilik cho najtir, ma' nilarik ta chik wach, eh k'isiin wo' chik ma' nelik cho pan julkahq, naa rojiik chutojariik i ru mahk. Re' tinamit, i xa re' wo' rutz'uhkriik chee wach ak'al ma' tz'ihb'amaj tee kib'ihnaal paruhujil i juneliik k'acharik, naa rusahchiik kik'ux noq naakilom wach i josq'laj chikop, re' i wilik cho najtir, ma' nilarik ta chik wach, eh k'ulik wo' chik iloq reh.", "9": "<pb/>Re' wili na'ojb'al iraaj i rureqariik chi riij: Re' wuquub' chinaah i josq'laj chikop kijalwaach i wuquub' chi yuuq' i wilik cho wii' ixoq re' re'. Re' wuquub' chi nahis kijalwaach i wuquub' chi reey.", "10": "Eh re' ho'oob' keh i reey re' re' xq'ucharik chik i kajaawriik. Re' jinaj chi kixilak k'ahchi' chi taaq'anik yu'naak. Re' ruwuuq majaa' imponik ruq'ijil chi naa rokiik chi taaq'anik na' okoq chi taaq'anik, xama' najt ta naa rub'anam.", "11": "Re' josq'laj chikop, i k'achlik naq chaloq ma' nilarik ta chik wach, i xokik chi ruwahxaaq reey, atoob' ta re' wo' naq taqe ruuk' i wuquub' chi reey. Chi riij i re', narojiik rutojom i ru mahk.", "12": "Eh re' lajeeb' chi uk'aa' xawil kiwach kijalwaach i lajeeb' chi reey i komajaa' kiokik chi taaq'anik na' kik'ul i kajaawriik chi reyil kuch'ihil i josq'laj chikop, xa je' jinajora nakianam.", "13": "Eh re' lajeeb' chi reey re' re' xkian jinaj wach kik'ux chi naakito'om i josq'laj chikop ruuk' i kikowiil ruuk' i kajaawriik.", "14": "Re' keh naa kipletoheem i je' Rak'uun Tentzun, eh re' i keh naa rub'aan keh, ruum re' reh i Ajaab'ees chikinaah ajaab'ees, eh Reey chikinaah reey. Eh re' wilkeeb' ruuk' i je' Rak'uun Tentzun re' i paab'amaj taqe, i sik'ooj kiwach, korik wach kik'ux ma' xta wo' naa kuuchjiik i keh, inki ánjel.", "15": "<pb/>Eh je' wo' chik wili i xuq'or weh: Re' taqe nimaq taq ha' xawil kiwach i wilik cho wii' i k'oyoom laj ixoq kijalwaach nimaq taq tinamit, i kok' tinamit, xa reh reh wach kiq'orik wii'.", "16": "Re' lajeeb' chi uk'aa' xawil kiwach chinaah i josq'laj chikop kaq riij naakixowaam wach i k'oyoom laj ixoq, nakit'usaam, eh naa kikanaam chi rutkeel. Naa kik'uxum i rutib'kaal, eh naakik'atam wach q'aaq'.", "17": "Re' Dios xq'orik pan kánima chi xkian iraaj i Dios chi naa kianam. Ruum i re', re' keh xkian jinaj wach kik'ux chuto'ariik i peet josq'laj chikop ruuk' i kajaawriik chi reyil, reh chi korehtaal inooj eloq wach i ruq'orom chee Dios.", "18": "Re' ixoq xawil wach rujalwaach i nimlaj tinamit inchopinik kinaah i reey wilkeeb' sut i wach ak'al, inki weh i ánjel."}