{"1": "<pb/>Chi riij i re', xwilow chik wach jinaj i ak' taxaaj, jinaj i ak' wach ak'al, ruum re' peet taxaaj i peet wach ak'al xsahchik kiwach chi jumpech, eh ma' xta wo' chik palaw.", "2": "Re' hin i Juan xwilow chik inche wach i Santolaj Tinamit, re' ak' Jerusaleem, qajik i rub'an cho pan taxaaj chuwach i Dios, korjinaq cho chi korik je' rukab' jino'q i q'ahxoq rutiq'aam riib' reh irukaxaro ruuk' i rub'ahiil.", "3": "Eh jinaj i kowlaj q'orik xb'aan cho chupaam i loq'laj ye'aab', je' wili xuq'or chaloq: Chab'iraj yu'naak re' chik i Dios patim chi kixilak i tinamit. Re' chik i reh naa rupatiniik kuuk' chi jumpech, eh naa kikahniik chi rutinamiit. Re' Dios naa ruwihiik kuuk', eh re' chik i reh naa kikojom chi ki Dios.", "4": "Eh re' wo' reh naa rujuxwiik reh chu'nchel i riis naq' kiwach. Eh ma' naa ta chik rilariik wach i kimik, ni xata oq'ik, ni xata ti'kiil k'uxliis. Eh ma' xta chik ti' naa ruk'ulariik chuwach i Dios, ruum chu'nchel i wilik naq cho najtir xsahchik kiwach, inki.", "5": "<pb/>Eh re' tzunlik cho paruloq'laj ye'aab' je' wili i xuq'or weh: Chab'iraj re' hin inu-aak'b'isaj chu'nchel i xa chib'ih jariik, inki. Eh xuq'or wo' weh chi je' wili: Chatz'ihb'aaj taqe q'orik wili, ruum re' re' xti korik nimjik iraaj, inki.", "6": "Eh je' wili i xuq'or weh: Xooj aj eloq wach re'. Re' hin i peet, re' hin i rukuxiik wach, je' rukab' noq wilik i peet letra A, i tz'apaab' wach letra Z. Awach i chiqiij chii', xa chi siih neenuyeew ruhaa' paraasb'al ha', re' inye'wik juneliik k'acharik.", "7": "Awach i xukuy ik'ik chupaam i ti' k'axik, naa rehchaam chu'nchel i wili chi rukooch. Re' chik i hin neekirukoj chi ruDios eh re' reh nee wo' nukoj chi wak'uun.", "8": "Eh re' i kiyo'jik, re' i ma' kinimanik taj, re' i xiik' naah yib'kiil wach i kina'ojb'al, re' i kansan kas kichaaq', re' i wilkeeb' pan k'oyomal, re' taqe i aj war, re' i kiloq'inik reh i tiyoox, re' taqe i chukul q'orik, chu'nchel i re' naakikutariik pan palaw q'aaq' qoplik ruuk' asufre. Re' re' i ruka'peech kimik, inki.", "9": "<pb/>Eh jinaj keh i wuquub' chi ánjel i wilik ju'jun kikulk kuuk' nujinaq taqe wii' i wuquub' chi tz'apaab' wach ti' k'axik, xuq'or weh chi je' wili: kim ayu', neenuk'uhtaaj aweh i naa ruk'amam chi Rehk'een i je' Rak'uun Tentzun, inki.", "10": "<pb/>Eh chupaam ilooj xnub'an re' re' xk'uhtjik weh chi xiruk'am johtoq panuxlab'al chinaah jinaj nimlaj yuuq' najt naah. Ar xuk'uhtaaj reje weh i runimaal santo laj tinamit, i ak' Jerusaleem, qajik i rub'an cho pan taxaaj chuwach i Dios.", "11": "Eh xan saqumanik chik paam ruum i rusaqumaal chii' wach i Dios. Eh re' rusaqumaal je' rukab' i holohik laj ab'aj, je' rukab' ab'aj, jaspe, xan saqumanik chik paam, je' rukab' i lemow.", "12": "Re' tinamit re' re' sutimaj riij chi runimaal tz'aq najt naah. Kab'laj i ru puertahiil, eh chi chii' i ju'jun chi puerta, ju'jun i ánjel wilik. Eh chuwach i ju'jun chi puerta re' re', tz'ihb'amaj i kib'ihnaal i kab'laj ch'uq chi tinamit Israel.", "13": "Ixib' i ru puertahiil wilik parelb'aal q'iij. Eh ixib' ru puertahiil wilik parookb'aal q'iij. Ox ox wo' ru puertahiil wilik k'ultar pantaq rucheel.", "14": "Re' tz'aq sutimaj wii' riij i tinamit kab'laj chi ab'aj ch'iklik wii'. Eh chuwach taqe ab'aj re' re', tz'ihb'amaj i kib'ihnaal i kab'laj chi raj tahqaneel i je' Rak'uun Tentzun.", "15": "<pb/>Re' ánjel xq'o'rinik weh ruyohq'eem jinaj rupajb'aal b'olob'ik paam re' ruuk' i oro, pajb'al reh i tinamit, pajb'al reh i tz'aq sutimaj wii' riij, eh pajb'al reh taqe ru puertahiil.", "16": "Re' tinamit kajtz'u'k noq wilik re' runimaal rooq eliik wach ruuk' i runimaal wach. Eh noq xupaj i ánjel i tinamit ruuk' i rupajb'aal, kiib' miil ruuk' kiib' siento kilómetro xooj eloq chuwach. Re' runimaal rooq, re' runajtiil naah ruch'ihil i runimaal wach, xa eliik wach.", "17": "Chi riij i re', re' ánjel xupaj wo' hoq i rutz'aqiil i tinamit kab'laj rukajwinaq b'ara xooj eloq chuwach. Re' pajb'al xukoj, re' ruuk' i rub'ara winaq.", "18": "Re' tz'aq re' re' jaspe ab'aj ruyej-aal. Eh re' paam i tinamit re' ruuk' i holohik oro i okinaq reh je' rukab' i lemow xa nworwotik chik.", "19": "Re' ju'jun chi ch'ikaab' ree tz'aq xa reh reh wach kika'yik i holohaq ab'aj xoyimaj taqe wii': Re' peet ch'ikaab' ree tz'aq ruuk' jaspe re' rukab' ruuk' safíro re' roox ruuk' ágata re' rukaaj ruuk' esmeralda", "20": "re' roo' ruuk' ónice, re' ruwaaq ruuk' kornalina, re' ruwuuq ruuk' crisolito, re' ruwahxaaq ruuk' berilo, re' rub'eleej ruuk' topacio re' ru lajeeb' ruuk' crisoprasa, re' rujunlaaj ruuk' jasinto, eh re' rukab'laaj ruuk' amatista.", "21": "Re' kab'laj chi ru puertahiil i tinamit kab'laj wo' chi perla ab'aj. Eh re' ju'jun chi puerta, ju'jun chi perla i ruyej-aal. Eh re' nimb'eeh panyejaal i tinamit xti xa oro chik je' rukab' i lemow xasaqum chik paam.", "22": "<pb/>Chupaam i tinamit re' re', ma' xta jino'q rupaat i Dios xwilow wach, ruum ar xa re' chik i QaJaaw Dios i nim rajaawriik ruch'ihil i je' Rak'uun Tentzun jilow rupaat i Dios.", "23": "Re' tinamit ma' koruman ta chik chi reh i rusaqumaal q'iij, ni xata re' rusaqumaal i poh, ruum re' chik i loq'laj rusaqumaal chii' wach i Dios ruch'ihil i je' Rak'uun Tentzun insihq'inik reh.", "24": "Eh parusaqumaal i tinamit re' re' naakib'ehik i nimaq taq tinamit i ko'limaj taqe. Eh ar naa kik'amam chaloq i kib'ehomal taqe reey i wilkeeb' sut i wach ak'al.", "25": "Re' taqe ru puertahiil i tinamit re' re' ma' naa ta kitz'ahpik chi jumpech, ruum ar ma' naa ta chik rilariik wach i q'equm aq'ab'.", "26": "Eh ar naa kik'amam reje runimaal wach i kib'ehomal ruch'ihil i kiloq'il i nimaq taq tinamit.", "27": "Eh chupaam i tinamit re' re', ma' naa ta rokiik i ch'uwa' wach, ni xata re' imb'anik reh i re' ma' re', ni xata re' i chukul q'orik. Re' naa kokiik ar xa re' wo' i tz'ihb'amaj i kib'ihnaal chupaam i ruhujil i juneliik k'acharik wilik ruuk' i je' Rak'uun Tentzun."}