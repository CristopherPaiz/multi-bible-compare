{"1": "<pb/>Eh noq xuxulej chee rutuun i roo' ángel. Jinaj ch'umiil xq'ehb'ik cho pan taxaaj xk'ulik qohoq wach ak'al noq xwil. Xye'arik reh i laweh tehb'al chii' i julkahq.", "2": "Noq xuteh chii' i julkahq, xa nb'olik chik i sib' xelik cho chupaam, je' rukab' noq i nelik chee sib' chupaam i nimlaj horna. Eh re' sib' xunujisaj paam i taxaaj xuq'equmrisaj wach i q'iij, eh xtz'irlojik teew ruum.", "3": "Chupaam i sib' re' re' xi elik chaloq i je' nimaq taq chili'l, xkipuhkaaj kiib' sut i wach ak'al. Eh xye'arik kajawriik chub'anariik i ti' k'axik je' ti'kiil i rub'an i rukiih i tzina'j inki a'n", "4": "Eh xq'orarik keh chi ma' naa ta kisacham wach i chee' k'ahaam, taqe tik mu'uun. Xq'orarik keh chi xa re' taqe tinamit i ma' xta kehtalil yejal kiwach chi rak'uun rixq'uun i Dios taqe naa kianam ti' k'axik reh.", "5": "Eh re' taqe je' nimaq chili'l, ma' xye'arik ta q'ab' keh chi naa kikansam tinamit re' re', xanaa la' kik'sam pa runimaal ti' chuwach i hoob' poh. Eh re' taqe ti' nakianam ree tinamit je' ti'kiil i rub'an i rukiih sina'j.", "6": "Chupaam i q'iij re' re', xanaa naq chik kaajwaam kimik i tinamit xama' naa ta wo' kikimiik. Xa naa naq chik kisik'im kikimiik eh xama' naa ta wo' kireqem kikimiik.", "7": "<pb/>Re' taqe je' nimaq taq chili'l re' re', je' kiwii' kawáyu re' ruuk' i xa uy-inik chik inki a'n ree ojik panq'aq'inik. Re' wilik wach kinaah je' cho corona re' ruuk' i oro. Eh re' kiwach je' wach winaq.", "8": "Eh re' rismaal kinaah je' chamiil rooq i rismaal naah ixoq. Re' keh je' reeh nimlaj kaq b'ahlam.", "9": "Je' cho ch'ihch' i kikojom chi kiso'. Re' kixiik' xa pok'oj chik riib' noq kirupinik xa je' chik rukab' i polok'inik inki a'n i ruk'ihaal kareta noq qeremaj kuum i kawáyu ree ojik panq'aq'inik.", "10": "Re' kijeeh je' rujeeh tzina'j wilik ruxuul. Eh ruuk' i rukiih i ruxuul i kijeeh wilik kajawriik chub'aan ti' k'axik ree tinamit chuwach i hoob' poh.", "11": "Re' k'amal kib'eeh taqe je' nimaq chili'l re' i ánjel inchopinik naah i julkahq, Abadón rub'ihnaal pan kiq'oral i aj hebreo. Eh pan kiq'oral i aj griego, Apolión rub'ihnaal.", "12": "<pb/>Re' peet ti' k'axik xk'ularik, xik'ik chik. Xa re' la', ko ka'pech chik i naa ruk'ulariik chi riij i re'.", "13": "<pb/>Eh noq xuxulej chee rutuun i ruwaaq ángel. Xb'iraj i q'orik xb'aan cho chi kixilak i kijib' chi ruk'aa' i artaal oro re' i wilik i koq chuwach i Dios.", "14": "Eh je' wili xuq'or cho reh i ruwaaq ánjel i wilik rutuun: Chachej taqe i kijib' chi ánjel b'ak'alkeeb' chi chii' i nim ha', Éufrates, inki.", "15": "Xichejarik aj re' i kijib' chi ánjel. Re' keh paab'amaj taqe chaloq chi chupaam i ora, chupaam i q'iij, chupaam i poh, chupaam i haab' re' re' chi naa kikansam i je' naa k'isiin ma' yejaal i tinamit wach ak'al.", "16": "Re' taqe ki soldado iqilkeeb' chikiij taqe kawáyu ki'ib' siento miyón kik'ihaal noq xb'iraj kib'iral.", "17": "Eh je' wili kiwii' xk'uhtjik weh taqe iqilkeeb' chikiij i kawáyu wilik ch'ihch' chi' kik'ux ko'lemb'al ree kiti'jolal, kaq je' nah wach q'aaq' rax je' jasinto, q'an inka'yik je' asufre. Re' taqe kawáyu je' naah kaq b'ahlam i kinaah. Eh pan kichii' i nelik chaloq q'aaq', sib', eh asufre.", "18": "Eh re' q'aaq', re' sib', re' asufre i xelik cho pan kichii', ox b'uhr wach chi ti' k'axik i xuk'am chaloq. Re' taqe re' xkansanik keh i je' naa k'isiin ma' yejaal i tinamit wach ak'al,", "19": "ruum taqe kawáyu re' re', pan kichii' eh ju' taq kijeeh i nelik chaloq i kajaawriik. Re' kijeeh je' ruwii' aaq', wilik naah, eh ruuk' i re' inki a'n i ti' k'axik.", "20": "<pb/>Eh re' ruqox i tinamit i ma' xikimik ta ruum taqe ti' k'axik re' re', xama' xkikanaa' ta wo' rub'aan iraaj ma' raaj b'anarik. Eh xama' xkikanaa' ta wo' kilooq'jiik i ma' tob'laj uxlab'al, je' wo' kilooq'jiik i tiyoox oro, plata, q'an ch'ihch', ab'aj, chee' kiyej-aal, re' i ma' ki ilwik, ma' ki-ib'irinik taj, ni xata kib'ehik.", "21": "Re' tinamit re' re' xama' xkikanaa' ta wo' rukanteesjiik i kas kichaaq'. Ni xata re' warinik, i k'oyomal, i leq' xkimay rub'aan."}