{"1": "<pb/>Noq xuweq iloq i ruwuuq rehtalil lutz'b'al ree jumb'oht chi huuj i je' Rak'uun Tentzun, je' naa yejaal i jinajora xtz'irlojik i q'orik pan taxaaj noq xb'iraj.", "2": "<pb/>Ko pa'alkeeb' chik i wuquub' chi ánjel chuwach i Dios noq xwil, eh ju'jun i kituun xye'arik.", "3": "Chi riij i re', jinaj wo' chik i ánjel xk'ulik iloq, rut'uhyeem rusansario re' ruuk' i oro, xupab'aa' i koq riib' wach artaal. Eh k'ih i ru insensia xye'arik, reh chi junq'ahteesjiik ruuk' i kitiij i santo laj aj nimaneel naa rub'anam chinaah i artaal oro wilik i koq chuwach i loq'laj ye'aab'.", "4": "Eh noq xk'ahtik i insensia chupaam i sansario rut'uhyeem i ánjel, xjohtik i rusib'eel chuwach i Dios junjohtiik ruuk' i kitiij taqe i santo laj aj nimaneel.", "5": "Eh re' ánjel re' re' xuchop i sansario, xuham i nah wach q'aaq' chupaam, re' i wilik chinaah i artaal, eh xujalk'iij cho chinaah i wach ak'al. Eh xub'an i ma' k'isa kahoq, xan reprotik chik i ruch'aab', xa nteleninik chik, eh xub'an jinaj kowlaj yihk noq xwil.", "6": "<pb/>Chi riij i re', re' taqe wuquub' chi ánjel i wilik ju'jun kituun xkiyejaa' kiib' chi xuuljik.", "7": "<pb/>Eh noq xuxulej chee rutuun i peet ángel. Ma' k'isa saqb'och ruch'ihil q'aaq' xilakim kik' xqajik chinaah i wach ak'al. Eh ruum i re', je' naa k'isiin ma' yejaal i wach ak'al ruch'ihil taqe chee' k'ahaam, eh chu'nchel kok' rax ch'ahn xichaajrik.", "8": "<pb/>Eh noq xuxulej chee rutuun i rukab' ángel. Jinaj i je' mama' yuuq' inchaqchotik ruq'aq'al xkutarik cho nah palaw. Ruum i re', je' naa k'isiin ma' yejaal i palaw xsutinik chi kik'.", "9": "Eh re' taqe chikop wilkeeb' pan palaw je' naa k'isiin ma' yejaal i xikimik. Je' wo' re' kik'ihaal i nimaq taq barco wilkeeb' nah palaw xsahchik kiwach.", "10": "<pb/>Eh noq xuxulej chee rutuun i roox ánjel. Jinaj i mama' ch'umiil qoplik ruq'aq'al xq'ehb'ik cho pan taxaaj, je' jinaj saqumb'al. Re' ch'umiil re' re' xq'ehb'ik cho chikinaah i je' naa k'isiin ma' yejaal kik'ihaal taqe nim ha' taqe i raasb'al ha' wilkeeb' wach ak'al.", "11": "Re' ch'umiil re' re', k'aah i rub'ihnaal. Je' naa k'isiin ma' yejaal kik'ihaal taqe nim ha' wilkeeb' wach ak'al xuk'aahb'isaj. Eh ruum i ruk'ahiil taqe ha', ma' k'isiin chik taqe tinamit xikimik noq xkuk'ej.", "12": "<pb/>Eh noq xuxulej chee rutuun i rukaaj ánjel. Je' naa k'isiin ma' junch'uy i q'iij, i poh xpohyik kiwach. Eh je' naa k'isiin ma' yejaal i kik'ihaal ch'umiil xpohyik kiwach, eh je' naa k'isiin ma' juntoq q'iij, k'isiin ma' juntoq aq'ab' xq'equmrik kiwach, eh ma' xisihq'inik ta chik noq xwil.", "13": "<pb/>Eh chi riij i re', jinaj chik i ánjel inrupik koyejal taxaaj noq xwil. Eh xakow chik xuq'or cho chi je' wili: Xti q'e' wo' chik ti', xti q'e' wo' chik ti', xti q'e' wo' chik ti' i naakik'ulum i tinamit wach ak'al na' kixulej chee kituun ixib' chi ánjel, re' i komajaa' inkixulej chee kituun inki."}