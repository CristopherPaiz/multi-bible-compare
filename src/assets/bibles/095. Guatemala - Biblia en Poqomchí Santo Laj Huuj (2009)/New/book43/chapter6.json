{"1": "<pb/>Eh chi riij i re', re' Jesús xooj chi juntar i k'isa palaw wilik Galilea, re' wo' i k'isa palaw wilik Tiberias.", "2": "Re' Jesús, ma' k'isiin i tinamit xtahqinik reje reh, ruum xkilow i ma' ilooj taj xub'an kuuk' i kik'achreesjiik i yowaab'.", "3": "Eh re' Jesús xjohtik chinaah jinaj i yuuq' ar xutzunaa' cho riib' ruch'ihil taqe i raj tahqaneel.", "4": "Eh chupaam i q'iij re' re', xailook' chik i runinq'ijiik i elik chaloq Egipto.", "5": "Eh noq xrilow i Jesús chi ma' k'isiin i tinamit intahqinik reh, je' wili xuq'or reh i Felipe: <pb/>¿Aha' naq neenooj qaloq' kikaxlanwi'k i tinamit wili, reh chi neenkian kiwa'? inki.", "6": "<pb/>Re' Jesús je' re' i xuq'or, xa i lb'al reh chib'ih i nee ruq'or i Felipe, ruum re' Jesús ruyejaam chik wach i naa rub'anam.", "7": "Re' Felipe je' wili i xuq'or: <pb/>Wilik ta kiib'-oq siento chi tumiin quuk', ni xata naq neemanlojik chi loq'b'al kaxlanwi'k, reh chi neenqayeew k'isinoq keh i, inki.", "8": "<pb/>Eh jinaj keh i raj tahqaneel i Jesús, Andres rub'ihnaal, ruchaaq' i Simón Pedro i rukab' b'ih, je' wili i xuq'or reh i Jesús:", "9": "<pb/>Ayu' wilik jinaj ak'un wilik ruuk' ho'oob' chi kaxlanwi'k re' ruuk' sebada, eh kiib' wo' kok' kar wilik ruuk'. Xa re' la' xama' nee ta wo' i manlojik chi ketb'al keh i ruk'ihaal tinamit wili, inki.", "10": "<pb/>Re' Jesús je' wili i xuq'or: <pb/>Chaq'or taq keh i tinamit chi kitzunaa' qohoq kiib', inki. <pb/>Eh, ma' k'isiin i kok' ch'ahn wilik ar chinaah taqe re' xkitzunaa' kiib', eh wilkeeb' naa ho'oob'-oq miil chi winaq.", "11": "Eh re' i Jesús xuchop chaloq i ho'oob' chi kaxlanwi'k, xut'iosej ree Dios, eh xupuhkaaj keh i ruk'ihaal tinamit tzunulkeeb' wach ak'al. Eh xupuhkaaj wo' keh i kiib' chi kok' kar, xuyeew keh xanik' pa' k'ihaal i xkaaj kik'uxum.", "12": "Eh noq kianam chik kiwa' chi korik, re' Jesús je' wili i xuq'or keh i raj tahqaneel: <pb/>Chamol taq i ruqox kaxlanwi'k, reh chi ma' xtaj ineenq'ehb'ik, inki.", "13": "<pb/>Eh re' taqe i raj tahqaneel xkimol wo' chu'nchel i ruqox i kaxlanwi'k. Eh re' i ho'oob' chi kaxlanwi'k re' ruuk' i sebada, kab'laj chakach chi nujinaq i xuqohxaaj.", "14": "Eh noq xkilow i ruk'ihaal tinamit i nimaq wach ma' ilooj taj xub'an i Jesús, je' wili xkiq'or: <pb/>Xti korik chi re' i wili i jalal ruq'oral i Dios q'orooj chaloq chi naa ruk'uliik iloq, inki taqe.", "15": "<pb/>Eh re' i tinamit re' re' xkaaj naq kiminim chi kireey i Jesús. Eh noq xunab'eej chi je' re' i Jesús, xooj wo' chik johtoq kochinaah i yuuq', reh chi rutkeel xooj wih-oq ar.", "16": "<pb/>Eh noq xokik i q'iij, re' taqe i raj tahqaneel i Jesús xiqajik chaloq chi chii' i k'isa palaw.", "17": "Eh noq xokik chik i q'equm majaa' ta nooj k'oloq kuuk' i Jesús. Re' taqe i raj tahqaneel, xi okik reje pan barco, xi-ik'ik reje chinaah i k'isa palaw, xi ponik Capernaum.", "18": "Noq ik'ik chik inki a'n chinaah i palaw, yohb'aal wach i rub'ohl i xwuktik ruum i kowlaj teew.", "19": "Noq wilik chik rukab' léwa i b'ehik kianam reje pan barco nah palaw, xkilow chi b'ehik i rub'an reje chi rooq i Jesús chinaah i palaw. Eh re' reh rujilim i koq riib' ruuk' i barco, re' taqe i raj tahqaneel, xiyo'jik ruum.", "20": "Re' i Jesús je' wili i xuq'or keh: <pb/>Matyo'jik taq re' hin i Jesús, inki.", "21": "<pb/>Eh xkib'iraj chi je' re' xasuq suq chik kik'ux noq xkik'ul cho kuuk' i Jesús pan barco. Eh ach jumehq' xib'ehik reje, xi ponik chupaam i ye'aab' ojik inki a'n wii'.", "22": "<pb/>Eh re' i tinamit xi kahnik cho chi juntar i k'isa palaw, ko chi junwaar xk'ulik pankik'ux chi xa re' wo' i jinaj chi barco wilik ar, eh chi xa kutkeel i raj tahqaneel i Jesús xi okik reje chupaam i barco re' re'. Eh chi ma' xokik ta reje haa' i Jesús chikiij.", "23": "Eh wilik taqe i barco xi chalik Tiberias xi ponik ma' naj ta ruuk' i ye'aab' xkik'ux wii' i kaxlanwi'k, re' noq rut'iosem chik ree Dios i Jesús noq xupuhkaaj keh i tinamit.", "24": "Noq xkilow i tinamit chi ma' ha' ta xkireq i Jesús, ni xata re' taqe i raj tahqaneel xkireq ar, xijohtik reje chupaam taqe barco xiooj chi sik'ooj ko Capernaum.", "25": "<pb/>Eh re' tinamit, noq xponik kireq i Jesús chi juntar i k'isa palaw, je' wili i xkiq'or reh: <pb/>Aj Tijineel, ¿nik' wach noq xat chalik ayu'? inki taqe reh.", "26": "<pb/>Re' Jesús je' wili i xuq'or ke: <pb/>Re' hin xti korik taq i nuq'or aweh chi kinasik' taq xa ruum chi xatnujik taq noq xnupuhkaaj i ho'oob' chi kaxlanwi'k, ma' ruum ta chi xareq taq chi riij taqe i ma' ilooj taj xnuk'uhtaaj taq chawach.", "27": "Mo'-oq xa chi riij taq awa' xa k'uhlik reh tikamanoq. Chakamaneej la' taq riij awa' naa ruwihiik chi juneliik, re' i naa taq ruye'wiik aweh i juneliik k'acharik. Eh re' inanuye'em taq aweh i hin Ak'uunb'ees nuwii' winaq, ruum re' i waJaaw xuq'or chi re' hin naa nuye'wiik reh, inki.", "28": "<pb/>Eh re' i tinamit, xkipahqaaj reh i Jesús chi je' wili: <pb/>¿Chib'aaj jariik re' naaqa'nam, reh chi neenqa a'n i kamanik imponik chuwach i Dios? inki taqe.", "29": "<pb/>Re' Jesús je' wili i xuq'or keh: <pb/>Re' iraaj i Dios chi naa taq a'nam, re' chi naa taq kinanimam i hin, i xirutaq'aaj cho wach ak'al, inki.", "30": "<pb/>Re' tinamit xkipahqaaj wo' chik reh i Jesús chi je' wili: <pb/>¿Chib'ih jariik taqe i ma' ilooj taj neenak'uhtaaj chi qawach, reh chi neetiqanimaj? Eh ¿aha' wilik taqe akamaj naa a'nam?", "31": "Re' taqe qamaam qati't i hoj xkik'ux chaloq i maná pan chik yuuq', je' rukab' i tz'ihb'amaj pan santo laj huuj chi je' wili: Re' kaxlanwi'k xkik'ux pan taxaaj inchalik inki.", "32": "<pb/>Re' Jesús je' wili i xuq'or keh: <pb/>Re' hin xti korik taq i nuq'or aweh chi ma' re' taj i Moisés xye'wik keh i kaxlanwi'k xchalik pan taxaaj. Eh re' wo' waJaaw inye'wik taq chaaweh i hat i xti korik laj kaxlanwi'k inchalik pan taxaaj.", "33": "Ruum re' i kaxlanwi'k i ruyeew i Dios, re' i xqajik cho pan taxaaj, re' xchalik chuye'ariik kik'achariik i tinamit wach ak'al, inki Jesús.", "34": "<pb/>Eh re' i tinamit je' wili i xkiq'or reh i Jesús: <pb/>Jaaw, chayeew tii qeh i kaxlanwi'k re' re' chi juneliik, inki taqe.", "35": "<pb/>Eh re' Jesús je' wili xuq'or keh: <pb/>Re' hin i kaxlanwi'k inye'wik juneliik k'acharik. Eh awach inchalik wuuk', ma' naa ta chik runuhmiik chi jumpech. Eh awach i naa runimaniik weh, ma' naa ta chik ruchiqiik chii' chi jumpech.", "36": "Re' hin nuq'orom taq chik aweh chi ro'q ta k'ahchi' wo' naq taq awilom nuwach, xama' kinanimaj ta wo' taq.", "37": "Chu'nchel i ruye'em weh i waJaaw kichalik wuuk'. Eh awach i kichalik wuuk', ma' jaruuj taqe neenukaaj reje wulu'.", "38": "Re' hin ma' xinqajik ta chaloq pan taxaaj chub'anariik ayu' wach ak'al inwaaj i hin xin chalik la' chub'anariik iraaj i waJaaw xtaaq'anik cho weh.", "39": "Re' iraaj i waJaaw xtaaq'anik cho weh, re' chi ma' naa ta nuq'eb'em jino'q taqe i ruye'em weh. Re' la' iraaj chi naa wo' chik wuksam taqe chaloq chi k'achlik kiwach chuk'ulariik i juneliik k'acharik pantz'apaab' poo wach reh i q'iij.", "40": "Re' raaj i waJaaw, re' chi chu'nchel i naa kilwiik weh i hin, Ak'uunb'ees Dios, eh naakinimaniik weh, naa ruwihiik kik'achariik chi juneliik. Eh re' hin naawuksaniik cho keh chi k'achlik kiwach pantz'apaab' poo wach reh i q'iij, inki Jesús.", "41": "<pb/>Eh re' taqe i k'amal kib'eeh i aj judío xtohq'ik kich'olem i Jesús, ruum xti xuq'or i korik chi re' reh i kaxlanwi'k xqajik cho pan taxaaj.", "42": "Eh je' wili i xkiq'or: <pb/>¿Mi ma' re' re' i wili i Jesús, i rak'uun i José? Re' hoj qeht'al wach i rutuut rajaaw. Eh ¿chib'ih reet noq i ruq'or yu'naak chi pan taxaaj xqajik chaloq? inki taqe.", "43": "<pb/>Xrib'iraj chi je' re' i Jesús, je' wili i xuq'or keh: <pb/>Chakanaa' taq nuch'oljiik.", "44": "Ma' jino'q i neenchalik wuuk' wila' ma' re' i waJaaw xtaaq'anik cho weh neenk'amwik cho reh. Eh re' hin naa wo' chik wuksam chaloq chi k'achlik wach pantz'apaab' poo wach reh i q'iij.", "45": "Eh chupaam taqe huuj kitz'ihb'aam chaloq i jalal ruq'oral i Dios i ruq'or chi re' Dios naa rutijem chu'nchel i tinamit. Awach i ki-ib'irinik reh i waJaaw, eh inkitijej kiib' ruuk' i reh, nee kichalik wuuk' i hin.", "46": "Ma' awach ta ilwinaq wach i waJaaw, re' Dios, re' ilwinaq wach i waJaaw xa re' wo' hin, i xinqajik cho ruuk' pan taxaaj.", "47": "Je' re' noq, re' hin xti korik i nuq'or taq aweh chi awach i ruyeew ruk'ux chi nunimjiik, wilik i ruk'achariik chi juneliik.", "48": "Re' hin i kaxlanwi'k inye'wik k'acharik.", "49": "Re' taq aamaam awati't i hat xkik'ux wo' naq keh i maná panchiq yuuq', xa re' la', xa xikimik wo' reje.", "50": "Re' i kaxlanwi'k i nuq'or taq aweh hin, re' inqajik cho pan taxaaj, eh awach i neeruk'ux reh, ma' jaruuj naa rukimiik.", "51": "Re' hin, i k'achlik kaxlanwi'k, xinqajik cho pan taxaaj, awach neenk'uxwik reh, naa ruwihiik ruk'achariik chi juneliik. Re' i kaxlanwi'k naa nuye'em chi k'uxarik, re' i nuti'jolal naa nuq'asam panti' k'axik, reh chi naa ruwihiik kik'achariik i tinamit wach ak'al, inki.", "52": "<pb/>Eh re' taqe i k'amal kib'eeh i aj judío, k'ul xkipech'uj chikiwach, chi je' wili: <pb/>¿Nik' wach noq nee ruyeew qeh chi k'uxarik i ruti'jolal i ruq'or? inki taqe.", "53": "<pb/>Eh re' i Jesús je' wili i xuq'or keh: <pb/>Re' hin xti korik taq i nuq'or aweh chi wila' ma' xak'ux taq aweh i nuti'jolal, wila' ma' xawuk'ej taq aweh i nukik'eel i hin Ak'uunb'ees nuwii' winaq, ma' naa ta taq ruwihiik ak'achariik.", "54": "Raaj awach i naa ruk'uxum reh i nuti'jolal i hin eh neeruk'ej reh i nukik'eel, wilik ruk'achariik chi juneliik. Eh re' hin naawuksaniik cho reh chi k'achlik wach pantz'apaab' poo wach reh i q'iij,", "55": "ruum re' i nuti'jolal i xti korik laj kaxlanwi'k, eh re' i nukik'eel i xti korik laj ha' inuuk'jik.", "56": "Awach i ruk'ux reh i nuti'jolal eh i ruk'ej reh i nukik'eel, wilik pan jinaj wach k'uxliis wuuk' eh je' wo' hin wilkiin wo' ruuk' pan jinaj wach k'uxliis.", "57": "Re' i waJaaw xtaaq'anik cho weh wilik ruk'achariik, eh ruum wo' reh wilik nuk'achariik i hin. Awach i ruk'uxlaaj riib' ruuk' i nuti'jolal, naa ruwihiik ruk'achariik wuum i hin.", "58": "Re' hin i kaxlanwi'k xinqajik cho pan taxaaj ma' je' ta rukab' i maná xkik'ux chaloq taq aamaam awati't. Re' keh, xkik'ux wo' naq keh, xa re' la' xikimik wo' reje. Eh awach ink'uxwik reh i kaxlanwi'k i nuq'or taq aweh i hin, naa ruk'achariik chi juneliik, inki.", "59": "<pb/>Re' Jesús ar xub'an taqe i k'uhb'alinik wili Capernaum chupaam i paat kimolom wii' kiib' aj Israel.", "60": "<pb/>Eh noq xuq'or taqe re' i Jesús, ma' k'isiin i kitahqinik reh je' wili i xkiq'or: Ma' k'isiin ta k'ayewal wach i ruq'or, ma' awach ta wo' neemb'anik reh, inki taqe.", "61": "<pb/>Eh noq xunab'eej i Jesús chi k'ahchi' kiwech'um riij taqe i ruq'or, xupahqaaj keh chi je' wili: <pb/>¿Mi ma' suq taq i rub'an aweh re' taqe i nuq'or?", "62": "Eh chib'ih naq taq i neenaq'or nee ta taq kinawilow i hin, Ak'uunb'ees nuwii' winaq, chi johtik wo' chik i nub'an pan taxaaj ¿aha' xinwihik cho wii' pampeet?", "63": "Chakoj taq rehtaal chi re' i uxlab'al inye'wik k'acharik, eh re' i xa ti'jolal xama' xta rutiq wach. Eh re' taqe i xnuq'or taq aweh i hin uxlab'al, eh inye'wik k'acharik.", "64": "Xa re' la', ko wilik wo' taq chaxilak i hat i ma' kinimanik ta reh, inki. <pb/>Re' Jesús xa reht'al wo' chik awach i ma' kinimanik ta reh. Eh awach naa ruk'ayiniik reh chi ma' eht'alimaj.", "65": "<pb/>Eh re' Jesús je' wili i xuq'or: <pb/>Ruum aj re', re' hin nuq'orom taq chik aweh chi ma' awach ta jino'q neenchalik wuuk' i hin wila' ma' re' i waJaaw xk'amwik cho reh, inki.", "66": "<pb/>Eh chupaam i junk'aam re' re', ma' k'isiin i kitahqinik ree Jesús xyoj kik'ux ruum i xkib'iraj, ma' kota chik xkitahqeej i Jesús.", "67": "Noq xrilow chi je' re' i Jesús, xupahqaaj keh i kab'laj chi raj tahqaneel chi je' wili: <pb/>¿Je' nche nawaaj wo' taq ojik haa' i hat? inki keh.", "68": "<pb/>Eh re' i Simón Pedro i rukab' b'ih, je' wili i chaq'wik xub'an: <pb/>Jaaw, awach ta wo' naa chik chaj-iij neqoh-ooj, ruum xa re' wo' hat ti q'orik rib'iral i juneliik k'acharik", "69": "Re' hoj qanimam eh qeht'al chik chi re' hat, hat Santolaj Rak'uun i Dios, inki.", "70": "<pb/>Re' Jesús je' wili xuq'or: <pb/>Re' taq i hat kab'laj chawiib' re' wo' naq i hin xin sik'wik taq chaawach. Xa re' la' jinaj i wilik taq chaxilak je' runa'ojb'al aj Yahm i runa'ojb'al, inki.", "71": "<pb/>Eh chi riij i Judas Iscariote xq'orik, re' i rak'uun i winaq, Simón rub'ihnaal. Je' re' i xuq'or i Jesús, ruum reht'al chi re' Judas naa ruk'ayiniik reh chi ma' eht'alimaj, re' wo' naq ruuk' taqe i kab'laj chi raj tahqaneel."}