{"1": "<pb/>Eh eew-oq chik inik'ik i hi'limb'al q'iij, xti ko q'equm wach ak'al, re' i María aj Magdala xooj aha' xmuhqik wii' i Jesús. Eh noq xponik ar, xrilow chi esamaj chik eloq i ab'aj tz'aplik naq i koq wii' i chii' i jul.", "2": "Eh xrilow chi je' re', xooj rajimam riib' ruuk' i Simón Pedro i rukab' b'ih, re' i wilik wii' i raj tahqaneel i Jesús q'e' ruk'ax je' wili i xuq'or ponoq keh: <pb/>Xkesaj reje panjul i ruti'jolal i QaJaaw Jesús ma' qeht'al taj aha' xkiyeew, inki.", "3": "<pb/>Xrib'iraj chi je' re' i Pedro ruch'ihil i ruch aj tahqaneel jinaj chik, kikab'cheel xiooj chi chii' i jul.", "4": "Eh kikab'cheel xiooj kajimam kiib' xa re' la', re' jinaj q'e' kow x-ajiminik chuwach i Pedro, peet xponik chi chii' i jul.", "5": "Xa re' la' ma' xokik ta i koq xa chi chii' i jul xtz'ehtanik i koq. Eh i rilow ach wo' re' itz'ihy b'otlik naq wii' i Jesús wilik ar.", "6": "Eh chi riij i xponik chi peet, xponik wo' chik i Simón Pedro. Re' reh xokik i koq ko chupaam i jul, eh xa re' wo' taqe itz'ihy xureq ar.", "7": "Eh xrilow wo' wach itz'ihy xb'ak'arik wii' naah i Jesús noq xmuhqik, b'usuuj wach pareh ye'ooj reje, ma' chi kixilak tee itz'ihy xb'otarik wii' i ruti'jolal i Jesús wilik.", "8": "Chi riij i re', ko ra'j xokik i koq panjul re' i aj tahqaneel xponik chi peet. Eh noq xrilow chib'ih jariik i xk'ularik, xunimaj chi re' Jesús xwuktik chaloq chi k'achlik wach,", "9": "ruum re' keh xakomajaa' ta wo' nkireq chi riij i ruq'or pan santo laj huuj chi re' Jesús ajwaal wach chi naa wo' chik rukteesjiik chaloq chi k'achlik wach.", "10": "Eh xi chalik wo' chik pankipaat i ki'ib' chi raj tahqaneel i Jesús.", "11": "<pb/>Eh re' María reh xkahnik kahnoq chi chii' i jul, suq inoq'ik. Eh noq suq inoq'ik, xuk'utzaa' i koq riib' chutz'ehtjiik paam i jul xmuhqik wii' i Jesús.", "12": "Eh ki'ib' i ánjel saq saq i kiso' xrilow i koq wach, ar tzunulkeeb' aha' naq xmuhqik wii' i Jesús jinaj i wilik i xwihik wii' i naah, eh jinaj i wilik i xwihik wii' i rooq.", "13": "Re' taqe i ánjel je' wili xkiq'or reh i María: <pb/>Tuut, ¿chib'ih reet noq oq'ik i na a'n? inki taqe. <pb/>Re' hin oq'ik i nub'an, ruum xkik'am i ruti'jolal i waJaaw Jesús, eh ma' weht'al taj aha' xkiyeew, inki.", "14": "<pb/>Eh xa re' wo' xuq'or i re' i María, xusutej wo' chik chee wach, xrilow wilik chik ar i Jesús, xa re' la' ma' xunab'eej ta wach chi re' reh i wilik ar.", "15": "Re' Jesús je' wili i xuq'or reh: <pb/>Tuut, ¿chib'ih reet oq'ik i na a'n? ¿Awach inasik'? inki. <pb/>Re' María xukapaaj chi re' incha'jinik reh i tik chee' xq'o'rinik reh, je' wili i xuq'or reh: <pb/>Jaaw, wila' re' hat xatk'amwik reh i ruti'jolal i waJaaw Jesús, cha q'or weh aha' xayeew, reh chi neenooj nusik' i hin, inki.", "16": "<pb/>Xrib'iraj i Jesús chi je' re', je' wili i xuq'or reh: <pb/>María inki. <pb/>Re' María xunab'eej wach i Jesús, je' wili i xuq'or reh pan kiq'oral aj hebreo: <pb/>Rabuni inki reh. (Iraaj ruq'orom Aj Tijineel.)", "17": "<pb/>Re' i Jesús je' wili i xuq'or reh i María: <pb/>Chakanaa' pee nutz'a'jiik, ruum re' hin komajaa' chik kinjohtik ruuk' i waJaaw. Hiy la' cha q'or keh i nuchaaq' noq wilkeeb' chi re' hin naa wo' chik wojiik ruuk' i waJaaw eh aaWaJaaw wo' taq i hat, nuDios i hin aaDios wo' taq i hat, inki.", "18": "<pb/>Eh re' i María aj Magdala xooj wo' hoq xponik wo' ruk'utjaaj keh iraaj tahqaneel i Jesús chi xrilow chik wach i QaJaaw Jesús. Eh xuk'utjaaj wo' keh i xq'orarik reh ruum i Jesús.", "19": "<pb/>Eh chupaam i aq'ab' re' re', noq eew chik inik'ik i hi'limb'al q'iij, re' taqe i raj tahqaneel i Jesús xkimol kiib' pan jinaj paat, xkitz'ap taqe ru puertahiil ruum i kiyo'jiik chikiwach i k'amal kib'eeh i aj judío. Re' i Jesús xokik i koq ar xupab'aa' riib' pan kixilak i raj tahqaneel, je' wili xuq'or keh: <pb/>Re' suq kiil k'uxliis wih-oq taq awuuk', inki keh.", "20": "<pb/>Noq ruq'orom chik i je' re' i Jesús, xuk'uhtaaj keh i raj tahqaneel kab'chel i q'ab' je' wo' i panjojol xhoparik. Eh re' keh, ma' k'isiin ta xsuuqb'ik kik'ux noq xkilow wach i Jesús.", "21": "Eh je' wili i xuq'or keh i raj tahqaneel: <pb/>Re' i suq kiil k'uxliis wih-oq taq awuuk' Eh nik' wach noq xirutaq'aaj cho ayu' i waJaaw i hin, je' wo' chik re' noq tinutaq'aaj taq reje i hat, inki.", "22": "<pb/>Eh re' Jesús xuhupej i ruxlab'al chikinaah, je' wili xuq'or keh: <pb/>Chak'ul taq i Santolaj Uxlab'al.", "23": "Awach i naa taq akuyum i kimahk i hat, naa wo' rukuyariik i kimahk ruum i Dios. Eh awach i ma' naa ta taq akuyum i kimahk i hat, ma' naa ta wo' rukuyariik i kimahk, inki Jesús.", "24": "<pb/>Re' i Tomas, i Laach inkiq'or reh, jinaj keh i kab'laj chi raj tahqaneel i Jesús, ma' xta chi kixilak i raj tahqaneel noq xponik ruk'uhtaaj riib' i Jesús chikiwach.", "25": "Re' taqe i raj tahqaneel i Jesús junch'uq je' wili i xkiq'or reh i Tomas: <pb/>Re' hoj xqilow wo' chik wach i QaJaaw Jesús, inki taqe. <pb/>Eh re' i Tomas je' wili i xuq'or: <pb/>Wila' ma' xwilow i rehtalil i kalawux chupaam taqe q'ab', wila' ma' xnumin i ju' nuq'ab' paruhopil i kalawux, wila' ma' xnumin i ju' nuq'ab' paruhopil i jojol, ma' jaruuj taq neenunimaj aweh, inki.", "26": "<pb/>Eh paruwahxaaq q'iij xkimol wo' chik kiib' i raj tahqaneel i Jesús chupaam jinaj i paat, re' chik haa' Tomas chi kixilak. Eh xkitz'ap taqe i puerta. Eh re' i QaJaaw Jesús xa chi nawaal xokik i koq ar, xooj rupab'aa' riib' chi kixilak i raj tahqaneel, je' wili xuq'or keh: <pb/>Re' i suq kiil k'uxliis wih-oq taq awuuk' inki.", "27": "<pb/>Eh re' i Jesús je' wili i xuq'or reh i Tomas: <pb/>Chawilow kab'chel i nuq'ab', chamin i ju' aq'ab' paruhopil i kalawux, chamin i ju' aq'ab' chupaam i ruhopil i nujojol. Chanimaj chi xink'aach wo' chik chaloq, hat-oq aj nimaneel, i nuchjik.", "28": "<pb/>Eh xrib'iraj i Tomas chi je' re', je' wili i xuq'or reh i Jesús: <pb/>Hat waJaaw, hat nuDios inki.", "29": "<pb/>Eh je' wili i xq'orarik reh ruum i Jesús: <pb/>Tomas, re' hat ko xawilow nuwach ruum aj re', xanimaj. Atoob' keh i kinkinimaj chi ma' k'ahchi' ta kilom nuwach inki.", "30": "<pb/>Ma' xata re' taqe i ma' ilooj taj wili xub'an i Jesús. Ko ma' k'isiin la' taqe i nimaq wach ma' ilooj taj xuk'uhtaaj chikiwach i raj tahqaneel ma' tz'ihb'amaj ta chupaam i huuj wili.", "31": "Re' taqe wili tz'ihb'amaj, reh chi nee taq i naanimaj i hat chi re' Jesús re' i Cristo, i Rak'uun i Dios, reh wo' chi wi xanimaj taq, nee taq inareq i juneliik k'acharik, inki Jesús."}