{"1": "<pb/>Je' wo' taq i hat ehk'eenb'ees, cha nimaj taq ab'ahiil cha ju'junaal, reh chi re' taqe i b'ahiilb'ees i ma' kinimanik ta reh i Dios neekinimanik ruuk' taq aaholohik laj na'ojb'al i na a'n chikiwach. Chi je' re', ma' ko ta ruman chi nee taq inaq'or rub'ehel keh taq ab'ahiil,", "2": "ruum neenkikoj rehtaal chi holohik taq ana'ojb'al, eh tinimanik taq.", "3": "Re' taq i xooyb'al awiib' mo'q xa chawiij taq neen wihik, mo'-oq ruuk' i ruk'oloch b'esjiik taq i rismaal anaah, mo'-oq ruuk' rukojariik taqe i oro, ruuk' rukojariik i k'ih taq tz'aaq itz'ihy.", "4": "Re' la' taq chaxoyej i wilik taq cho panawánima, re' i xiik' naah holwochiil ma' sahchik ta wach reh, re' chaq'lamiil, re' suq kiil k'uxliis. Re' taqe i holwochiil ruum re' re' xiik' naah loq'il chuwach i Dios.", "5": "Najtir cho q'iij ruuk' wo' taqe wili xkixoyej i kánima taqe i santo laj ixoq, eh xkiyeew cho kik'ux ruuk' i Dios, xkinimaj chaloq chi korik i kib'ahiil.", "6": "Re' i Sara reh, xunimaj wo' i rub'ahiil, re' Abraham, wajaaw inki reh. Eh re' taq i hat ehk'eenb'ees, nee wo' taq ti kahnik chi riih rumaam i Sara wila' xa a'n taq i holohik laj na'ojb'al, eh wi ma' chih taq xat yo'jik wii'.", "7": "<pb/>Eh je' wo' taq i hat b'ahiilb'ees, holohik-oq taq ana'ojb'al kuuk' awehk'een. Eh chayeew taq kiloq'il je' rukab' i ruk'ul chi keh, ruum xa k'isiin inkaaj chi tz'ajik, eh ruum chi re' i Dios ruq'orom chaloq chi naa wo' kehtriik i keh i k'acharik ruye'em taq chaaweh i hat. Je' taq re' i cha a'n, reh chi ma' xta neenq'ilwik reh taq aatiij.", "8": "<pb/>Eh k'ul taq ti' chawik'raaj awiib'. Jinaj-oq taq wach ak'ux chub'anariik i ketelinik wachiis, chi ruk'axariik taq awiib', ruum awuch hermano taq awiib'. Xa ch'ub'ik-oq taq wach ak'ux, eh xa hat-oq taq chaq'laam.", "9": "Maaq'aj taq wach i ma' holohik taj imb'aan taq aweh eh maab'aj taq i kib'ajwik taq aweh. Chapahqaaj la' taq i rotob'il i Dios chikiij, ruum re' re' xraaj taq awuuk' noq xusik' taq chaawach chi naa taq awehtriik i rotob'il i reh,", "10": "ruum i ruq'or chi je' wili pan santo laj huuj: <pb/><t>Awach iraaj ruk'axam i ruk'achariik,</t> <t>iraaj rik'sam taqe q'iij chi suq ruk'ux,</t> <t>inchol riik'raam riib' chi manelik chaloq i yiib' wach q'orik ju' raaq',</t> <t>eh manelik chaloq i chukuj q'orik xaq chii'.</t>", "11": "<t>Eh chukanaa' rub'aan i yiib' wach na'ojb'al,</t> <t>xa re' chik i holohik chub'an,</t> <t>eh chusik' i wihik pansuqkiil k'uxliis, marukanaa' chik,</t>", "12": "<t>ruum re' taqe i korik wach kik'ux,</t> <t>re' QaJaaw incha'jinik keh, eh irib'iraj chaloq i kitiij.</t> <t>Eh re' taqe i yiib' wach kib'anik, re' taqe re' ma' imponik ta chuwach i Dios, inki.</t>", "13": "<pb/>Re' taq i hat, ma' awach ta taq neen ye'wik aweh pan k'axik wila' xa re' chik i holohik laj na'ojb'al taq i na a'n chi jumpech.", "14": "Eh atoob' ta neenkian taq aweh i ti' k'axik ruum i rub'anariik i korik laj na'ojb'al, suuqb'oq taq ak'ux. Matyo'jik taq awach aj uum, eh maayoj wo' taq ak'ux kuum.", "15": "Chaloq'ej la' taq chi aaWaJaaw i Jesucristo panawánima. Eh xa eliik-oq ayejaam taq awiib' chi kichaq'weesjiik chu'nchel i neenkipahqaaj kina'ojb'al taq aweh chi riij i ch'iklik taq reje wii' ak'ux i hat.", "16": "Xa re' la', cha a'n taq ruuk' chaq'lamiil, tiloch'ik-oq taq. Chak'uhtaaj taq chi saq taq wach akapeb'aal, reh chi neenkik'uhtaaj kik'ixb'ilaal taqe i yiib' wach kiq'orik chi riij i korik laj na'ojb'al taq i na a'n i hat i tinimanik taq reh i Jesucristo.", "17": "Eh wila' xraaj i Dios chi nee taq inak'ul i ti' k'axik ruum i rub'anariik i holohik laj na'ojb'al, ma' xta reet chuwach chi nee taq inak'ul i ti' k'axik ruum i rub'anariik i yiib' wach na'ojb'al.", "18": "<pb/>Ruum re' Jesucristo reh, xa junriim xuk'ul i ti'laj kimik chi riij taqe qamahk. Re' reh ma' xta wo' naq ru mahk xa re' la' xuk'ul i ti' k'axik quum i hoj, i hoj aj mahk, reh chi xojruk'am panotob'il ruuk' i Dios. Re' Jesucristo xkanteesjik, eh xk'aach wo' chik cho ruka'peech ruum wilik ruk'achariik panuxlab'al.", "19": "Eh xa panuxlab'al wo' wilik noq xuq'or chaloq i ruk'uhb'aal i Dios reh i kánjel kit'iosil wilkeeb' prexo.", "20": "Re' taqe re' i ma' xinimanik ta chaloq reh i Dios paruq'ijil i Noé. Re' keh xkuyarik wo' naq kuyub'jiik ruum i Dios noq re' Noé k'ahchi' cho ruyejaam i kanowa paat, re' xkiko'leej wii' kiib' chuwach i elal ha' i xa waxiqiib' wo' taqe.", "21": "Eh re' ha' re' re' rujalwaach i ha' inqajik wii' qahaa', re' inko'linik qeh yu'naak. Xa re' la', ma' re' ta ruuk' i rutz'ajariik wach i ti'jolal qoh ko'ljik. Qoh ko'ljik la' ruuk' i rupahqaljiik ree Dios chi chusaaqb'esaj wach i qakapeb'aal, eh qoh ruko'leej ruuk' i ruwuktiik chaloq i Jesucristo chi k'achlik wach.", "22": "Re' reh xjohtik pan taxaaj, ar wilik parusak'aaj q'ab' Ajaab'ees Dios. Eh xkahnik chi wilik rajaawriik chikinaah ánjel, je' wo' chikinaah chu'nchel i uxlab'al wilik kajaawriik chi taaq'anik."}