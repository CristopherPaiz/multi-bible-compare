{"1": "<pb/>Nik' wach noq xuk'ul chuti'jolal i ti' k'axik i Jesucristo, je' wo' re' inchol taq a'nam i hat. Chachop taq ak'ux chukuyariik i ti' k'axik, ruum awach i xuk'ul i ti' k'axik chuti'jolal, rukanaam chik rub'aan i mahk chi jumpech.", "2": "Eh nik' chik najtiil neenk'acharik ayu' wach ak'al, inchol rub'anam iraaj i Dios, eh ma' nee ta chik i rub'an i yiib' wach chi b'anarik re' i ruk'ax wach i ruti'jolal.", "3": "Re' taq i hat xa a'n taq chaaweh i inki a'n i ma' kinimanik ta ree Dios. Eh xa re' naq i ma' tob'laj tuskil inawootwaaj. Xa chib'ih chik jariik i yiib' wach xuk'ax taq cho wach ati'jolal: Xa chayeew taq chik i xohk'rik i na a'n, je' wo' ninq'ijinik, xaloq'ej wo' taq i tiyoox.", "4": "Re' i kib'anik reh i re' insahchik kik'ux taq chawiij, ruum yu'naak inkilow chi ma' hat ta taq chik haa' chub'anariik i yiib' wach na'ojb'al, re' i xa nkik'saj chik naah rub'anariik. Ruum i re', ma' tiklik ta chik kiq'orik taq chawiij.", "5": "Eh re' keh chib'ih xkian chib'ih xkiq'or naakiq'aasam chuwach i ruyejaam chik riib' chi q'ataj q'orik chikinaah i k'achalkeeb', chikinaah i kamnaq.", "6": "Re' taqe kamnaq xq'orarik wo' naq cho keh i ruk'uhb'aal i Dios, reh chi xkian naq i k'acharik panuxlab'al je' rukab' iraaj i Dios, atoob' ta xuyeew wo' naq riib' chi xq'atarik i q'orik chikinaah, noq ko k'achalkeeb', je' rukab' noq inq'atarik i q'orik chinaah i tinamit.", "7": "<pb/>Eh chu'nchel i xa chib'ih jariik i wilik ilook' insahchik kiwach. Ruum aj re', re' taq i hat, korik-oq wach taq ana'ojb'al, eh maakanaa' taq chub'anariik atiij.", "8": "Re' i ajwaal wach taq chi naa a'nam re' chi naa taq ak'axam awiib' chawach chi manlik, ruum wila' nak'ax taq awiib', nee taq inkuyarik nik' k'ihaal taq amahk.", "9": "Eh k'ul wo' taq chayeew apatal chawach chi ma' xta ch'olinik iib'.", "10": "Ruum chi q'e' taq hat atoob' chi rucha'jaljiik i xa reh reh wach i chi rotob'il i Dios, inchol taq atoob'eem i tokoom re' q'oreel taq akooch ruye'em chee Dios.", "11": "Awach ink'uhb'alinik, re' wo' i ruq'oral i Dios chuq'or. Eh awach i rub'an i to'ooj, chub'an ruuk' i rajaawriik i Dios. Chu'nchel taq i naa a'nam cha a'n taq parub'ehel, reh chi neenye'arik ruloq'il i Dios parub'ihnaal i Jesucristo. Re' ta naq i Dios neenye'arik runimaal wach chi juneliik je' wo' hoq i runimaal rajaawriik. Je' ta wo' naq re'.", "12": "<pb/>Hat taq loq'laj hermano, mansahchik taq ak'ux ruuk' i xiik' naah chi ti' k'axik k'ahchi' taq ak'ulum ruum re' re' pajb'al taq aweh, maaq'or taq chi kore' taq i hat k'ahchi' ak'ulwiik reh.", "13": "Suuqb'oq la' taq ak'ux, ruum k'ahchi' taq awehtriik haa' i ti' k'axik ruk'ulum chaloq i Jesucristo. Chi je' re', ma' k'isiin ta naa rusuqb'iik taq ak'ux na' chawil taq wach i runimaal ruloq'il i reh.", "14": "Eh suuqb'oq taq ak'ux wila' ruum i runimjiik i Jesucristo taq tib'ajarik atoob' taq aweh, ruum re' i loq'laj Ruxlab'al i Dios naa ruwihiik taq awuuk' chi juneliik. Eh awuum taq i hat naa ruye'ariik ruloq'il, eh ruum inki a'n i yiib' wach kina'ojb'al inkiyeew chi b'ajarik", "15": "Wila' awach taq aweh i xuk'ul i ti' k'axik, ma' xta reet xa re' la' mo'-oq ruum kaansanik, mo'-oq ruum i leq', mo'-oq ruum sik'ij mahk, eh mo'-oq ruum chi neenooj rumin riib' ruuk' xa chib'ih jariik ma' re' ta ruuk' i reh.", "16": "Raaj wila' ruum chi runimaj chik i Jesucristo jino'q i ruk'ul i ti' k'axik, ma' ruyee ta riib' chi neenk'ixik chuyeew la' ruloq'il i Dios ruum chi aj nimaneel chik.", "17": "Xponik chik i ruq'ijil chi pan kixilak i rak'uun rixq'uun i Dios naa rutohq'iik reje i q'ataj q'orik. Eh wila' quuk' i hoj k'ahchi' rutohq'iik reje i q'ataj q'orik, ¿chib'ih jariik nakojiik kuxoq wii' taqe i ma' kinimanik ta reh i ruk'uhb'aal i Dios?", "18": "Eh wila' xa k'axik noq k'ahchi' ruko'ljiik i korik wach ruk'ux, <pb/><t>¿nik' wach noq naa ruko'ljiik i</t> <t>yiib' wach runa'ojb'al ruch'ihil i aj mahk?</t>", "19": "<pb/>Awach taqe inkik'ul i ti' k'axik ruum je' re' iraaj i Dios kuuk', mankikanaa' chik rub'aan i holohik chi b'anarik. Kiq'asaj kiib' pan q'ab' i Dios korik wach ruk'ux, re' i xyej-anik cho keh."}