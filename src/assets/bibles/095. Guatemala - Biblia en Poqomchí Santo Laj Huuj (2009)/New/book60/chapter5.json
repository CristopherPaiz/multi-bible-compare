{"1": "<pb/>Yu'naak, i nukoj kina'ojb'al taqe i kitowik parukamaj i Dios taq chaxilak, ruum hin wo' to'ool i hin je' rukab' i keh. Re' hin ti xwilow chaloq, eh i nuq'or rib'iral taqe i ti' k'axik xuk'ul i Jesucristo. Eh hin wo' junehtriik haa' kuuk' i runimaal i ruloq'il naa ruk'uliik iloq.", "2": "Hat taq aj to'ool, chacha'jeej taq chi korik taqe rutentzuun i Dios, re' taqe i aj nimaneel ye'ooj taq aweh chi ilarik. Eh cha a'n taq chu'nchel ak'ux, je' rukab' iraaj i Dios mo'-oq xa hat taq minooj chupaam mo'-oq xa ruum i tumiin, maak'ay taq wach i rukamaj i Dios.", "3": "Eh maakoj wo' taq awiib' chi hat taq ehchan reh taqe i ye'ooj taq aweh chi ilarik cha k'uhtaaj la' taq keh i holohik laj na'ojb'al.", "4": "Chi je' re', na' k'oloq i xti manlik aj Cha'joom, naa taq ak'ulum aakorona, re' taq akooch xiik' naah loq'il, ma' naa ta rusahchiik wach chi jumpech.", "5": "<pb/>Je' wo' taq i hat k'ijolaq, tinimanoq taq chikiwach i kitowik parukamaj i Dios. Eh k'ul taq cha nimaj awiib' ruuk' chaq'lamiil, ruum pan santo laj huuj i ruq'or chi je' wili: <pb/><t>Re' Dios ma' imponik ta panaq'wach taqe inkinimb'isaj kiwach.</t> <t>Eh re' taqe i chaq'laam i ruyeew i rotob'il chikinaah, inki.</t>", "6": "<pb/>Je' re' noq, chaloch' taq awiib' ri'si rooq ri'si q'ab' i Dios nim rajaawriik, reh chi nee taq i ruyeew runimaal awach na' chureq ruq'ijil.", "7": "Eh chu'nchel i tiqajik taq wii' kapeew cha kanaa' taq pan q'ab' i Dios, ruum re' reh intoob'inik taq chaaweh.", "8": "<pb/>Eh wilik-oq taq ana'ojb'al, xa eliik-oq na'lik taq aweh, ruum re' aj Yahm inixowanik taq awach, k'ul inooj chusik'ariik chi riij nik' wach noq naa taq ruq'atam panab'eeh, je' rukab' i rub'an i kaq b'ahlam k'ul inooj chusik'ariik awach i naa ruk'uxum.", "9": "Chakuy taq ransil i pajarik. Kow-oq taq ak'ux chunimjiik i Dios, ruum aweht'al taq i hat chi je' wo' re' i ti' k'axik k'ahchi' kik'ulum taqe awuch hermano wilkeeb' sut i wach ak'al.", "10": "Eh noq hat taq chik ik'inaq k'isinoq chi ti' k'axik, re' Dios xsik'wik cho qawach ruuk' i ruk'axb'al naa rumanaam wach rukorkiil taq wach aw√°nima. Eh naa taq ruye'em rukowiil ak'ux, naa taq ruye'em akowiil. Eh naa taq kaat rucha'jeem chi korik, reh chi naaqehtriik haa' chi juneliik i ruloq'il.", "11": "Re' ta naq i reh neenye'arik rajaawriik chi juneliik. Je' ta wo' naq re'.", "12": "<pb/>Re' i qa hermano i Silvano, korik wach ruk'ux, xtoob'inik weh chutz'ihb'jiik taq reje aweh i kiib' ixib' chi q'orik chupaam i huuj wili kojb'al taq ana'ojb'al, eh q'orb'al taq rukorkiil aweh chi re' taqe otob'il taq ak'ulum k'uhtb'al reh chi korik chi re' Dios ti ruk'ax taq. Maacanaa' taq chik re' i ruk'axb'al re' re'.", "13": "<pb/>Eh inkitaq'aaj taq reje rusuqkiil ak'ux taqe aj nimaneel wilkeeb' Babilonia, re' taqe i sik'ooj cho kiwach ruum i Dios je' rukab' noq xusik' taq chaawach i hat. Eh i rutaq'aaj wo' taq reje rusuqkiil ak'ux i Marcos, re' i wak'uun noq wilik.", "14": "Eh k'ul taq chayeew rusuqkiil ak'ux chawach ar ruuk' tz'ub'uuj k'uhtb'al reh chi nak'ax taq awiib' chu'nchel ak'ux. Re' ta naq i suq kiil k'uxliis neen wihik taq awuuk' i hat, i tinimanik taq reh i Jesucristo. Je' ta wo' naq re'."}