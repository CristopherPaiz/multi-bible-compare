{"1": "<pb/>Hermano, wila' je' taq chik hat uksamaj cho haa' ruuk' i Jesucristo noq x-ukteesjik wo' chik chaloq i reh, cha sik' taq i wilik cho pan taxaaj, re' tzunlik cho wii' i Jesucristo parusak'aaj q'ab' i Dios.", "2": "Re' taq cha kapaaj johtoq riij i wilkeeb' cho pan taxaaj, mat kapeb'ik taq chi riij i wilkeeb'wach ak'al,", "3": "ruum hat taq chik kamnaq chuwach i yiib' wach na'ojb'al. Eh yu'naak, re' chik i Cristo, re' chik i Dios inchopwik taq aweh.", "4": "Re' Jesucristo inye'wik taq ak'achariik. Na' k'oloq ruka'peech, naa rilariik wach, naa wo' chik rilariik taq awach haa' i hat, kora'j naa taq awehtriik re' i ruloq'il.", "5": "<pb/>Re' taq i hat, cha kanaa' taq rub'aan i yiib' wach na'ojb'al. Ma a'n taq chik i k'oyomal, je' wo' i ch'uwa' wach chi b'anarik, je' wo' xa chib'ih jariik iraaj ma' raaj b'anarik, je' wo' rub'aan i yiib' wach chi b'anarik, je' wo' ruk'axariik wach b'ehomal, re' re' eliik wach ruuk' i loq'inik tiyoox.", "6": "Eh ruum i rub'aan taqe i yiib' wach na'ojb'al re' re', ruyeew taqe pa runimaal tojb'al mahk i Dios i ma' kinimanik ta ree reh.", "7": "Eh re' taqe yiib' wach na'ojb'al re' re' i na a'n wo' naq taq chaaweh i hat panak'achariik najtir.", "8": "Xa re' la' yu'naak, cha kanaa' taq rub'aan chu'nchel i yiib' wach na'ojb'al wili: Josq'iil, tukinik wachiis, ixowanik iib', tz'aqaj wach k'utaaj, yiib' wach q'orik i nelik cho pan chi'is.", "9": "Eh maa chuk taq i q'orik chawach, ruum awisam taq chik iloq panawánima anajtir na'ojb'al, je' wo' chu'nchel i yiib' wach i na a'n naq taq chaloq.", "10": "Yu'naak, ak' taq chik aak'achariik ruuk' i holohik laj na'ojb'al i ruyee taq aweh i Dios. Eh ti rutoob'eej taq reh chi reh reh taq areqem chi riij chi manlik nik' wach ruwii' i reh.", "11": "Ruum aj re' ma' awach ta chik nee nq'orik reh chi je' wili: Re' hin, hin aj judío, re' hin ma' hin ta aj judío, re' reh poch'ooj naah i ruk'achab', re' reh ma' poch'ooj ta naah i ruk'achab'. Re' reh aj chi najt, re' reh wilik rupatroon re' reh ma' xta rupatroon, ma' inko'q ta chik, ruum xa jinaj taq chik awach chunimjiik i Jesucristo.", "12": "<pb/>Re' taq i hat i rusik'im taq chik chaawach i Dios, reh chi xatrukoj taq chi hat ru santo laj tinamiit, cha a'n taq i holohik laj na'ojb'al, re' taqe wili: Re' i korik laj ketelinik wachiis, re' loch'ik, re' chaq'lamiil, re' atoob' wach k'uxliis, re' rukuyariik i ti' k'axik.", "13": "Xa hat-oq taq kuyuul chawach. Wila' awach taq xmahkunik chawach, cha kuy taq ru mahk. Nik' wach noq xukuy taq amahk i QaJaaw Jesucristo i hat, je' wo' chik re' noq cha kuy taq amahk chawach i hat.", "14": "Eh chi riij taqe re', eliik-oq wilik i k'axaj iib' taq chawach, ruum re' re' ink'amwik chupaam i wihik pan jinaj wach k'uxliis.", "15": "Re' ta naq i suq kiil k'uxliis i ruyeew i Jesucristo wih-oq taq panawánima, ruum re' i re' xraaj taq awuuk' i Dios noq xusik' taq chaawach, reh chi xkahnik chi xa jinaj taq chik awach. Eh maakanaa' taq rut'iosjiik i rub'an taq chaawuuk'.", "16": "<pb/>Re' ta'j wo' naq i ruk'uhb'aal i Jesucristo wih-oq taq panawánima chi juneliik. Eh chak'uhb'alej taq awiib', chayeew taq rukowiil ak'ux chawach ruuk' chu'nchel i holohik laj na'ojb'al. Eh chat'iosej taq ree Dios i rotob'il, ruuk' i rutz'uyjiik i Salmo, ruuk' i tz'uuy loq'oomb'al ree Dios, ruuk' i tz'uuy i ruyeew taq panawánima i Santolaj Uxlab'al.", "17": "Ruum aj re', chu'nchel i naa taq a'nam, oon naa taq aq'orom, cha a'n taq parub'ihnaal i QaJaaw Jesucristo. Eh parub'ihnaal wo' reh chat'iosej taq ree Ajaab'ees Dios i rotob'il.", "18": "<pb/>Re' taq i hat ehk'eenb'ees, cha nimaj taq ab'ahiil cha ju'junaal. Re' wili i ruk'ul chi nee taq i na a'n, ruum hat taq chik aj nimaneel parub'ihnaal i QaJaaw Jesucristo.", "19": "Eh je' wo' taq i hat b'ahiilb'ees, cha k'ax taq awehk'een cha ju'junaal mo'q xa tik'atzk'otik taq chikiwach.", "20": "Je' wo' taq i hat ak'uunb'ees ixq'uunb'ees, cha nimaj taq atuut awajaaw ruuk' chu'nchel i naa kiq'orom taq aweh, ruum je' re' imponik chuwach i QaJaaw.", "21": "Je' wo' taq i hat tuutb'ees ajaab'ees, maa kaqrisaj taq awak'uun awixq'uun chi xama' xta rub'ehel, reh chi ma' nee ta ntukinik wach kik'ux.", "22": "<pb/>Je' wo' taq i hat kamanoom, cha nimaj taq apatroon ayu' wach ak'al. Mo'q xa re' taq neena a'n i kikamaj noq k'ahchi' taq kaat kicha'jeem xa re' taq inawaaj chi suq kik'ux taq awuuk', tinimanoq la' taq chikiwach chu'nchel taq ak'ux. Chi je' re', nee taq inak'uhtaaj chi nayohleej taq i QaJaaw Dios.", "23": "Eh chu'nchel taq i neena a'n cha a'n taq chu'nchel ak'ux. Chi je' re' ma' xata keh taqe winaq k'ahchi' a'nam i je' la' naa reh i Dios taq k'ahchi' kaat.", "24": "Re' taq i hat aweht'al taq chi re' QaJaaw Dios naa ruye'wiik taq atojb'aal, re' ruq'orom cho rib'iral taq aweh, ruum re' i QaJaaw Jesucristo, taq inakamaneej wach.", "25": "Raaj i ma' tiklik ta kib'anik naakik'ulum i tojb'al kimahk, re' q'oreel chi jariik i mahk xkian, ruum re' Dios ma' ko ta naa rusik'im kiwach i naa ruye'em taqe chutojariik i kimahk."}