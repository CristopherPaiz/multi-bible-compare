{"1": "<pb/>Re' taq i hat loq'laj hermano, q'e' taq tiwaaj, q'e' naq inwaaj wilom taq awach, hat taq ye'el rusuqkiil nuk'ux, hat taq jilow nukorona, cha chop taq ak'ux chunimjiik i QaJaaw Jesucristo.", "2": "<pb/>Re' hin i nupahqaaj otob'il keh i qatuu Evodia, i qatuu Síntique, chi kik'am kiib' pan jinaj wach k'uxliis, ruum kuch aj nimaneel kiib' parub'ihnaal i QaJaaw Jesucristo.", "3": "Eh re' hat wuch kamanoom, i korik wach ak'ux, i nuq'or aweh chi chakoj kina'ojb'al taqe re', ruum re' keh xkiyeew cho kik'ux chi nuto'ariik chuq'orariik rib'iral i ak' k'uhb'aal. Eh haa' wo' hoq i Clemente, je' wo' taqe junch'uq xi kamanik cho haa' chi wiij, re' taqe tz'ihb'amaj chik i kib'ihnaal paruhujil i juneliik k'acharik.", "4": "<pb/>Xa eliik-oq suq taq ak'ux, chunimjiik i QaJaaw Jesucristo. Inuka'pechej ruq'orariik taq aweh chi xa suq-oq taq ak'ux.", "5": "Chu'nchel ta naq nee kinab'inik taq awach chi xa hat taq chaq'laam, ruum re' QaJaaw Jesucristo inyijik chaloq i ruk'uliik ruka'peech.", "6": "<pb/>Mo'q chih k'isinoq i rub'an taq wii' kiib' ak'ux chu'nchel la' taq chayeew pan q'ab' i Dios panatiij. Eh cha pahqaaj taq i rotob'il i Dios chat'iosej taq reh i rub'an taq chaawuuk'.", "7": "Re' Dios nee taq i ruyeew cha weh i suq kiil k'uxliis, re' i xiik' naah loq'il chuwach i xa kapeew chi je' wili. Eh re' suq kiil k'uxliis re' re' neencha'jinik reh taq awánima je' wo' taq akapeb'aal, parub'ihnaal i Jesucristo.", "8": "<pb/>Chi riij taqe re' hermano, i nuq'or taq aweh chi cha kapaaj taq riij chu'nchel i korik, chu'nchel i ruk'ul chi nimjik, chu'nchel i rub'ehel, chu'nchel ma' xta ruch'uwa'iil wach, chu'nchel i atoob' chi b'anarik, chu'nchel i holohik rib'iral. Re' taq i re' cha kapaaj riij chu'nchel i ma' xta reet chi b'anarik, re' i ruk'ul chi neenye'arik kiloq'il.", "9": "Eh xa re' taq chik cha a'n i xnuk'uhtaaj taq chaaweh i xnuch'ob' taq rub'ehel aweh, i xnuq'or taq xab'iraj, i xnub'an taq xawilow. Chi je' re', neen wihik taq awuuk' i Dios inye'wik suq kiil k'uxliis.", "10": "<pb/>Re' hin q'e' nsuuqb'ik nuk'ux ruuk' i QaJaaw Jesucristo, ruum xakapaaj wo' taq chik cho nutoob'jiik. Ma' k'ahchi' ta nuq'orom chi hin ta sahchinaq taq panak'ux xama' ruye'em ta la' cho riib' taq chawach i nutoob'jiik.", "11": "Re' hin i nuq'or i wili ma' ruum ta chi ma' xta wilik weh, ruum re' hin xa ch'iklik wo' nuk'ux xanik' pa' wach k'ahchi' wik'iik wii'.", "12": "Re' hin weht'al i k'acharik paneb'a'il, i k'acharik noq wilik chib'ih weh. Eh nutijem wiib' chi rik'teesjiik xa chib'ih jariik i neenchalik chi nunaah, chi je' noq inunujisaj wiib', chi je' kuyuj wi'k ha', chi je' noq inqohxanik chib'ih weh, chi je' noq ma' xta i wilik weh.", "13": "Je' re' noq chu'nchel, i nub'an rub'aan ruuk' i rukowiil nuk'ux i ruyeew i Jesucristo.", "14": "Ma' xta la' reet taq i xa a'n i hat chi xataq'aaj taq cho nutoobjiik ruuk' i k'axik k'ahchi' wik'iik wii'.", "15": "Re' taq i hat aweht'al taq, noq xinelik reje i Macedonia, noq xnutoq'aa' ruq'orariik rib'iral i ak' k'uhb'aal, ma' awach taj i aj nimaneel xitoob'inik weh, xa re' wo' tii taq i hat, i junch'uq chi aj nimaneel i wilkaat taq ar Filipo, xataq'aaj taq reje alemóxna k'axb'al weh.", "16": "Je' wo' chik re' i xa a'n taq weh noq xinwihik cho ar Tesalónica k'ih pech taq xataq'aaj reje alemóxna chi toob'al weh.", "17": "Re' hin ma' xata re' i ruk'ulariik i toob'al weh k'ahchi' nukapaam. Re' la' nwaaj i hin re' chi xiik' ta naq chik naah i jilow nee taq inak'ul.", "18": "Re' hin nuk'ulum chik chu'nchel i ajwaal wach chi weh inooj naa re' qohxanoq chi nuwach. Eh ruuk' i toob'al weh taq xataq'aaj chaloq chi riij i Epafrodito, tixmanlojik weh, eh xponik chuwach i Dios chi je' ink'ohnik laj mayiij.", "19": "Je' re' noq, aha' wilik taqe i ma' xta taq aweh, re' nuDios neen ye'wik taq aweh ruuk' i loq'laj rub'ehomal, re' i ruyeew parub'ihnaal i Jesucristo.", "20": "Qaloq'ej ta naq chi juneliik i QaJaaw, re' Ajaab'ees Dios. Je' ta wo' naq re'.", "21": "<pb/>Hermano, chayeew tii taq rusuqkiil kik'ux weh parub'ihnaal i Jesucristo chu'nchel i santo laj aj nimaneel wilkeeb' ar. Eh re' taqe hermano kitoob'inik weh ayu' inkitaq'aaj wo' taq rusuqkiil ak'ux i keh.", "22": "Eh inkitaq'aaj wo' taq rusuqkiil ak'ux chu'nchel i santo laj aj nimaneel wilkeeb' ayu'. Eh xti nkitaq'aaj wo' taq rusuqkiil ak'ux i kikamanik ruuk' ajaab'ees ayu' Roma.", "23": "<pb/>Re' ta naq i QaJaaw Jesucristo nee ruyeew chaloq i rotob'il taq cha naah chawunchelaal. Je' ta wo' naq re'."}