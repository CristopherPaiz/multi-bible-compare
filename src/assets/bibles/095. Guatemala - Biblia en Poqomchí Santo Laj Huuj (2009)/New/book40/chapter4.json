{"1": "<pb/>Eh chi riij i re' xk'amarik reje i Jesús ruum i Santolaj Uxlab'al panchiq yuuq', reh chi ar xpajarik ruum i aj Yahm.", "2": "Eh re' Jesús ka'winaq q'iij ka'winaq aq'ab' ma' xub'an ta ruwa' ar. Chi riij i re', xchalik runuhmiik.", "3": "Eh re' aj yahm xujil i koq riib' chupajariik i Jesús, eh je' wili i xuq'or reh: <pb/>Mi xti korik chi hat Rak'uun i Dios, cha q'or keh ab'aj wili chi kikorjoq chi kaxlanwi'k, inki reh.", "4": "<pb/>Eh re' Jesús je' wili i xuq'or: <pb/>Pan santo laj huuj i ruq'or chi ma' xata ruuk' kaxlanwi'k naa ruk'achariik i winaq naa la' wo' ruwihiik ruk'achariik ruuk' i ruq'oral i Dios, i nelik cho panchii' inki.", "5": "<pb/>Chi riij i re', re' aj yahm xuk'am reje i Jesús pan santo laj tinamit Jerusaleem, eh xujosaj johtoq ko chi jurub' i rupaat i QaJaaw,", "6": "eh je' wili i xuq'or reh: <pb/>Mi xti korik chi hat Rak'uun i Dios, chakut qohoq awiib' wach ak'al, <pb/><t>ruum pan santo laj huuj i ruq'or chi re' Dios naa rutaq'aam chaloq</t> <t>taqe i ruánjel chi naa kaat kicha'jeem reh chi ma' xta neenak'ul.</t> <pb/>Eh <pb/><t>naa kaat kich'ihleem ruuk' kiq'ab',</t> <t>reh chi ma' nee ta naq'oj awiib' wataq ab'aj, inki.</t>", "7": "<pb/>Eh re' Jesús je' wili i xuq'or: <pb/>I ruq'or wo' pan santo laj huuj chi ma' jino'q naa rupajwiik reh i QaJaaw Dios, inki.", "8": "<pb/>Eh re' aj yahm xuk'am reje i Jesús chinaah i jinaj yuuq' najt naah, eh ar xuk'uhtaaj cho reh chu'nchel i runimaal kiwach i kiholwochiil i nimaq taq tinamit wilkeeb' wach ak'al.", "9": "Eh je' wili xuq'or reh i Jesús: <pb/>Wila' xaxuk'aa' awiib' chi nulooq'jiik, chu'nchel i nimaq taq tinamit wulu' neenuyeew aweh, inki.", "10": "<pb/>Re' Jesús je' wili i xuq'or: <pb/>Hat aj yahm, eleen chi nuwach, ruum pan santo laj huuj i ruq'or chi xa re' wo' QaJaaw Dios naa rulooq'jiik, eh xa re' wo' reh naa rukamanjiik wach, inki.", "11": "<pb/>Chi riij i re', re' i aj yahm, xukanaa' kahnoq i Jesús. Eh re' taqe ánjel xi chalik chutoob'jiik i Jesús.", "12": "<pb/>Noq xrib'iraj i Jesús chi prexo chik wilik i Juan aj qasan ha', xooj paruyuq'ul i Galilea.", "13": "Xa re' la', ma' xkahnik ta ar Nazaret. Ko Capernaum xooj chi patinik, re' i tinamit wilik chi chii' i k'isa palaw, paruyuq'ul i tinamit Zabulón, eh i tinamit Neftalí.", "14": "Je' wili xb'aan, reh chi xooj eloq wach i rutz'ihb'aam chaloq i Isaías jalal ruq'oral i Dios chi je' wili:", "15": "<pb/><t>Ruyuq'ul i Zabulón, ruyuq'ul i Neftalí,</t> <t>chupaam i b'eeh chi chii' palaw</t> <t>parelb'aal q'iij ree nim ha' Jordán</t> <t>ar Galilea, re' taqe patim wii' ma' re' ta taqe aj judío:</t>", "16": "<t>Re' taqe tinamit i wilkeeb' panq'equm xkilow wach jinaj runimaal saqum.</t> <t>Eh re' taqe k'acharik inki a'n paruyohb'alil i kimik,</t> <t>xisihq'jik cho ruum jinaj saqum, inki.</t>", "17": "<pb/>Chupaam taqe i q'iij re' re' xtohq'ik ruq'orom i Jesús chi je' wili: Chayot' taq ak'ux chi riij taq amahk, ruum re' i runimaal i rajaawriik i Dios inyijik chaloq i ruk'uliik, inki.", "18": "<pb/>Noq k'ahchi' rik'iik i Jesús chi chii' i palaw Galilea, xrilow reje wach i ki'ib' chi winaq, kichaaq' kiib', jinaj i Simón, Pedro i rukab' b'ih, eh re' jinaj, Andres rub'ihnaal. Re' keh, k'ahchi' kikutum pan palaw kiya'l ruum b'anal kar taqe.", "19": "Eh je' wili i xq'orarik keh ruum i Jesús: <pb/>Taq taq chi wiij. Naa taq kaat nukojom chi re' taq chik aawas achaaq' naa asik'im chi jilow kar, ki uchjik.", "20": "<pb/>Re' keh jumehq'iil xkikanaa' kahnoq i kiya'l, eh xiooj chi riij i Jesús.", "21": "Eh k'isiin chik i xb'ehik reje Jesús, ki'ib' wo' chik i winaq xrilow reje kiwach kichaaq' kiib', re' Jacobo re' i Juan, rak'uun taqe i Zebedeo. Eh pan barco wilkeeb' ruuk' i kajaaw, k'ahchi' kik'ojem wach i kiya'l. Eh xiyuq'ub'jik reje ruum i Jesús.", "22": "Re' keh xa chupaam wo' jumehq' re' re' xkikanaa' kahnoq i barco je' wo' kajaaw, re' chik i Jesús xkitahqeej reje.", "23": "<pb/>Re' Jesús xub'ehuj cho paam i ruyuq'ul i Galilea. Eh chupaam taqe paat inlooq'jik wii' Dios xub'an i tijinik. Xuq'or rib'iral i ak' k'uhb'aal re' i runimaal rajaawriik i Dios. Eh xuk'achrisaj taqe i xa reh reh wach kiyab'ilaal.", "24": "Eh re' xub'an i Jesús xooj rib'iral panruyuq'ul i Siria. Ruum aj re', xkik'am cho chuwach taqe i wilkeeb' panti' k'axik ruum i xa reh reh wach chi yab'ilaal, chi je' i wilik ma' tob'laj uxlab'al kuuk', chi je' nahool imb'anik keh, taqe i siik, xuk'aachrisaj taqe.", "25": "Eh ma' k'isiin i tinamit xi tahqinik reh, chi je' taqe aj Galilea, chi je' taqe aj i Decápolis, chi je' taqe aj Jerusaleem, chi je' taqe aj Judea, chi je' taqe aj parelb'aal q'iij ree nim ha' Jordán."}