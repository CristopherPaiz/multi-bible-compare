{"1": "<pb/>Re' hoj i kow chik qak'ux panqanimaniik, inchol qakuyum kimahk i komajaa' kow kik'ux pan kinimaniik. Ma' ruk'ul taj chi xa re' neenqa a'n aha' wilik imponik chi qawach i hoj.", "2": "Chi qunchelaal la' inchol qa'nam imponik chikiwach taqe i qahermano. Re' i holohik qa a'n reh chi neen kamanik chi toob'al keh.", "3": "Chawil taq i xub'an i Jesucristo reh ma' xub'an taj imponik chuwach i reh. Re' la' reh xk'ulwik reh i ruq'or i tz'ihb'amaj chaloq chi je' wili: Re' taqe kib'ajwik aweh, chi nunaah i hin xkik'saj i kik'aah, inki.", "4": "Eh chu'nchel i q'orik xtz'ihb'jik cho pan santo laj huuj najtir tiijb'al qeh noq xkanab'jik. Eh yu'naak ar chik inqareq rukowiil qak'ux chunimjiik i Jesucristo, eh i rusuqb'isaj wo' qak'ux chi ruyub'jiik i naa qak'ulum.", "5": "Eh re' Dios, re' inye'wik reh i kowiil k'uxliis, rusuqkiil k'uxliis, toob'inoq taq chaaweh, reh chi k'ul taq nee ti k'acharik pan jinaj wach k'uxliis, je' rukab' i xk'ulik ruk'uhtaaj i Jesucristo,", "6": "reh chi chawunchelaal taq jinaj taq wach ak'ux chuye'ariik ruloq'il i Dios, re' i rajaaw i QaJaaw Jesucristo.", "7": "<pb/>Re' taq i hat hermano, panotob'il taq chak'ul chaxilak taqe aahermano, je' rukab' noq xatruk'ul taq panotob'il i Jesucristo i hat, reh chi neenye'arik ruloq'il i Ajaab'ees Dios.", "8": "Re' Jesucristo xk'ulik chub'anariik otob'il keh aj judío, reh chi xk'ulik resaj wach i ruq'orom cho rib'iral i Dios najtir keh i qamaam qati't. Eh xk'ulik ruk'uhtaaj i Jesucristo chi re' Dios korik chi rub'an i ruq'or.", "9": "Reh chi naa kiye'em ruloq'il i Dios taqe i ma' re' ta aj judío ruuk' i ruketeljiik kiwach xb'aan, reh chi xooj eloq wach i tz'ihb'amaj chaloq pan santo laj huuj chi je' wili: <pb/><t>Re' hin naa kaat nuloq'em chi kixilak i ma' re' ta</t> <t>aj judío, ruuk' i rutz'uuyjiik awach, inki.</t>", "10": "<t>Eh wilik wo' chik i ruq'or wii' chi je' wili:</t> <t>Suuqb'oq taq ak'ux i hat, i ma' hat ta taq aj judío,</t> <t>kuuk' taqe i rutinamiit i Dios inki.</t>", "11": "<t>Eh wilik wo' chik i ruq'or wii' chi je' wili:</t> <t>Chaloq'ej taq i QaJaaw Dios chawunchelaal taq i hat,</t> <t>i wilkaat taq panimaq tinamit, i pankok' tinamit chaloq'ej taq inki.</t>", "12": "<t>Re' Isaías reh, je' wili i rutz'ihb'aam chaloq:</t> <t>Naa raasjiik jinaj i aj Ko'loom chi kixilak i riih rumaam i Isaí.</t> <t>Eh naa ruwihiik rajaawriik chikinaah i ma' re' ta taqe aj judío.</t> <t>Eh ruuk' i reh, naakich'ikaam kik'ux, inki.</t>", "13": "<pb/>Re' ta naq i Dios inye'wik ch'ikaab' k'uxliis, suq kiil k'uxliis, neen ye'wik taq aweh i k'acharik pansuqkiil chunimjiik i reh, reh chi ruuk' i rajaawriik i Santolaj Uxlab'al, nee ruyeew taq rukowiil ak'ux chi ruyub'jiik i ch'iklik taq reje wii' ak'ux.", "14": "<pb/>Hat taq nuhermano, re' hin weht'al chi korik chi re' taq i hat q'e' taq hat atoob', eh chi wilik taq ana'ojb'al chi manlik, eh chi tichol taq rukojariik ana'ojb'al chawach.", "15": "Eh chupaam i huuj wili, xinq'orik taq reje awuuk', ruum re' hin xuyeew wajaawriik i Dios reh chi ma' nee ta nsahchik taq panak'ux i xnuq'or taq aweh.", "16": "Re' hin k'ahchi' nub'anam i rukamaj i Jesucristo toob'al keh i ma' re' ta taqe aj judío, k'ahchi' nuq'orom rib'iral i ak' k'uhb'aal i ruyeew i Dios. Ruuk' i re', naakik'ulariik ruum i Dios taqe i ma' re' ta aj judío chi jilow mayiij santohimaj ruum i Santolaj Uxlab'al.", "17": "<pb/>Ruum chi nunimaj i Jesucristo, wilik rub'ehel chi weh chi nuyeew runimaal wach i rukamaj i Dios k'ahchi' kiin.", "18": "Re' hin ma' xta chik jino'q i tokoom i nuq'or. Xa re' la' wo' nuchop nuk'ux chi naa nuq'orom i xub'an i Jesucristo. Eh re' ruq'orariik keh i ma' re' ta taqe aj judío chi kinimaj i Dios. Re' taqe i xnub'an wili, xooj eloq wach ruuk' taqe i xnuq'or, taqe i xnub'an,", "19": "ruuk' i rajaawriik i Santolaj Uxlab'al xnuk'uhtaaj taqe i nimaq kiwach ma' ilooj taj. Eh xnub'an wo' ruq'orariik i ak' k'uhb'aal, ar Jerusaleem xnutoq'aa' reje. Eh xa aha' ta chik yuuq' ma' xinik'ik reje chuq'orariik korehtaal ximponik paruyuq'ul Ilírico.", "20": "Je' re' noq, xnuchop reje nuk'ux chuq'orariik rib'iral i ko'lemb'al iib' aha' ma' ib'irimaj ta naq wii' rib'iral i Jesucristo. Re' xwaaj i hin chi ma' xi nokik ta chuq'orariik aha' q'orooj chik wii' rib'iral i Jesucristo.", "21": "Eh ar xooj eloq wach tz'ihb'amaj cho chi riij i Jesucristo chi je' wili: <pb/><t>Re' taqe ma' kib'iram ta rib'iral, re' keh naa kilwiik wach.</t> <t>Eh re' taqe i ma' kib'iram ta cho rib'iral chi jumpech,</t> <t>re' keh naa kireqem chi riij i ruq'oral, inki.</t>", "22": "<pb/>Re' hin, hermano, k'ih pech naq wajwaam ojik taq chaq'orob'jiik. Xa re' la', komajaa' ta ruyee riib' chi nuwach, ruum ko lahtz' nuwach chub'anariik i rukamaj i Dios ayu'.", "23": "Eh yu'naak xnukohlaaj chik wach i rukamaj i Dios chupaam taqe ye'aab' ayu'. Eh ruum chi najtir naq inutoq'aa' wajwaam ojik taq chaq'orob'jiik,", "24": "yu'naak k'ahchi' nupab'aam nub'eeh chi naa wik'iik ponoq taq chaq'orob'jiik noq naa wojiik España. Eh qaye'em-oq chik rusuqkiil qak'ux chi qawach taq awuuk', inwaaj naq i hin chi nee taq kinatoob'eej ree wojiik España.", "25": "Xa re' la', yu'naak ko naa pee wojiik cho Jerusaleem chukanab'jiik k'isiin i tumiin toob'al keh taqe i hermano wilkeeb' paneb'a'il ar,", "26": "ruum re' taqe hermano wilkeeb' i Macedonia, ruch'ihil taqe wilkeeb' Acaya, xkichop kik'ux chi q'asanik tumiin, reh chi naa kitaq'aam reje chi toob'al keh hermano wilkeeb' paneb'a'il ar Jerusaleem.", "27": "Re' q'asanik tumiin xkian i ma' re' ta taqe aj judío, pankik'ux xchalik. Eh ma' xta reet i xkikapaaj rub'aan re' re', ruum re' taqe aj judío kinimanik reh i Jesucristo, xa kuum i keh xiehtrik haa' i runimjiik i Jesucristo i ma' re' ta taqe aj judío. Je' re' noq, re' keh xti ruk'ul chi ruuk' i chib'ih wilik keh naakitoob'eem reje taqe aj judío.", "28": "Eh nukohlaam-oq chik i nutaqariik, nuq'asam-oq chik keh i tumiin xmolarik cho wach, kora'j nawojiik i España re'. Eh noq ojik-oq i nub'an ar, naawik'iik ponoq taq chaq'orob'jiik ar Roma.", "29": "Re' hin weht'al chi xiik' naah i rotob'il i ak' k'uhb'aal i ruyeew Jesucristo neenqak'ul taq awuuk' noq nee kinooj k'oloq taq chaxilak.", "30": "<pb/>Hat taq nuhermano, i nupahqaaj taq otob'il aweh parub'ihnaal i QaJaaw Jesucristo, eh je' wo' ruuk' i k'axaj iib' i ruyeew qeh i Santolaj Uxlab'al, chi kinatoob'eej tii taq panatiij chuwach i Dios.", "31": "Reh chi ma' xta neekinkuchej taqe i ma' re' ta aj nimaneel wilkeeb' ar Judea, eh chi suq ta naq kik'ux taqe hermano wilkeeb' Jerusaleem noq neen kik'ul i toob'al keh naa nuk'amam reje.", "32": "Chi je' re', suq suq nuk'ux noq nee kinooj k'oloq taq chaq'orob'jiik wila' je' re' i xraaj i Dios. Noq neenqilow qawach taq awuuk', neenhi'lik i wánima taq chakapeeb'jiik.", "33": "<pb/>Re' ta naq i Dios inye'wik suq kiil k'uxliis wih-oq taq panawánima chawuncheel. Je' ta wo' naq re'."}