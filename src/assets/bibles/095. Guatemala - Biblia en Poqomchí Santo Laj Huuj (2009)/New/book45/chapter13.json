{"1": "<pb/>Hermano, re' taq i hat chawunchelaal inchol taq animam taqe q'atal q'orik kojooj chinaah i tinamit, ruum chu'nchel i q'atal q'orik re' wo' Dios inkojwik keh. Eh awach taqe i ye'ooj pan kiye'aab' chi q'ataj q'orik, re' wo' Dios inye'wik q'ab' keh.", "2": "Awach taqe i ma' nkaaj ta kinimam inkiq'or i q'atal q'orik, ma' k'ahchi' ta kinimam i rukanaam i Dios. Eh re' taqe i ma' kinimanik taj, naakiye'ariik chi tojariik i kimahk.", "3": "Re' taqe q'atal q'orik ma' re' ta yohb'isan keh i ma' xta kimahk, xa re' la' wo' taqe i wilik kimahk inkiyohb'isaj. Wila' re' taq i hat inawaaj chi ma' nee ta taq tikiyohb'isaj taqe q'atal q'orik, ti k'acharoq taq parukorkiil, eh re' keh neekiq'orik chi holohik taq ana'ojb'al,", "4": "ruum re' keh parukamaj i Dios wilkeeb', reh chi neenkian otob'il taq aweh. Raaj wila' yiib' taq wach tib'anik, ra'j ti yo'joq taq re', ruum re' taqe q'atal q'orik xti korik chi neenkian ti' k'axik taq aweh, ruum re' keh parukamaj i Dios wilkeeb', reh chi neen kiyeew chutojariik i kimahk i yiib' wach kina'ojb'al.", "5": "Je' re' noq, ajwaal wach kinimjiik taqe q'atal q'orik, ma' xata ruum chi kiye'wik pantojb'al mahk, ruum la' rukapeewjiik riij chi ajwaal wach chi naa kinimjiik.", "6": "Ruum wo' re', i na a'n taq i tooj, ruum re' taqe q'atal q'orik raj kamanoom i Dios noq wilkeeb', eh xa re' wo' re' i kikamaj chu'nchel q'iij.", "7": "Je' re' noq, chatoj taq chu'nchel aak'aas. Aha' wilik iraaj tojarik riij, chatoj taq riij. Eh awach iraaj nimjik, cha nimaj taq, eh chayeew wo' taq kiloq'il.", "8": "<pb/>Eh mo'-oq awach aj uuk' neen wihik taq ak'aas. Re' taq aak'aas i hat, re' chi k'ul taq naa ak'axam awiib' chawach, ruum awach inkik'ax i kas kichaaq', xkinimaj chik taqe i ruq'or i najtir k'uhb'aal.", "9": "Re' taqe k'uhb'aal je' wili ruq'or: Maa ch'uwa'risaj wach aakaxaro, maakansaj aawas achaaq', maak'ax wach chib'ih reh aawas achaaq', inki. Eh re' k'uhb'aal wili, ruch'ihil i k'uhb'aal junch'uq chik, inooj eloq chi xa jinaj wach i ruq'or, je' wili ruq'or: Chak'ax taq aawas achaaq' je' rukab' noq inak'ax taq awiib' i hat, inki.", "10": "Awach i wilik k'axooj ruuk', ma' xtaj i yiib' wach neerub'an reh i kas ruchaaq'. Awach i wilik k'axooj ruuk' k'ahchi' rub'anam i ruq'or i najtir k'uhb'aal.", "11": "<pb/>Ruuk' taqe i kore' xqaq'or wili, nee taq inakoj rehtaal chi jariik taqe ruk'axkiil i q'iij wilkooj wii'. Eh chanab'eej taq noq manlik i wirik xqa a'n, na'lojoq qeh, ruum re' Dios xailook' chik i rumanaa' wach qako'ljiik, ma' je' ta rukab' noq xqanimaj chaloq i k'uhb'aal pampeet.", "12": "Eh chi qeh i hoj je' ach k'isiin ma' nsaq'ik, ach k'isiin ma' nqilow wach i saqum. Ruum aj re' qakanaa' rub'aan i yiib' wach na'ojb'al, re' i ruk'am chaloq i q'equm. Re' la' chik qa a'n i holohik laj na'ojb'al, i ruk'am chaloq i saqum. Qatiq'aa' taq qiib' chi korik.", "13": "Eh qoh k'acharoq taq chi je' rukab' i wihik parusaqumaal i q'iij. Maan qa a'n i xohk'rik, maan qa a'n i ninq'ijinik. Eh maan qa a'n i k'oyomal, maan qa a'n i ma' tob'laj tuskil. Maan qa a'n i peleto, i kaqwachiil.", "14": "Re' taq i hat, inchol taq a tiq'aam awiib' chi korik ruuk' i ruk'uhb'aal i QaJaaw Jesucristo. Eh maa a'n taq chik i yiib' wach na'ojb'al i ruk'ax taq wach ati'jolal."}