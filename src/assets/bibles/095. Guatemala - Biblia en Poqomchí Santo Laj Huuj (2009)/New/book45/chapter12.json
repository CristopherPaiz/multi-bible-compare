{"1": "<pb/>Je' re' noq i hat taq loq'laj hermano, re' hin i nupahqaaj taq otob'il aweh parub'ihnaal i Dios inketelinik wachiis, chi chaq'asaj taq awiib' chi k'achlik mayiij, santohimaj je' rukab' imponik chuwach i Dios. Re' i wili i korik laj loq'inik taq naa a'nam.", "2": "Eh maa a'n taq chik aweh i yiib' wach na'ojb'al imb'aan wach ak'al. Chajal la' taq wach akapeew, reh, chi nee nooj jaljoq wach taq ak'achariik, eh nee taq inooj areq chi riij aha' wilik iraaj i Dios. Eh nee taq i na a'n rub'aan, imponik chuwach i Dios, je' wo' hoq i korik.", "3": "<pb/>Re' Dios ruuk' i rotob'il xuyeew chi nunaah i kamanik wili, reh chi naa nuq'orom taq aweh chawuncheel chi ma' ta naq awach jino'q taq aweh ineerukapaaj chi xiik' naah nimaal rajaawriik. K'acharoq la' parukorkiil re' q'oreel i runa'ojb'al ye'ooj reh ruum i Dios ruuk' i nimanik k'ahchi' rub'anam.", "4": "Chakoj taq rehtaal re' qati'jolal xa jinaj noq wilik, eh k'ih wach ruchopom wii' riib'. Eh re' taqe re', reh reh wach kikamanik wii' chi kiju'junaal.", "5": "Je' wo' re' noq wilkooj i hoj. Atoob' ta xiik' naah qak'ihaal, xa je' la' jinaj chik qati'jolal noq wilkooj ruuk' i Jesucristo. Ruuk' i re', qohkahnik chi xa jinaj chik qawach chiquncheel, je' rukab' noq wilik i qati'jolal.", "6": "<pb/>Re' Dios, xa reh reh wach i rukamaj xuyeew qeh chi qaju'junaal re' q'oreel chi jariik i ruk'ul chi qeh. Je' re' noq, wila' xuyeew qeh i Dios chi naa qaq'orom i ruk'uhb'aal, qa a'n ruq'orariik re' q'oreel i rukowiil qak'ux chi nimanik.", "7": "Wila' xuyeew qeh chi naa qatoob'eem tokoom, qa a'n wo' hoq. Awach i ye'ooj reh chi naa rub'anam i tijinik, chub'an wo' chu'nchel ruk'ux.", "8": "Awach i ye'arik reh ye'ej rukowiil k'uxliis, chub'aan wo' hoq. Awach i ye'ooj reh chi naa rusihim chib'ih reh i ras ruchaaq', marupixpuuj wach. Awach i ye'ooj rajaawriik chi k'amal b'eeh, chub'an wo' hoq. Awach i ye'ooj reh chi naa rutoob'iniik suq-oq ruk'ux chub'anariik.", "9": "<pb/>Eh xti korik-oq taq aweh i k'axooj cha a'n. Eh chaq'eb' taq chi riij ak'ux i yiib' wach na'ojb'al, re' chik i holohik laj na'ojb'al taq cha a'n.", "10": "Re' taq i hat inchol taq ak'axam awiib' chawach je'-oq taq jinaj atuut awajaaw. K'ul taq chawaaj awiib', eh k'ul wo' taq chakoj awiib' chawach.", "11": "Maak'ay taq wach rub'anariik i rukamaj i QaJaaw, xti chu'nchel-oq la' taq ak'ux chub'anariik.", "12": "Xa suq-oq taq ak'ux chi ruyub'jiik i naa taq ruye'em aweh i Dios. Chakowej taq ak'ux chukuyariik ti' k'axik. Eh maakanaa' wo' taq rub'aan atiij.", "13": "Eh chatoob'eej wo' taq ruuk' i kineb'a'il taqe i re' ruuk' i rutinamiit i Dios. Eh chak'ul wo' taqe cho panotob'il wila' xiooj k'oloq taq chawula'jiik.", "14": "Chapahqaaj taq i rotob'il i Dios chikiij i ki-ixowanik taq awach, ma' re' ta kib'ajariik taq naa a'nam i hat.", "15": "Suq-oq taq ak'ux haa' i hat kuuk' i suq kik'ux. Eh tioq'oq taq haa' i hat kuuk' i oq'ik inki a'n ruum i ruti'kiil kik'ux.", "16": "Tik'acharoq taq pan jinaj wach k'uxliis chawach. Mo'q xa nim taq awach neena a'n awiib'. Jinaj-oq la' taq awach kuuk' i xama' nim ta kiwach. Eh maa kapaaj taq chi wilik taq ana'ojb'al cha wib'il awiib'.", "17": "<pb/>Eh wila' awach xb'anik ti' k'axik taq aweh, maaq'aj taq wach reh. Chayeew la' taq ak'ux chuk'uhtjiik i holohik laj na'ojb'al chikiwach chu'nchel taq aawas achaaq'.", "18": "Re' taq i hat, ko aha' pa' ruyee riib' taq chawach, cha chop taq ak'ux chi k'acharik pansuqkiil k'uxliis chi kixilak taqe aawas achaaq'.", "19": "Re' taq i hat loq'laj hermano, maaq'aj taq wach i neenb'aan taq aweh. Chakanaa' la' taq chi re' Dios nee ruyeew i chee rujosq'iil, ruum tz'ihb'amaj chaloq chi je' wili i ruq'or i Dios: Re' hin naa nuq'atwiik q'orik chinaah i ju'jun. Eh re' hin naa nuq'ajwiik wach reh i rub'an, inki.", "20": "Je' re' noq wila' re' i nixowanik awach inuhmik, chayeew ruwa', wila' chiqiij chii', chayeew ruhaa'. Wila' je' re' i xa a'n reh ma' k'isiin ta neenchalik rukaaqb'iik i wach ruum i ruk'ixiik.", "21": "<pb/>Eh maayeew taq q'ab' reh i yiib' wach na'ojb'al chi nee ruq'at taq awach, chaq'at la' taq wach i reh ruuk' i rub'anariik otob'il."}