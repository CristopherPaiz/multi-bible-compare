{"1": "<pb/>Yu'naak chi riij chik i Abraham xikin cho qamaam naa nuq'oriik. ¿Mi wilik i xureq i reh ruuk' i xub'an?", "2": "Xti korik ta chi xye'arik rukorkiil wach ruk'ux i Abraham ruuk' taqe holohik xub'an chi rib'il riib' wilik naq rub'ehel chi xuyeew runimaal wach chi rib'il riib', atoob' ta ma' chuwach naq i Dios.", "3": "Eh pan santo laj huuj i ruq'or chi re' Abraham xuyeew ruk'ux chunimjiik i Dios. Ruum aj re', xk'ularik ruum i Dios chi korik wach ruk'ux, inki.", "4": "Eh awach jino'q i neerub'an i kamanik, re' rutojb'aal neenye'arik reh ma' xata naa rukochem, rub'ehel la' chi naa ruk'ulum, ruum rutojom chik riij.", "5": "Raaj jino'q i ruyeew ruk'ux chunimjiik i Dios inko'linik chuwach i mahk, neenk'ularik ruum i Dios chi korik wach ruk'ux, atoob' ta ma' xtaj i otob'il neerub'an.", "6": "Re' reey David q'orinaq wo' cho chi riij i wili chi atoob' reh i awach ink'ularik ruum i Dios chi korik wach ruk'ux, ruum re' Dios ma' i rukoj ta paruman taqe rub'anam chaloq.", "7": "Eh xuq'or chi: <pb/><t>atoob' reh awach i kuyuuj i sachooj chik chi jumpech</t> <t>chu'nchel i ru mahk ruum i Dios ma' ye'arik ta chutojariik i ru mahk.</t>", "8": "<t>Atoob' reh awach i ma' xta k'isinoq i yiib' wach na'ojb'al i rub'an.</t> <t>Eh ma' xta k'isinoq ru mahk neenkan ruum i QaJaaw Dios inki.</t>", "9": "<pb/>Eh ¿mi xa keh i poch'ooj naah i kik'achab' oon keh wo' haa' i ma' poch'ooj ta naah i kik'achab' inq'orarik? ma' chih taj. Keh la' wo' haa' i ma' b'anooj ta keh i re', ruum xnuq'or chi re' Dios xuk'ul i Abraham chi korik wach ruk'ux, ruum xuyeew ruk'ux chi nimanik.", "10": "Eh ¿jank'al ink'ularik i Abraham ruum i Dios chi korik wach ruk'ux? Chanab'eej taq noq komajaa' impoch'arik naah i ruk'achab' noq xk'ularik chi korik wach ruk'ux ruum i Dios.", "11": "Eh re' Abraham ko xam chik chi xpoch'arik naah i ruk'achab', rehtalil chi k'uluuj chik ruum i Dios chi korik wach ruk'ux, ruum xuyeew cho ruk'ux chunimjiik i Dios. Ruum i re' xkahnik chi kaa' ki'sil taqe inkiyeew kik'ux chunimjiik i Dios, atoob' ta ma' poch'ooj ta naah i ruk'achab'. Re' keh kik'ulariik chi korik wach kik'ux, ruum inkiyeew kik'ux chunimjiik i Dios.", "12": "Eh re' Abraham korik wo' chi kaa' ki'sil taqe i poch'ooj naah i kik'achab' ma' xata ruum chi poch'ooj naah i kik'achab' ruum la' chi nkiyeew kik'ux chunimjiik i Dios je' rukab' i runimjiik i Dios xub'an i Abraham noq komajaa' ta imb'aan reh i re'.", "13": "<pb/>Re' Dios ma' ruum taj chi re' Abraham xunimaj i najtir k'uhb'aal xuq'or cho reh i chi naa ruye'em reh chi kikooch chu'nchel i wach ak'al, je' wo' keh taqe i riih rumaam. Xa ruum la' chi xuyeew ruk'ux chunimjiik i Dios.", "14": "Eh wi ta xa re' taqe i kinimanik reh i k'uhb'aal re' re' naa kik'ulwiik reh i kooch, xama' xta naq i rutiq wach i ruye'ariik k'uxliis chunimjiik i Jesucristo. Eh xama' xta naq neenokik wii' i kooch i ruq'orom chaloq i Dios,", "15": "ruum re' k'uhb'aal re' re' inye'wik panti' k'axik wila' ma' xnimjik i ruq'or. Raaj i ma' choplik ta naah ruum i k'uhb'aal, ma' xta wo' neenq'ehb'ik wii' chuwach i k'uhb'aal.", "16": "Ruum aj re', ajwaal wach chi keh taqe i riih rumaam i Abraham chi peet naakiye'em kik'ux chi nimanik, reh chi neen kik'ul i kooch. Eh re' i re' ma' xata keh i kinimanik reh i najtir k'uhb'aal, keh la' wo' chu'nchel i kiye'em kik'ux chi nimanik, je' rukab' runimjiik i Dios xub'an chee Abraham. Re' reh xkahnik chi qamaam qati't i hoj i qaye'em qak'ux chi nimanik,", "17": "je' rukab' i ruq'or i tz'ihb'amaj chaloq, re' q'orooj cho reh i Abraham ruum i Dios chi je' wili: Re' hin xinpab'anik aweh chi hat kaa' ki'sil i nimaq taq tinamit naakinimaniik weh, i nuchjik. Ra'j i Dios wili, i xunimaj chaloq i Abraham, re' Dios inye'wik kik'achariik ruka'peech taqe kamnaq eh i rutz'uhkrisaj wo' taqe i xa chib'ih jariik komajaa' ta nilarik kiwach.", "18": "<pb/>Eh atoob' ta ma' uyub'jik ta naq chik iraaj i q'orooj cho reh i Abraham ruum i Dios, re' reh xunimaj, eh xuyeew ruk'ux chi ruyub'jiik, eh korehtaal wo' xk'ihaaxb'ik taqe i rak'uun rixq'uun. Eh xkahnik chi kaa' ki'sil taqe i xinimanik reh i Dios, je' rukab' i xq'orarik cho reh pampeet chi je' wili: Je' re' k'ihaal taqe awiih aamaam naa ruponiik, i nuchjik.", "19": "Re' Abraham xuyeew ruk'ux ruuk' i Dios chi naa ruye'ariik reh i xq'orarik cho rib'iral reh pampeet. Ma' re' ta nkiwii' chi k'isiin chik ma' jinajsiento haab' i wilik reh. Eh xakimik chik keh kikab'cheel ruuk' i rehk'een, Sara rub'ihnaal, q'e' chik taqe rijib' chi naa ruwihiik kak'uun kixq'uun.", "20": "Re' Abraham ma' xuq'or taj chi ma' naa ta ruye'ariik reh ruum i Dios i rukooch q'orooj cho rib'iral reh, xuyeew la' ruk'ux chi ruyub'jiik, eh chi naa ruye'ariik reh. Ruuk' i re', xuyeew ruloq'il i Dios.", "21": "Re' Abraham reht'al i reh chi korik chi re' Dios wilik rajaawriik chuye'ariik aha' wilik i ruq'or rib'iral.", "22": "Ruum chi xuyeew ruk'ux chunimjiik i Dios, xk'ularik ruum i Dios chi korik wach ruk'ux.", "23": "<pb/>Eh ma' xata chi riij i Abraham inq'orik i tz'ihb'amaj cho rehtalil pan santo laj huuj chi xk'ularik chi korik wach ruk'ux.", "24": "Inq'orik la' wo' chiqiij i hoj i tz'ihb'amaj cho rehtalil. Eh xa ruum chi k'ahchi' qaye'em qak'ux chi nimanik, qoh rukoj wo' haa' paruman i Dios chi korik wach qak'ux. Je' re' i rub'an quuk' i qohnimanik ree Dios, i x-uksanik wo' chik cho reh i QaJaaw Jesucristo chi k'achlik wach,", "25": "re' i xq'ahteesjik pankimik ruum taqe qamahk, eh xwukteesjik wo' chik chaloq chi k'achlik wach, reh chi xojruko'leej chuwach i mahk."}