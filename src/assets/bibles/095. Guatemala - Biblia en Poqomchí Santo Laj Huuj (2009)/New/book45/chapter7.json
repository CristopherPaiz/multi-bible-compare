{"1": "<pb/>Re' taq i hat hermano, aweht'al taq chib'ih i ruq'or i k'uhb'aal. Eh inareq wo' taq chi riij chi re' k'uhb'aal re' re' xa re' wo' wilik rajaawriik chinaah i winaq noq ko k'achlik.", "2": "Re' ixoq kaxáro chik k'ulamaj wach ruuk' i rub'ahiil, wilik rajaawriik i k'uhb'aal chinaah. Raaj wila' xkimik i rub'ahiil, re' k'uhb'aal xk'ulanik wach ma' xta chik rajaawriik chinaah ixoq.", "3": "Re' ixoq neenk'amarik ruum tokoom winaq chi ko k'achlik i rub'ahiil, nee ruch'uwa'risaj wach i rukaxarohiil. Eh raaj wi xkimik i rub'ahiil, neenkahnik chi ma' xta chik rajaawriik i k'uhb'aal chinaah. Ruuk' i re', neeruyee riib' chi nee wo' chik i rub'an kaxáro, eh ma' nee ta ruch'uwa'risaj wach i rukaxarohiil.", "4": "<pb/>Je' wo' re' taq i hat yu'naak loq'laj hermano, xat kimik taq chik chuwach i najtir k'uhb'aal, eh ruum i rukimiik i Jesucristo tokoom chik inehchanik taq aweh. Re' chik i Jesucristo inehchanik taq aweh, re' i xwukteesjik cho ruum i Dios chi k'achlik wach. Ruuk' i re', neenqa a'n i holohik parukamaj i Dios,", "5": "ruum noq ko k'acharik naq inqa a'n chupaam i mahk, re' k'uhb'aal re' re' iminwik naq qeh chuk'axariik wach i yiib' wach na'ojb'al. Eh re' naq i yiib' wach inqa a'n ineesanik qeh ruuk' i Dios.", "6": "Raaj yu'naak hoj chik kamnaq chuwach i k'uhb'aal re' re', i xwihik cho rajaawriik chi qanaah. Eh hoj chik ko'limaj chuwach i najtir k'uhb'aal tz'ihb'amaj chaloq: Yu'naak re' chik i rukamaj i Dios inqa a'n chupaam i ak'laj k'acharik i ruyeew qeh i Santolaj Uxlab'al.", "7": "<pb/>¿Mi neenqaq'or chi mahk chi b'anarik taqe i ruq'or i najtir k'uhb'aal? Ra'j xti ma' chih ta re', re' hin re' k'uhb'aal re' re' xk'uhtanik weh chib'ih jariik i mahk chi b'anarik. Eh ma' xweht'aliij ta naq chi ma' toob' ta ruk'axariik wach i tokoom aj eh wi ta ma' ruq'or i k'uhb'aal re' re' chi je' wili: Maak'ax wach i tokoom aj eh, inki.", "8": "Noq xweht'aliij chib'ih ruq'or i k'uhb'aal re' re', ar x-uhtik wach i mahk wuuk', ruum xtohq'ik nuk'axam wach ma' toob' ta naq chi k'axarik wach. Eh noq komajaa' ta nqeht'aliij i k'uhb'aal, re' mahk kamnaq naq chi qawach.", "9": "<pb/>Eh pampeet i hin ma' weht'al ta naq chib'ih ruq'or i najtir k'uhb'aal, xa k'acharik naq weh. Eh noq weht'aliij i ruq'or i k'uhb'aal, xutoq'aa' qopik wach i rukamaj i mahk wuuk'.", "10": "Eh re' k'uhb'aal i kimik i xuk'am cho weh i hin. Xanaah re', re' naq i k'uhb'aal re' re' naa ruye'wiik nuk'achariik, eh noq xooj kuxoq pankimik xiruyeew,", "11": "ruum re' mahk, re' k'uhb'aal xkamanik reh chi jot'b'al weh. Eh re' wo' chik i k'uhb'aal xukoj noq xuk'am chaloq i kimik chi nunaah.", "12": "<pb/>Xti korik noq re' najtir k'uhb'aal xiik' naah loq'il, ruum ruuk' i Dios inchalik. Eh re' taqe taaq'anik i rub'an looq' wo' hoq, rub'ehel wo' hoq.", "13": "Eh ¿mi neerub'an chi neenuq'or chi re' i wilik ruloq'il re' re' naa ruye'wiik weh pankimik? Ra'j xti ma' chih ta re'. Ruum re' xk'amwik cho reh i kimik re' mahk, reh chi xk'utinik chi re' re' i mahk, re' i k'uhb'aal wilik naq ruloq'il xukoj noq xuk'am chaloq i kimik chi nunaah. Eh re' k'uhb'aal re' re' xk'uhtanik qeh chi xiik' naah yib'kiil wach i mahk.", "14": "<pb/>Re' hoj qeht'al chi re' najtir k'uhb'aal uxlab'imaj cho ruum i Dios. Eh re' hin xa nuna'ojb'al naq wiib'. Ruum aj re', hin naq k'ayimaj chub'anariik i mahk.", "15": "Re' hin ma' nureq ta naq chi riij chib'ih jariik i nub'an, ruum ma' re' ta chik inche nub'an aha' naq wilik inwaaj rub'aan, aha' wilik inwixowaaj naq wach, re' chik inche re' i nub'an chaloq.", "16": "Eh wila' re' i nub'an chaloq aha' naq wilik i ma' nwaaj ta naq, ruuk' i nub'an cho re' re', inureq wo' naq chi riij chi re' k'uhb'aal ma' xta reet i ruq'or.", "17": "Je' re' noq, ma' re' taj i hin kinb'anik naq cho reh i yiib' wach na'ojb'al, re' la' i mahk inchopwik naq nunaah iminwik cho weh chub'aan,", "18": "ruum re' hin weht'al chi ma' xtaj i holohik i nub'an naq. Re' la' i mahk i ruk'ax wach i nuti'jolal i nub'an chaloq. Atoob' ta nukapaaj wo' naq cho rub'aan i holohik laj, xama' xnub'an ta wo' hoq.", "19": "Xti ma' xnub'an taj i holohik laj na'ojb'al inwaaj naq rub'aan. Re' la' chik yiib' wach na'ojb'al xnub'an, re' i ma' nwaaj ta naq rub'aan.", "20": "Eh wi re' xnub'an chaloq i ma' nwaaj ta naq rub'aan, ma' re' ta chik i hin kinb'anik reh, re' la' i mahk wilik cho pan wánima xminwik weh chub'aan.", "21": "<pb/>Re' hin i nukoj rehtaal chi je' wili i xnuk'ul: Noq inwaaj naq rub'aan i holohik laj na'ojb'al, xa re' chik i yiib' wach i rumin riib' chi nuwach.", "22": "Eh xti mponik wo' naq rusuqkiil pan wánima i ruq'or i ruk'uhb'aal i Dios.", "23": "Xa re' la', re' hin inwik'raaj chi wilik inq'ilwik weh chi ma' nub'an ta naq cho rukapeb'jiik i holohik chi b'anarik. Re' inq'ilwik cho weh re' re', re' i mahk wilik naq cho pan wánima, i je' naq hin ruye'em prexo.", "24": "<pb/>Re' hin xti q'e' naq ti' wilkiin cho wii'. Eh ma' nureq ta naq chi riij awach naa ruko'liniik weh chuwach i kimik.", "25": "Re' hin inut'iosej reh i Dios chi riij i QaJaaw Jesucristo. Ruum yu'naak, xnureq chik chi riij chi ruk'ul chi naa nunimam i ruk'uhb'aal i Dios. Xa re' la' chik imb'anik wee hin, re' i nuti'jolal i ruk'laa' wo' naq chik i mahk."}