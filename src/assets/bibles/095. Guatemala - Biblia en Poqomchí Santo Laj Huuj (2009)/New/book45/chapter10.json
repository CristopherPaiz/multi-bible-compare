{"1": "<pb/>Hat taq nuhermano, re' hin q'e' naq inwotow pan wánima, eh i nupahqaaj reh i QaJaaw Dios chi re' taqe i aj Israel neenkireq i ko'lemb'al kiib'.", "2": "Re' hin i nuq'or i korik chi re' keh q'e' wo' naq inkaaj rub'anariik iraaj i Dios. Xa re' la', xama' nkireq ta wo' chi riij nik' wach rub'anariik.", "3": "Re' keh ma' nkinimaj taj chi re' Dios ineesanik iloq reh i mahk paránima. Eh xa chi kutkeel naq inkaaj kisik'im i ko'lemb'al kiib'. Eh ma' inkaaj ta kianam i korik i ruq'or i Dios.", "4": "Xanaah re', re' i ruq'or i najtir k'uhb'aal ar xk'ulik kuxoq wach i noq xk'ulik i Jesucristo, reh i kiko'ljiik awach taqe inkiyeew kik'ux chunimjiik.", "5": "<pb/>Eh re' Moisés je' wili rutz'ihb'aam cho chi riij i k'uhb'aal: Re' naa ruko'ljiik, koruman chi naa rub'anam chu'nchel i ruq'or i k'uhb'aal. Ruuk' i re', naa ruwihiik ruk'achariik, inki.", "6": "Raaj i ko'linik iib' chuwach i mahk xa ruum i ye'ej k'uxliis chunimjiik i Dios, je' wili i ruq'or: Maa q'or i hat chi je' wili: ¿Awach ineenjohtik pan taxaaj chuq'orob'jiik i Jesucristo? mat ko'q taq, (ruum re' q'orik re' re', je' naa qahteesb'al wo' chik cho reh i Jesucristo)", "7": "Eh maa q'or wo' taq chi je' wili: ¿Awach ineenqajik qohoq pankijuleel kamnaq? mat ko'q taq, (ruum re' q'orik re' re', je' naa kore' naa ruktiik chaloq i Jesucristo) inki.", "8": "Eh pan santo laj huuj je' wili ruq'or: Re' ruq'oral i Dios ma' najt ta taq awuuk' wilik chi aachii' taq wilik, eh panawánima taq wilik, inki. Re' wili chi riij i ye'ej k'uxliis chunimjiik i Jesucristo inq'orik re' k'ahchi' qaq'orom rib'iral i hoj yu'naak.", "9": "Wila' re' hat xaq'or ruuk' aachii' chi re' Jesucristo i QaJaaw, eh wi xanimaj chu'nchel awánima chi re' Dios x-uksanik cho reh i Jesucristo chi k'achlik wach, naa areqem ko'lemb'al awiib'", "10": "Eh ajwaal wach chi chu'nchel i ánima naa runimjiik chi re' Dios inko'linik chuwach i mahk, eh ruuk' chi'is inq'orarik rib'iral i Jesucristo, reh chi neenkan i ko'lemb'al iib'.", "11": "<pb/>Eh i ruq'or wo' chi je' wili pan santo laj huuj: Awach i ruyeew ruk'ux chunimjiik i reh, ma' nee ta inchukarik reh i q'orik, naa la' ruye'ariik reh i q'orooj rib'iral reh, inki.", "12": "Ruum re' Dios xa jinaj wach kilariik i rub'an, chi je' taqe aj judío, chi je' taqe ma' re' ta aj judío, ruum xa jinaj chi QaJaaw inehchanik keh. Eh awach taqe inkipahqaaj i rotob'il i Dios, i ruyeew wo' cho keh,", "13": "ruum pan santo laj huuj je' wili ruq'or: Chu'nchel i neenkipahqaaj kuyb'al kimahk parub'ihnaal i QaJaaw naa kireqem ko'lemb'al kiib', inki.", "14": "<pb/>Eh ¿nik' wach noq neenkipahqaaj kuyb'al kimahk wila' komajaa' inkinimaj? Eh ¿nik' wach noq neenkinimaj wila' ma' awach aj uuk' kib'iram rib'iral? Eh ¿nik' wach noq neenkib'iraj rib'iral wila' ma' awach inq'orik keh i ruk'uhb'aal i QaJaaw?", "15": "Eh ¿nik' wach noq nee kiooj chuq'orariik rib'iral i k'uhb'aal wila' ma' awach xtaaq'anik reje keh? Je' rukab' i ruq'or pan santo laj huuj chi je' wili: Ma' k'isiin ta loq'il noq awach inooj chuq'orariik rib'iral i ak' k'uhb'aal, re' inye'wik rusuqkiil k'uxliis inki.", "16": "<pb/>Xa re' la' ma' chu'nchel ta nkaaj runimjiik i ak' k'uhb'aal ree ko'lemb'al iib'. Je' rukab' i rutz'ihb'aam cho paruhuuj i Isaías chi je' wili: Jaaw, ma' awach taj iraaj runimam i k'uhb'aal k'ahchi' qaq'orom rib'iral, inki.", "17": "Eh xa ruum ib'irinik imb'aan inchoparik k'uxliis chi nimanik. Eh re' inib'irjik re' wo' ruk'uhb'aal i Jesucristo.", "18": "<pb/>Re' hin inupech'uj chi je' wili: ¿Mi korik ta wo' hoq chi ma' xkib'iraj taj i ruk'uhb'aal i Dios i aj Israel? Ma' korik taj, ruum pan santo laj huuj i ruq'or chi je' wili: <pb/><t>Re' taqe q'orol reh i ruk'uhb'aal i Dios xa aha'</t> <t>ta chik yuuq' ma' xi ponik chuq'orariik,</t> <t>korehtaal xkib'iraj i tinamit sut i wach ak'al, inki.</t>", "19": "<t>Eh inupech'uj wo' chik chi je' wili:</t> <t>¿Mi ma' ta wo' xkireq cho chi riij i wili aj Israel?</t> <t>Re' Moisés xuq'or cho keh pampeet</t> <t>i xuq'or i Dios chi je' wili:</t> <t>Re' hin naa taq nuye'em ru kaqiil wach ak'ux</t> <t>chikiij i ma' re' ta naq taqe nutinamiit.</t> <t>Eh naa wuksam cho wach aajosq'iil chinaah jinaj tinamit</t> <t>i ma' nkaaj ta kireqem chi riij i nuk'uhb'aal, inki.</t>", "20": "<pb/>Re' Isaías xuq'or wo' chi je' wili: <pb/><t>Re' taqe i ma' k'ahchi' ta naq kiin kisik'im re' chik i keh xireqwik weh.</t> <t>Eh xnuk'uhtaaj wo' wiib' keh taqe i ma'</t> <t>kinkikapaaj ta naq, inki Dios, inki.</t>", "21": "<pb/>Eh chikiij i aj Israel, je' wili xuq'or: Eliik wo' naq he'lik i nuq'ab' chi kuyub'jiik taqe tinamit i ma' kinimanik taj, eh yiib' wach i kina'ojb'al, inki Dios, inki."}