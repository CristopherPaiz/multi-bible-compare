{"1": "<pb/>Re' hin i Pablo, re' Dios xraaj chi xirupab'aa' chi raj tahqaneel i Jesucristo. Re' hin, wuch'ihil i hermano Timoteo noq xnutz'ihb'aaj taq reje aweh huuj wili, taq i hat i tinimanik taq ree Dios wilkaat taq ar Corinto, eh keh wo' i rutinamiit i Dios i wilkeeb' Acaya, inqataq'aaj taq reje rusuqkiil ak'ux.", "2": "Re' ta naq i rotob'il i suq kiil k'uxliis i ruyeew i QaJaaw Dios, i ruyeew i QaJaaw Jesucristo, wih-oq taq awuuk'.", "3": "<pb/>Neeta naq qayeew runimaal wach i ruloq'il i Dios, re' raJaaw i QaJaaw Jesucristo, ruum re' reh i Ajaab'ees i keteloom wachiis aj k'axool, eh qohrutoob'eej chi juneliik.", "4": "Re' wo' reh inye'wik rusuqkiil qak'ux chupaam chu'nchel i ti' k'axik inqak'ul. Eh nik' wach noq i ruyeew rusuqkiil qak'ux i Dios i hoj, je' wo' chik re' noq neenqayeew rusuqkiil kik'ux hoj taqe i k'ahchi' kik'ulum i ti' k'axik ruuk' i suq kiil k'uxliis i ruyeew qeh i Dios i hoj.", "5": "Ruum wi re' hoj xiik' naah i ti' k'axik k'ahchi' qak'ulum yu'naak, je' rukab' i ti' k'axik ruk'ulum chaloq i Jesucristo, je' wo' chik re' noq k'ahchi' qak'ulum jinaj runimaal rusuqkiil qak'ux parub'ihnaal i QaJaaw Jesucristo.", "6": "Wila' re' hoj k'ahchi' qak'ulum i ti' k'axik, ruuk' i re' naa taq areqem rusuqkiil ak'ux i hat ruch'ihil i ko'lemb'al taq awiib'. Eh wila' re' hoj i ruyeew rusuqkiil qak'ux i Dios, naa wo' ruwihiik rusuqkiil taq ak'ux i hat. Chi je' re' nee taq i na a'n rukuyariik taqe ti' k'axik je' rukab' k'ahchi' qak'ulum i hoj yu'naak.", "7": "Re' hoj xti wilik jinaj i ch'iklik wii' qak'ux taq chawiij, ruum qeht'al chi nik' wach noq k'ahchi' taq awehtriik haa' taqe ti' k'axik k'ahchi' qak'ulum i hoj, je' wo' chik re' noq naa taq awehtriik haa' i suq kiil k'uxliis i ruyeew cho qee Dios i hoj.", "8": "<pb/>Hat taq nuhermano, re' hoj inqaaj chi nee taq inaweht'aliij i ma' k'isa ti' k'axik xqak'ul cho ar i Asia. Jinaj i pajarik xqak'ul cho ar xiik' wo' chik naah ti'kiil ma' naa ta chik qakuyum rik'teesjiik noq xqaq'or i hoj, ar naaqakimiik noq xqakapaaj.", "9": "Re' hoj xa re' naq chik i qakimiik k'ahchi' quy-eem. Eh re' xqak'ul wili kojb'al qana'ojb'al, reh chi ma' naa ta qach'ikaam qak'ux chi qib'il qiib'. Ruuk' la' i Dios naaqaye'em qak'ux, re' i nuksanik cho keh taqe kamnaq chi k'achlik kiwach.", "10": "Eh re' i Dios xko'linik cho qeh, naa wo' kooj ruko'leem chi juneliik, eh naa wo' kooj ruko'leem chuwach i ruyohb'alil i ti'laj kimik.", "11": "Wila' xoj atoob'eej taq chee hat panatiij. Eh wila' k'ih taqe hermano inki a'n cho kitiij chiqiij, k'ih wo' taqe i neekit'iosinik ree Dios i rotob'il i ruyeew cho qeh.", "12": "<pb/>Re' hoj wilik inye'wik rusuqkiil qak'ux, re' chi saq wach i qakapeb'aal, eh parukorkiil k'acharik inqa a'n chi kixilak i tinamit wili. Eh parukorkiil wo' xojwihik taq chaa wuuk' i hat, ma' ruum ta chi wilik qana'ojb'al chi qutkeel qiib' noq k'acharik inqa a'n parukorkiil. Xa ruuk' la' i rotob'il i Dios i k'ahchi'kooj chi k'acharik chi je' wili.", "13": "Chupaam i qahuuj ma' xtaj i tokoom q'orik xqatz'ihb'aaj taq reje aweh nee la' taq i na a'n rureqariik chi riij noq nee taq inawil wach, eh inwaaj chi nee taq inareq chi riij chi manlik chib'ih ruq'or chupaam.", "14": "Yu'naak ma' chu'nchel ta nareq taq chi riij i xqaq'or taq reje aweh. Re' na' k'oloq ruka'peech i QaJaaw Jesucristo, ko ra'j naa ruch'iklojiik taq ak'ux chi riij re' i xqaq'or taq reje aweh, je' wo' hoj naa wo' ruch'iklojiik qak'ux chawiij taq i hat.", "15": "<pb/>Re' hin ch'iklik naq nuk'ux ruuk' i wili, chi naa naq wojiik taq cha wilariik chi peet, reh naq chi xponik nuyeew ruman i rusuqkiil taq ak'ux.", "16": "Xnukapaaj naq chi noq ojik i nub'an i Macedonia, naawik'iik ponoq taq chaq'orob'jiik. Eh pan sutinik wo' chik cho Macedonia, naa wo' naq chik wik'iik taq chaawuuk' panuk'ux, reh chi nee naq taq kinatoob'eej ree wojiik Judea.", "17": "Noq xnuyejaa' wach i nub'eeh, ¿mi ma' peet xnukapaaj riij chi korik re'? ¿Inaq'or oon taq i hat chi xa ki'ib' nuk'ux noq inuyejaa' wach i nub'eeh? ¿Mi neerub'an re' chi neenuq'or i korik yu'naak, eh pan junk'aam nee wo' chik inujal wach i nuq'oral?", "18": "Re' Dios ineht'alinik reh chi re' hoj ma' jalaj ta riib' wach i qaq'oral kore' ta nqaq'or taq aweh i korik, eh nee ta wo' chik inqaq'or chi ma' korik taj,", "19": "ruum re' Jesucristo, i Rak'uun i Dios, re' i xqaq'or cho rib'iral taq panaxilak wuch'ihil i Silvano, wuch'ihil i Timoteo, xqaq'or chaloq i korik ma' xqaq'or ta wo' chik chi ma' korik taj. Re' la' Jesucristo i xti korik, re' i xchalik ruuk' i Dios.", "20": "Ruuk' i Jesucristo xooj eloq wach chu'nchel i ruq'orom chaloq i Dios chi naa ruye'em cho qeh. Ruum aj re', noq inqaloq'ej i Dios, Je' ta wo' naq re', qohki parub'ihnaal i Jesucristo.", "21": "Eh re' Dios inye'wik rukowiil qak'ux i hoj, je' wo' taq i hat, chunimjiik i Jesucristo. Eh re' wo' Dios xpaab'anik qeh chub'aan i rukamaj wili.", "22": "Re' wo' Dios xkojwik i qehtalil, eh xuyeew pan qánima i Santolaj Uxlab'al chi je' pee raa' ri'sil i naa ruye'em qeh na' chub'aan.", "23": "<pb/>Re' hin komajaa' chik kinooj taq chaq'orob'jiik ar Corinto je' rukab' naq ixnukapaaj. Re' Dios ineht'alinik reh chi ruum i ruketeljiik taq awach ma' kinooj taj.", "24": "Re' hoj ma' re' ta ruq'atariik taq awach inqaaj ruuk' taq animaniik, ruum re' taq i hat kow taq chik ak'ux. Atoob'jiik la' taq inqaaj, reh chi neen wihik taq rusuqkiil ak'ux chi nimanik."}