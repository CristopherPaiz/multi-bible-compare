{"1": "<pb/>Ruum i wili, xnuchop nuk'ux chi ma' xinooj ta taq cha wilariik, ruum xa hin-oq ye'el ruti'kiil taq ak'ux xinooj.", "2": "Ruum wi xnutib'isaj taq ak'ux i hat, ma' awach ta naq chik neen ye'wik rusuqkiil nuk'ux i hin. Re' taq i hat ma' nee ta naq chik i nayeew taq rusuqkiil nuk'ux, ruum nutib'isam naq taq chik ak'ux.", "3": "Ruum aj re' peet xnutz'ihb'aaj taq reje ahuuj, ruum ma' nwaaj ta chi ruti'kiil nuk'ux nenooj nuk'ul taq awuuk' noq nee kinooj k'oloq taq chaq'orob'jiik, i ruk'ul la' naq chi nee taq i nayeew cho rusuqkiil nuk'ux. Re' hin ch'iklik reje nuk'ux taq chawiij chi jinaj wach i rusuqkiil qak'ux taq awuuk'.", "4": "Eh re' noq xnutz'ihb'aaj taq reje aweh i peet nuhuuj, xa kinqaaj chik kapeew xa nyot'ik chik i wánima korehtaal xchalik woq'iim, xa re' la' ma' re' ta ye'b'al ruti'kiil taq ak'ux. Re' la' xwaaj chi xakoj taq rehtaal chi xiik' naah taq ti nuk'ax.", "5": "<pb/>Eh awach aj uum xtib'ik nuk'ux i hin, ma' xata re' hin xutiib'isaj nuk'ux wilik la' wo' i xtib'ik kik'ux taq chaxilak i hat. Wilik i xtib'ik kik'ux, kinki, reh chi ma' xnuq'or taj chi chu'nchel i xtib'ik kik'ux.", "6": "Re' aj ye'el ti'kiil k'uxliis, manlik taq i runaqariik xa a'n pankomonil.", "7": "Re' chib'ih taq i cha a'n yu'naak re' chi cha kuy taq ru mahk, eh chayeew taq rukowiil ruk'ux, ruum re'-oq chik inche runimaal rutz'irkiil wach, neenchalik ruman ruti'kiil ruk'ux.", "8": "Re' hin i nupahqaaj taq reje otob'il aweh chi cha k'ax wo' taq chik, je' rukab' i na a'n taq cho reh pampeet.", "9": "Re' hin xanoq wo' xnutz'ihb'aaj taq reje ahuuj chi riij i xk'ularik re' re', reh chi nunab'eej mi k'ahchi' taq aye'em ak'ux chuk'amariik naah taq aak'uhb'aaljiik nub'anam.", "10": "Awach taq i neenakuy ru mahk i hat, nee wo' nukuy ru mahk i hin. Eh neenukuy ru mahk, wila' wilik i ru mahk iraaj kuyarik reh taq atoob'jiik i hat. Eh re' wili, re' i Jesucristo ineht'alinik reh chi chu'nchel nuk'ux i nub'an i kuyuj mahk.", "11": "Chi je' re', ma' nee ta nqayeew q'ab' ree aj Yahm chi nee qoh rujot', ruum re' hoj qeht'al nik' wach noq inokik chi jot'ooj.", "12": "<pb/>Eh noq ximponik Troas chuq'orariik i ruk'uhb'aal i QaJaaw Jesucristo, xuyeew naq q'ab' weh chi ma' ta chik xnukanaa' ruq'orariik i chupaam i tinamit re' re'.", "13": "Xa re' la' chik xb'anik reh, re' hin xchalik ruti'kiil nuk'ux noq wilkiin chik ar, ruum ma' xnureq ta ar i qahermano Tito. Ruum i re', xnuq'or keh chi naa nukanaam taqe chaloq ar, eh xin chalik ayu' Macedonia.", "14": "<pb/>Re' hin nut'iosej ree Dios, ruum re' reh ink'amwik qab'eeh, reh chi eliik qoh elik korik parub'ihnaal i Jesucristo. Eh re' chik i hoj k'ahchi' qaye'wiik chi naab'jik i ruk'uhb'aal, xa aha' yuuq' je' rukab' noq i nelik reje ruxlaab' ink'ohnik laj iq'oom", "15": "Re' hoj, je' hoj ink'ohnik laj iq'oom je' rukab' i mayiij i ruq'asaj i Jesucristo chuwach i Dios. Je' re' i hoj chi kixilak i k'ahchi' kiko'leem kiib', chi kixilak i ma' nkaaj ta kiko'leem kiib'.", "16": "Eh chi keh i ma' nkiko'leej ta kiib', i ojik inki a'n pankimik je' chuhiil kamnaq. Eh chi keh inkiko'leej kiib', i ojik inki a'n pan k'acharik je' ink'ohnik laj iq'oom ¿Awach i wilik runa'ojb'al chi ch'ob'ariik rub'ehel wili?", "17": "Re' hoj ma' yak tan qa a'n chinaah i ruk'uhb'aal i Dios je' rukab' inki a'n i tokoom. Re' la' Dios inilwik qeh chi korik ruq'orariik inqa a'n i ruk'uhb'aal, ruum re' wo' reh xpaab'anik qeh chub'aan, eh k'ahchi' qaq'orom i korik parub'ihnaal i Jesucristo."}