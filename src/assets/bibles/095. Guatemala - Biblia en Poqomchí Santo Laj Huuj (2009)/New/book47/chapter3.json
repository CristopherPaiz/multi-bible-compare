{"1": "<pb/>¿Mi xa re' hoj k'ahchi' qaye'em run nimaal qawach noq inakapaaj taq re' hat? ¿Mi koruman chi neenqak'uhtaaj i qahuuj taq aweh naab'al reh chib'ih qajaawriik? ¿Mi ko aweh oon taq i hat nenooj qapahqaaj qahuuj, je' rukab' inki a'n junch'uq ko nkik'uhtaaj i kihuuj reh kojb'al kiib'?", "2": "Re' la' taq i hat i rujilob'aal qahuuj kojb'al qiib' tz'ihb'amaj panqanima, eh chu'nchel neki ilwik reh, chu'nchel neekireqwik chi riij.", "3": "Eh ink'utinik chi korik chi re' taq i hat i jilow qahuuj kojb'al qiib', ruum xujal taq awach i Jesucristo, re' i xqaq'or taq aweh i hoj. Eh je' naa xtz'ihb'jik taq panawánima ruuk' i Ruxlab'al i k'achlik Dios. Ma' xata je' rukab' i huuj intz'ihb'jik ruuk' tinta, ma' xata je' rukab' intz'ihb'jik chuwach i tz'ilom ab'aj.", "4": "<pb/>Re' hoj, ch'iklik qak'ux ruuk' i Dios parub'ihnaal i Jesucristo noq re' wili korik.", "5": "Re' hoj ma' k'ahchi' ta qaq'orom chi wilik ta qana'ojb'al chi qib'il qiib', reh ta chi wilik qajaawriik chub'aan taqe inqa a'n. Re' la' wo' Dios ink'uhtanik qeh taqe i qohchol chi b'anarik,", "6": "ruum re' wo' reh xye' wik qana'ojb'al chuq'orariik rib'iral i ak' k'uhb'aal, re' i ruyejaam cho wach i Dios chi narojiik eloq wach. Re' najtir k'uhb'aal tz'ihb'amaj wach huuj, inq'atwik q'orik eh inye'wik kimik. Raaj i Ruxlab'al i Dios reh juneliik k'acharik i ruyeew.", "7": "<pb/>Eh re' i Najtir k'uhb'aal i xye'wik pankimik i tz'ihb'amaj chuwach i tz'ilom ab'aj, re' taqe aj Israel ma' nkian ta chik rilariik i wach i Moisés, ruum xa rusach chik paam naq' kiwach i rusaqumaal. Ma' re' ta nkiwii' chi xasaqum naq chik wach, q'uun q'uun la' xooj sahchoq wach,", "8": "Ra'j naa chik ma' xiik' naah loq'il re' i ruq'orariik rib'iral i ak' k'uhb'aal i ruyeew i Santolaj Uxlab'al", "9": "Wila' xiik' naah loq'il noq xooj rib'iral i Najtir k'uhb'aal, inye'wik pankimik, ra'j naa chik ma' xiik' naah loq'il re' ruq'orariik rib'iral i ak' k'uhb'aal inq'orik qeh chi re' Dios qoh rukanaa' chi ma' xta chik qamahk", "10": "Eh re' i ruloq'il i Najtir k'uhb'aal xwihik chaloq, xq'atarik wach ruum i ak' k'uhb'aal wilik yu'naak, ruum re' reh xiik' chik naah loq'il.", "11": "Eh wila' xwihik cho ruloq'il i xa q'uun q'uun xooj sahchoq wach, ra'j naa chik ma' xiik' naah i loq'il re' i ak' k'uhb'aal naa ruwihiik chi juneliik.", "12": "<pb/>Eh re' hoj, chu'nchel qak'ux inqaq'or rukorkiil taq aweh chi wilik i ruloq'il i ak' k'uhb'aal, ruum qeht'al chi ma' sahchik ta chik wach reh.", "13": "Eh re' hoj ma' nqa a'n taj je' rukab' i xub'an i Moisés najtir q'iij. Re' reh ko rub'ur chi itz'ihy i panaq'wach chikiwach taqe aj Israel, reh chi ma' nkilow taj noq i rumay chuhpik i rusaqumaal i re' chuwach.", "14": "Eh xama' inkireq cho chi riij chihreet noq i rub'ur i panaq'wach i Moisés. Xa ko je' wo' naa re' itz'ihy re' re' impoywik ree panaq'kiwach yu'naak chi ma' inkireq ta chi riij noq inkilow wach i Najtir k'uhb'aal. Re' itz'ihy re' re', xa je' wo' cho komajaa' nelik panaq'kiwach. Xa ko ruum wo' runimjiik i Jesucristo naa reliik.", "15": "Korehtaal xik'u'loq ayu', chi xa je' b'urlik wach ruuk' itz'ihy i kikapeb'aal, ruum xama' nkireq ta wo' chi riij noq inkilow paam i huuj rutz'ihb'aam chaloq i Moisés.", "16": "Raaj noq inkiq'asaj kiib' reh i QaJaaw Jesucristo re' je' itz'ihy re' re' inenehtesjik iloq,", "17": "ruum re' QaJaaw Jesucristo re' wo' reh Uxlab'al. Eh awach uuk' wilik i Ruxlab'al i QaJaaw, i nelik cho pan q'ab' inchopwik naah.", "18": "Ruum aj re', chi qunchelaal i hoj, i qohnimanik reh i ak' k'uhb'aal, xelik chik iloq i je' itz'ihy pan naq'qawach. Eh je' chik hoj jino'q lemow, chi k'uhtjiik i ruloq'il i QaJaaw. Eh rajlaal i q'iij i rujal qawach, k'ahchi' qareqem chi je' ruwii' i reh, rajlaal inqak'ul i ruloq'il. Re' i wili i rub'an quuk' i Ruxlab'al i QaJaaw."}