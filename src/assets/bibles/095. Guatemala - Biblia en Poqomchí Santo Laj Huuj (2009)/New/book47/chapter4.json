{"1": "<pb/>Re' hoj ma' jaruuj neenyoj qak'ux, ruum re' Dios xa ruum i chi xuketelaaj cho qawach, xuyeew chi qanaah i chi naa qaq'orom rib'iral i ak' k'uhb'aal.", "2": "Eh qakanaam chik rub'aan i xa chib'ih jariik i k'ixb'ilaal chi b'anarik imb'aan chi q'eeqmaal. Eh ma' awach ta chik inqachuk q'orik reh. Ni xata re' ruk'uhb'aal i Dios inqajal wach ruq'orariik xa re' la' wo' korik inqaq'or. Ruuk' i re', ma' xta nee qoh q'ehb'ik wii' chikiwach i tinamit, eh re' Dios reht'al inqaq'or.", "3": "Eh awach taqe ma' inkireq ta chi riij i ak' k'uhb'aal k'ahchi' qaq'orom rib'iral, re' taqe re' pantojb'al mahk ojik inki a'n", "4": "Re' keh ma' kinimaj taj i ak' k'uhb'aal, ruum re' i aj Yahm, i rut'iosil i yiib' wach na'ojb'al imb'aan wach ak'al, insachwik reh i kina'ojb'al. Re' i aj Yahm ma' raaj taj i chi neenkireq chi riij i rusaqumaal i ak' k'uhb'aal xuk'am chaloq i loq'laj Jesucristo, re' i manlik rujalwaach i Ajaab'ees Dios.", "5": "Ma' re' taj i hoj k'ahchi' qaq'orom qib'iral chi qib'il qiib'. Re' la' i Jesucristo k'ahchi' qaq'orom rib'iral chi re' reh i Ajaab'ees chi qanaah. Eh re' hoj xa hoj b'anal reh i rukamaj i Dios taq chaxilak, ruum inqik'raaj i ruk'axb'al i Jesucristo.", "6": "K'ahchi' qaq'orom rib'iral i Jesucristo, ruum re' wo' Dios, i q'orinaq cho reh pampeet chi re' saqum naa rusihq'iniik chupaam i q'equm. Eh re' wo' xsihq'inik cho pan i qánima, reh chi ruuk' i saqum re' re' neenqa a'n reht'aljiik nik' wach noq wilik i ruloq'il i Dios, re' i saqum i ruk'uhtaaj qeh i Jesucristo.", "7": "<pb/>Eh re' xiik' naah k'ihaal tz'aaq wili, ar molik pan qati'jolal xa je' rukab' jino'q ak'al xun xa re' yu' impaxik. Ar aj ink'utinik re' chi xa re' wo' Dios i xiik' naah nimaal rajaawriik, ma' re' tee hoj.", "8": "Atoob' ta yohb'aal wach i ti' k'axik neenchalik chi qanaah, neenqakuy rik'tesjiik. Atoob' ta neerub'an intukik wach qak'ux xa re' la' ma' qutkeel taj.", "9": "Atoob' ta neenkixowaaj qawach xa re' la' ma' qutkeel taj. Atoob' ta nee qoh kikut wach ak'al, xa re' la' xama' nee ta wo' inkisach qawach.", "10": "Re' hoj, noq qoh-ooj xa aha' yuuq', xa qaye'em wo' qati'jolal pankimik, je' rukab' i ti'laj kimik ruk'ulum chaloq i Jesucristo, ruum qeht'al chi naa wo' chik ruye'em qak'achariik i Jesucristo je' rukab' noq xk'acharik wo' chik cho ruka'peech i reh.", "11": "Re' hoj, i ko k'achalkooj yu'naak, xa qaye'em wo' qiib' pankimik chu'nchel q'iij ruum i ruq'orariik rib'iral i ruk'uhb'aal i Jesucristo, reh chi re' i k'acharik i ruyeew i Jesucristo neenk'utinik ruuk' i qati'jolal xakimik reh.", "12": "Re' hoj, xa pan pankimik wo' wilkooj, ruum i k'ahchi' qak'ulum re' re' i hoj, re' taq i hat naa taq aak'achariik parub'ihnaal i Jesucristo.", "13": "<pb/>Pan santo laj huuj je' wili i ruq'or i rutz'ihb'aam chaloq i reey David: Re' hin xnunimaj i Dios, ruum aj re', i nuq'or rib'iral, inki. Je' wo' re' i hoj yu'naak inqanimaj wo' Dios: Inqanimaj aha' wilik i ruq'or, inqaq'or wo' rib'iral,", "14": "ruum qeht'al chi re' Dios x-uksanik cho reh i QaJaaw Jesucristo chi k'achlik wach, re' wo' reh naa ruksaniik cho qee hoj chi k'achlik qawach. Eh hoj wo' junojiik taq awuuk' i hat noq nakooj ruk'amam johtoq ruuk' i Dios.", "15": "Chu'nchel i k'ahchi' qak'ulum wili k'axb'al taq awee hat, reh wo' chi ma' k'isiin i naa kik'ulwiik reh i rotob'il i Dios. Eh noq kik'ulum-oq chik i rotob'il, xiik' naah i rut'iosjiik naa kianam ree Dios chi loq'oomb'al reh.", "16": "<pb/>Ruum aj re', re' hoj ma' ta neerub'an kiib' qak'ux chi ruq'orariik i ruk'uhb'aal i Dios. Atoob' ta naq k'ahchi' cho rokiik qarijb'iil, re' qánima rajlaal i q'iij k'ahchi' rureqem rukowiil chunimjiik i Dios.", "17": "Re' ti' k'axik inqak'ul yu'naak ma' q'e' ta yohb'aal wach ti'kiil xa reh junk'aam. Eh chi riij i re', jinaj runimaal qaloq'il inaruk'amam cho qeh, ma' ha' ta chi je' reh juneliik.", "18": "Re' hoj, ma' nqach'ikaa' ta qak'ux chinaah taqe inqilow wach, ruum re' taqe re' xanaa wo' rusahchiik kiwach. Chinaah la' i ma' nilarik ta kiwach ch'iklik reje qak'ux, ruum re' taqe re' ma' naa ta rusahchiik kiwach."}