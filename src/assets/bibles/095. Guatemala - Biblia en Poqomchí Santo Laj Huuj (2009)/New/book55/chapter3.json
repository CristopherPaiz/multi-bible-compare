{"1": "<pb/>Re' hat inchol anab'eem chi pantz'apaab' taqe poo wach ree q'iij xa reh reh wach i ti' k'axik naarilariik:", "2": "Re' tinamit xa re' keh naakik'axam kiib', naakik'axam wach i tumiin, naakinimb'isam kiwach, xama' tiklik ta naa kib'aniik. Eh ma' holohik ta naa kiq'oriik chiriij i Dios, ma' naa ta kinimam i kituut kajaaw ma' xtaj naakit'iosem, ni xata naakinimam i korik.", "3": "Eh ma' naa ta ruwihiik i k'axooj kuuk', ni xata ketelinik wachiis, xa re' chik i tz'aqaj wach k'utaaj naa kianam, eh ma' naa ta kikanaam rub'aan i re' ma' re' xiik' naah kijosq'iil, eh naakixowaam wach chu'nchel i holohik.", "4": "Naa kianam i jot'ooj chi ma' eht'alimaj, naa rub'anam xa teheeh kiwach, naakinimb'isam kiib' chub'aan i xama' xta rutiq wach, ma' naa ta kinimam i Dios, xa re' naakisik'im i ruk'ax wach i kiti'jolal.", "5": "Eh xa je' tii chik manlik aj nimaneel naa kianam kiib', xa re' la' ma' naa ta ruponiik panaq'kiwach i korik laj nimanik. Re' hat, maamin awiib' kuuk' i je' re' kina'ojb'al.", "6": "<pb/>Ruum re' taqe re' xa kiooj chi' taq paat chi kijot'ariik taqe meem laj ixoq, i xiik' naah i kimahk, i kiq'eb'em kiib' chub'anariik i xa chib'ih jariik i ruk'ax wach i kiti'jolal.", "7": "Re' taqe i kib'anik reh i je' re' juneliik wo' naq k'ahchi' kitijem kiib' xa re' la' ma' jaruuj ta wo' naa kireqem chiriij i korik.", "8": "Nik' wach i xkian chaloq i winaq aj war, Janes, i Jambres, i xkixowaaj cho wach i xub'an i Moisés, je' wo' re' inki a'n taqe aj jot'ool re' re' inkixowaaj wach i korik eh xiik' naah yib'kiil wach i kikapeew kiq'eb'em chiriij kik'ux i korik laj nimanik.", "9": "Re' keh ma' naa ta rojiik eloq wach i naa kianam, ruum chu'nchel i tinamit naa kikojom rehtaal chi xa sahcheel i kina'ojb'al, je' rukab' i xkik'ul i ki'ib' chi winaq i xi-ixowanik cho wach i xub'an i Moisés.", "10": "<pb/>Eh re' hat, xatijej chik aweh i k'uhb'alinik i nub'an i hin, i nuna'ojb'al, i chib'ih inwaaj chiriij, i nimanik i nub'an, je' wo' hoq i kuyuuj, i k'axooj i nub'an, je' wo' hoq i rukowiil nuk'ux,", "11": "i ti' k'axik ruch'ihil ixowaal. Re' hat aweht'al chik chu'nchel chib'ih jariik i xnuk'ul cho Antioquía, Iconio, Listra. Eh chu'nchel i ti' k'axik xnuk'ul cho ar ruum ixowaal, re' QaJaaw x-esanik weh chupaam.", "12": "Xti korik noq awach inkaaj k'acharik chi kiq'asam kiib' ree Jesucristo, naa wo' kik'iik chi ti' k'axik i keh ruum ixowaal.", "13": "Raaj taqe i yiib' wach i kina'ojb'al ruch'ihil taqe jot'ool, xa reh reh kiq'eb'em kiib' chi re' chi ma' re', eh tokoom chik naa rujot'wiik kekeh.", "14": "<pb/>Eh re' hat, maakanaa' chik rub'aan i xatijej, re' i xareq chik chiriij chi re' re' i korik. Re' hat aweht'al chik awach taqe xitijinik chaaweh.", "15": "K'oloq panak'ux chi kopan ak'isinal xatoq'aa' cho reht'aljiik chib'ih i ruq'or pan santo laj huuj, re' inkojwik ana'ojb'al, eh tiruko'leej ruuk' i runimjiik i Jesucristo.", "16": "Chu'nchel i tz'ihb'amaj pan santo laj huuj re' i Dios xye'wik chaloq ruuk' i Ruxlab'al. Inkamanik reh k'uhb'alinik, reh q'ilooj, reh loch'oj nahis, reh kojooj na'ojb'al, reh chi neenb'aan i k'acharik parukorkiil,", "17": "reh chi re' i nimanik ree Dios naaruwihiik runa'ojb'al, eh chi naa ruyejaam riib' chi korik chub'anariik chu'nchel i holohik chi b'anarik."}