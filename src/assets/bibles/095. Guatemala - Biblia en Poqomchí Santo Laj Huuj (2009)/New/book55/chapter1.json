{"1": "<pb/>Re' hin i Pablo, hin raj tahqaneel i Jesucristo. Eh xchalik paruk'ux i Dios chi xirutaq'aaj chuq'orariik i ruyejaam cho wach, re' i k'acharik i ruyeew i Jesucristo.", "2": "Re' hin inutz'ihb'aaj reje aweh i huuj wili, Timoteo, hat wak'uun noq wilkaat q'e' tinuk'ax. Re' ta naq i Ajaab'ees Dios, i QaJaaw Jesucristo neen kiyeew aweh i kotob'il, i ketelinik wachiis, i suq kiil k'uxliis.", "3": "<pb/>Re' hin eliik tik'ulik panuk'ux panutiij chi q'iij chi aq'ab'. Tinut'iosej ree Dios, re' i k'ahchi' nub'anam i rukamaj i hin chi ma' xta ruch'uwa'iil wach i nukapeew, je' rukab' i rukamaj i Dios xkian chaloq i numaam wati't.", "4": "Re' hin eliik ink'ulik cho panuk'ux oq'ik a'nam chaloq ruum i ruti'kiil ak'ux. Eh xa nwaaj naq chik wilom awach, reh chi q'e' neensuuqb'ik nuk'ux.", "5": "Ink'ulik cho panuk'ux chi re' hat korik wach ak'ux chi nimanik, je' rukab' i nimanik xub'an cho pampeet aak'een, qatuu Loida, ruch'ihil atuut Eunice. Re' hin ch'iklik nuk'ux chi ko je' wo' re' i nimanik k'ahchi' kaat i hat yu'naak.", "6": "<pb/>Je' re' noq re' hin i nuq'or aweh chi kamanoq aweh akooch xuyeew i Dios noq xnuyeew i nuq'ab' cha naah reh apa'ab'jiik,", "7": "ruum re' Ruxlab'al xuyeew cho qeh i Dios ma' re' ta yo'jik i ruk'am chaloq i ruyeew la' rukowiil qak'ux reh i k'axaj iib', reh i rukorkiil wach qak'ux.", "8": "Eh mat k'ixik chuq'orariik i rib'iral i QaJaaw Jesucristo. Mat k'ixik wo' wuum i hin chi wilkiin prexo ruum i rukamaj i reh. Hat-oq la' haa' chuk'ulariik i ti' k'axik ruum i ruq'orariik i ak' k'uhb'aal. Chakuy ransil taqe re', ruuk' i rajaawriik i Dios.", "9": "Re' reh xko'linik qeh, eh xusik' cho qawach reh i santohiil, ma' ruum ta chi chib'ih ta jariik i holohik laj qa'nam, xa ruum la' chi je' re' i xuyejaa' cho wach, eh xa ruum chi xoj ruk'ax. Re' Dios xanoq wo' xojruk'ax parub'ihnaal i Jesucristo noq komajaa' i rutz'uhkrisaj chaloq i wach ak'al.", "10": "Eh yu'naak, xk'utinik chik i ruk'axb'al ruuk' i ruk'uliik i qaj Ko'loom Jesucristo, re' i xsachwik wach i rajaawriik i kimik. Eh ruuk' i ruq'orariik rib'iral i k'uhb'aal ree ko'lemb'al iib', xuteh wach jinaj i ak' k'acharik ma' sahchik ta wach reh.", "11": "<pb/>Re' Dios xpaab'anik cho weh chi naa nuq'orom rib'iral i k'uhb'aal wili, eh xirupab'aa' chaloq chi hin raj tahqaneel, eh chi hin aj k'uhb'alineel.", "12": "Ruum aj i re', k'ahchi' nuk'ulum i ti' k'axik wili. Xa re' la' re' hin ma' kink'ixik taj ruum taqe re', ruum weht'al awach i nunimaj, eh i nunimaj chi wilik rajaawriik chi rumolariik i nuye'aab' naa ruye'em weh na' k'oloq ruka'peech i Jesucristo.", "13": "<pb/>Je' re' noq maakanaa' chik i xti korik laj tijinik xponik nuk'uhtaaj aweh. Eh tinimanoq, tik'axwoq je' rukab' iraaj i Jesucristo.", "14": "Eh ruuk' i rajaawriik i Santolaj Uxlab'al wilik pan qánima, chako'leej riij i korik laj k'uhb'aal ruye'em chaaweh i Dios.", "15": "<pb/>Re' hat aweht'al chik chi re' taqe aj nimaneel wilkeeb' ar Asia xinkikanaa' chi wutkeel, re' haa' Figelo ruch'ihil i Hermógenes.", "16": "Re' ta naq i QaJaaw neen ketelinik kiwach taqe i awach reh parupaat i Onesíforo, ruum re' reh k'ih pech xk'ulik ruyeew rusuqkiil nuk'ux. Eh ma' xk'ixik ta wuum chi wilkiin chi prexohjik.", "17": "Xa noq la' wo' xintohq'ik rusik'im noq xponik pan tinamit Roma korehtaal xirureq.", "18": "Re' hat aweht'al chik nik' wach i qatoob'jiik xub'an chaloq ar Éfeso. Neeta naq inketeeljik wach ruum i QaJaaw na' chureq ruq'ijil i ruk'uliik ruka'peech i Jesucristo."}