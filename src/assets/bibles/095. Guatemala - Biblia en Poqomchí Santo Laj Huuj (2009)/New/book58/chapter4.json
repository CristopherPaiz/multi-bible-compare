{"1": "<pb/>Ruum aj re', yu'naak noq kok'ahchi' ruq'orom qeh i Dios chi koruyee riib' chi nee qoh okik chi hi'lik ruuk' i reh, inchol qik'raam qiib', ruum koq'uun chik wilik-oq inche taq aweh i hat i ma' nee ta chik i rub'an okik.", "2": "Re' hoj xq'orarik wo' cho qeh i k'uhb'aal ree ko'lemb'al iib', je' rukab' noq xq'orarik cho kekeh najtir. Eh re' keh ma' xta xkamanik wii' keh i k'uhb'aal, ruum ma' xkian ta jinaj wach kik'ux, kuuk' i xinimanik reh i k'uhb'aal.", "3": "Re' hoj, i qanimam chik i k'uhb'aal, naaqokiik chi hi'lik ruuk' i Dios je' rukab' i xuq'or. Eh re' Dios je' wili i xuq'or chikiij i ma' xinimanik taj re' re': <pb/><t>Ruuk' i nujosq'iil</t> <t>tix nuq'or i korik chi ma' naa ta kokiik chi hi'lik wuuk' inki.</t> <t>Atoob' ta rukohlaam wo' naq chik wach i rukamaj</t> <t>xa re' wo' rutz'uhkrisam chaloq i wach ak'al,</t>", "4": "<t>ruum wilik i ruq'or wii' pan santo laj huuj chi je' wili chi riij i ruwuuq q'iij:</t> <t>Re' Dios xhi'lik paruwuuq q'iij noq rukohlaam chik wach chu'nchel i rukamaj, inki.</t>", "5": "<pb/>Eh wilik wo' chik i ruq'or wii' pan santo laj huuj chi je' wili i xruq'or i Dios: <pb/><t>Ma' naa ta kokiik chi hi'lik wuuk', inki.</t>", "6": "<pb/>Xa re' la', ko wilik iraaj chi neekiokik chi hi'lik ruuk' i Dios, ruum re' taqe i xi ib'irinik cho reh pampeet i ak' k'uhb'aal ree ko'lemb'al iib' ma' xkian taj okik chi hi'lik ruuk' i Dios, ruum ma' xkinimaj taj i ruk'uhb'aal.", "7": "Ruum i re', re' Dios ko jinaj chik q'iij xuq'at i reh jinaj chik i ak' yuuq'inik. Eh yu'naak xojruq'o'reej chik, re' i xutz'ihb'aaj chaloq i reey David chi je' wili: <pb/><t>Wila' xab'iraj taq ruq'oral i Dios yu'naak,</t> <t>maa kowb'isaj taq awánima, inki.</t>", "8": "<pb/>Wi ta reh juneliik i hi'lik xye'arik cho keh i aj Israel ruum i Josué ar Canaán, re' Dios ma' xq'orik ta naq chik cho chi riij jinaj i q'iij chi ko naaqokiik ruuk' chi hi'lik.", "9": "Je' re' noq ko jinaj chik i loq'laj hi'lik yej-amaj wach chi keh i rak'uun rixq'uun i Dios,", "10": "ruum awach inokik chi hi'lik ruuk' i Dios, inhi'lik ruuk' i rukamaj, je' rukab' noq xhi'lik i Dios noq rukohlaam chik i rukamaj.", "11": "Je' re' noq re' hoj, inchol qachopom qak'ux chi okik chi hi'lik ruuk' i Dios, reh chi ma' awach ta qeh i neerub'an reh je' rukab' i xkian i ma' xinimanik ta cho reh i Dios.", "12": "<pb/>Re' ruq'oral i Dios k'achlik, wilik rajaawriik, ma' xata je' rukab' ruyok' ch'ihch' k'ul q'as imponik kopan ánima, eh reht'al chib'ih jariik inkapeepjik cho pank'uxliis. Eh reht'al nik' wach i ruwii' i winaq. Eh i ruteh wach i ke'lik cho pan ánima ruch'ihil i xa nkapeewjik cho pank'uxliis.", "13": "Re' Dios ma' xta jino'q i chib'ih jariik rutz'uhkrisam chaloq nee rukeb'aa' riib' chuwach. Chu'nchel i inqaq'or inqa a'n reht'al i reh, eh chuwach i reh narojiik qatusum wach na' chub'an.", "14": "<pb/>Re' Jesucristo, i Rak'uun i Dios, jinaj raJaaw K'amal b'eeh aj Tiij chi qeh i hoj, okinaq chik i koq pan taxaaj ruuk' i Dios chi qatoob'jiik. Ruum aj re', qachop taq qak'ux chi nimanik,", "15": "ruum re' i Jesucristo, i raJaaw K'amal b'eeh aj Tiij, neeruketelaaj qawach nik' neenchalik ruk'isinal qak'ux, ruum re' reh xuk'ul wo' cho reh i pajarik je' rukab' inqak'ul i hoj yu'naak. Xa re' la', re' reh ma' nik' ta xmahkunik cho k'isinoq.", "16": "Je' re' noq, inchol chi ma' xta qayo'jiik noq neenqapahqaaj qakuyb'al chuwach i Dios aj K'axool, reh chi neeruketelaaj qawach, eh nee wo' qohrutoob'eej noq k'axik wilkooj."}