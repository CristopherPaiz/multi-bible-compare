{"1": "<pb/>Je' re' noq maakanaa' taq chik i korik laj k'axooj chawach.", "2": "Eh chayeew taq kipatal aawulaa', ruum najtir cho q'iij wilik taqe i xkiyeew rupatal i kulaa', eh ma' keht'al taj chi ánjel xkik'ul pankipaat.", "3": "<pb/>K'oloq taq panak'ux kula'jiik i ye'ooj taqe prexo. Je'-oq hat taq haa' chi prexohjik kuuk' cha a'n taq awiib'. Chatoob'eej taqe i k'ahchi' rub'aan ti' k'axik keh, ruum je'-oq wo' chik re' taq ineenak'ul i hat.", "4": "<pb/>Chayeew taq ruloq'il akaxarohiil je' rukab' i ruq'or i k'uhb'aal. Maa ch'uwa'reej taq wach. Ruum re' Dios naa ruq'atwiik i q'orik chikinaah awach inkich'uwa' risaj wach i kikaxarohiil, je' wo' taqe i ch'aqal wach kaxáro.", "5": "<pb/>Maak'ax taq wach i tumiin. Ch'iklik-oq la' taq ak'ux ruuk' chib'ih jariik i wilik taq aweh, ruum re' Dios je' wili i xuq'or: Re' hin ma' jaruuj naa nukanaam atoob'jiik. Eh ma' naa ta wo' kaat nuq'eb'em cha wutkeel, inki.", "6": "Je' re' noq re' hoj nee chik inqaq'or chi chu'nchel qak'ux chi je' wili: <pb/><t>Re' hin re' QaJaaw Dios intoob'inik weh,</t> <t>ruum aj re' ma' kinyo'jik ta ruum chib'ih jariik i neerub'an weh i xa winaq, qoh ko'q.</t>", "7": "<pb/>K'oloq taq panak'ux i xi k'amwik taq chaa b'eeh, re' i xiq'orik taq cha weh i ruq'oral i Dios. Chakoj taq rehtaal nik' wach noq xkikohlaaj i kik'achariik, re' keh ma' xyoj ta kik'ux chi nimanik. Je' wo' re' inchol taq a'nam i hat.", "8": "<pb/>Re' Jesucristo reh xama' jaljinaq ta wo' wach i rajaawriik, nik' wach cho najtir q'iij, xa je' wo' re' yu'naak, xa je' wo' re' chi juneliik.", "9": "Re' taq i hat, maayeew taq awiib' chi jot'arik ruuk' i xa chib'ih chik jariik chi nimanik netikitijej taq wii' ma' xta la' reet chi ruuk' i rotob'il i Dios neenqak'ul rukowiil i qánima chuwach chi neenqatijej qeh i na'ojb'al xa chi riij wi'k ha' inq'orik, ruum re' taqe i xib'anik cho reh i na'ojb'al re' re', xama' xta xutiq cho wach keh.", "10": "<pb/>Re' hoj wilik jinaj i qamayiij xye'arik chiqiij ma' jaruuj neerub'an chi neenkik'ux je' rukab' noq inkik'ux chaloq i mayijimaj chikop taqe i k'amal kib'eeh aj tiij najtir chupaam itz'ihy naah paat.", "11": "Ruum re' i kikik'eel taqe i chikop re' re', inye'arik chi mayiij chi riij i mahk re' kajaaw i k'amal kib'eeh aj tiij ink'amwik i koq chupaam i Ye'aab' Xiik' naah Loq'il. Eh re' i kiti'jolal i taqe chikop re' re' ko najt ruuk' i tinamit ink'atarik reje.", "12": "Je' wo' re' i xb'aan reh i Jesucristo. Ko najt ruuk' i tinamit Jerusaleem xponik xkikansaj, reh chi ruuk' i ruloq'laj kik'eel xuchihkaaj, xukanaa' chi wilik kisantohiil taqe rak'uun rixq'uun.", "13": "Eh re' hoj, inchol wo' qak'ulum qeh i ti' k'axik xuk'ul i Jesucristo. Je'-oq rukab' noq xkesaj reje ko najt ruuk' i tinamit Jerusaleem neenkian qee hoj,", "14": "ruum ayu' wach ak'al ma' jino'q i tinamit nee qoh wihik chupaam chi juneliik. Re' la' k'ahchi' quy-eem jinaj tinamit naa ruye'ariik qeh pan taxaaj.", "15": "Je' aj re' noq inchol qaye'em ruloq'il i Dios chi eliik parub'ihnaal i Jesucristo. Re' loq'inik wili jilow qamayiij chuwach i Dios, qaloq'ej taq ruuk' qachii'", "16": "Re' taq i hat, mansahchik taq panak'ux i rub'aan otob'il chawach. Eh k'ul taq chawunej awiib' i chib'ih i wilik taq aweh, ruum re' taqe wili imponik chuwach i Dios, eh je' jilow qamayiij chuwach.", "17": "<pb/>Tinimanoq taq chikiwach i kik'amwik taq ab'eeh. Eh cha a'n taq i neenkiq'or taq aweh, ruum re' keh ma' kihi'lik ta taq chak'uhb'aljiik, ruum keht'al chi naakiq'asam ponoq chuwach i Dios. Chachop taq ak'ux chi kitoob'jiik, reh chi neensuuqb'ik kik'ux chub'aan. Ruum re' kikamaj neentoob'inik taq aweh.", "18": "<pb/>Hermano, inqapahqaaj taq aweh chi cha a'n taq chaa tiij chiqiij, ruum re' hoj ma' xta reet inqakapaaj. Ruum re' hoj inqaaj qa'nam chu'nchel i ma' xta reet chi b'anarik.", "19": "Inupahqaaj taq reje otob'il aweh chi cha a'n taq chaatiij chi wiij i hin, reh chi nee ruyeew q'ab' weh i Dios chi nee wo' chik kinooj chi jumehq'iil taq chaawuuk'.", "20": "<pb/>Re' Dios inye'wik suq kiil k'uxliis. Re' reh i x-uksanik cho reh i Jesucristo chi k'achlik wach, re' i nim wach laj aj cha'joom, eh ruuk' i loq'laj rukik'eel xuchihkaaj xuyeew rajaawriik i ak' k'uhb'aal ruyejaam cho wach i Dios.", "21": "Re' ta naq i Dios neenmananik wach taq ana'ojb'al ruuk' chu'nchel i holohik chi b'anarik, reh chi nee taq i na a'n imponik chuwach i reh. Eh chub'an ta naq cho quuk' parub'ihnaal i Jesucristo iraaj i reh paruk'ux. Re' i Jesucristo qayeew runimaal ruloq'il chi juneliik Je' ta wo' naq re'.", "22": "<pb/>Hermano, i nupahqaaj taq reje otob'il aweh chi cha kuy taq rilariik chib'ih ruq'or i ma' k'ih ta laj q'orik xnutz'ihb'aaj taq reje chi q'ilb'al taq aweh.", "23": "Chanab'eej taq chi re' qahermano Timoteo xteharik chik cho pantz'ilom. Wila' xk'u'loq ayu' chi jumehq'iil, naa nuk'amam reje chi wiij na' kinohoq taq cha wilariik.", "24": "<pb/>Chayeew taq rusuqkiil kik'ux chu'nchel i kik'amwik taq ab'eeh, eh je' wo' chu'nchel i santo laj rutinamiit i Dios. Re' taqe hermano aj Italia, i wilkeeb' ayu', xkitaq'aaj wo' taq reje rusuqkiil ak'ux i keh.", "25": "<pb/>Re' ta naq i rotob'il i Dios chuyeew taq cho cha naah chawunchelaal. Je' ta wo' naq re'."}