{"1": "<pb/>Re' taqe i kajaaw k'amal kib'eeh aj tiij ko nsik'arik cho kiwach chi kixilak i aj judío, reh chi kiq'orik johtoq ruuk' i Dios chikiij i tinamit. Reh i kitoob'jiik chuq'ahteesjiik i kilemoxna, i k'atoj chikop chi kimayiij chi chi riij taqe kimahk.", "2": "Eh ruum chi reht'al reh i k'amal kib'eeh aj tiij nik' wach noq inchalik i k'isinal k'uxliis, ruketelaaj kiwach i xama' keht'al taj inki a'n je' wo' taqe i awach inkikanaa' runimjiik i Dios.", "3": "Eh ruum chi nk'isiinb'ik ruk'ux i k'amal b'eeh aj tiij, koruman chi ruk'at i rumayiij chuwach i Dios chi riij taqe ru mahk i reh, je' wo' chik re' noq i ruq'asaj i kimayiij i tinamit chi riij taqe kimahk.", "4": "Ma' awach taj i xa nee rukoj riib' chi kajaaw k'amal kib'eeh aj tiij. Kore' la' Dios insik'wik wach, je' rukab' noq xusik' cho wach i Aarón chi k'amal kib'eeh aj tiij najtir q'iij.", "5": "<pb/>Je' wo' re' i Jesucristo reh ma' xata xukoj riib' chi raJaaw K'amal b'eeh aj tiij. Re' la' Dios xye'wik reh i loq'laj kamanik re' re', ruum re' wo' reh xq'orik cho reh pampeet chi je' wili: <pb/><t>Re' hat, hat wak'uun, eh re' hin</t> <t>xin ye'wik awajaawriik yu'naak, inki.</t>", "6": "<t>Eh wilik wo' i xuq'or wii' pan santo laj huuj chi je' wili i xuq'or reh i Rak'uun.</t> <t>Re' hat, naa akahniik chi hat kajaaw K'amal kib'eeh aj tiij chi juneliik,</t> <t>je' rukab' noq xwihik chaloq i Melquisedec, inki.</t>", "7": "<pb/>Noq xk'acharik i Jesucristo ayu' wach ak'al, k'ih pech xub'an rutiij, xuk'er chii' chi kow. Suq suq inoq'ik chupahqaljiik i rotob'il i Dios, re' i wilik wo' naq rajaawriik chuko'ljiik chuwach i ti'laj kimik xuk'ul. Eh x-ib'irjik wo' hoq i rutiij ruum xnimanik chuwach i Dios.", "8": "Re' Jesucristo, ma' re' ta nkiwii' chi re' reh Ak'uunb'ees Dios, ruuk' taqe ti' k'axik xuk'ul, xutijej chi korik nik' wach runimjiik i Dios.", "9": "Eh noq rutijem chik riib' chi korik nik' wach i nimanik, ruuk' taqe ti' k'axik xuk'ul, xkahnik chi re' chik i reh aj Ko'len keh chi juneliik chu'nchel i kinimanik reh.", "10": "Eh re' Dios xupab'aa' i Jesucristo chi raJaaw K'amal b'eeh aj tiij je' rukab' noq xwihik chaloq i Melquisedec.", "11": "<pb/>Ko wilik naq inqaaj qaq'orom taq reje aweh chi riij taqe i na'ojb'al wili. Xa re' la' chik imb'anik reh k'axik chik ruch'ob'ariik rub'ehel taq aweh, ruum q'e' taq q'uun inareq chi riij.", "12": "Re' taq i hat, hat naq chik taq aj tijoom, ruum najtir taq inatoq'aa' nimanik. Raaj i wili, ko nawaaj wo' taq chik chi neench'ob'arik rub'ehel taq aweh i ruq'oral i Dios, i xama' k'ayeew ta wo' naq wach. Xanaah re', k'ahchi' wo' chik ruk'isimb'iik taq ak'ux chi nimanik. Xa ko je' wo' taq hat ha'lak'un, i ch'uuch' iraaj chi jilow ruwa'.", "13": "Eh awach taqe i ko je' ch'uuch' inkiwab'eej, xa ko je' taqe ha'lak'un ma' nkireq ta chi riij nik' wach i korik laj k'acharik naa kianam chupaam i nimanik.", "14": "Eh re' taqe i kow chik kik'ux chi nimanik, je' naa wi'k chik inye'arik chi k'uxumb'al keh, ruum keht'al chik wach i korik, eh okrinaq chik taqe chureqariik chi riij aha' wilik i holohik, aha' wilik i ma' holohik taj."}