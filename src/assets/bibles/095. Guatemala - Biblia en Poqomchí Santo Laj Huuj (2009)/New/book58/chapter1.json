{"1": "<pb/>Re' Dios xata wo' jarpech, xanik' wach kiq'orob'jiik xub'an taqe chaloq i qamaam qati't najtir q'iij ruuk' kichii' taqe i jalal ruq'oral.", "2": "Eh chupaam i tz'apaab' wach reh taqe q'iij wili, re' chik i Rak'uun xutaq'aaj chaloq chi qaq'orob'jiik i hoj. Re' Dios xutz'uhkrisaj i wach ak'al xa ruum i Rak'uun, eh xukanaa' chi ehchan reh chu'nchel chib'ih jariik i wilik.", "3": "Re' i Rak'uun wili rusaqumaal i ruloq'il i Dios. Re' reh ink'uhtanik reh nik' wach ruwii' i Dios. Eh re' Rak'uun ruuk' i rajaawriik i ruq'oral i ruyeew taqe paruye'aab' chu'nchel i xa chib'ih jariik. Eh noq rukuyum rusacham chik chu'nchel i qamahk, xooj tzuhnoq parusak'aaj q'ab' Ajaab'ees Dios chupaam i loq'laj ye'aab' pan taxaaj.", "4": "Re' Rak'uun i Dios nim wach i rajaawriik chuwach i kajaawriik taqe ánjel, ruum re' reh xuk'ul chi rukooch jinaj i rub'ihnaal, xiik' naah nimaal wach chuwach i keh i ánjel.", "5": "<pb/>Re' Dios ma' jank'al ta i ruq'or reh jino'q ánjel chi je' wili: <pb/><t>Re' hat, hat Wak'uun, re' hin xin ye'wik</t> <t>aak'achariik yu'naak ma' inki ta reh.</t> <t>Ma' jank'al ta wo' ruq'or reh jino'q i ánjel chi je' wili:</t> <t>Re' hin, hin aaWaJaaw,</t> <t>eh re' hat, hat Wak'uun, ma' inki ta reh.</t>", "6": "<t>Eh noq xutaq'aaj chaloq i Rak'uun i Dios</t> <t>ayu' wach ak'al, wilik i ruq'or wii' i Dios</t> <t>pan santo laj huuj chi je' wili:</t> <t>Chu'nchel i ánjel naakiloq'iniik reh i Wak'uun, inki.</t>", "7": "<t>Re' Dios ruq'orom wo' cho chikiij ánjel chi je' wili:</t> <t>Re' hat inakoj taqe chi awaj taqareel i kowlaj teew,</t> <t>eh inakoj taqe chi awaj kamanoom i xaq q'aaq', inki.</t>", "8": "<t>Eh re' chik i xuq'or i Dios chi riij i Ak'uunb'ees je' wili:</t> <t>Re' runimaal awajaawriik i hat, hat Dios,</t> <t>juneliik naa awihiik chi taaq'anik.</t> <t>Eh parukorkiil na a'nam i taaq'anik re' re'.</t>", "9": "<t>Re' hat, re' i rub'ehel xponik chawach,</t> <t>eh xawixowaaj wach i yiib' wach na'ojb'al.</t> <t>Ruum aj re' xnusik' chaawach i hin, hin aaDios.</t> <t>Eh xiik' naah i suq kiil k'uxliis xnuyeew</t> <t>awee hat chuwach i xnuyeew keh awuch'ihil, inki.</t>", "10": "<t>Re' Dios xuq'or wo' chik reh Ak'uunb'ees chi je' wili:</t> <t>Jaaw, re' hat xatch'iikanik cho reh paruye'aab'</t> <t>i wach ak'al pampeet.</t> <t>Eh re' wo' hat xatyej-anik reh i taxaaj.</t>", "11": "<t>Re' taqe re', xanaa wo' rusahchiik kiwach,</t> <t>xa je' rukab' noq insahchik wach i q'aah itz'ihy.</t> <t>Eh re' hat, xa wilkaat wo' chi juneliik.</t>", "12": "<t>Re' hat xa je' imb'usarik wach itz'ihy na a'nam keh.</t> <t>Eh xa je' injalarik itz'ihy na' chajal kiwach,</t> <t>re' hat xa re' wo' awach.</t> <t>Re' aak'achariik xama' k'uhlik ta wo' reh, inki i Dios.</t>", "13": "<t>Re' i Dios ma' jank'al ta xuq'or reh jino'q i ánjel chi je' wili:</t> <t>Kim, ti tzuun panusak'aaj chupaam i nuloq'laj ye'aab',</t> <t>korehtaal i nuyeew taqe ri'si aawooq i ki-ixowanik awach, ma' nki ta reh.</t>", "14": "<pb/>Ruum chu'nchel i ánjel xa uxlab'al wo' taqe chub'aan i rukamaj i Dios. Re' Dios i rutaq'aaj taqe chaloq i ánjel re' re' chi kitoob'jiik i naa kik'ulwiik reh chi kikooch i ko'lemb'al iib'."}