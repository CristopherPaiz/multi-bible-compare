{"1": "<pb/>Re' i xti ajwaal wach k'ahchi' qaq'orom re' wili: Chi re' raJaaw K'amal b'eeh aj tiij chi qee hoj xiik' naah loq'il, ruum tzunlik cho parusak'aaj q'ab' Ajaab'ees Dios, wilik cho wii' paruye'aab' ar pan taxaaj.", "2": "Eh re' reh, kamanik i rub'an chi k'amal b'eeh aj tiij chupaam i korik laj santo laj ye'aab', re' ruyejaam i QaJaaw Dios ma' re' ta xa winaq xyej-anik reh.", "3": "Re' taqe k'amal b'eeh aj tiij kipa'ab'jik chuq'ahteesjiik i mayiij chuwach i Dios, eh inkiq'asaj wo' k'atoj chikop. Je' wo' re' i xub'an i Jesucristo reh xuq'asaj wo' riib' chi jilow mayiij chuwach i Dios.", "4": "Wi ta xkahnik ayu' wach ak'al i Jesucristo, ma' re' ta naq i reh wilik chi k'amal b'eeh aj tiij, ruum ayu' xawilkeeb' wo' taqe i k'amal b'eeh aj tiij i kiq'asaniik reh i mayiij chuwach Dios, je' rukab' i ruq'or i najtir k'uhb'aal.", "5": "Eh re' i xkian i k'amal b'eeh aj tiij re' re', xa rehtalil peet, xa je' jino'q naach chuwach i xti korik laj loq'oomb'al ree Dios wilik cho pan taxaaj. Ruum re' Moisés, noq ach k'isiin ma' ruyejaa' i paat itz'ihy naah, xq'orarik reh ruum i Dios chi je' wili: Cha a'n ruyejeb'jiik i paat chi korik nik' wach ruwii' i xnuk'uhtaaj chaaweh nah yuuq', Sinaí, i nuchjik.", "6": "Raaj i raJaaw K'amal b'eeh aj tiij chi qee hoj, xiik' chik naah chihojal rulooq'jiik i Dios i rub'an. Eh ruum ruuk' i ak' k'uhb'aal, xojrukoj panotob'il ruuk' i Dios. Eh re' i xuk'ul cho ruk'ux re' re', xti wilik rajaawriik chuwach i k'uhb'aal ruq'orom cho pampeet.", "7": "<pb/>Wi ta manlik wach i rukamaj xub'an chaloq i peet k'uhb'aal i xuk'ul cho ruk'ux rub'aan i Dios, ma' koruman ta naq chik chi xye'arik chaloq i ak' k'uhb'aal chi jilow.", "8": "Eh re' Dios xrilow chi ma' korik ta wach kik'ux i tinamiit, tz'ihb'amaj rehtalil chi je' wili i ruq'orom i QaJaaw chikiij: <pb/><t>Naa ruponiik i q'iij noq jinaj i ak' k'uhb'aal</t> <t>naa nuyejaam wach kuuk' aj Israel, i aj Judá.</t>", "9": "<t>Ma' je' ta rukab' i xnuyejaa' cho wach kuuk'</t> <t>i kimaam kati't, noq ruuk' wajaawriik xnuchop</t> <t>cho chi kiq'ab' noq wesaj taqe chaloq ar Egipto.</t> <t>Eh ruum chi ma' xkinimaj taj i k'uhb'aal xnuyejaa' cho wach kuuk',</t> <t>xnukanaa' taqe chi kutkeel, inki i Dios.</t>", "10": "<t>Eh je' wo' chik wili i xuq'or: Re' i ak' k'uhb'aal naa nuyejaam wach kuuk' i aj Israel</t> <t>re' chi naa ruponiik i q'iij chi</t> <t>naa nuye'em taqe i nuk'uhb'aal pankikapeb'aal,</t> <t>eh naa nutz'ihb'aam pan kánima.</t> <t>Eh re' chik i hin naa nukahniik chi ki Dios,</t> <t>re' keh naakikahiik chi nutinamiit taqe.</t>", "11": "<t>Eh ma' kota chik ruman chi</t> <t>chi awach naa rutijem i rutinamiit, oon ma' tokoom ta ruuk' oon ruka'jaah chi je' wili:</t> <t>Chanab'eej wach i QaJaaw ma' inko'q ta chik,</t> <t>keh ruum chu'nchel naakinab'iniik nuwach chi nimaq chi kok' taq.</t>", "12": "<t>Re' hin naa nukuyum chu'nchel i kiyiib' wach na'ojb'al,</t> <t>eh ma' naa ta chik ruk'uliik cho panak'ux</t> <t>chi jumpech i kimahk, inki chaloq i QaJaaw Dios.</t>", "13": "<pb/>Noq xuq'or cho rib'iral i Dios i jinaj chik ak' k'uhb'aal, iraaj ruq'orom chi re' k'uhb'aal ruyejaam cho wach pampeet xik'ik chik wach. Eh re' i xik'ik chik wach ach k'isiin ma' nsahchik wach."}