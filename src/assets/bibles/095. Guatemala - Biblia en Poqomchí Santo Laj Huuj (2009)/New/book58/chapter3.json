{"1": "<pb/>Re' taq i hat hermano wilik taq asantohiil xat ruyuq'eej taq i Dios pan taxaaj, xti cha kapaaj taq riij i xk'ulik ruk'uhtaaj i Jesucristo. Re' reh raj tahqaneel i Dios, eh rajaaw k'amal b'eeh aj tiij xk'ulik chi k'amal qab'eeh chi nimanik.", "2": "Re' reh xpa'ab'jik cho ruum i Dios chub'aan i kamanik wili, xub'an chi korik, je' rukab' noq xnimanik chaloq i Moisés xub'an i rukamaj i Dios chi korik.", "3": "Eh re' Jesucristo reh xti ruk'ul chi xiik' naah i ruloq'il inye'arik chuwach i ruloq'il i Moisés, je' rukab' noq wilik jino'q i aj yej-an paat re' reh inye'arik runimaal wach, ma' re' taj i paat i ruyejaa'.", "4": "Qeht'al noq re' ju'jun chi paat wilik inyej-anik reh. Eh chu'nchel i xa chib'ih jariik wilik, re' i Dios xyej-anik cho reh.", "5": "Eh re' Moisés reh xa jinaj aj kamanoom, xub'an chi korik i rukamaj i Dios chi kixilak i rak'uun rixq'uun i Dios. Reh chi xuq'or rib'iral keh i aj Israel chi jariik i xub'an i Dios koq'uun.", "6": "Eh re' Jesucristo reh, Rak'uun i Dios, xub'an i kamanik chi korik chi kixilak i rak'uun rixq'uun i Dios. Re' taqe ak'uunb'ees ixq'uunb'ees wili re' hoj, wila' ma' xyoj qak'ux, eh wila' xa eliik suq qak'ux chi ruyub'jiik i k'ahchi' reje quy-eem.", "7": "<pb/>Eh tz'ihb'amaj wo' chaloq chi je' wili i ruq'orom i Santolaj Uxlab'al: <pb/><t>Wila' xab'iraj taq i ruq'oral i Dios yu'naak,</t>", "8": "<t>maakoowb'isaj taq awánima.</t> <t>Ma a'n taq aweh i xkian taq aamaam awati't xkiq'etwachej kiib' chuwach i Dios,</t> <t>eh xkaaj naq kipajam i chupaam i ye'aab' chiq yuuq'.</t>", "9": "<t>Chupaam i ye'aab' re' re' xinkaaj naq kipajam taq aamaam awati't,</t> <t>atoob' ta xkilow wo' naq i ma' ilooj taj xnub'an cho kuuk' chuwach i ka'winaq haab'.</t>", "10": "<t>Ruum i re', ma' k'isiin ta noq xchalik nujosq'iil chikinaah, eh xnuq'or chi je' wili:</t> <t>Re' keh xama' jaruuj ta wo' xkiyeew kik'ux wuuk',</t> <t>eh ma' xkaaj ta kinimam i nuk'uhb'aal.</t>", "11": "<t>Ruum aj re' ruuk' i nujosq'iil</t> <t>ti xnuq'or i korik chi ma' jaruuj naa kokiik</t> <t>chupaam i nuye'aab' naa rub'aan wii' hi'lik, inki i Dios.</t>", "12": "<pb/>Eh re' taq i hat hermano, mo'-oq awach taq aweh ineerukowb'isaj i ránima, eh ma' nee ta nimanik, ruum-oq chik inche re' nee rukanaa' i k'achlik Dios.", "13": "Rajlaal la' q'iij taq chayeew rukowiil ak'ux chawach, je' rukab' i ruq'or pan santo laj huuj chi ko ruyee riib' yu'naak, reh chi ma' awach ta taq aweh ineenjot'arik ruum i mahk, eh neeruq'etwachej riib' chuwach i Dios.", "14": "Ruum wila' nqaaj chi nee qoh ehtrik i ruloq'il i Jesucristo, ajwaal wach chi naaqaye'em qak'ux chi nimanik, je' rukab' noq xqatoq'aa' cho pampeet, chi je' re' naa qak'ulum i k'ahchi' quy-eem.", "15": "Eh i ruq'or wo' pan santo laj huuj chi je' wili: <pb/><t>Wila' xab'iraj taq i ruq'oral i Dios yu'naak, maa kowb'isaj taq awánima.</t> <t>Maa q'etwachej taq i Dios je' rukab' i xkian taq aamaam awati't, inki.</t>", "16": "<pb/>Eh ¿awach aj wo' taqe re' i xi ib'irinik reh i ruq'oral i Dios, eh xkiq'etwachej kiib' chuwach? ¿Mi ma' re' taq re' aamaam awati't xi ehteesjik cho paruyuq'ul i Egipto ruum i Moisés?", "17": "Eh ¿awach taqe aj uuk' xwihik cho ruk'aah i Dios chuwach i ka'winaq haab'? ¿Mi ma' kuuk' taqe re' i aamaam awati't ximahkunik chaloq re' xkahnik tuuch' i kiti'jolal chupaam i ye'aab' chiq yuuq'?", "18": "Eh ¿awach taqe aj chaj-iij xuq'or i korik i Dios chi ma' jaruuj taqe naa ruk'ulum ruuk' chi hi'lik? ¿Mi ma' keh re' i ma' xkaaj ta runimjiik i ruk'uhb'aal?", "19": "Eh xti korik wo' hoq chi ma' xkian taj ookik chi hi'lik chupaam i ye'aab' q'orooj cho keh ruum i Dios, ruum ma' xkinimaj taj i ruk'uhb'aal."}