{"1": "<pb/>Re' Melquisedec xwihik chi reyil ar Salem, k'amal b'eeh aj tiij parukamaj i Dios nim rajaawriik. Eh xponik ruk'ul i Abraham, xukuxisaj noq xsutinik chaloq chi q'aq'inik, noq xponik rusach kiwach taqe reey.", "2": "Eh re' Abraham noq xsutinik chaloq chi q'aq'inik chu'nchel i ju'jun xresaj iloq ruuk' i lajtaq xuyeew reh Melquisedec. Re' b'ihnaal Melquisedec peet iraaj ruq'orom reey korik wach ruk'ux. Eh re' chi xwihik chi reyil ar Salem, iraaj ruq'orom chi ye'el suq kiil k'uxliis.", "3": "Re' Melquisedec, ma' xta rehtalil awach i rutuut rajaaw, awach i rumaam rati't, jank'al inaasjik, eh nik' wach noq xkimik. Eh ruuk' taqe re', re' Melquisedec ink'utinik chi rujalwaach i Rak'uun i Dios, i wilik chi k'amal b'eeh aj tiij chi juneliik.", "4": "<pb/>Chakoj taq rehtaal re', chi re' Melquisedec xiik' naah nimaal rajaawriik noq xwihik chaloq, ruum xye'arik cho reh ruum Abraham i ju'jun i xresaj iloq ruuk' i lajtaq chi xa chib'ih jariik xuq'uch cho keh i reey.", "5": "Eh re' najtir k'uhb'aal i ruq'or chi re' taqe k'amal b'eeh aj tiij, riih rumaam i Leví taqe, xti rub'ehel chi nkiq'or reh i kuch aj Israel chi kiyeew i ju'jun inkesaj iloq ruuk' i lajtaq chi xa chib'ih jariik i wilik keh. Je' re' inki a'n atoob' ta kuuk' wo' naq kiib' eh riih rumaam i Abraham wo' naq taqe aj Israel.", "6": "Eh re' Melquisedec reh, atoob' ta ma' re' ruuk' i riih rumaam i Leví, xuq'or reh i Abraham chi chuyeew i ju'jun i resaj iloq ruuk' i lajtaq i xponik ruq'uch. Eh re' Melquisedec xukuxisaj i Abraham, re' i k'ulwinaq cho reh i ruq'orom cho rib'iral i Dios.", "7": "Eh re' wili qeht'al chi manlik chi awach imb'anik i kuxisanik, re' reh nim rajaawriik chuwach i rukuxisaj.", "8": "Eh chupaam i k'acharik wili, re' i kipahqanik reh i lajtaq inehteesjik iloq ruuk' i ju'junsiento xa winaq taqe, xakimik keh. Raaj i Melquisedec reh, je' cho xa ko k'achlik wo' hoq noq tz'ihb'amaj rehtalil.", "9": "Eh re' taqe riih rumaam i Leví, k'amal rub'eeh aj tiij taqe i kik'ulwik reh yu'naak i ju'jun inehteesjik iloq ruuk' i lajtaq chi xa chib'ih jariik, je' wo' naa xkitoj haa' i keh noq xutoj chee Abraham reh i Melquisedec,", "10": "ruum noq xooj i Melquisedec chuk'ulariik i Abraham, re' Abraham xa ruk'amam wo' chik cho chi raasb'al chi naa kiwihiik riih rumaam, atoob' ta xakomajaa' wo' naq chih rib'iral i kaasjiik.", "11": "<pb/>Re' taqe i k'amal b'eeh aj tiij, re' ruuk' taqe riih rumaam i Leví, xkiq'or wo' chaloq i najtir k'uhb'aal keh i aj Israel. Eh xti korik taj chi xkuyarik i mahk i ruuk' i xkiq'or, ma' koruman ta naq chik chi xpa'ab'jik cho jino'q i k'amal b'eeh aj tiij i ma' re' ta ruuk' i riih rumaam i Aarón, re' la' ruuk' chaloq i Melquisedec.", "12": "Ruum re' noq injaljik kiwach taqe i k'amal b'eeh aj tiij, koruman wo' chi njaljik wach ruwii' i k'uhb'aal.", "13": "Eh pan santo laj huuj i ruq'or chi re' QaJaaw Jesucristo chupaam i k'isa junch'uq keh i tinamit Israel xelik chaloq. Eh ma' jino'q keh wihinaq chaloq chi k'amal b'eeh aj tiij,", "14": "ruum eht'alimaj chi re' QaJaaw Jesucristo ar xelik chaloq chupaam i k'isa tinamit Judá. Eh re' Moisés ma' xuq'or taj chi wilik ta taqe i k'amal b'eeh aj tiij naakeliik cho chupaam i k'isa tinamit re' re'.", "15": "<pb/>Eh re' i Jesucristo ra'j wo' xti xk'utinik re' chi re' reh jinaj ak' K'amal b'eeh aj tiij xpa'ab'jik chi je' rukab' i Melquisedec noq xwihik chaloq.", "16": "Re' i Jesucristo reh ma' xpa'ab'jik ta cho chi k'amal b'eeh aj tiij chi je' rukab' i ruq'or i xa ruk'uhb'aal winaq. Xpa'ab'jik la' chaloq, ruum wilik rajaawriik, eh wilik ruk'achariik chi juneliik.", "17": "Ruum i re', xuq'or chee Ajaab'ees Dios chi riij i Jesucristo chi je' wili: <pb/><t>Re' hat i naa akahniik chi raJaaw K'amal b'eeh aj tiij chi juneliik</t> <t>je' rukab' noq xwihik chaloq i Melquisedec, inki.</t>", "18": "<pb/>Je' re' noq, re' i k'uhb'aal ye'ooj cho pampeet xkahnik chi ma' xta chik rukamaj, ruum ma' xta rajaawriik, eh ma' xta wo' xutiq wach.", "19": "Re' najtir k'uhb'aal ma' xumanaa' ta wach i ko'lemb'al iib'. Eh yu'naak wilik chik chi jilow i jinaj re' ch'iklik wii' qak'ux xiik' naah chihojal chuwach i ruyeew i k'uhb'aal, re' re' ink'amwik qeh panotob'il ruuk' i Dios.", "20": "<pb/>Eh re' Dios xuq'or i xti korik chi xkahnik chi k'amal b'eeh aj tiij i Jesucristo.", "21": "Eh noq xipa'ab'jik taqe i k'amal b'eeh aj tiij ma' xq'orarik taj i xti korik chikiij. Raaj noq xpa'ab'jik i QaJaaw Jesucristo reh, <pb/><t>xq'orarik i xti korik chi riij,</t> <t>ruum pan santo laj huuj i ruq'or chi je' wili</t> <t>i xq'orarik reh ruum i Dios:</t> <t>Re' hat, xat nukanaa' chi hat k'amal b'eeh</t> <t>aj tiij chi juneliik, je' rukab' noq xwihik chaloq i Melquisedec, inki.</t>", "22": "<pb/>Eh yu'naak re' chik i Jesucristo inye'wik rajaawriik i ak' k'uhb'aal, xiik' chik naah chihojal chuwach i ruye'em cho pampeet.", "23": "Re' taqe k'amal b'eeh aj tiij ik'inaq taqe cho najtir xiik' naah kik'ihaal xi ponik. Ma' kahnik ta nkian chi jumpech, ruum re' kimik intoqwik reje rooq i kik'achariik.", "24": "Raaj i Jesucristo reh, ruum chi ma' naa ta chik rukimiik chi jumpech, ma' awach ta chik neenokik chi rajaaw k'amal b'eeh aj tiij chi jilow.", "25": "Ruum i re', neerub'an kiko'ljiik chi jumpech awach taqe i k'ahchi' kisik'im i Dios parub'ihnaal i reh. Re' reh neerub'an rupahqaljiik i koq i rotob'il i Dios chikiij taqe aj nimaneel, ruum wilik ruk'achariik chi juneliik.", "26": "<pb/>Re' i Jesucristo i xti manlik raJaaw K'amal b'eeh aj tiij chi qeh. Re' reh santo, ma' xta ru mahk. Eh ma' xta ruch'uwa'iil wach, ma' xub'an ta reh i yiib' wach na'ojb'al. Eh xiik' naah i runimaal wach xye'arik ar pan taxaaj.", "27": "Re' Jesucristo reh, xa junriim xuq'asaj riib' chi jilow mayiij chi riij i qamahk, ma' xub'an ta reh je' rukab' i xkian taqe kajaaw i k'amal kib'eeh aj tiij junch'uq. Re' keh eqal eqal inkikansaj i k'atoj chikop chi kimayiij. Peet inkiq'asaj chi riij kimahk i keh. Eh rukab' inkiq'asaj i mayiij i chi riij kimahk tinamit.", "28": "Eh re' najtir k'uhb'aal i rupab'aa' chi rajaaw k'amal b'eeh aj tiij taqe winaq ma' korik ta wach kik'ux. Eh koq'uun chik, chi riij i najtir k'uhb'aal, jinaj i xti korik xuq'or i Dios, re' chi xupab'aa' i Rak'uun chi raJaaw K'amal b'eeh aj tiij, korik wach ruk'ux chi juneliik."}