{"1": "<pb/>Ruum i wili, inchol qaye'em qak'ux chunimjiik i k'uhb'aal qib'iram chaloq, reh chi ma' nee ta nqakanaa' i rub'eeh i Dios.", "2": "Eh wila' re' taqe k'uhb'aal xk'ulik kiq'or taqe ánjel xye'arik rajaawriik. Eh awach taqe i ximahkunik chuwach, eh ma' xkinimaj taj, xiye'arik chutojariik i kimahk je' rukab' i ruk'ul chi keh.", "3": "¿Nik' chik wach noq neenqako'leej qiib' hoj chuwach i tojb'al mahk wila' xqayeew chi re' chi ma' re' jinaj ko'lemb'al iib' xiik' naah loq'il? ruum re' chik i QaJaaw Jesucristo xtooq'anik cho ruq'orariik rib'iral. Chi riij i re', xkiq'or rukorkiil qeh awach xi ib'irinik cho reh pampeet.", "4": "Re' Dios xuk'uhtaaj i rajaawriik i k'uhb'aal keh i xi ib'irinik reh ruuk' taqe i ma' ilooj taj, ruuk' i ma' k'isa sahchb'al k'uxliis, ruuk' i xa chib'ih jariik xuk'uhtaaj, eh ruuk' i ruye'ariik qeh i Santolaj Uxlab'al xub'an, je' rukab' iraaj i reh.", "5": "<pb/>Re' Dios ma' re' ta taqe ánjel xupab'aa' chi naa ruwihiik kajaawriik chi taaq'anik chupaam i junch'iht chik chi k'acharik chalik reh, re' i k'ahchi' qaq'orom.", "6": "Eh tz'ihb'amaj wo' pan santo laj huuj chi q'orooj choo chi je' wili: <pb/><t>Loq'laj qaDios, ¿chib'ih rajaawriik i winaq xa sahchik wach reh chi naaketelaaj wach?</t> <t>¿Chib'ih reet noq ink'ulik cho panak'ux, eh ti' nawik'raaj?</t>", "7": "<t>Xa ma' najt taj xaqasaj wach i rajaawriik i winaq chuwach i kajaawriik i ánjel,</t> <t>chi riij i re' xayeew wo' chik ruloq'il, xayeew runimaal wach.</t>", "8": "<t>Xayeew rajaawriik chikinaah chu'nchel i xayejaa' ruuk' aq'ab',</t> <t>chu'nchel xayeew chi ri'sil i rajaawriik, inki.</t> <pb/>Re' Dios i xuq'or chi chu'nchel xuyeew chi ri'sil i rajaawriik i winaq, ma' xta chik i xukanaa' chi ma' ta xuyeew chi ri'sil i rajaawriik. Xa re' la', komajaa' ta nqilow chi chu'nchel ta chik xuyeew chi ri'sil i rajaawriik.", "9": "Eh re' hoj xqeht'aliij chi re' Jesucristo xama' najt taj xqahteesjik i rajaawriik ruum i Dios chuwach i kajaawriik i ánjel. Eh xa ruum i rotob'il, xuyeew pan kimik i Jesucristo kuum i tinamit, eh xye'arik wo' chik ruloq'il, runimaal wach ruum i ti'laj kimik xuk'ul.", "10": "<pb/>Re' Dios i ehchan reh chu'nchel i chib'ih jariik wilik. Eh re' wo' reh xtz'uhkrisanik, reh chi chu'nchel i rak'uun rixq'uun naakehtriik i ruloq'il pan taxaaj. Ruum aj re', re' Dios, ruum i ti' k'axik xukuy i Jesucristo, xukanaa' chi manlik kaj Ko'loom, i rak'uun rixq'uun.", "11": "Ruum re' inye'wik i santohiil, eh re' taqe i kik'ulwik reh i santohiil xa jinaj chik kiwach. Ruum aj re', rub'ehel chi ma' nee ta nk'ixik chi nee taqe rukoj chi ruhermano i kik'ulwik reh i santo laj k'acharik re' re'.", "12": "Eh tz'ihb'amaj wo' pan santo laj huuj chi je' wili i q'orooj chi riij i QaJaaw Jesucristo: <pb/><t>QaJaaw Dios, re' hin naa nuq'orom awib'iral keh was nuchaaq',</t> <t>eh naa nutz'uyem awach chi kixilak awak'uun awixq'uun, inki.</t>", "13": "<t>Q'orooj wo' chi riij chi je' wili:</t> <t>Re' hin naawuy-eem i rotob'il i Dios, inki.</t> <t>Eh wilik wo' chik i ruq'or wii' chi je' wili:</t> <t>Re' hin ayu' wilkiin kuuk' wak'uun xuyeew weh i QaJaaw Dios, inki.</t>", "14": "<pb/>Re' hoj xa jinaj wach qati'jolal, i qakik'eel, je' wo' re' i Jesucristo reh xkorjik chi je' qawii' i hoj noq xk'ulik wih-oq ayu' wach ak'al. Re' xraaj i reh chi ruuk' i rukimiik xusach wach i rajaawriik i aj Yahm, re' imb'anik kaansanik.", "15": "Je' wili i xub'an i Jesucristo noq xuyeew kiko'lb'aal chu'nchel i xa eliik naq je' pankowlaj kamanik wilkeeb' ruum i kiyo'jiik chuwach i kimik.", "16": "Xti korik chi re' Jesucristo ma' re' ta taqe ánjel xk'ulik rutoob'eej re' la' taqe riih rumaam i Abraham xk'ulik rutoob'eej.", "17": "Ruum i re', re' Jesucristo koruman chi xuyejaa' riib' chi je' ruwii' taqe i ruhermano, reh chi xkahnik chi k'amal kib'eeh aj tiij i aj keteloom wachiis, korik wach ruk'ux chi kamanik chuwach i Dios, eh chi xuyeew kuyb'al kimahk i tinamit ruuk' i ti'laj kimik xuk'ul.", "18": "Eh ruum chi re' Jesucristo xpajarik chaloq, ruuk' i ti' k'axik xuk'ul, yu'naak i rub'an chik kitoob'jiik taqe inchalik i pajarik chikinaah."}