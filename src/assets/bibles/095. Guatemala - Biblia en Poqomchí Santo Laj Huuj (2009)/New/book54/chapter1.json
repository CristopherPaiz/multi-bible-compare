{"1": "<pb/>Re' hin i Pablo, hin raj tahqaneel i Jesucristo. Xirupab'aa' i Dios, i aj Ko'len qeh. Eh xirupab'aa' i QaJaaw Jesucristo, re' i ch'iklik wii' qak'ux.", "2": "Re' i hat Timoteo, i hat manlik wak'uun noq wilkaat ruuk' i nimanik. Neeta naq i ruyeew chaaweh i rotob'il, i suq kiil k'uxliis, i ketelenik wachiis i Ajaab'ees Dios, i QaJaaw Jesucristo.", "3": "<pb/>Eh noq xin chalik ayu' i hin Macedonia, xnupahqaaj otob'il awee hat chi xatkahnik cho Éfeso, reh chi naa aq'ilim taqe i kik'uhtanik reh i xachukuj q'orik.", "4": "Eh chi re' taqe hermano maankib'iraj i k'utaaj xama' xta rub'ehel, eh je' wo' jar b'uhr wach i b'ihnaal tz'ihb'amaj cho chikiij qamaam qati't. Re' taqe re' xa memil laj wech'inik iib', eh ma' ruyeew ta rukowiil qak'ux, reh chi nee ruk'ul qak'ux i ruyejaam cho wach i Dios.", "5": "<pb/>Re' k'uhb'aal k'ahchi' nuq'orom iraaj chi naa qak'axam qiib' ruuk' i k'axooj inchalik pan ánima chi ma' xta ruch'uwa'iil wach, ruuk' holohik laj kapeew, ruuk' i korik laj nimanik.", "6": "Wilik taqe i xkikanaa' rub'aan taqe i re', xkiq'eb' kiib' ruum i xa memil laj wech'inik iib'.", "7": "Re' taqe re' inkaaj naq chi aj tijoom taqe chi riij i ruk'uhb'aal i Dios. Xanaah re', ni xata re' keh kireqwiik chi riij i xa nkiyeew chik kik'ux chuk'uhtjiik.", "8": "<pb/>Korik qeht'al chi re' najtir k'uhb'aal ma' xta reet chi nimjik, xa re' la' wi xb'aan chi korik aha' wilik taqe i ruq'or.", "9": "Eh chanab'eej taq chi re' k'uhb'aal ma' xye'arik taj chi ye'b'al keh panti' k'axik i korik wach kik'ux. Xye'arik la' chi ye'b'al keh panti' k'axik ma' nkinimaj taj i korik, taqe i yiib' wach kina'ojb'al, taqe i aj mahk, taqe i ma' imponik ta panaq'kiwach i Dios, taqe kansan kituut kajaaw, taqe i kansan kas kichaaq'.", "10": "Keh taqe i wilkeeb' pan k'oyomal, taqe inki a'n k'oyomal kuuk' i kuch winaq, taqe aj jileq' kiristianu', taqe i chukul q'orik, taqe i kiq'orik reh i rub'ihnaal i Dios chi xama' xta rub'ehel, taqe i ma' inkinimaj taj i korik laj tijinik.", "11": "Re' korik laj tijinik wili re' inkan ruuk' i loq'laj ak' k'uhb'aal, ruye'em cho weh i loq'laj qaDios chi naa nuq'orom rib'iral.", "12": "<pb/>Re' hin inut'iosej reh i QaJaaw Jesucristo, re' i xye'wik rukowiil nuk'ux, ruum xrilow chi korik chik wach nuk'ux, xirupab'aa' chub'anariik i rukamaj.", "13": "Eh re' hin ma' tiklik ta xinq'orik cho chi riij, xnub'an cho ti' k'axik keh i kinimanik reh, eh xnub'aj taqe chaloq. Eh re' Dios xuketelaaj nuwach, ruum komajaa' hin aj nimaneel xa ko hinsah cheel noq xnub'an chaloq taqe re'.", "14": "Re' QaJaaw Dios xiik' naah i rotob'il xub'an wuuk'. Xuk'uhtaaj weh i korik laj nimanik, i k'axooj naaqa'nam noq wilkooj chik pan jinaj wach k'uxliis ruuk' i Jesucristo.", "15": "<pb/>Re' wili xti korik eh ajwaal wach chi chu'nchel naakinimaniik reh chi re' Jesucristo xk'ulik ayu' wach ak'al chi kiko'ljiik taqe aj mahk. Eh re' naq i hin xti xiik' cho naah i numahk chikiwach i keh.", "16": "Re' wili i rub'ehel noq xuketelaaj cho nuwach i Dios reh chi peet xk'utinik wuuk' i hin xti ko aha' imponik i kuyuuj i rub'an i Jesucristo. Reh chi naa kitijem keh wuuk' i naakinimaniik reh koq'uun, reh chi neenkehchaaj i juneliik k'acharik.", "17": "Ruum aj re', eliik taq qayeew ruloq'il, je' wo' i runimaal wach i Reey chi juneliik, re' i jinaj chi qaDios, ma' nilarik ta wach, eh ma' jaruuj naa rukimiik Je' ta wo' naq re'.", "18": "<pb/>Timoteo, hat wak'uun noq wilkaat, xti cha chop ak'ux chi ko'ljiik riij i holohik laj na'ojb'al ruuk' i nimanik, ruuk' holohik laj kapeew. Cha a'n rub'aan i re', je' rukab' i kiq'orom cho chawiij taqe hermano parub'ihnaal i Dios.", "19": "Wilik taqe i xkiq'eb' chi riij kik'ux i holohik laj kapeew, eh ruuk' i re', xkikanaa' i korik laj nimanik.", "20": "Je' re' i xub'an i winaq, Himeneo rub'ihnaal, ruch'ihil i Alejandro. Re' taqe re' xnuq'asaj taqe pan q'ab' i aj Yahm, k'ajresb'al kiwach, reh chi ma' nee ta chik inkib'aj i Dios."}