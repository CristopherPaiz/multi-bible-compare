{"1": "<pb/>Re' hin peet inwaaj nuq'orom chi pahqaljoq aha' wilik i ajwaal wach, b'anroq i tiij chu'nchel k'uxliis, t'iosjoq i rotob'il i Dios chikiij chu'nchel i tinamit.", "2": "Eh b'anaroq tiij chikiij taqe i reey, chikiij taqe i xa reh reh wach kajaawriik chi taaq'anik, reh chi neqoh k'acharik parukorkiil, pansuqkiil k'uxliis, ruuk' loch'ik.", "3": "Re' taqe re' ma' xta reet chi b'anarik, eh xti imponik chuwach i Dios, qaj Ko'loom.", "4": "Re' reh iraaj chi chu'nchel i tinamit neekiko'ljik eh neenkireq chi riij i xti korik,", "5": "ruum xa jinaj wo' hoq i Dios, xa jinaj wo' hoq inkojwik keh chu'nchel i tinamit panotob'il ruuk' i Dios, re' i Jesucristo, xk'ulik chi ruwii' winaq wach ak'al.", "6": "Re' Jesucristo xuyeew riib' pan ti'laj kimik chutojariik riij i kiko'lb'aal chu'nchel i tinamit. Re' wili xye'arik cho chi naab'jik xti manlik paruq'ijil.", "7": "Ruum i re', xirupab'aa' i Jesucristo chi hin raj tahqaneel, chi hin q'orol rib'iral i ak' k'uhb'aal, keh i ma' re' ta taqe aj judío. Eh re' nuq'or chi riij i Cristo korik, ruum re' hin ma' kinchukwik ta q'orik.", "8": "<pb/>Re' hin inwaaj chi re' taqe winaq kian kitiij xa aha' yuuq' kijosam i kiq'ab' chi ma' xta ruch'uwa'iil wach i kánima chi ma' xta josq'iil kuuk', chi ma' xta wech'inik iib'.", "9": "Eh re' taqe ixoq parub'ehel naakitiq'aam kiib', maaniik' naah inki a'n, paneb'a'il-oq la' kikoj i kiso'. Man ki k'olochb'isaj i rismaal kinaah. Mankixoyej kiib' ruuk' oro, ruuk' perla, eh ni xata ruuk' k'ih tz'aaq itz'ihy.", "10": "Kitiq'aa' la' kiib' ruuk' i rub'anariik i holohik laj na'ojb'al, je' rukab' i ruk'ul chi keh ixoq kinimanik ree Dios.", "11": "Re' taqe ixoq inchol kib'iram i kik'uhb'aljiik imb'aan chi ma' xta choqik neenkian, eh kiq'asam-oq kiib' chi korik ree Dios.", "12": "Re' hin ma' nuyeew ta q'ab' reh ixoq chi neerub'an i k'uhb'alinik chikiwach i tinamit, eh ni xata neenjohtik naah chinaah i winaq. Inwaaj chi ma' xta choqik neerub'an ixoq.", "13": "Ruum re' Dios peet xuyejaa' chaloq i Adán, eh re' Eva koq'uun xuyejaa' chaloq.", "14": "Eh ma' re' ta wo' hoq i Adán xjot'arik ruum i aj Yahm, re' la' ixoq xjot'arik, ruum i re' xq'ehb'ik pamahk.", "15": "Xa re' la', re' ixoq nee wo' inko'ljik wila' xuk'isaj taqe i rak'uun rixq'uun parub'ehel, eh wila' korik wach i runa'ojb'al chi nimanik wila' xk'axwik, wila' xk'acharik pan santohiil."}