{"1": "<pb/>Re' wili xti korik: Awach i ruk'ax wach i k'amaj kib'eeh i kinimanik ree Dios, looq' i kamanik k'ahchi' rukapaam rub'aan.", "2": "Re' i wilik chi k'amaj b'eeh choloq k'acharik, reh chi ma' xta neench'ooljik wii. Xa jinaj-oq i rehk'een chuwach, k'acharoq parub'ehel, korik-oq wach i runa'ojb'al. Eh mo'-oq xa teheeh wach, chuyeew kipatal taqe rulaa', eh choloq k'uhb'alinik.", "3": "Mo'-oq xohk'reel laj winaq, mo'-oq sik'il peleto. Xa atoob'-oq la' wach ruk'ux wilik-oq i q'unil ruuk', mo'-oq k'axal wach tumiin re' ruuk' i ma' parub'ehel taj inkan.", "4": "Eh wilik-oq runa'ojb'al chi taaq'anik parupaat, eh chuk'uhtaaj keh i rak'uun rixq'uun nik' wach i loch'ik, i nimanik,", "5": "ruum awach i ma' nchol ta taaq'anik parupaat, ¿Nik' wach noq neerub'an kicha'jaljiik taqe i kinimanik ree Dios?", "6": "Re' k'amal b'eeh ma' nee ta rub'an chi ko ak' aj nimaneel, ruum nee-oq i runimb'isaj riib', nee-oq i ruq'eb' riib' pantojb'al mahk, je' rukab' i xuq'eb' wii' riib' i aj Yahm.", "7": "Koruman wo' hoq chi naa ruk'uhtaam i holohik laj na'ojb'al chi kixilak i ma' re' ta taqe aj nimaneel, reh chi ma' nee ta ruk'uhtaaj ruk'ixb'ilaal, eh ni xata neenq'ehb'ik paruxirob' i aj Yahm.", "8": "<pb/>Je' wo' taqe i kitowik parukamaj i Dios, xa kiloch'ik-oq. Mo'-oq xa chib'ih jariik neekiq'ehb'ik wii' ruuk' i kiq'oral. Eh mo'-oq xohk'reel laj winaq taqe, mo'-oq k'axal taqe wach tumiin i ma' re' ta parub'ehel inkan.", "9": "Eh inchol kik'amam naah i korik xye'arik cho chi naab'jik, chi saq wach i kikapeb'aal.", "10": "Re' taqe re', peet wo' naakilariik ruuk' i kina'ojb'al. Eh wila' ma' chih kiq'ehb'ik wii', kora'j naakikojariik chi to'ooj re'.", "11": "Je' wo' taqe i hermana ixoq, xa kiloch'ik-oq. Mo'-oq tz'aqal wach k'utaaj taqe. Holohik-oq i kik'achariik, eh korik-oq wach kik'ux ruuk' chu'nchel.", "12": "Re' taqe i to'ool, xa jinaj-oq i kehk'een chikiwach. Eh wilik-oq kina'ojb'al chi taaq'anik chikinaah i kak'uun kixq'uun, chikinaah chu'nchel i awach keh pankipaat.", "13": "Re' taqe to'ool inki a'n chi korik i rukamaj i Dios, nimaq chik wach i kikamaj inye'arik. Eh chu'nchel kik'ux neenkiq'or chi k'ahchi' kinimam i Jesucristo.", "14": "<pb/>Re' hin inwaaj i ojik chi jumehq'iil cha wilariik i hat Timoteo. Xa re' la', peet inutz'ihb'aaj reje aweh panhuuj taqe i q'orik wili.", "15": "Wila' xinchahmik reje chi ojik, re' i holohik cha a'n chi kixilak rak'uun rixq'uun i Dios, re' taqe i kinimanik reh i k'achlik Dios, re' i kichopinik naah, re' kiko'linik riij i korik.", "16": "Eh xti, xiik' naah nimaal wach i ma' eht'alimaj ta naq chi riij i korik, je' wili noq wilik: <pb/><t>Re' Jesucristo xk'ulik wach ak'al, chi ruwii' winaq.</t> <t>Xuq'or i Santolaj Uxlab'al chi korik wach ruk'ux.</t> <t>Eh x-ilarik wach kuum i ánjel.</t> <t>Xq'orarik rib'iral keh i ma' re' ta taqe aj Judío</t> <t>wilik i xinimanik reh sut i wach ak'al.</t> <t>Eh xk'amarik wo' chik johtoq pan taxaaj ruuk' i ruloq'il.</t>"}