{"1": "<pb/>Re' hin i Pablo, hin raj tahqaneel i Jesucristo, ma' re' ta winaq xtaaq'anik xpaab'anik weh. Re' la' i Jesucristo, i Ajaab'ees Dios xtaaq'anik xpaab'anik weh re' x-uksanik cho reh i chi k'achlik wach.", "2": "Re' hin, wuch'ihil chu'nchel taqe hermano wilkeeb' ayu' inqataq'aaj taq reje rusuqkiil ak'ux chupaam i huuj wili, i hat taq aj nimaneel i wilkaat taq paruyuq'ul Galacia.", "3": "Re' ta naq i QaJaaw Dios, i QaJaaw Jesucristo kiye'woq taq panawánima i kotob'il, i suq kiil k'uxliis.", "4": "Re' i Jesucristo xuyeew riib' pankimik chutojariik riij i qamahk ree qako'ljiik chuwach i yiib' wach na'ojb'al ayu' wach ak'al. Je' re' xuk'ul, ruum je' re' xraaj rub'anam i QaJaaw i Ajaab'ees Dios.", "5": "Re' ta naq i reh neenqayeew ruloq'il chi juneliik Je' ta wo' naq re'.", "6": "<pb/>Re' hin q'e' nsahchik nuk'ux taq i na a'n, ruum jumehq'iil taq k'ahchi' akanaam runimjiik i Dios xsik'wik taq chaawach ruuk' i rotob'il Jesucristo, eh tokoom chik k'uhb'aal xatoq'aa' taq animam.", "7": "Ma' k'ahchi' ta nuq'orom chi wilik ta chik jino'q tokoom ak' k'uhb'aal. Xa re' la' wilik inkaaj kijalam wach i ru ak' k'uhb'aal i Jesucristo yojb'al taq ak'ux i hat.", "8": "Eh wila' re' hoj, oon jino'q ánjel neenqajik cho pan taxaaj nee nq'orik taq aweh i tokoom chik k'uhb'aal, ma' je' ta rukab' i ak' k'uhb'aal qaq'orom taq chaaweh i hoj, i ruk'ul chi neenye'arik panti' k'axik ruum i Dios.", "9": "Re' hin nuq'orom taq chik aweh pampeet, inuka'pechej wo' chik taq aweh: Wila' awach chik nee nq'orik taq aweh i tokoom chik k'uhb'aal chuwach taq ak'ulum panawánima, i ruk'ul chi neenye'arik panti' k'axik ruum i Dios.", "10": "<pb/>Re' hin yu'naak, ma' re' ta chik i nub'an imponik chikiwach taqe winaq, re' la' chik i nub'an imponik chuwach i Dios. Eh wi ta kore' k'ahchi' kiin imponik chikiwach taqe winaq, ma' hin ta naq manlik raj kamanoom i Jesucristo.", "11": "<pb/>Hat taq nuhermano, re' hin inwaaj chi nee taq inaweht'aliij chi re' ak' k'uhb'aal i nuq'or rib'iral i hin, ma' re' ta winaq xtiik'anik cho reh.", "12": "Eh ma' re' ta wo' jino'q winaq xq'orik weh, xtijinik weh chi riij i k'uhb'aal wili re' la' i Jesucristo xq'orik cho rukorkiil weh.", "13": "Re' taq i hat ab'iram chik taq nik' wach i nuna'ojb'al najtir, noq ko hin naq cho aj nimaneel chi kixilak aj judío. Re' hin yohb'aal wach ti'kiil i xnub'an cho keh i kinimanik reh i Dios, xwaaj naq nusacham kiwach.", "14": "Eh noq wilkiin cho chi kixilak aj judío, xa re' wo' hin i xiik' naah i nuna'ojb'al i nub'an wiib' chikiwach i nutinamiit, i hoj cho junk'iih kuuk'. Ruum re' hin ma' xwaaj ta naq nukanaam runimjiik i kik'uhtaam cho weh i numaam wati't.", "15": "Eh re' Dios xanoq wo' rusik'im cho nuwach noq komajaa' kin-aasjik. Eh noq xponik i q'iij chuwach i reh, ruum i rotob'il xirupab'aa' chi hin raj kamanoom.", "16": "Eh xraaj chi xnunab'eej wach i Rak'uun, reh chi naa nuq'orom rib'iral i ruk'uhb'aal chi kixilak i ma' re' ta taqe aj judío, eh ma' awach ta aj uuk' xnupahqaaj nuna'ojb'al.", "17": "Eh ni xata xinooj Jerusaleem chi kiq'orob'jiik taqe peet aj tahqaneel chi nuwach i hin. Xa noq la' wo' Arabia xinooj chuq'orariik i ak' k'uhb'aal. Eh chi riij i re', xinsutinik wo' chik reje Damasco.", "18": "<pb/>Ixib' nare' chik haab' nunimam i Dios noq ximponik cho Jerusaleem reh i reht'aljiik wach i Pedro. Eh ho'lajuuj q'iij xinwihik cho ruuk' ar.", "19": "Eh chi riij i Pedro xa re' wo' chik i Jacobo xwil wach, re' ruchaaq' i QaJaaw Jesucristo. Eh ma' awach ta chik jino'q i raj tahqaneel xwilow wach ar.", "20": "Re' Dios reht'al chi korik chi ma' re' ta chukuj q'orik taqe xnutz'ihb'aaj taq reje aweh panhuuj.", "21": "<pb/>Chi riij i re', xinooj chuq'orariik i k'uhb'aal paruyuq'ul i Siria, eh paruyuq'ul i Silicia.", "22": "Eh re' taqe i qahermano kinimanik ree Jesucristo wilkeeb' paruyuq'ul i Judea ma' keht'aliim ta naq nuwach.", "23": "Xa nkib'iraj naq rib'iral ink'utjik chi wiij chi je' wili: Re' winaq re' re' i nixowanik cho qawach najtir, yu'naak re' chik haa' chuq'orariik i k'uhb'aal, re' naq i xraaj cho rusacham wach najtir, inki taqe.", "24": "Eh re' taqe hermano re' re' xkiyeew ruloq'il i Dios noq xkib'iraj chi hin chik aj nimaneel."}