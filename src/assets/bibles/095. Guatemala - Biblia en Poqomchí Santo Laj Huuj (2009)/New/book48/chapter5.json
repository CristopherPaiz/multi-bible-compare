{"1": "<pb/>Re' taq i hat chayeew taq ak'ux ruuk' i Jesucristo ruum re' reh i xk'ulik esanoq reh chi qanaah i kowlaj taaq'anik i rub'an i najtir k'uhb'aal. Eh maayeew taq chik awiib' chi ri'sil i rajaawriik i k'uhb'aal re' re'.", "2": "<pb/>Re' hin i Pablo, xti korik nuq'or taq aweh: Wila' xatoq'aa' taq aweh i rupoch'ariik naah i k'achab', iraaj ruq'orom chi xama' xta xutiq taq aweh i xk'ulik rub'an i Jesucristo.", "3": "Eh nuq'or taq aweh, chi xa awach pa' winaq iraaj chi naa rupoch'ariik naah i ruk'achab', koruman chi naa rub'anam chu'nchel i ruq'or i najtir k'uhb'aal.", "4": "Re' taq i hat i tikapeb'inik reh chi xa ruum i runimjiik i najtir k'uhb'aal neen kuyarik taq amahk, k'ahchi' taq awesam awiib' ruuk' i Jesucristo, je' wo' ruuk' i ruk'axb'al i Dios.", "5": "Raaj i hoj, re' chik i Santolaj Uxlab'al inq'orik qeh, chi xa ruum ruye'ariik qak'ux chunimjiik i Jesucristo, ch'iklik reje qak'ux chi nakooj ruko'leem i Dios.", "6": "Ruum wila' wilkooj ruuk' i Jesucristo, ma' xta chik neerutiq qeh chi neel oon ma' nee ta impoch'arik naah i qak'achab'. Re' i xti ajwaal wach re' chi naaqaye'em qak'ux chi nimanik, ruuk' i re' neenqak'uhtaaj chi wilik i k'axooj quuk'.", "7": "<pb/>Re' taq i hat pampeet ma' xta naq reet taq animaniik. ¿Awach chik xtaqchi'inik taq chaaweh chi xakanaa' taq runimjiik i korik?", "8": "Re' taq chi' imb'aan taq aweh ma' ruuk' taj i Dios inchalik, re' i xsik'wik taq chaawach.", "9": "Ruum atoob' ta xa k'isiin i ch'amb'esb'al ruq'oril kaxlanwi'k inokik, i ruch'amb'isaj chu'nchel i q'oor, inki.", "10": "Eh re' hin ch'iklik nuk'ux ruuk' i QaJaaw Jesucristo chi re' taq i hat ma' nee ta taq chik inajal wach akapeb'aal. Eh awach i k'ahchi' ruyojwiik taq ak'ux, re' i Dios naa ruye'wiik reh panti' k'axik, ma' xta q'orik reh xa awach pa'.", "11": "<pb/>Je' rukab' i hin hermano, wi ta kok'ahchi' nuq'orom chi ajwaal wach chi naa rupoch'ariik naah i k'achab', ma' nkixowaaj ta naq nuwach aj judío. Eh ma' nkixowaaj ta wo' naq noq i nuq'or rib'iral i ti'laj kimik xuk'ul i Jesucristo wach kuruus.", "12": "Re' i kiyojwik taq ak'ux ruuk' i rupoch'ariik naah i k'achab', ruk'ul naq chi neenkiyok' iloq i kik'achab' chi jumpech.", "13": "<pb/>Re' taq i hat hermano, xat ruyuq'eej taq i Dios, reh chi xresaj taq cha naah i kowlaj taaq'anik i rub'an i najtir k'uhb'aal. Xa re' la' maa koj taq awehteesjiik chaloq reh i rub'anariik iraaj ma' raaj b'anarik, kamanoq la' taq aweh chi k'axb'al taq awiib' chawach,", "14": "ruum chu'nchel i k'uhb'aal xa jinaj inooj eloq wii' wach re' i ruq'or chi je' wili: Chak'ax aawas achaaq' je' rukab' noq inak'ax awiib' i hat, inki.", "15": "Maa tik'aa' taq peleto chawach, eh maa a'n taq i ti' k'axik chawach, ruum wila' xa a'n taq i je' re', k'ul taq naa ayojom ak'ux ruuk' taq animaniik.", "16": "<pb/>Re' hin i nuq'or taq aweh: Chi ti k'acharoq taq je' rukab' iraaj i Santolaj Uxlab'al, reh chi ma' nee ta chik taq i na a'n i yiib' wach na'ojb'al inak'ax taq wach aati'jolal,", "17": "ruum re' yiib' wach na'ojb'al i rixowaaj wach i holohik laj na'ojb'al i ruyeew i Santolaj Uxlab'al. Eh re' i Santolaj Uxlab'al i rixowaaj wach i yiib' wach na'ojb'al, k'ul inkixowaaj kiwach. Eh ruum i re', ma' nareq ta taq chi riij i na a'n.", "18": "Eh wila' re' chik i Santolaj Uxlab'al, ink'amwik taq ab'eeh, ma' re' ta chik i najtir k'uhb'aal intaaq'anik taq aweh.", "19": "Ink'utinik chi korik i ruk'am chaloq yiib' wach na'ojb'al, re' taqe wili: ch'uwa'risanik wach i kaxáro, k'acharik pan k'oyomal, i ch'uwa' wach na'ojb'al, ma' tob'laj tuskil,", "20": "i loq'inik i tiyoox, warinik iib', ixowanik iib', sik'ij peleto, kaqwachinik iib', josq'iil, wech'inik iib', yojoj k'uxliis, sik'ij tokoom nimanik.", "21": "Ixowanik iib', kaansanik iib', xohk'rik, tuskil, rub'anariik taqe xa chib'ih jariik. Re' hin i nuq'or wo' chik taq aweh je' rukab' i xnuq'or taq aweh pampeet: Chi re' i kib'anik reh taqe re', ma' naa ta kehtriik i wihik pa runimaal rajaawriik i Dios.", "22": "<pb/>Eh re' i ruwachuj i Santolaj Uxlab'al reh, re' k'axaj iib', re' suq laj k'uxliis, re' wihik pansuqkiil, re' kuyuuj, re' chaq'lamiil, re' otob'il, korik wach k'uxliis,", "23": "re' loch'ik, re' ruq'ilariik qiib' chi qib'il qiib'. Wila' inqa a'n taqe re', ma' jino'q chik i k'uhb'aal neen ye'wik qeh panti' k'axik.", "24": "Eh re' taqe i ehchalimaj chik ruum i Jesucristo, kiye'em chik wach kuruus i ruk'ax naq wach i kiti'jolal, je' wo' chu'nchel i yiib' wach na'ojb'al inki a'n naq chaloq.", "25": "Wila' re' i Santolaj Uxlab'al xjalwik wach i qak'achariik, qayeew wo' q'ab' reh i Santolaj Uxlab'al chi re' chik i reh neenk'amwik qab'eeh.", "26": "Eh ma' ruk'ul taj chi xa nim qawach neenqa a'n qiib', maa awach inqaq'at wach. Eh manqixowaaj qawach chi qib'il qiib'."}