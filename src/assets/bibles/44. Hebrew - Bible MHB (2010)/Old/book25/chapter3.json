{
  "1": "אֲנִי הַגֶּבֶר רָאָה עֳנִי, בְּשֵׁבֶט עֶבְרָתוֹ׃",
  "2": "אוֹתִי נָהַג וַיֹּלַךְ חֹשֶׁךְ וְלֹא־אוֹר׃",
  "3": "אַךְ בִּי יָשֻׁב יַהֲפֹךְ יָדוֹ כָּל־הַיּוֹם׃ ס",
  "4": "בִּלָּה בְשָׂרִי וְעוֹרִי, שִׁבַּר עַצְמוֹתָי׃",
  "5": "בָּנָה עָלַי וַיַּקַּף רֹאשׁ וּתְלָאָה׃",
  "6": "בְּמַחֲשַׁכִּים הוֹשִׁיבַנִי כְּמֵתֵי עוֹלָם׃ ס",
  "7": "גָּדַר בַּעֲדִי וְלֹא אֵצֵא הִכְבִּיד נְחָשְׁתִּי׃",
  "8": "גַּם כִּי אֶזְעַק וַאֲשַׁוֵּעַ, שָׂתַם תְּפִלָּתִי׃",
  "9": "גָּדַר דְּרָכַי בְּגָזִית, נְתִיבֹתַי עִוָּה׃ ס",
  "10": "דֹּב אֹרֵב הוּא לִי, אַרְיֵה (אֲרִי) בְּמִסְתָּרִים׃",
  "11": "דְּרָכַי סוֹרֵר וַיְפַשְּׁחֵנִי שָׂמַנִי שֹׁמֵם׃",
  "12": "דָּרַךְ קַשְׁתּוֹ וַיַּצִּיבֵנִי, כַּמַּטָּרָא לַחֵץ׃ ס",
  "13": "הֵבִיא בְּכִלְיוֹתָי, בְּנֵי אַשְׁפָּתוֹ׃",
  "14": "הָיִיתִי שְּׂחֹק לְכָל־עַמִּי, נְגִינָתָם כָּל־הַיּוֹם׃",
  "15": "הִשְׂבִּיעַנִי בַמְּרוֹרִים הִרְוַנִי לַעֲנָה׃ ס",
  "16": "וַיַּגְרֵס בֶּחָצָץ שִׁנָּי, הִכְפִּישַׁנִי בָּאֵפֶר׃",
  "17": "וַתִּזְנַח מִשָּׁלוֹם נַפְשִׁי נָשִׁיתִי טוֹבָה׃",
  "18": "וָאֹמַר אָבַד נִצְחִי, וְתוֹחַלְתִּי מֵיְהוָה׃ ס",
  "19": "זְכָר־עָנְיִי וּמְרוּדִי לַעֲנָה וָרֹאשׁ׃",
  "20": "זָכוֹר תִּזְכּוֹר, וְתָשִׁיחַ (וְתָשׁוֹחַ) עָלַי נַפְשִׁי׃",
  "21": "זֹאת אָשִׁיב אֶל־לִבִּי עַל־כֵּן אוֹחִיל׃ ס",
  "22": "חַסְדֵי יְהוָה כִּי לֹא־תָמְנוּ, כִּי לֹא־כָלוּ רַחֲמָיו׃",
  "23": "חֲדָשִׁים לַבְּקָרִים, רַבָּה אֱמוּנָתֶךָ׃",
  "24": "חֶלְקִי יְהוָה אָמְרָה נַפְשִׁי, עַל־כֵּן אוֹחִיל לוֹ׃ ס",
  "25": "טוֹב יְהוָה לְקוָֹו, לְנֶפֶשׁ תִּדְרְשֶׁנּוּ׃",
  "26": "טוֹב וְיָחִיל וְדוּמָם, לִתְשׁוּעַת יְהוָה׃",
  "27": "טוֹב לַגֶּבֶר, כִּי־יִשָּׂא עֹל בִּנְעוּרָיו׃ ס",
  "28": "יֵשֵׁב בָּדָד וְיִדֹּם, כִּי נָטַל עָלָיו׃",
  "29": "יִתֵּן בֶּעָפָר פִּיהוּ, אוּלַי יֵשׁ תִּקְוָה׃",
  "30": "יִתֵּן לְמַכֵּהוּ לֶחִי יִשְׂבַּע בְּחֶרְפָּה׃ ס",
  "31": "כִּי לֹא יִזְנַח לְעוֹלָם אֲדֹנָי׃",
  "32": "כִּי אִם־הוֹגָה, וְרִחַם כְּרֹב חַסְדּוֹ (חֲסָדָיו)׃",
  "33": "כִּי לֹא עִנָּה מִלִּבּוֹ, וַיַּגֶּה בְּנֵי־אִישׁ׃ ס",
  "34": "לְדַכֵּא תַּחַת רַגְלָיו, כֹּל אֲסִירֵי אָרֶץ׃",
  "35": "לְהַטּוֹת מִשְׁפַּט־גָּבֶר, נֶגֶד פְּנֵי עֶלְיוֹן׃",
  "36": "לְעַוֵּת אָדָם בְּרִיבוֹ, אֲדֹנָי לֹא רָאָה׃ ס",
  "37": "מִי זֶה אָמַר וַתֶּהִי, אֲדֹנָי לֹא צִוָּה׃",
  "38": "מִפִּי עֶלְיוֹן לֹא תֵצֵא, הָרָעוֹת וְהַטּוֹב׃",
  "39": "מַה־יִּתְאוֹנֵן אָדָם חָי, גֶּבֶר עַל־חֶטְאוֹ (חֲטָאָיו)׃ ס",
  "40": "נַחְפְּשָׂה דְרָכֵינוּ וְנַחְקֹרָה, וְנָשׁוּבָה עַד־יְהוָה׃",
  "41": "נִשָּׂא לְבָבֵנוּ אֶל־כַּפָּיִם, אֶל־אֵל בַּשָּׁמָיִם׃",
  "42": "נַחְנוּ פָשַׁעְנוּ וּמָרִינוּ, אַתָּה לֹא סָלָחְתָּ׃ ס",
  "43": "סַכֹּתָה בָאַף וַתִּרְדְּפֵנוּ, הָרַגְתָּ לֹא חָמָלְתָּ׃",
  "44": "סַכּוֹתָה בֶעָנָן לָךְ, מֵעֲבוֹר תְּפִלָּה׃",
  "45": "סְחִי וּמָאוֹס תְּשִׂימֵנוּ בְּקֶרֶב הָעַמִּים׃ ס",
  "46": "פָּצוּ עָלֵינוּ פִּיהֶם כָּל־אֹיְבֵינוּ׃",
  "47": "פַּחַד וָפַחַת הָיָה לָנוּ הַשֵּׁאת וְהַשָּׁבֶר׃",
  "48": "פַּלְגֵי־מַיִם תֵּרַד עֵינִי, עַל־שֶׁבֶר בַּת־עַמִּי׃ ס",
  "49": "עֵינִי נִגְּרָה וְלֹא תִדְמֶה מֵאֵין הֲפֻגוֹת׃",
  "50": "עַד־יַשְׁקִיף וְיֵרֶא, יְהוָה מִשָּׁמָיִם׃",
  "51": "עֵינִי עוֹלְלָה לְנַפְשִׁי, מִכֹּל בְּנוֹת עִירִי׃ ס",
  "52": "צוֹד צָדוּנִי כַּצִּפּוֹר אֹיְבַי חִנָּם׃",
  "53": "צָמְתוּ בַבּוֹר חַיָּי, וַיַּדּוּ־אֶבֶן בִּי׃",
  "54": "צָפוּ־מַיִם עַל־רֹאשִׁי אָמַרְתִּי נִגְזָרְתִּי׃ ס",
  "55": "קָרָאתִי שִׁמְךָ יְהוָה, מִבּוֹר תַּחְתִּיּוֹת׃",
  "56": "קוֹלִי שָׁמָעְתָּ; אַל־תַּעְלֵם אָזְנְךָ לְרַוְחָתִי לְשַׁוְעָתִי׃",
  "57": "קָרַבְתָּ בְּיוֹם אֶקְרָאֶךָּ, אָמַרְתָּ אַל־תִּירָא׃ ס",
  "58": "רַבְתָּ אֲדֹנָי רִיבֵי נַפְשִׁי גָּאַלְתָּ חַיָּי׃",
  "59": "רָאִיתָה יְהוָה עַוָּתָתִי, שָׁפְטָה מִשְׁפָּטִי׃",
  "60": "רָאִיתָה כָּל־נִקְמָתָם, כָּל־מַחְשְׁבֹתָם לִי׃ ס",
  "61": "שָׁמַעְתָּ חֶרְפָּתָם יְהוָה, כָּל־מַחְשְׁבֹתָם עָלָי׃",
  "62": "שִׂפְתֵי קָמַי וְהֶגְיוֹנָם, עָלַי כָּל־הַיּוֹם׃",
  "63": "שִׁבְתָּם וְקִימָתָם הַבִּיטָה, אֲנִי מַנְגִּינָתָם׃ ס",
  "64": "תָּשִׁיב לָהֶם גְּמוּל יְהוָה כְּמַעֲשֵׂה יְדֵיהֶם׃",
  "65": "תִּתֵּן לָהֶם מְגִנַּת־לֵב, תַּאֲלָתְךָ לָהֶם׃",
  "66": "תִּרְדֹּף בְּאַף וְתַשְׁמִידֵם, מִתַּחַת שְׁמֵי יְהוָה׃ פ"
}