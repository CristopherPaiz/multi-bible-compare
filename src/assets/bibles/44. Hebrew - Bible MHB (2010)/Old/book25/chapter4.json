{
  "1": "אֵיכָה יוּעַם זָהָב, יִשְׁנֶא הַכֶּתֶם הַטּוֹב; תִּשְׁתַּפֵּכְנָה אַבְנֵי־קֹדֶשׁ, בְּרֹאשׁ כָּל־חוּצוֹת׃ ס",
  "2": "בְּנֵי צִיּוֹן הַיְקָרִים, הַמְסֻלָּאִים בַּפָּז; אֵיכָה נֶחְשְׁבוּ לְנִבְלֵי־חֶרֶשׂ, מַעֲשֵׂה יְדֵי יוֹצֵר׃ ס",
  "3": "גַּם־תַּנִּין (תַּנִּים) חָלְצוּ שַׁד, הֵינִיקוּ גּוּרֵיהֶן; בַּת־עַמִּי לְאַכְזָר, כִּי עֵנִים (כַּיְעֵנִים) בַּמִּדְבָּר׃ ס",
  "4": "דָּבַק לְשׁוֹן יוֹנֵק אֶל־חִכּוֹ בַּצָּמָא; עוֹלָלִים שָׁאֲלוּ לֶחֶם, פֹּרֵשׂ אֵין לָהֶם׃ ס",
  "5": "הָאֹכְלִים לְמַעֲדַנִּים, נָשַׁמּוּ בַּחוּצוֹת; הָאֱמֻנִים עֲלֵי תוֹלָע, חִבְּקוּ אַשְׁפַּתּוֹת׃ ס",
  "6": "וַיִּגְדַּל עֲוֹן בַּת־עַמִּי, מֵחַטַּאת סְדֹם; הַהֲפוּכָה כְמוֹ־רָגַע, וְלֹא־חָלוּ בָהּ יָדָיִם׃ ס",
  "7": "זַכּוּ נְזִירֶיהָ מִשֶּׁלֶג, צַחוּ מֵחָלָב; אָדְמוּ עֶצֶם מִפְּנִינִים, סַפִּיר גִּזְרָתָם׃ ס",
  "8": "חָשַׁךְ מִשְּׁחוֹר תָּאֳרָם, לֹא נִכְּרוּ בַּחוּצוֹת; צָפַד עוֹרָם עַל־עַצְמָם, יָבֵשׁ הָיָה כָעֵץ׃ ס",
  "9": "טוֹבִים הָיוּ חַלְלֵי־חֶרֶב, מֵחַלְלֵי רָעָב; שֶׁהֵם יָזוּבוּ מְדֻקָּרִים, מִתְּנוּבֹת שָׂדָי׃ ס",
  "10": "יְדֵי, נָשִׁים רַחֲמָנִיּוֹת, בִּשְּׁלוּ יַלְדֵיהֶן; הָיוּ לְבָרוֹת לָמוֹ, בְּשֶׁבֶר בַּת־עַמִּי׃ ס",
  "11": "כִּלָּה יְהוָה אֶת־חֲמָתוֹ, שָׁפַךְ חֲרוֹן אַפּוֹ; וַיַּצֶּת־אֵשׁ בְּצִיּוֹן, וַתֹּאכַל יְסוֹדֹתֶיהָ׃ ס",
  "12": "לֹא הֶאֱמִינוּ מַלְכֵי־אֶרֶץ, וְכֹל (כֹּל) יֹשְׁבֵי תֵבֵל; כִּי יָבֹא צַר וְאוֹיֵב, בְּשַׁעֲרֵי יְרוּשָׁלִָם׃ ס",
  "13": "מֵחַטֹּאת נְבִיאֶיהָ, עֲוֹנוֹת כֹּהֲנֶיהָ; הַשֹּׁפְכִים בְּקִרְבָּהּ דַּם צַדִּיקִים׃ ס",
  "14": "נָעוּ עִוְרִים בַּחוּצוֹת, נְגֹאֲלוּ בַּדָּם; בְּלֹא יוּכְלוּ, יִגְּעוּ בִּלְבֻשֵׁיהֶם׃ ס",
  "15": "סוּרוּ טָמֵא קָרְאוּ לָמוֹ, סוּרוּ סוּרוּ אַל־תִּגָּעוּ, כִּי נָצוּ גַּם־נָעוּ; אָמְרוּ בַּגּוֹיִם, לֹא יוֹסִיפוּ לָגוּר׃ ס",
  "16": "פְּנֵי יְהוָה חִלְּקָם, לֹא יוֹסִיף לְהַבִּיטָם; פְּנֵי כֹהֲנִים לֹא נָשָׂאוּ, זְקֵנִים (וּזְקֵנִים) לֹא חָנָנוּ׃ ס",
  "17": "עוֹדֵינָה (עוֹדֵינוּ) תִּכְלֶינָה עֵינֵינוּ, אֶל־עֶזְרָתֵנוּ הָבֶל; בְּצִפִּיָּתֵנוּ צִפִּינוּ, אֶל־גּוֹי לֹא יוֹשִׁעַ׃ ס",
  "18": "צָדוּ צְעָדֵינוּ, מִלֶּכֶת בִּרְחֹבֹתֵינוּ; קָרַב קִצֵּינוּ מָלְאוּ יָמֵינוּ כִּי־בָא קִצֵּינוּ׃ ס",
  "19": "קַלִּים הָיוּ רֹדְפֵינוּ, מִנִּשְׁרֵי שָׁמָיִם; עַל־הֶהָרִים דְּלָקֻנוּ, בַּמִּדְבָּר אָרְבוּ לָנוּ׃ ס",
  "20": "רוּחַ אַפֵּינוּ מְשִׁיחַ יְהוָה, נִלְכַּד בִּשְׁחִיתוֹתָם; אֲשֶׁר אָמַרְנוּ, בְּצִלּוֹ נִחְיֶה בַגּוֹיִם׃ ס",
  "21": "שִׂישִׂי וְשִׂמְחִי בַּת־אֱדוֹם, יוֹשַׁבְתִּי (יוֹשֶׁבֶת) בְּאֶרֶץ עוּץ; גַּם־עָלַיִךְ תַּעֲבָר־כּוֹס, תִּשְׁכְּרִי וְתִתְעָרִי׃ ס",
  "22": "תַּם־עֲוֹנֵךְ בַּת־צִיּוֹן, לֹא יוֹסִיף לְהַגְלוֹתֵךְ; פָּקַד עֲוֹנֵךְ בַּת־אֱדוֹם, גִּלָּה עַל־חַטֹּאתָיִךְ׃ פ"
}