{
  "1": "Li Kâcuaß quixye cuißchic re laj Job:",
  "2": "—At Job, ¿ma xban nak cuan ânaßleb nak yôcat chincuechßinquil lâin li nimajcual Dios? Li ani naxcuechß rix li cßaßru ninbânu, tento nak tixsume li cßaßru tinpatzß re, chan.",
  "3": "Laj Job quixye re:",
  "4": "—At Kâcuaß, xban xmâcßaßil innaßleb xinâtinac. Incßaß naru tatinsume anakcuan. Mâcßaß chic cuâtin re tatinsume cuiß.",
  "5": "Nabal xinye, abanan anakcuan incßaß chic tinâtinak, chan.",
  "6": "Ut li Kâcuaß quiâtinac cuißchic chak saß li câk-sut-ikß ut quixye re:",
  "7": "—Cßutbesi lâ cuînkilal anakcuan ut tâsume li cßaßru tinpatzß âcue.",
  "8": "¿Ma yôcat chixyebal nak moco tîc ta li cßaßru ninbânu? ¿Ma tâye nak lâin cuan inmâc ut lâat mâcßaß âmâc?",
  "9": "¿Ma kßaxal nim ta biß lâ cuanquil joß lâin? Ut, ¿ma chanchan ta biß nak namok li câk nak nacat-âtinac lâat?",
  "10": "Cui yâl nak joßcan, cßutbesi lâ cuanquil ut lâ lokßal.",
  "11": "Cßutbesi lâ joskßil chiruheb li kßetkßeteb ut isi xcuanquileb.",
  "12": "Cßut xxutâneb li nequeßxnimobresi ribeb ut sach ruheb li incßaß useb xnaßleb toj bar cuanqueb cuiß.",
  "13": "Mukeb saß li chßochß ut taklaheb saß xnaßajeb li camenak.",
  "14": "Cui tâbânu aßan, lâin tinqßue âlokßal ut tinye nak lâat naru tâcol âcuib xban nak cuan âcuanquil.",
  "15": "Qßue retal li xul behemot xcßabaß. Lâin xinyîban re aßan joß nak xatinyîb lâat. Pim naxcuaß joß li cuacax.",
  "16": "Abanan cau rib ut cau xmetzßêu.",
  "17": "Lix ye chanchan xcacuil li chacalteß nak na-ecßan. Ut cßajoß xmetzßêu li raß.",
  "18": "Lix bakel kßaxal cau joß li chßîchß bronce ut li rok chanchan li cacuil chßîchß.",
  "19": "Riqßuin li xul aßan nacßutun li cßaßru xinbânu. Ut caßaj cuiß lâin naru ninnumta saß xbên.",
  "20": "Naxcuaß li pim li na-el saß cßalebâl li cuanqueb cuiß li joskß aj xul.",
  "21": "Ut nahilan saß mu saß xyânkeb li aj saß lix sâb haß.",
  "22": "Naxcol rib rubeleb li cheß ut saß xyânkeb li nînki pim.",
  "23": "Incßaß naxucuac xban li nimaß nak nachamoß. Usta nacuulac toj saß re xchamal li haß, abanan incßaß nacßoxlac.¿Ma cuan ta biß junak târûk tâchapok re nak yô chi iloc? Ut, ¿ma cuan ta biß junak târûk tixhop li rußuj?",
  "24": "¿Ma cuan ta biß junak târûk tâchapok re nak yô chi iloc? Ut, ¿ma cuan ta biß junak târûk tixhop li rußuj?"
}