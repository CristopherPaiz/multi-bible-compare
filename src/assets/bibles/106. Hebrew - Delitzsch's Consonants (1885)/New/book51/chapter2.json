{"1": "הנני מודיע אתכם גדל הקרב אשר בקרבי על־אדותיכם ועל־אודת אנשי לודקיא ועל־כל אשר לא־ראו את־פני בבשר׃", "2": "למען ינחמו לבותם ונקשרו יחד באהבה ולכל־עשר דעת נכונה להשכיל סוד האלהים אבינו וסוד המשיח׃", "3": "אשר צפונים בו כל־אצרות החכמה והדעת׃", "4": "וזאת אמר אני לכם למען אשר־לא יטעה אתכם איש בשפתי חלקות׃", "5": "כי גם־אם בבשרי אני רחוק מכם הנה ברוחי אני אצלכם ואשמח בראתי את־תכונתכם וחזק אמונתכם במשיח׃", "6": "לכן כאשר קבלתם את־המשיח את ישוע אדנינו כן גם־התהלכו בו׃", "7": "משרשים ונבנים בו וקימים באמונה כאשר למדתם ומרבים בתודה בה׃", "8": "הזהרו פן־יוליך איש אתכם שולל בפילסופיה ובמדוחי שוא לפי קבלת בני האדם ויסדות העולם ולא על־פי המשיח׃", "9": "כי בו בגופו שכן כל־מלא האלהות ובו אתם נמלאים׃", "10": "אשר הוא ראש כל־שררה ושלטן׃", "11": "ובו אתם גם־נמולים מילה שלא בידים בהפשטת גוף הבשר החוטא היא מילת המשיח׃", "12": "כי נקברתם אתו בטבילה אף־קמתם אתו בתחיה על־ידי האמונה בגבורת אלהים אשר העירו מן־המתים׃", "13": "גם־אתכם המתים בפשעים ובערלת בשרכם החיה אתו בסלח לכם את־כל־פשעיכם׃", "14": "וימחק את־השטר המעיד בנו בחקתיו אשר היה נגדנו וישאהו מתוכנו ויתקעהו בצלב׃", "15": "ויפשט את־השרים והשליטים ויתנם ביד רמה לראוה בם ויוליכם שולל בנפשו׃", "16": "על־כן לא־ידין איש אתכם על־דבר מאכל ומשקה או־בענין המועדים וראשי חדשים ושבתות׃", "17": "אשר הם צל הדברים העתידים לבא וגופם הוא במשיח׃", "18": "אל־תתנו לאיש לעקב אתכם על־ידי שפלות רוח ועבודת מלאכים המהלך בדברים אשר לא ראו עיניו ומלא רוח גאוה על־לא־דבר משכל בשרו׃", "19": "ואיננו אחז בראש אשר מחבר ממנו כל־הגוף ומאחז בציריו ודבקיו ויגדל גדול אלהים׃", "20": "לכן אם־מתם עם־המשיח ליסודת העולם למה תשתעבדו לחקים כאלו עדכם חיים בעולם׃", "21": "אל־תאחז אל־תטעם אל־תגע׃", "22": "והם כלם לכליון בתשמישם לפי מצות אנשים ולמודיהם׃", "23": "הנראים כעין חכמה בעבודה בדויה מלב ובשפלות רוח ובענוי הגוף שלא כהגן רק־להשביע הבשר׃"}