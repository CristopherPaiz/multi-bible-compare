{
  "1": "Πῶς ἠμαυρώθη τὸ χρυσίον, ἠλλοιώθη τὸ χρυσίον τὸ καθαρώτατον, οἱ λίθοι τοῦ ἁγιαστηρίου διεσπάρησαν εἰς τὰ ἄκρα πασῶν τῶν ὁδῶν.",
  "2": "Οἱ ἔνδοξοι υἱοὶ τῆς Σιών, οἱ ἐκτιμώμενοι ὡς τὸ καθαρὸν χρυσίον, πῶς ἐλογίσθησαν ὡς ἀγγεῖα πήλινα, ἔργον χειρὸς κεραμέως.",
  "3": "Ἔτι καὶ τὰ κήτη προσφέρουσι μαστοὺς καὶ θηλάζουσι τὰ τέκνα αὑτῶν· ἡ δὲ θυγάτηρ τοῦ λαοῦ μου ἐσκληρύνθη ὡς αἱ στρουθοκάμηλοι ἐν ἐρήμῳ.",
  "4": "Ἡ γλῶσσα τοῦ θηλάζοντος ἐκολλήθη εἰς τὸν οὐρανίσκον αὐτοῦ ὑπὸ τῆς δίψης· τὰ παιδία ἐζήτησαν ἄρτον καὶ δὲν ὑπάρχει ὁ κόπτων εἰς αὐτά.",
  "5": "Οἱ τρώγοντες φαγητὰ τρυφερὰ κοίτονται ἐν ταῖς ὁδοῖς ἠφανισμένοι· οἱ ἀνατεθραμμένοι ἐν πορφύρᾳ ἐνηγκαλίσθησαν τὴν κοπρίαν.",
  "6": "Καὶ ἡ ποινή τῆς ἀνομίας τῆς θυγατρὸς τοῦ λαοῦ μου ἔγεινε μεγαλητέρα παρὰ τὴν ποινήν τῆς ἁμαρτίας τῶν Σοδόμων, τὰ ὁποῖα κατεστράφησαν ὡς ἐν ῥιπῇ, καὶ δὲν ἐνήργησαν ἐπ᾿ αὐτῶν χεῖρες.",
  "7": "Οἱ Ναζηραῖοι αὐτῆς ἦσαν καθαρώτεροι χιόνος, λευκότεροι γάλακτος, ἐρυθρότεροι τὴν ὄψιν ὑπὲρ τοὺς πολυτίμους λίθους, στιλπνοὶ ὡς ὁ σάπφειρος·",
  "8": "Ἡ ὄψις αὐτῶν κατημαυρώθη ὑπὲρ τὴν ἀσβόλην· δὲν ἐγνωρίζοντο ἐν ταῖς ὁδοῖς· τὸ δέρμα αὐτῶν ἐκολλήθη ἐπὶ τῶν ὀστέων αὐτῶν· ἐξηράνθη, ἔγεινεν ὡς ξύλον.",
  "9": "Εὐτυχέστεροι ἐστάθησαν οἱ θανατωθέντες ὑπὸ τῆς ῥομφαίας, παρὰ οἱ θανατωθέντες ὑπὸ τῆς πείνης· διότι οὗτοι κατατήκονται, τετραυματισμένοι δι᾿ ἔλλειψιν γεννημάτων τοῦ ἀγροῦ.",
  "10": "Αἱ χεῖρες τῶν εὐσπλάγχνων γυναικῶν ἔψησαν τὰ τέκνα αὐτῶν· ἔγειναν εἰς αὐτὰς τροφή ἐν τῷ συντριμμῷ τῆς θυγατρὸς τοῦ λαοῦ μου.",
  "11": "Ὁ Κύριος συνετέλεσε τὸν θυμὸν αὑτοῦ, ἐξέχεε τὴν φλόγα τῆς ὀργῆς αὑτοῦ, καὶ ἐξῆψε πῦρ ἐν Σιών, τὸ ὁποῖον κατέφαγε τὰ θεμέλια αὐτῆς.",
  "12": "Δὲν ἐπίστευον οἱ βασιλεῖς τῆς γῆς καὶ πάντες οἱ κατοικοῦντες τὴν οἰκουμένην, ὅτι ἤθελεν εἰσέλθει ἐχθρὸς καὶ πολέμιος εἰς τὰς πύλας τῆς Ἱερουσαλήμ.",
  "13": "Τοῦτο ἔγεινε διὰ τὰς ἁμαρτίας τῶν προφητῶν αὐτῆς καὶ τὰς ἀνομίας τῶν ἱερέων αὐτῆς, οἵτινες ἔχυνον τὸ αἷμα τῶν δικαίων ἐν μέσῳ αὐτῆς.",
  "14": "Περιεπλανήθησαν ὡς τυφλοὶ ἐν ταῖς ὁδοῖς, ἐμολύνθησαν ἐν τῷ αἵματι, ὥστε οἱ ἄνθρωποι δὲν ἠδύναντο νὰ ἐγγίσωσι τὰ ἐνδύματα αὐτῶν.",
  "15": "Ἀπόστητε, ἀκάθαρτοι, ἔκραζον πρὸς αὐτούς· ἀπόστητε, ἀπόστητε, μή ἐγγίσητε· ἐνῷ ἔφευγον καὶ περιεπλανῶντο, ἐλέγετο μεταξὺ τῶν ἐθνῶν, Δὲν θέλουσι παροικεῖ πλέον μεθ᾿ ἡμῶν.",
  "16": "Τὸ πρόσωπον τοῦ Κυρίου διεμέρισεν αὐτούς, δὲν θέλει πλέον ἐπιβλέπει ἐπ᾿ αὐτούς· πρόσωπον ἱερέων δὲν ἐσεβάσθησαν, γέροντας δὲν ἠλέησαν.",
  "17": "Ἐνῷ ἔτι ὑπήρχομεν, οἱ ὀφθαλμοὶ ἡμῶν ἀπέκαμον, προσμένοντες τὴν ματαίαν βοήθειαν ἡμῶν· ἀπεβλέψαμεν κεχηνότες πρὸς ἔθνος μή δυνάμενον νὰ σώζῃ.",
  "18": "Παραμονεύουσι τὰ ἴχνη ἡμῶν, διὰ νὰ μή περιπατῶμεν ἐν ταῖς πλατείαις ἡμῶν· ἐπλησίασε τὸ τέλος ἡμῶν, αἱ ἡμέραι ἡμῶν ἐπληρώθησαν, διότι ἦλθε τὸ τέλος ἡμῶν.",
  "19": "Οἱ καταδιώκοντες ἡμᾶς ἔγειναν ἐλαφρότεροι τῶν ἀετῶν τοῦ οὐρανοῦ· ἐκυνήγησαν ἡμᾶς ἐπὶ τὰ ὄρη, ἐνήδρευσαν ἡμᾶς ἐν τῇ ἐρήμῳ.",
  "20": "Ἡ πνοή τῶν μυκτήρων ἡμῶν, ὁ χριστὸς τοῦ Κυρίου, ἐπιάσθη ἐν ταῖς παγίσιν αὐτῶν, ὑπὸ τὴν σκιὰν τοῦ ὁποίου, ἐλέγομεν, θέλομεν ζῇ μεταξὺ τῶν ἐθνῶν.",
  "21": "Χαῖρε καὶ εὐφραίνου, θυγάτηρ Ἐδώμ, ἡ κατοικοῦσα ἐν γῇ Οὔζ· ἔτι καὶ πρὸς σὲ θέλει περάσει τὸ ποτήριον· θέλεις μεθυσθῆ καὶ θέλεις γυμνωθῆ.",
  "22": "Ἐτελείωσεν ἡ ποινή τῆς ἀνομίας σου, θυγάτηρ Σιών· δὲν θέλει σὲ φέρει πλέον εἰς αἰχμαλωσίαν· θέλει ἐπισκεφθῆ τὴν ἀνομίαν σου, θυγάτηρ Ἐδώμ· θέλει ἀποκαλύψει τὰ ἁμαρτήματά σου."
}