{
  "1": "Ἀκούσατε τώρα ὅ, τι λέγει ὁ Κύριος· Σηκώθητι, διαδικάσθητι ἔμπροσθεν τῶν ὀρέων, καὶ ἄς ἀκούσωσιν οἱ βουνοὶ τὴν φωνήν σου.",
  "2": "Ἀκούσατε, ὄρη, τὴν κρίσιν τοῦ Κυρίου, καὶ σεῖς, τὰ ἰσχυρὰ θεμέλια τῆς γῆς· διότι ὁ Κύριος ἔχει κρίσιν μετὰ τοῦ λαοῦ αὑτοῦ καὶ θέλει διαδικασθῆ μετὰ τοῦ Ἰσραήλ.",
  "3": "Λαὲ μου, τί σοὶ ἔκαμα; καὶ εἰς τί σὲ παρηνώχλησα; μαρτύρησον κατ᾿ ἐμοῦ.",
  "4": "Διότι σὲ ἀνεβίβασα ἐκ γῆς Αἰγύπτου καὶ σὲ ἐλύτρωσα ἐξ οἴκου δουλείας· καὶ ἐξαπέστειλα ἔμπροσθέν σου τὸν Μωϋσῆν, τὸν Ἀαρὼν καὶ τὴν Μαριάμ.",
  "5": "Λαὲ μου, ἐνθυμήθητι τώρα τί ἐβουλεύθη Βαλὰκ ὁ βασιλεὺς τοῦ Μωὰβ καὶ τί ἀπεκρίθη πρὸς αὐτὸν Βαλαὰμ ὁ τοῦ Βεὼρ ἀπὸ Σιττεὶμ ἕως Γαλγάλων, διὰ νὰ γνωρίσητε τὴν δικαιοσύνην τοῦ Κυρίου.",
  "6": "Μὲ τί θέλω ἐλθεῖ ἐνώπιον τοῦ Κυρίου, νὰ προσκυνήσω ἐνώπιον τοῦ ὑψίστου Θεοῦ; θέλω ἐλθεῖ ἐνώπιον αὐτοῦ μὲ ὁλοκαυτώματα, μὲ μόσχους ἐνιαυσίους;",
  "7": "Θέλει εὐαρεστηθῆ ὁ Κύριος εἰς χιλιάδας κριῶν ἤ εἰς μυριάδας ποταμῶν ἐλαίου; θέλω δώσει τὸν πρωτότοκόν μου διὰ τὴν παράβασίν μου, τὸν καρπὸν τῆς κοιλίας μου διὰ τὴν ἁμαρτίαν τῆς ψυχῆς μου;",
  "8": "Αὐτὸς σοὶ ἔδειξεν, ἄνθρωπε, τί τὸ καλόν· καὶ τί ζητεῖ ὁ Κύριος παρὰ σοῦ, εἰμή νὰ πράττῃς τὸ δίκαιον καὶ νὰ ἀγαπᾷς ἔλεος καὶ νὰ περιπατῇς ταπεινῶς μετὰ τοῦ Θεοῦ σου;",
  "9": "Ἡ φωνή τοῦ Κυρίου κράζει πρὸς τὴν πόλιν, καὶ ἡ σοφία θέλει φοβεῖσθαι τὸ ὄνομά σου· ἀκούσατε τὴν ῥάβδον καὶ τίς διώρισεν αὐτήν.",
  "10": "Ὑπάρχουσιν ἔτι οἱ θησαυροὶ τῆς ἀσεβείας ἐν τῷ οἴκῳ τοῦ ἀσεβοῦς καὶ τὸ ἐλλιπὲς μέτρον τὸ βδελυκτόν;",
  "11": "νὰ δικαιώσω αὐτοὺς μὲ τὰς ἀσεβεῖς πλάστιγγας καὶ μὲ τὸ σακκίον τῶν δολίων ζυγίων;",
  "12": "Διότι οἱ πλούσιοι αὐτῆς εἶναι πλήρεις ἀδικίας, καὶ οἱ κάτοικοι αὐτῆς ἐλάλησαν ψεύδη, καὶ ἡ γλῶσσα αὐτῶν εἶναι ἀπατηλή ἐν τῷ στόματι αὐτῶν.",
  "13": "Καὶ ἐγὼ λοιπὸν πατάξας θέλω σὲ ἀδυνατίσει, θέλω σὲ ἐρημώσει ἐξ αἰτίας τῶν ἁμαρτιῶν σου.",
  "14": "Σὺ θέλεις τρώγει καὶ δὲν θέλεις χορτάζεσθαι, καὶ ἡ πεῖνά σου θέλει εἶσθαι ἐν μέσῳ σου· καὶ θέλεις φύγει ἀλλὰ δὲν θέλεις διασώσει, καὶ ὅ, τι διέσωσας, θέλω παραδώσει εἰς τὴν ῥομφαίαν.",
  "15": "Σὺ θέλεις σπείρει καὶ δὲν θέλεις θερίσει· σὺ θέλεις πιέσει ἐλαίας καὶ δὲν θέλεις ἁλειφθῆ μὲ ἔλαιον, καὶ γλεῦκος καὶ δὲν θέλεις πίει οἶνον.",
  "16": "Διότι ἐφυλάχθησαν τὰ διατάγματα τοῦ Ἀμρὶ καὶ πάντα τὰ ἔργα τοῦ οἴκου τοῦ Ἀχαὰβ καὶ ἐπορεύθητε ἐν ταῖς βουλαῖς αὐτῶν· διὰ νὰ σὲ παραδώσω εἰς ἀφανισμὸν καὶ τοὺς κατοίκους αὐτῆς εἰς συριγμόν· καὶ θέλετε βαστάσει τὸ ὄνειδος τοῦ λαοῦ μου."
}