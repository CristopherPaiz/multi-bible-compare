{
  "1": "Καὶ ἔπεσεν ὁ κλῆρος τῶν υἱῶν Ἰωσήφ ἀπὸ τοῦ Ἰορδάνου πλησίον τῆς Ἱεριχώ, ἕως τῶν ὑδάτων τῆς Ἱεριχὼ κατὰ ἀνατολάς, πρὸς τὴν ἔρημον τὴν ἀναβαίνουσαν ἀπὸ τῆς Ἱεριχὼ διὰ τοῦ ὄρους Βαιθήλ,",
  "2": "καὶ ἐκτείνεται ἀπὸ Βαιθήλ ἕως Λούζ, καὶ διαβαίνει διὰ τῶν ὁρίων τοῦ Ἀρχὶ-ἀταρώθ,",
  "3": "καὶ καταβαίνει ἐκ δυσμῶν εἰς τὰ ὅρια τοῦ Ἰαφλαιτί, ἕως τῶν ὁρίων τῆς κάτω Βαὶθ-ρών, καὶ ἕως Γεζέρ, καὶ ἐξέρχεται εἰς τὴν θάλασσαν.",
  "4": "Καὶ ἔλαβον τὴν κληρονομίαν αὑτῶν οἱ υἱοὶ Ἰωσήφ, ὁ Μανασσῆς καὶ ὁ Ἐφραΐμ.",
  "5": "Καὶ τὰ ὅρια τῶν υἱῶν Ἐφραΐμ κατὰ τὰς συγγενείας αὐτῶν ἦσαν ταῦτα· τὰ ὅρια τῆς κληρονομίας αὐτῶν πρὸς τὸ ἀνατολικὸν μέρος ἦσαν ἡ Ἀταρὼθ-ἀδάρ, ἕως τῆς ἄνω Βαὶθ-ρών·",
  "6": "καὶ ἐξετείνοντο τὰ ὅρια πρὸς τὴν θάλασσαν εἰς Μιχμεθὰ κατὰ τὸ βόρειον· καὶ τὰ ὅρια ἔστρεφον κατὰ τὸ ἀνατολικὸν ἕως Ταανὰθ-σηλώ, καὶ ἐκεῖθεν διέβαινον κατὰ ἀνατολὰς εἰς Ἰανωχά·",
  "7": "καὶ κατέβαινον ἀπὸ Ἰανωχὰ εἰς Ἀταρώθ, καὶ εἰς Νααράθ, καὶ ἤρχοντο εἰς τὴν Ἱεριχώ, καὶ ἐξήρχοντο εἰς τὸν Ἰορδάνην·",
  "8": "τὰ ὅρια ἐξηκολούθησαν ἀπὸ Θαπφουὰ πρὸς δυσμὰς ἕως τοῦ χειμάρρου Κανά, καὶ εἶχον τὴν διέξοδον αὐτῶν πρὸς τὴν θάλασσαν. Αὕτη εἶναι ἡ κληρονομία τῆς φυλῆς τῶν υἱῶν Ἐφραΐμ κατὰ τὰς συγγενείας αὐτῶν.",
  "9": "Ἦσαν καὶ πόλεις κεχωρισμέναι διὰ τοὺς υἱοὺς Ἐφραΐμ μεταξὺ τῆς κληρονομίας τῶν υἱῶν Μανασσῆ, πᾶσαι αἱ πόλεις καὶ αἱ κῶμαι αὐτῶν.",
  "10": "Καὶ δὲν ἐξεδίωξαν τοὺς Χαναναίους τοὺς κατοικοῦντας εἰς Γεζέρ· ἀλλ᾿ οἱ Χαναναῖοι κατοικοῦσι μεταξὺ τῶν Ἐφραϊμιτῶν ἕως τῆς ἡμέρας ταύτης, καὶ ἔγειναν δοῦλοι ὑποτελεῖς."
}