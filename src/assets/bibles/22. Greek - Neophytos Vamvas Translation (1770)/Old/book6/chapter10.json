{
  "1": "Καὶ ὡς ἤκουσεν Ἀδωνισεδὲκ ὁ βασιλεύς τῆς Ἱερουσαλήμ ὅτι ὁ Ἰησοῦς ἐκυρίευσε τὴν Γαὶ καὶ ἐξωλόθρευσεν αὐτήν, ὅτι, καθὼς ἔκαμεν εἰς τὴν Ἱεριχὼ καὶ εἰς τὸν βασιλέα αὐτῆς, οὕτως ἔκαμεν εἰς τὴν Γαὶ καὶ εἰς τὸν βασιλέα αὐτῆς, καὶ ὅτι οἱ κάτοικοι τῆς Γαβαὼν ἔκαμον εἰρήνην μετὰ τοῦ Ἰσραήλ καὶ ἔμενον μεταξὺ αὐτῶν,",
  "2": "ἐφοβήθησαν σφόδρα· διότι ἦτο πόλις μεγάλη ἡ Γαβαών, ὡς μία τῶν βασιλικῶν πόλεων, καὶ διότι ἦτο μεγαλητέρα τῆς Γαί, καὶ πάντες οἱ ἄνδρες αὐτῆς δυνατοί.",
  "3": "Διὰ τοῦτο ἀπέστειλεν Ἀδωνισεδὲκ ὁ βασιλεὺς τῆς Ἱερουσαλήμ πρὸς τὸν Ὡὰμ βασιλέα τῆς Χεβρών, καὶ πρὸς τὸν Πιρὰμ βασιλέα τῆς Ἰαρμούθ, καὶ πρὸς τὸν Ἰαφιὰ βασιλέα τῆς Λαχείς, καὶ πρὸς τὸν Δεβεὶρ βασιλέα τῆς Ἐγλών, λέγων,",
  "4": "Ἀνάβητε πρὸς ἐμὲ καὶ βοηθήσατέ μοι, διὰ νὰ πατάξωμεν τὴν Γαβαών· διότι ἔκαμεν εἰρήνην μετὰ τοῦ Ἰησοῦ καὶ μετὰ τῶν υἱῶν Ἰσραήλ.",
  "5": "Καὶ συναχθέντες οἱ πέντε βασιλεῖς τῶν Ἀμορραίων, ὁ βασιλεὺς τῆς Ἱερουσαλήμ, ὁ βασιλεὺς τῆς Χεβρών, ὁ βασιλεὺς τῆς Ἰαρμούθ, ὁ βασιλεὺς τῆς Λαχείς, ὁ βασιλεὺς τῆς Ἐγλών, ἀνέβησαν, αὐτοὶ καὶ πάντα τὰ στρατεύματα αὐτῶν, καὶ ἐστρατοπέδευσαν ἔμπροσθεν τῆς Γαβαὼν καὶ ἐπολέμουν ἐναντίον αὐτῆς.",
  "6": "Καὶ οἱ Γαβαωνῖται ἀπέστειλαν πρὸς τὸν Ἰησοῦν εἰς τὸ στρατόπεδον εἰς Γάλγαλα, λέγοντες, Μή ἀποσύρῃς τὴν χεῖρά σου ἀπὸ τῶν δούλων σου· ἀνάβα πρὸς ἡμᾶς ταχέως καὶ σῶσον ἡμᾶς καὶ βοήθησον ἡμᾶς· διότι συνήχθησαν ἐναντίον ἡμῶν πάντες οἱ βασιλεῖς τῶν Ἀμορραίων, οἱ κατοικοῦντες τὴν ὀρεινήν.",
  "7": "Καὶ ἀνέβη ὁ Ἰησοῦς ἀπὸ Γαλγάλων, αὐτὸς καὶ πᾶς ὁ λαὸς ὁ πολεμιστής μετ᾿ αὐτοῦ καὶ πάντες οἱ δυνατοὶ ἐν ἰσχύϊ.",
  "8": "Καὶ εἶπε Κύριος πρὸς τὸν Ἰησοῦν, Μή φοβηθῇς αὐτούς· διότι παρέδωκα αὐτοὺς εἰς τὴν χεῖρά σου· δὲν θέλει σταθῆ ἔμπροσθέν σου οὐδεὶς ἐξ αὐτῶν.",
  "9": "Ἦλθε λοιπὸν ἐπ᾿ αὐτοὺς ὁ Ἰησοῦς ἐξαίφνης, ἀναβὰς ἀπὸ Γαλγάλων δι᾿ ὅλης τῆς νυκτός.",
  "10": "Καὶ κατετρόπωσεν αὐτοὺς ὁ Κύριος ἔμπροσθεν τοῦ Ἰσραήλ, καὶ ἐπάταξαν αὐτοὺς ἐν σφαγῇ μεγάλῃ ἐν Γαβαών, καὶ κατεδίωξαν αὐτοὺς εἰς τὴν ὁδὸν τὴν ἀναβαίνουσαν πρὸς Βαὶθ-ρών, καὶ κατέκοπτον αὐτοὺς ἕως Ἀζηκὰ καὶ ἕως Μακκηδά.",
  "11": "Καὶ ἐνῷ, φεύγοντες ἀπ᾿ ἔμπροσθεν τοῦ Ἰσραήλ, ἦσαν ἐν τῇ καταβάσει τῆς Βαὶθ-ρών, ὁ Κύριος ἔρριψεν ἐκ τοῦ οὐρανοῦ κατ᾿ αὐτῶν λίθους μεγάλους ἕως Ἀζηκά, καὶ ἀπέθανον· περισσότεροι ἦσαν οἱ ἀποθανόντες ἐκ τῶν λίθων τῆς χαλάζης, παρ᾿ ὅσους οἱ υἱοὶ Ἰσραήλ κατέκοψαν ἐν μαχαίρᾳ.",
  "12": "Τότε ἐλάλησεν ὁ Ἰησοῦς πρὸς τὸν Κύριον, καθ᾿ ἥν ἡμέραν ὁ Κύριος παρέδωκε τοὺς Ἀμορραίους ἔμπροσθεν τῶν υἱῶν Ἰσραήλ, καὶ εἶπεν ἐνώπιον τοῦ Ἰσραήλ, Στῆθι, ἥλιε, ἐπὶ τὴν Γαβαών, καὶ σύ, σελήνη, ἐπὶ τὴν φάραγγα Αἰαλών.",
  "13": "Καὶ ὁ ἥλιος ἐστάθη καὶ ἡ σελήνη ἔμεινεν, ἑωσοῦ ὁ λαὸς ἐξεδικήθη τοὺς ἐχθροὺς αὑτοῦ. Δὲν εἶναι τοῦτο γεγραμμένον ἐν τῷ βιβλίῳ τοῦ Ἰασήρ; Καὶ ἐστάθη ὁ ἥλιος ἐν τῷ μέσῳ τοῦ οὐρανοῦ, καὶ δὲν ἔσπευσε νὰ δύσῃ ἕως μιᾶς ὁλοκλήρου ἡμέρας.",
  "14": "Καὶ τοιαύτη ἡμέρα δὲν ὑπῆρξεν οὔτε πρότερον οὔτε ὕστερον, ὥστε ὁ Κύριος νὰ ἀκούσῃ φωνήν ἀνθρώπου· διότι ὁ Κύριος ἐπολέμει ὑπὲρ τοῦ Ἰσραήλ.",
  "15": "Καὶ ἐπέστρεψεν ὁ Ἰησοῦς, καὶ πᾶς ὁ Ἰσραήλ μετ᾿ αὐτοῦ, εἰς τὸ στρατόπεδον εἰς Γάλγαλα.",
  "16": "Οἱ δὲ πέντε βασιλεῖς οὗτοι ἔφυγον καὶ ἐκρύφθησαν εἰς σπήλαιον ἐν Μακκηδά.",
  "17": "Καὶ ἀνήγγειλαν πρὸς τὸν Ἰησοῦν, λέγοντες, οἱ πέντε βασιλεῖς εὑρέθησαν κεκρυμμένοι εἰς σπήλαιον ἐν Μακκηδά.",
  "18": "Καὶ εἶπεν ὁ Ἰησοῦς, Κυλίσατε λίθους μεγάλους εἰς τὸ στόμα τοῦ σπηλαίου, καὶ καταστήσατε ἀνθρώπους πλησίον αὐτοῦ διὰ νὰ φυλάττωσιν αὐτούς·",
  "19": "καὶ σεῖς μή στέκεσθε· καταδιώκετε τοὺς ἐχθροὺς σας καὶ πατάξατε τὸ ὄπισθεν αὐτῶν· μή ἀφήσητε αὐτοὺς νὰ εἰσέλθωσιν εἰς τὰς πόλεις αὑτῶν· διότι Κύριος ὁ Θεὸς σας παρέδωκεν αὐτοὺς εἰς τὰς χεῖράς σας.",
  "20": "Καὶ ἀφοῦ ὁ Ἰησοῦς καὶ οἱ υἱοὶ Ἰσραήλ ἐτελείωσαν φονεύοντες αὐτοὺς ἐν σφαγῇ μεγάλῃ σφόδρα, ἑωσοῦ ἐξωλοθρεύθησαν, οἱ λοιποὶ ἐξ αὐτῶν, ὅσοι διεσώθησαν, εἰσῆλθον εἰς χυρωμένας πόλεις.",
  "21": "Καὶ πᾶς ὁ λαὸς ἐπέστρεψεν εἰς τὸ στρατόπεδον πρὸς τὸν Ἰησοῦν εἰς Μακκηδὰ ἐν εἰρήνῃ· οὐδεὶς ἐκίνησε τὴν γλῶσσαν αὑτοῦ κατὰ τινος ἐκ τῶν υἱῶν Ἰσραήλ.",
  "22": "Καὶ εἶπεν ὁ Ἰησοῦς, Ἀνοίξατε τὸ στόμα τοῦ σπηλαίου καὶ ἐξαγάγετε πρὸς ἐμὲ τοὺς πέντε βασιλεῖς ἐκείνους ἐκ τοῦ σπηλαίου.",
  "23": "Καὶ ἔκαμον οὕτω καὶ ἐξήγαγον πρὸς αὐτὸν τοὺς πέντε βασιλεῖς ἐκείνους ἐκ τοῦ σπηλαίου, τὸν βασιλέα τῆς Ἰερουσαλήμ, τὸν βασιλέα τῆς Χεβρών, τὸν βασιλέα τῆς Ἰαρμούθ, τὸν βασιλέα τῆς Λαχείς, τὸν βασιλέα τῆς Ἐγλών.",
  "24": "Καὶ ἀφοῦ ἐξήγαγον πρὸς τὸν Ἰησοῦν τοὺς βασιλεῖς ἐκείνους, ἐκάλεσεν ὁ Ἰησοῦς πάντας τοὺς ἄνδρας τοῦ Ἰσραήλ, καὶ εἶπε πρὸς τοὺς ἀρχηγοὺς τῶν πολεμιστῶν τοὺς ἐλθόντας μετ᾿ αὐτοῦ, Πλησιάσατε, βάλετε τοὺς πόδας σας ἐπὶ τοὺς τραχήλους τῶν βασιλέων τούτων. Καὶ αὐτοὶ ἐπλησίασαν καὶ ἔβαλον τοὺς πόδας αὑτῶν ἐπὶ τοὺς τραχήλους αὐτῶν.",
  "25": "Καὶ εἶπε πρὸς αὐτοὺς ὁ Ἰησοῦς, Μή φοβεῖσθε μηδὲ δειλιᾶτε· ἀνδρίζεσθε καὶ ἐνδυναμοῦσθε· ἐπειδή οὕτω θέλει κάμει ὁ Κύριος εἰς πάντας τοὺς ἐχθροὺς σας, κατὰ τῶν ὁποίων μάχεσθε.",
  "26": "Καὶ μετὰ ταῦτα ἐπάταξεν αὐτοὺς ὁ Ἰησοῦς καὶ ἐθανάτωσεν αὐτοὺς καὶ ἐκρέμασεν αὐτοὺς εἰς πέντε ξύλα· καὶ ἐκρέμοντο εἰς τὰ ξύλα ἕως ἑσπέρας.",
  "27": "Περὶ δὲ τὴν δύσιν τοῦ ἡλίου, προσέταξεν ὁ Ἰησοῦς, καὶ κατεβίβασαν αὐτοὺς ἀπὸ τῶν ξύλων καὶ ἔρριψαν αὐτοὺς εἰς τὸ σπήλαιον, ὅπου εἶχον κρυφθῆ, καὶ ἐκύλισαν λίθους μεγάλους εἰς τὸ στόμα τοῦ σπηλαίου, οἵτινες μένουσιν ἕως τῆς σήμερον ἡμέρας.",
  "28": "Καὶ ἐν ἐκείνῃ τῇ ἡμέρᾳ ἐκυρίευσεν ὁ Ἰησοῦς τὴν Μακκηδά, καὶ ἐπάταξεν ἐν στόματι μαχαίρας αὐτήν καὶ τὸν βασιλέα αὐτῆς· ἐξωλόθρευσεν αὐτοὺς καὶ πάσας τὰς ψυχὰς τὰς ἐν αὐτῇ· δὲν ἀφῆκεν ὑπόλοιπον· καὶ ἔκαμεν εἰς τὸν βασιλέα τῆς Μακκηδά, καθὼς ἔκαμεν εἰς τὸν βασιλέα τῆς Ἱεριχώ.",
  "29": "Καὶ διέβη ὁ Ἰησοῦς, καὶ πᾶς ὁ Ἰσραήλ μετ᾿ αὐτοῦ, ἐκ Μακκηδὰ εἰς Λιβνὰ καὶ ἐπολέμει τὴν Λιβνά.",
  "30": "Καὶ παρέδωκεν ὁ Κύριος καὶ αὐτήν καὶ τὸν βασιλέα αὐτῆς εἰς τὴν χεῖρα τοῦ Ἰσραήλ· καὶ ἐπάταξεν ἐν στόματι μαχαίρας αὐτήν καὶ πάσας τὰς ψυχὰς τὰς ἐν αὐτῇ· δὲν ἀφῆκεν ἐν αὐτῇ ὑπόλοιπον· καὶ ἔκαμεν εἰς τὸν βασιλέα αὐτῆς, καθὼς ἔκαμεν εἰς τὸν βασιλέα τῆς Ἱεριχώ.",
  "31": "Καὶ διέβη ὁ Ἰησοῦς, καὶ πᾶς ὁ Ἰσραήλ μετ᾿ αὐτοῦ, ἐκ Λιβνὰ εἰς Λαχείς, καὶ ἐστρατοπέδευσε κατέναντι αὐτῆς καὶ ἐπολέμει αὐτήν.",
  "32": "Καὶ παρέδωκεν ὁ Κύριος τὴν Λαχεὶς εἰς τὴν χεῖρα τοῦ Ἰσραήλ, καὶ ἐκυρίευσεν αὐτήν τὴν δευτέραν ἡμέραν, καὶ ἐπάταξεν ἐν στόματι μαχαίρας αὐτήν καὶ πάσας τὰς ψυχὰς τὰς ἐν αὐτῇ, κατὰ πάντα ὅσα ἔκαμεν εἰς τὴν Λιβνά.",
  "33": "Τότε ἀνέβη Ὠρὰμ ὁ βασιλεὺς τῆς Γεζὲρ διὰ νὰ βοηθήσῃ τὴν Λαχείς· καὶ ὁ Ἰησοῦς ἐπάταξεν αὐτὸν καὶ τὸν λαὸν αὐτοῦ, ἑωσοῦ δὲν ἀφῆκεν εἰς αὐτὸν ὑπόλοιπον.",
  "34": "Καὶ διέβη ὁ Ἰησοῦς, καὶ πᾶς ὁ Ἰσραήλ μετ᾿ αὐτοῦ, ἐκ Λαχεὶς εἰς Ἐγλών, καὶ ἐστρατοπέδευσαν κατέναντι αὐτῆς καὶ ἐπολέμουν αὐτήν·",
  "35": "καὶ ἐκυρίευσαν αὐτήν ἐν τῇ ἡμέρᾳ ἐκείνῃ, καὶ ἐπάταξαν αὐτήν ἐν στόματι μαχαίρας· καὶ ἐξωλόθρευσεν ἐν ἐκείνῃ τῇ ἡμέρᾳ πάσας τὰς ψυχὰς τὰς ἐν αὐτῇ, κατὰ πάντα ὅσα ἔκαμεν εἰς τὴν Λαχείς.",
  "36": "Καὶ ἀνέβη ὁ Ἰησοῦς, καὶ πᾶς ὁ Ἰσραήλ μετ᾿ αὐτοῦ, ἐξ Ἐγλὼν εἰς Χεβρών, καὶ ἐπολέμουν αὐτήν·",
  "37": "καὶ ἐκυρίευσαν αὐτήν καὶ ἐπάταξαν ἐν στόματι μαχαίρας αὐτήν καὶ τὸν βασιλέα αὐτῆς καὶ πάσας τὰς πόλεις αὐτῆς καὶ πάσας τὰς ψυχὰς τὰς ἐν αὐτῇ· δὲν ἀφῆκεν ὑπόλοιπον· κατὰ πάντα ὅσα ἔκαμεν εἰς τὴν Ἐγλών· καὶ ἐξωλόθρευσεν αὐτήν καὶ πάσας τὰς ψυχὰς τὰς ἐν αὐτῇ.",
  "38": "Καὶ ἔστρεψεν ὁ Ἰησοῦς, καὶ πᾶς ὁ Ἰσραήλ μετ᾿ αὐτοῦ· εἰς Δεβεὶρ καὶ ἐπολέμουν αὐτήν·",
  "39": "καὶ ἐκυρίευσεν αὐτήν καὶ τὸν βασιλέα αὐτῆς καὶ πάσας τὰς πόλεις αὐτῆς· καὶ ἐπάταξαν αὐτοὺς ἐν στόματι μαχαίρας καὶ ἐξωλόθρευσαν πάσας τὰς ψυχὰς τὰς ἐν αὐτῇ, δὲν ἀφῆκεν ὑπόλοιπον· καθὼς ἔκαμεν εἰς τὴν Χεβρών, οὕτως ἔκαμεν εἰς τὴν Δεβεὶρ καὶ εἰς τὸν βασιλέα αὐτῆς· καὶ καθὼς ἔκαμεν εἰς τὴν Λιβνὰ καὶ εἰς τὸν βασιλέα αὐτῆς.",
  "40": "Οὕτως ἐπάταξεν ὁ Ἰησοῦς πᾶσαν τὴν γῆν τὴν ὀρεινήν καὶ τὴν μεσημβρινήν καὶ τὴν πεδινήν καὶ τὴν Ἀσδὼθ καὶ πάντας τοὺς βασιλεῖς αὐτῶν· δὲν ἀφῆκεν ὑπόλοιπον, ἀλλ᾿ ἐξωλόθρευσε πᾶν τὸ ἔχον πνοήν, καθὼς προσέταξε Κύριος ὁ Θεὸς τοῦ Ἰσραήλ.",
  "41": "Καὶ ἐπάταξεν αὐτοὺς ὁ Ἰησοῦς ἀπὸ Κάδης-βαρνή ἕως Γάζης, καὶ πᾶσαν τὴν γῆν Γεσέν, ἕως Γαβαών.",
  "42": "Καὶ πάντας τούτους τοὺς βασιλεῖς καὶ τὴν γῆν αὐτῶν ὁ Ἰησοῦς ἐκυρίευσε διὰ μιᾶς, διότι Κύριος ὁ Θεὸς τοῦ Ἰσραήλ ἐπολέμει ὑπὲρ τοῦ Ἰσραήλ.",
  "43": "Καὶ ἐπέστρεψεν ὁ Ἰησοῦς, καὶ πᾶς Ἰσραήλ μετ᾿ αὐτοῦ, εἰς τὸ στρατόπεδον εἰς Γάλγαλα."
}