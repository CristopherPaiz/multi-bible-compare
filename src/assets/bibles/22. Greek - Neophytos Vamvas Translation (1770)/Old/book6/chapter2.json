{
  "1": "Καὶ ἀπέστειλεν Ἰησοῦς ὁ υἱὸς τοῦ Ναυή ἐκ Σιττεὶμ δύο ἄνδρας νὰ κατασκοπεύσωσι κρυφίως, λέγων, Ὑπάγετε, ἴδετε τὴν γῆν καὶ τὴν Ἱεριχώ. Οἱ δὲ ὑπῆγον καὶ εἰσῆλθον εἰς οἰκίαν γυναικὸς πόρνης, ὀνομαζομένης Ῥαάβ, καὶ κατέλυσαν ἐκεῖ.",
  "2": "Ἀπήγγειλαν δὲ πρὸς τὸν βασιλέα τῆς Ἱεριχώ, λέγοντες, Ἰδού, ἦλθον ἐνταῦθα τὴν νύκτα ἄνδρες ἐκ τῶν υἱῶν Ἰσραήλ, διὰ νὰ κατασκοπεύσωσι τὴν γῆν.",
  "3": "Καὶ ἀπέστειλεν ὁ βασιλεύς τῆς Ἱεριχὼ πρὸς τὴν Ῥαάβ, λέγων, Ἐξάγαγε τοὺς ἄνδρας τοὺς εἰσελθόντας πρὸς σέ, οἵτινες εἰσῆλθον εἰς τὴν οἰκίαν σου· διότι ἦλθον νὰ κατασκοπεύσωσι πᾶσαν τὴν γῆν.",
  "4": "Καὶ λαβοῦσα ἡ γυνή τοὺς δύο ἄνδρας ἔκρυψεν αὐτοὺς καὶ εἶπε, Ναὶ μὲν εἰσῆλθον πρὸς ἐμὲ οἱ ἄνδρες καὶ δὲν ἐξεύρω πόθεν ἦσαν·",
  "5": "ἐνῷ δὲ ἔμελλε νὰ κλεισθῇ ἡ πύλη, ὅτε ἐσκότασεν, οἱ ἄνδρες ἐξῆλθον· δὲν ἐξεύρω ποῦ ὑπῆγον οἱ ἄνδρες· τρέξατε ταχέως κατόπιν αὐτῶν, διότι θέλετε προφθάσει αὐτούς.",
  "6": "Αὐτή ὅμως εἶχεν ἀναβιβάσει αὐτοὺς ἐπὶ τὸ δῶμα καὶ σκεπάσει αὐτοὺς μέ λινοκαλάμην, τὴν ὁποίαν εἶχεν ἐστοιβαγμένην ἐπὶ τοῦ δώματος.",
  "7": "Καὶ οἱ ἄνδρες ἔτρεξαν κατόπιν αὐτῶν διὰ τῆς ὁδοῦ τῆς πρὸς τὸν Ἰορδάνην, μέχρι τῶν διαβάσεων· καὶ εὐθὺς ἀφοῦ ἀνεχώρησαν οἱ τρέχοντες κατόπιν αὐτῶν, ἐκλείσθη ἡ πύλη.",
  "8": "Καὶ πρὶν ἐκεῖνοι πλαγιάσωσιν, αὐτή ἀνέβη πρὸς αὐτοὺς ἐπὶ τὸ δῶμα.",
  "9": "Καὶ εἶπε πρὸς τοὺς ἄνδρας, Γνωρίζω ὅτι ὁ Κύριος ἔδωκεν εἰς ἐσᾶς τὴν γῆν· καὶ ὅτι ὁ τρόμος σας ἐπέπεσεν ἐφ᾿ ἡμᾶς, καὶ ὅτι πάντες οἱ κάτοικοι τῆς γῆς ἐνεκρώθησαν ἐκ τοῦ φόβου σας·",
  "10": "ἐπειδή ἠκούσαμεν πῶς ὁ Κύριος ἐξήρανε τὰ ὕδατα τῆς Ἐρυθρᾶς θαλάσσης ἔμπροσθέν σας, ὅτε ἐξήλθετε ἐξ Αἰγύπτου· καὶ τί ἐκάμετε εἰς τοὺς δύο βασιλεῖς τῶν Ἀμορραίων, τοὺς πέραν τοῦ Ἰορδάνου, εἰς τὸν Σηὼν καὶ εἰς τὸν Ὤγ, τοὺς ὁποίους ἐξωλοθρεύσατε·",
  "11": "καὶ καθὼς ἠκούσαμεν, διελύθη ἡ καρδία ἡμῶν, καὶ δὲν ἔμεινε πλέον πνοή εἰς οὐδένα ἐκ τοῦ φόβου σας· διότι Κύριος ὁ Θεὸς σας, αὐτὸς εἶναι Θεὸς ἐν τῷ οὐρανῷ ἄνω καὶ ἐπὶ τῆς γῆς κάτω.",
  "12": "Καὶ τώρα, ὁμόσατέ μοι, παρακαλῶ, εἰς τὸν Κύριον ὅτι, καθὼς ἐγὼ ἔκαμα ἔλεος εἰς ἐσᾶς, θέλετε κάμει καὶ σεῖς ἔλεος εἰς τὴν οἰκογένειαν τοῦ πατρὸς μου· καὶ δότε εἰς ἐμὲ σημεῖον πίστεως,",
  "13": "ὅτι θέλετε φυλάξει τὴν ζωήν εἰς τὸν πατέρα μου καὶ εἰς τὴν μητέρα μου καὶ εἰς τοὺς ἀδελφοὺς μου καὶ εἰς τὰς ἀδελφὰς μου καὶ πάντα ὅσα ἔχουσι, καὶ θέλετε σώσει τὴν ζωήν ἡμῶν ἐκ τοῦ θανάτου.",
  "14": "Καὶ ἀπεκρίθησαν πρὸς αὐτήν οἱ ἄνδρες, Ἡ ζωή ἡμῶν εἰς θάνατον ἄς παραδοθῇ ἀντὶ τῆς ἰδικῆς σας, ἄν μόνον δέν φανερώσητε ταύτην τὴν ὑπόθεσιν ἡμῶν, ἐὰν ἡμεῖς, ὅταν ὁ Κύριος παραδώσῃ εἰς ἡμᾶς τὴν γῆν, δὲν δείξωμεν ἔλεος καὶ πίστιν εἰς σέ.",
  "15": "Τότε κατεβίβασεν αὐτοὺς μὲ σχοινίον διὰ τῆς θυρίδος· διότι ἡ οἰκία αὐτῆς ἦτο ἐν τῷ τείχει τῆς πόλεως καὶ ἐν τῷ τείχει κατῴκει.",
  "16": "Καὶ εἶπε πρὸς αὐτούς, Ἀπέλθετε εἰς τὴν ὀρεινήν, διὰ νὰ μή σᾶς συναντήσωσιν οἱ καταδιώκοντες· καὶ κρύφθητε ἐκεῖ τρεῖς ἡμέρας, ἑωσοῦ ἐπιστρέψωσιν οἱ καταδιώκοντες· καὶ ἔπειτα θέλετε ὑπάγει εἰς τὴν ὁδὸν σας.",
  "17": "Καὶ εἶπαν πρὸς αὐτήν οἱ ἄνδρες, Οὕτω θέλομεν εἶσθαι καθαροὶ ἀπὸ τοῦ ὅρκου σου τούτου, τὸν ὁποῖον ἔκαμες ἡμᾶς νὰ ὁμόσωμεν·",
  "18": "ἰδού, ὅταν ἡμεῖς εἰσερχώμεθα εἰς τὴν γῆν, θέλεις δέσει τὸ σχοινίον τούτου τοῦ κοκκίνου νήματος εἰς τὴν θυρίδα, ἀπὸ τῆς ὁποίας κατεβίβασας ἡμᾶς· καὶ τὸν πατέρα σου καὶ τὴν μητέρα σου καὶ τοὺς ἀδελφοὺς σου καὶ πᾶσαν τὴν οἰκογένειαν τοῦ πατρὸς σου, θέλεις συνάξει πρὸς σεαυτήν εἰς τὴν οἰκίαν·",
  "19": "καὶ πᾶς ὅστις ἐξέλθῃ ἐκ τῆς θύρας τῆς οἰκίας σου, τὸ αἷμα αὐτοῦ θέλει εἶσθαι ἐπὶ τῆς κεφαλῆς αὐτοῦ, ἡμεῖς δὲ θέλομεν εἶσθαι καθαροί· ὅστις δὲ μένῃ μετὰ σοῦ ἐν τῇ οἰκίᾳ, τὸ αἷμα αὐτοῦ θέλει εἶσθαι ἐπὶ τῆς κεφαλῆς ἡμῶν, ἐὰν τις βάλῃ χεῖρα ἐπ᾿ αὐτόν·",
  "20": "ἀλλ᾿ ἐὰν φανερώσῃς τὴν ὑπόθεσιν ἡμῶν ταύτην, τότε θέλομεν εἶσθαι λελυμένοι ἀπὸ τοῦ ὅρκου σου, τὸν ὁποῖον ἔκαμες ἡμᾶς νὰ ὁμόσωμεν.",
  "21": "Καὶ εἶπε, Κατὰ τοὺς λόγους σας, οὕτως, ἄς γείνῃ. Καὶ ἐξαπέστειλεν αὐτούς, καὶ ἀνεχώρησαν· αὐτή δὲ ἔδεσε τὸ κόκκινον σχοινίον εἰς τὴν θυρίδα.",
  "22": "Καὶ ἀνεχώρησαν καὶ ἦλθον εἰς τὴν ὀρεινήν καὶ ἔμειναν ἐκεῖ τρεῖς ἡμέρας, ἑωσοῦ ἐπέστρεψαν οἱ καταδιώκοντες· καὶ ἐζήτησαν αὐτοὺς οἱ καταδιώκοντες καθ᾿ ὅλην τὴν ὁδόν, πλήν δέν εὕρηκαν.",
  "23": "Καὶ ὑπέστρεψαν οἱ δύο ἄνδρες καὶ κατέβησαν ἐκ τοῦ ὄρους καὶ διέβησαν καὶ ἦλθον πρὸς Ἰησοῦν τὸν υἱὸν τοῦ Ναυή, καὶ διηγήθησαν πρὸς αὐτὸν πάντα ὅσα συνέβησαν εἰς αὐτούς.",
  "24": "Καὶ εἶπον πρὸς τὸν Ἰησοῦν, Βεβαίως ὁ Κύριος παρέδωκεν εἰς τὰς χεῖρας ἡμῶν πᾶσαν τὴν γῆν· καὶ μάλιστα πάντες οἱ κάτοικοι τοῦ τόπου ἐνεκρώθησαν ἐκ τοῦ φόβου ἡμῶν."
}