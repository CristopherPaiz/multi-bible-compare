{
  "1": "Καὶ ὅτε ἤκουσαν πάντες οἱ βασιλεῖς, οἱ ἐντεῦθεν τοῦ Ἰορδάνου, οἱ ἐν τῇ ὀρεινῇ καὶ οἱ ἐν τῇ πεδινῇ καὶ οἱ ἐν πᾶσι τοῖς παραλίοις τῆς θαλάσσης τῆς μεγάλης, ἕως κατέναντι τοῦ Λιβάνου, οἱ Χετταῖοι καὶ οἱ Ἀμορραῖοι, οἱ Χαναναῖοι, οἱ Φερεζαῖοι, οἱ Εὐαῖοι καὶ οἱ Ἰεβουσαῖοι,",
  "2": "συνήχθησαν πάντες ὁμοῦ, διὰ νὰ πολεμήσωσι τὸν Ἰησοῦν καὶ τὸν Ἰσραήλ.",
  "3": "Οἱ δὲ κάτοικοι τῆς Γαβαὼν ἤκουσαν ὅ, τι ἔκαμεν ὁ Ἰησοῦς εἰς τὴν Ἱεριχὼ καὶ εἰς τὴν Γαί,",
  "4": "καὶ ἔπραξαν καὶ οὗτοι μετὰ πανουργίας, καὶ ὑπῆγον καὶ ἡτοιμάσθησαν μὲ ἐφόδια, καὶ ἔλαβον σάκκους παλαιοὺς ἐπὶ τῶν ὄνων αὑτῶν καὶ ἀσκοὺς οἴνου παλαιοὺς καὶ κατεσχισμένους καὶ δεδεμένους,",
  "5": "καὶ εἰς τοὺς πόδας αὑτῶν ὑποδήματα παλαιὰ καὶ ἐμβαλωμένα, καὶ ἱμάτια παλαιὰ ἐφ᾿ ἑαυτῶν· καὶ ὅλος ὁ ἄρτος τοῦ ἐφοδιασμοῦ αὐτῶν ἦτο ξηρὸς καὶ κατατεθρυμμένος.",
  "6": "Καὶ ἦλθον πρὸς τὸν Ἰησοῦν εἰς τὸ στρατόπεδον εἰς Γάλγαλα, καὶ εἶπον πρὸς αὐτὸν καὶ πρὸς τοὺς ἄνδρας τοῦ Ἰσραήλ, Ἀπό γῆς μακρᾶς ἤλθομεν· τώρα λοιπὸν κάμετε συνθήκην πρὸς ἡμᾶς.",
  "7": "Καὶ εἶπον οἱ ἄνδρες τοῦ Ἰσραήλ πρὸς τοὺς Εὐαίους τούτους, Σεῖς κατοικεῖτε ἴσως ἐν τῷ μέσῳ ἡμῶν, καὶ πῶς θέλομεν κάμει συνθήκην πρὸς ἐσᾶς;",
  "8": "Οἱ δὲ εἶπον πρὸς τὸν Ἰησοῦν, Δοῦλοί σου εἴμεθα. Εἶπε δὲ πρὸς αὐτοὺς ὁ Ἰησοῦς, Ποῖοι εἶσθε; καὶ πόθεν ἔρχεσθε;",
  "9": "Καὶ εἶπον πρὸς αὐτόν, Ἀπὸ πολὺ μακρᾶς γῆς ἦλθον οἱ δοῦλοί σου διὰ τὸ ὄνομα Κυρίου τοῦ Θεοῦ σου· διότι ἠκούσαμεν τὴν φήμην αὐτοῦ καὶ πάντα ὅσα ἔκαμεν ἐν Αἰγύπτῳ,",
  "10": "καὶ πάντα ὅσα ἔκαμεν εἰς τοὺς δύο βασιλεῖς τῶν Ἀμορραίων, τοὺς πέραν τοῦ Ἰορδάνου, εἰς τὸν Σηὼν βασιλέα τῆς Ἑσεβών, καὶ εἰς τὸν Ὤγ βασιλέα τῆς Βασάν, τὸν ἐν Ἀσταρώθ·",
  "11": "διὰ τοῦτο εἶπον πρὸς ἡμᾶς οἱ πρεσβύτεροι ἡμῶν καὶ πάντες οἱ κάτοικοι τῆς γῆς ἡμῶν, λέγοντες, Λάβετε εἰς ἑαυτοὺς ἐφόδια διὰ τὴν ὁδόν, καὶ ὑπάγετε εἰς συνάντησιν αὐτῶν καὶ εἴπατε πρὸς αὐτούς, Δοῦλοί σας εἴμεθα· τώρα λοιπὸν κάμετε συνθήκην πρὸς ἡμᾶς·",
  "12": "τὸν ἄρτον ἡμῶν τοῦτον ζεστὸν ἐλάβομεν ἐκ τῶν οἰκιῶν ἡμῶν, καθ᾿ ἥν ἡμέραν ἐξήλθομεν διὰ νὰ ἔλθωμεν πρὸς ἐσᾶς· καὶ τώρα, ἰδού, εἶναι ξηρὸς καὶ κατατεθρυμμένος·",
  "13": "καὶ οὗτοι οἱ ἀσκοὶ τοῦ οἴνου, τοὺς ὁποίους ἐγεμίσαμεν νέους, καὶ ἰδού, εἶναι κατεσχισμένοι· καὶ τὰ ἱμάτια ἡμῶν ταῦτα καὶ τὰ ὑποδήματα ἡμῶν ἐπαλαιώθησαν διὰ τὴν πολὺ μακρὰν ὁδόν.",
  "14": "Καὶ ἐδέχθησαν τοὺς ἄνδρας ἐξ αἰτίας τῶν ἐφοδίων αὐτῶν, καὶ δὲν ἠρώτησαν τὸν Κύριον.",
  "15": "Καὶ ἔκαμεν ὁ Ἰησοῦς εἰρήνην πρὸς αὐτοὺς καὶ ἔκαμε συνθήκην πρὸς αὐτούς, νὰ φυλάξῃ τὴν ζωήν αὐτῶν· καὶ οἱ ἄρχοντες τῆς συναγωγῆς ὥμοσαν πρὸς αὐτούς.",
  "16": "Καὶ μετὰ τρεῖς ἡμέρας, ἀφοῦ ἔκαμον συνθήκην πρὸς αὐτούς, ἤκουσαν ὅτι ἦσαν γείτονες αὐτῶν καὶ κατῴκουν μεταξὺ αὐτῶν.",
  "17": "Καὶ σηκωθέντες οἱ υἱοὶ Ἰσραήλ ὑπῆγον εἰς τὰς πόλεις αὐτῶν τὴν τρίτην ἡμέραν· αἱ δὲ πόλεις αὐτῶν ἦσαν Γαβαὼν καὶ Χεφειρὰ καὶ Βηρὼθ καὶ Κιριὰθ-ἰαρείμ.",
  "18": "Καὶ δὲν ἐπάταξαν αὐτοὺς οἱ υἱοὶ Ἰσραήλ, διότι οἱ ἄρχοντες τῆς συναγωγῆς εἶχον ὁμόσει πρὸς αὐτοὺς τὸν Κύριον τὸν Θεὸν τοῦ Ἰσραήλ. Καὶ ἐγόγγυζε πᾶσα ἡ συναγωγή κατὰ τῶν ἀρχόντων.",
  "19": "Πάντες ὅμως οἱ ἄρχοντες εἶπον πρὸς πᾶσαν τὴν συναγωγήν, Ἡμεῖς ὡμόσαμεν πρὸς αὐτοὺς τὸν Κύριον τὸν Θεὸν τοῦ Ἰσραήλ· τώρα λοιπὸν δὲν δυνάμεθα νὰ ἐγγίσωμεν αὐτούς·",
  "20": "τοῦτο θέλομεν κάμει εἰς αὐτούς· θέλομεν φυλάξει τὴν ζωήν αὐτῶν, διὰ νὰ μή ἦναι ὀργή Θεοῦ ἐφ᾿ ἡμᾶς, διὰ τὸν ὅρκον τὸν ὁποῖον ὡμόσαμεν πρὸς αὐτούς.",
  "21": "Καὶ οἱ ἄρχοντες εἶπον πρὸς αὐτούς, Ἄς ζῶσι· πλήν ἄς ἦναι ξυλοκόποι καὶ ὑδροφόροι εἰς πᾶσαν συναγωγήν· καθὼς οἱ ἄρχοντες ὑπεσχέθησαν πρὸς αὐτούς.",
  "22": "Καὶ συνεκάλεσεν αὐτοὺς ὁ Ἰησοῦς καὶ εἶπε πρὸς αὐτούς, λέγων, Διὰ τί ἠπατήσατε ἡμᾶς λέγοντες, πολὺ μακρὰν εἴμεθα ἀπὸ σᾶς, ἐνῷ σεῖς κατοικεῖτε μεταξὺ ἡμῶν;",
  "23": "τώρα λοιπὸν ἐπικατάρατοι εἶσθε, καὶ δὲν θέλει λείψει ἀπὸ σᾶς δοῦλος καὶ ξυλοκόπος καὶ ὑδροφόρος εἰς τὸν οἶκον τοῦ Θεοῦ μου.",
  "24": "Καὶ ἀπεκρίθησαν πρὸς τὸν Ἰησοῦν λέγοντες, Ἐπειδή οἱ δοῦλοί σου ἔμαθον μετὰ πληροφορίας ὅσα Κύριος ὁ Θεὸς σου διέταξεν εἰς τὸν δοῦλον αὑτοῦ Μωϋσῆν, νὰ δώσῃ εἰς ἐσᾶς πᾶσαν τὴν γῆν καὶ νὰ ἐξολοθρεύσῃ ἔμπροσθέν σας πάντας τοὺς κατοίκους τῆς γῆς, διὰ τοῦτο ἐφοβήθημεν ἀπὸ σᾶς σφόδρα διὰ τὴν ζωήν ἡμῶν καὶ ἐκάμομεν τὸ πρᾶγμα τοῦτο·",
  "25": "καὶ τώρα, ἰδού, εἰς τὰς χεῖράς σου εἴμεθα· ὅ, τι σοὶ φανῇ καλὸν καὶ ἀρεστὸν νὰ κάμῃς εἰς ἡμᾶς, κάμε.",
  "26": "Καὶ ἔκαμεν οὕτως εἰς αὐτούς, καὶ ἠλευθέρωσεν αὐτοὺς ἐκ τῆς χειρὸς τῶν υἱῶν Ἰσραήλ, καὶ δὲν ἐφόνευσαν αὐτούς.",
  "27": "Καὶ τὴν ἡμέραν ἐκείνην ἔκαμεν αὐτοὺς ὁ Ἰησοῦς ξυλοκόπους καὶ ὑδροφόρους μέχρι τοῦδε, εἰς τὴν συναγωγήν καὶ εἰς τὸ θυσιαστήριον τοῦ Κυρίου, εἰς τὸν τόπον ὅντινα ἐκλέξῃ."
}