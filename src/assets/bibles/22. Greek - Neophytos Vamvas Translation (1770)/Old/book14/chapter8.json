{
  "1": "Ἐν δὲ τῷ τέλει τῶν εἴκοσι ἐτῶν, καθ᾿ ἅ ὁ Σολομὼν ᾠκοδόμησε τὸν οἶκον τοῦ Κυρίου καὶ τὸν οἶκον ἑαυτοῦ,",
  "2": "τὰς πόλεις τὰς ὁποίας ὁ Χουρὰμ εἶχε δώσει εἰς τὸν Σολομῶντα, ὁ Σολομὼν ᾠκοδόμησεν αὐτὰς καὶ κατῴκισεν ἐκεῖ τοὺς υἱοὺς Ἰσραήλ.",
  "3": "Καὶ ὑπῆγεν ὁ Σολομὼν εἰς Αἰμὰθ-σωβὰ καὶ ὑπερίσχυσεν ἐναντίον αὐτῆς.",
  "4": "Καὶ ᾠκοδόμησε τὴν Θαδμὼρ ἐν τῇ ἐρήμῳ καὶ πάσας τὰς πόλεις τῶν ἀποθηκῶν, τὰς ὁποίας ᾠκοδόμησεν ἐν Αἰμάθ.",
  "5": "Ὠικοδόμησεν ἔτι τὴν Βαὶθ-ρὼν τὴν ἄνω καὶ τὴν Βαὶθ-ρὼν τὴν κάτω, πόλεις χυρωμένας μὲ τείχη, πύλας καὶ μοχλούς·",
  "6": "καὶ τὴν Βααλὰθ καὶ πάσας τὰς πόλεις τῶν ἀποθηκῶν, τὰς ὁποίας εἶχεν ὁ Σολομών, καὶ πάσας τὰς πόλεις τῶν ἁμαξῶν καὶ τὰς πόλεις τῶν ἱππέων καὶ πᾶν ὅ, τι ἐπεθύμησεν ὁ Σολομὼν νὰ οἰκοδομήσῃ ἐν Ἱερουσαλήμ καὶ ἐν τῷ Λιβάνῳ καὶ ἐν πάσῃ τῇ γῇ τῆς ἐπικρατείας αὑτοῦ.",
  "7": "Πάντα δὲ τὸν λαὸν τὸν ἐναπολειφθέντα ἐκ τῶν Χετταίων καὶ τῶν Ἀμορραίων καὶ τῶν Φερεζαίων καὶ τῶν Εὐαίων καὶ τῶν Ἰεβουσαίων, οἵτινες δὲν ἦσαν ἐκ τοῦ Ἰσραήλ,",
  "8": "ἀλλ᾿ ἐκ τῶν τέκνων ἐκείνων, τῶν ἐναπολειφθέντων ἐν τῇ γῇ μετ᾿ αὐτούς, τοὺς ὁποίους οἱ υἱοὶ Ἰσραήλ δὲν ἐξωλόθρευσαν, ἐπὶ τούτους ὁ Σολομὼν ἐπέβαλε φόρον ἕως τῆς ἡμέρας ταύτης.",
  "9": "Ἐκ δὲ τῶν υἱῶν Ἰσραήλ ὁ Σολομὼν δὲν ἔκαμε δούλους διὰ τὸ ἔργον αὑτοῦ, διότι ἦσαν ἄνδρες πολεμισταί, καὶ πρώταρχοι καὶ ἄρχοντες τῶν ἁμαξῶν αὐτοῦ καὶ τῶν ἱππέων αὐτοῦ.",
  "10": "Ἐκ τούτων ἦσαν οἱ ἀρχηγοὶ τῶν ἐπιστατῶν, τοὺς ὁποίους εἶχεν ὁ βασιλεὺς Σολομών, διακόσιοι πεντήκοντα, ἐξουσιάζοντες ἐπὶ τὸν λαόν.",
  "11": "Καὶ ἀνεβίβασεν ὁ Σολομὼν τὴν θυγατέρα τοῦ Φαραὼ ἐκ τῆς πόλεως Δαβίδ, εἰς τὸν οἶκον τὸν ὁποῖον ᾠκοδόμησε δι᾿ αὐτήν· διότι εἶπεν, Ἡ γυνή μου δὲν θέλει κατοικεῖ ἐν τῷ οἴκῳ Δαβὶδ τοῦ βασιλέως τοῦ Ἰσραήλ, ἐπειδή τὸ μέρος, ὅπου ἡ κιβωτὸς τοῦ Κυρίου εἰσῆλθεν, εἶναι ἅγιον.",
  "12": "Τότε προσέφερεν ὁ Σολομὼν ὁλοκαυτώματα εἰς τὸν Κύριον ἐπὶ τοῦ θυσιαστηρίου τοῦ Κυρίου, τὸ ὁποῖον ᾠκοδόμησε κατ᾿ ἔμπροσθεν τοῦ προνάου,",
  "13": "κατὰ τὸ ἀπαιτούμενον ἑκάστης ἡμέρας τοῦ νὰ προσφέρωσι κατὰ τὰς ἐντολὰς τοῦ Μωϋσέως, ἐν τοῖς σάββασι καὶ ἐν ταῖς νεομηνίαις καὶ ἐν ταῖς ἐπισήμοις ἑορταῖς ταῖς γινομέναις τρὶς τοῦ ἐνιαυτοῦ, ἐν τῇ ἑορτῇ τῶν ἀζύμων καὶ ἐν τῇ ἑορτῇ τῶν ἑβδομάδων καὶ ἐν τῇ ἑορτῇ τῶν σκηνῶν.",
  "14": "Καὶ κατέστησε, κατὰ τὴν διάταξιν Δαβὶδ τοῦ πατρὸς αὑτοῦ, τὰς διαιρέσεις τῶν ἱερέων εἰς τὴν ὑπηρεσίαν αὐτῶν, καὶ τοὺς Λευΐτας εἰς τὰς φυλακὰς αὐτῶν διὰ νὰ ὑμνῶσι καὶ νὰ λειτουργῶσι κατέναντι τῶν ἱερέων, κατὰ τὸ ἀπαιτούμενον ἑκάστης ἡμέρας· καὶ τοὺς πυλωροὺς κατὰ τὰς διαιρέσεις αὐτῶν εἰς ἑκάστην πύλην· διότι τοιαύτη ἦτο ἡ ἐντολή Δαβὶδ τοῦ ἀνθρώπου τοῦ Θεοῦ.",
  "15": "Καὶ δὲν παρεδρόμησαν ἀπὸ τῆς ἐντολῆς τοῦ βασιλέως περὶ τῶν ἱερέων καὶ Λευϊτῶν εἰς οὐδὲν πρᾶγμα οὐδὲ εἰς τὰ περὶ τῶν θησαυρῶν.",
  "16": "Ἦτο δὲ ἑτοιμασία δι᾿ ἅπαν τὸ ἔργον τοῦ Σολομῶντος, ἀφ᾿ ἧς ἡμέρας ἐθεμελιώθη ὁ οἶκος τοῦ Κυρίου, ἑωσοῦ ἐξετελέσθη. Οὕτως ἐτελειώθη ὁ οἶκος τοῦ Κυρίου.",
  "17": "Τότε ὑπῆγεν ὁ Σολομὼν εἰς Ἐσιὼν-γάβερ καὶ εἰς Αἰλώθ, ἐπὶ τὸ χεῖλος τῆς θαλάσσης ἐν τῇ γῇ Ἐδώμ.",
  "18": "Καὶ ἀπέστειλεν ὁ Χουρὰμ πρὸς αὐτόν, διὰ χειρὸς τῶν δούλων αὑτοῦ πλοῖα καὶ δούλους εἰδήμονας τῆς θαλάσσης· καὶ ὑπῆγαν μετὰ τῶν δούλων τοῦ Σολομῶντος εἰς Ὀφείρ, καὶ ἔλαβον ἐκεῖθεν τετρακόσια πεντήκοντα τάλαντα χρυσίου καὶ ἔφεραν αὐτὰ πρὸς τὸν βασιλέα Σολομῶντα."
}