{
  "1": "Ἀφοῦ δὲ συνετελέσθησαν πάντα ταῦτα, πᾶς ὁ Ἰσραήλ οἱ εὑρεθέντες ἐξῆλθον εἰς τὰς πόλεις τοῦ Ἰούδα καὶ συνέτριψαν τὰ ἀγάλματα καὶ κατέκοψαν τὰ ἄλση καὶ ἐκρήμνισαν τοὺς ὑψηλοὺς τόπους καὶ τὰ θυσιαστήρια ἀπὸ παντὸς τοῦ Ἰούδα καὶ Βενιαμίν· τὸ αὐτὸ ἔκαμον καὶ εἰς τὸν Ἐφραΐμ καὶ Μανασσῆ, ἑωσοῦ συνετέλεσαν. Τότε ἐπέστρεψαν πάντες οἱ υἱοὶ Ἰσραήλ, ἕκαστος εἰς τὴν ἰδιοκτησίαν αὑτοῦ, εἰς τὰς ἑαυτῶν πόλεις.",
  "2": "Καὶ διέταξεν ὁ Ἐζεκίας τὰς διαιρέσεις τῶν ἱερέων καὶ τῶν Λευϊτῶν, κατὰ τὰς διαιρέσεις αὐτῶν, ἕκαστον κατὰ τὴν ὑπηρεσίαν αὐτοῦ, τοὺς ἱερεῖς καὶ τοὺς Λευΐτας, διὰ τὰ ὁλοκαυτώματα καὶ τὰς εἰρηνικὰς προσφοράς, διὰ νὰ λειτουργῶσι καὶ νὰ δοξολογῶσι καὶ νὰ ὑμνῶσιν ἐν ταῖς πύλαις τῶν σκηνωμάτων τοῦ Κυρίου.",
  "3": "Διέταξε καὶ τὸ μερίδιον τοῦ βασιλέως ἐκ τῶν ὑπαρχόντων αὐτοῦ, διὰ τὰς ὁλοκαυτώσεις, διὰ τὰς πρωϊνὰς καὶ ἑσπερινὰς ὁλοκαυτώσεις καὶ διὰ τὰς ὁλοκαυτώσεις τῶν σαββάτων καὶ τῶν νεομηνιῶν καὶ τῶν ἐπισήμων ἑορτῶν, κατὰ τὸ γεγραμμένον ἐν τῷ νόμῳ τοῦ Κυρίου.",
  "4": "Εἶπεν ἔτι πρὸς τὸν λαὸν τὸν κατοικοῦντα ἐν Ἱερουσαλήμ, νὰ δίδῃ τὴν μερίδα τῶν ἱερέων καὶ Λευϊτῶν, διὰ νὰ ἐνισχύωνται ἐν τῷ νόμῳ τοῦ Κυρίου.",
  "5": "Καὶ καθὼς ἐξεδόθη ὁ λόγος, οἱ υἱοὶ Ἰσραήλ ἔφεραν ἐν ἀφθονίᾳ ἀπαρχὰς σίτου, οἴνου καὶ ἐλαίου καὶ μέλιτος καὶ πάντων τῶν γεννημάτων τοῦ ἀγροῦ· ἔφεραν ἔτι ἐν ἀφθονίᾳ τὰ δέκατα παντὸς πράγματος.",
  "6": "Καὶ οἱ υἱοὶ Ἰσραήλ καὶ Ἰούδα, οἱ κατοικοῦντες ἐν τοὺς πόλεσιν Ἰούδα, καὶ αὐτοὶ ἔφεραν τὰ δέκατα βοῶν καὶ προβάτων καὶ τὰ δέκατα τῶν ἁγίων πραγμάτων τῶν ἀφιερουμένων εἰς Κύριον τὸν Θεὸν αὐτῶν, καὶ ἔθεσαν κατὰ σωρούς.",
  "7": "Ἐν τῷ τρίτῳ μηνὶ ἤρχισαν νὰ κάμνωσι τοὺς σωροὺς καὶ ἐν τῷ ἑβδόμῳ μηνὶ ἐτελείωσαν.",
  "8": "καὶ ὅτε ἦλθον ὁ Ἐζεκίας καὶ οἱ ἄρχοντες καὶ εἶδον τοὺς σωρούς, ηὐλόγησαν τὸν Κύριον καὶ τὸν λαὸν αὐτοῦ τὸν Ἰσραήλ.",
  "9": "Ἔπειτα ἠρώτησεν ὁ Ἐζεκίας τοὺς ἱερεῖς καὶ τοὺς Λευΐτας περὶ τῶν σωρῶν.",
  "10": "Καὶ ἀπεκρίθη πρὸς αὐτὸν Ἀζαρίας, ὁ πρῶτος ἱερεύς, ἐκ τοῦ οἴκου Σαδώκ, καὶ εἶπεν, Ἀφοῦ ἤρχισαν νὰ φέρωσι τὰς προσφορὰς εἰς τὸν οἶκον τοῦ Κυρίου, ἐφάγομεν εἰς χορτασμόν, καὶ ἐπερίσσευσε πλῆθος· διότι ὁ Κύριος ηὐλόγησε τὸν λαὸν αὑτοῦ· καὶ τὸ ἐναπολειφθὲν εἶναι ἡ μεγάλη αὕτη ἀφθονία.",
  "11": "Τότε εἶπεν ὁ Ἐζεκίας νὰ ἑτοιμάσωσι ταμεῖα ἐν τῷ οἴκῳ τοῦ Κυρίου· καὶ ἡτοίμασαν,",
  "12": "καὶ εἰσέφεραν ἐν πίστει τὰς προσφορὰς καὶ τὰ δέκατα καὶ τὰ ἀφιερώματα· ἐπ᾿ αὐτῶν δὲ ἦτο ἐπιστάτης Χωνανίας ὁ Λευΐτης καὶ μετ᾿ αὐτὸν Σιμεΐ ὁ ἀδελφὸς αὐτοῦ.",
  "13": "Ὁ δὲ Ἰεχιήλ καὶ Ἀζαζίας καὶ Ναχὰθ καὶ Ἀσαήλ καὶ Ἰεριμὼθ καὶ Ἰωζαβὰδ καὶ Ἐλιήλ καὶ Ἰσμαχίας καὶ Μαὰθ καὶ Βεναΐας ἦσαν ἐπιτηρηταί, ὑπὸ τὴν ὁδηγίαν τοῦ Χωνανίου καὶ Σιμεΐ τοῦ ἀδελφοῦ αὐτοῦ, διὰ προσταγῆς Ἐζεκίου τοῦ βασιλέως καὶ Ἀζαρίου τοῦ ἐπιστάτου τοῦ οἴκου τοῦ Θεοῦ.",
  "14": "Καὶ Κωρή ὁ υἱὸς τοῦ Ἰεμνὰ τοῦ Λευΐτου, ὁ πυλωρὸς κατὰ ἀνατολάς, ἦτο ἐπὶ τῶν προαιρετικῶν προσφορῶν τοῦ Θεοῦ, διὰ νὰ διανέμῃ τὰς προσφορὰς τοῦ Κυρίου καὶ τὰ ἁγιώτατα πράγματα.",
  "15": "Καὶ μετ᾿ αὐτὸν Ἐδὲν καὶ Μινιαμεὶν καὶ Ἰησοής καὶ Σεμαΐας, Ἀμαρίας καὶ Σεχανίας, ἐν ταῖς πόλεσι τῶν ἱερέων ἐμπεπιστευμένοι νὰ διανέμωσιν εἰς τοὺς ἀδελφοὺς αὑτῶν κατὰ τὰς διαιρέσεις αὐτῶν, ἐξ ἴσου εἰς τὸν μεγάλον καὶ εἰς τὸν μικρόν,",
  "16": "εἰς πάντα τὸν εἰσερχόμενον εἰς τὸν οἶκον τοῦ Κυρίου, τὸ καθημερινὸν αὐτοῦ μερίδιον, διὰ τὴν εἰς τὰ ὑπουργήματα αὐτῶν ὑπηρεσίαν αὐτῶν, κατὰ τὰς διαιρέσεις αὐτῶν, ἐκτὸς τῶν ἀρσενικῶν αὐτῶν, τὰ ὁποῖα ἀπηριθμήθησαν κατὰ γενεαλογίαν, ἀπὸ τριῶν ἐτῶν ἡλικίας καὶ ἐπάνω·",
  "17": "ἡ ἀπαρίθμησις δὲ τῶν ἱερέων καὶ τῶν Λευϊτῶν ἔγεινε κατὰ τὸν οἶκον τῶν πατριῶν αὐτῶν, ἀπὸ εἴκοσι ἐτῶν ἡλικίας καὶ ἐπάνω, κατὰ τὰ ὑπουργήματα αὐτῶν, κατὰ τὰς διαιρέσεις αὐτῶν·",
  "18": "καὶ εἰς πάντα τὰ τέκνα αὐτῶν, τὰς γυναῖκας αὐτῶν καὶ τους υἱοὺς αὐτῶν καὶ τὰς θυγατέρας αὐτῶν, εἰς πᾶσαν τὴν σύναξιν, οἵτινες ἀπηριθμήθησαν κατὰ γενεαλογίαν· διότι ἐν πίστει ἡγιάσθησαν εἰς τὰ ἅγια.",
  "19": "Περὶ δὲ τῶν υἱῶν Ἀαρὼν τῶν ἱερέων ἐν τοῖς ἀγροῖς τῶν προαστείων τῶν πόλεων αὐτῶν, ἦσαν ἐν ἑκάστῃ πόλει ἄνθρωποι διωρισμένοι κατ᾿ ὄνομα διὰ νὰ δίδωσι μερίδια εἰς πάντα τὰ ἀρσενικὰ μεταξὺ τῶν ἱερέων καὶ εἰς πάντα τὰ ἀπαριθμηθέντα μεταξὺ τῶν Λευϊτῶν.",
  "20": "Καὶ οὕτως ἔκαμεν ὁ Ἐζεκίας καθ᾿ ὅλον τὸν Ἰούδαν· καὶ ἔπραξε τὸ καλὸν καὶ εὐθὲς καὶ ἀληθινὸν ἐνώπιον Κυρίου τοῦ Θεοῦ αὑτοῦ.",
  "21": "Καὶ εἰς πᾶν ἔργον, τὸ ὁποῖον ἤρχισεν εἰς τὴν ὑπηρεσίαν τοῦ οἴκου τοῦ Θεοῦ, καὶ εἰς τὸν νόμον καὶ εἰς τὰ προστάγματα, ἐκζητῶν τὸν Θεὸν αὑτοῦ, ἔκαμνεν αὐτὸ ἐξ ὅλης τῆς καρδίας αὑτοῦ καὶ εὐωδοῦτο."
}