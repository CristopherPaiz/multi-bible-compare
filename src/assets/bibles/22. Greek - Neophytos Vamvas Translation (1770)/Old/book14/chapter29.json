{
  "1": "Ὁ Ἐζεκίας ἐβασίλευσεν ἡλικίας εἰκοσιπέντε ἐτῶν, καὶ ἐβασίλευσεν εἰκοσιεννέα ἔτη ἐν Ἱερουσαλήμ· τὸ δὲ ὄνομα τῆς μητρὸς αὐτοῦ ἦτο Ἀβιά, θυγάτηρ τοῦ Ζαχαρίου.",
  "2": "Καὶ ἔπραξε τὸ εὐθὲς ἐνώπιον Κυρίου, κατὰ πάντα ὅσα ἔπραξε Δαβὶδ ὁ πατήρ αὐτοῦ.",
  "3": "Οὗτος ἐν τῷ πρώτῳ ἔτει τῆς βασιλείας αὑτοῦ, τὸν πρῶτον μῆνα, ἤνοιξε τὰς θύρας τοῦ οἴκου τοῦ Κυρίου καὶ ἐπεσκεύασεν αὐτάς.",
  "4": "Καὶ εἰσήγαγε τοὺς ἱερεῖς καὶ τοὺς Λευΐτας, καὶ συνήγαγεν αὐτοὺς εἰς τὴν ἀνατολικήν πλατεῖαν,",
  "5": "καὶ εἶπε πρὸς αὐτούς, Ἀκούσατέ μου, Λευΐται· Ἁγιάσθητε τώρα, καὶ ἁγιάσατε τὸν ναὸν Κυρίου τοῦ Θεοῦ τῶν πατέρων σας καὶ ἐκβάλετε τὴν ἀκαθαρσίαν ἐκ τοῦ ἁγίου τόπου.",
  "6": "Διότι οἱ πατέρες ἡμῶν παρηνόμησαν καὶ ἔπραξαν πονηρὰ ἐνώπιον Κυρίου τοῦ Θεοῦ ἡμῶν καὶ ἐγκατέλιπον αὐτόν, καὶ ἀπέστρεψαν τὰ πρόσωπα αὑτῶν ἀπὸ τοῦ κατοικητηρίου τοῦ Κυρίου καὶ ἔστρεψαν τὰ νῶτα·",
  "7": "καὶ ἔκλεισαν τὰς θύρας τοῦ προνάου καὶ ἔσβεσαν τοὺς λύχνους καὶ θυμίαμα δὲν ἐθυμίαζον καὶ ὁλοκαυτώματα δὲν προσέφερον εἰς τὸν Θεὸν τοῦ Ἰσραήλ ἐν τῷ ἁγίῳ τόπῳ.",
  "8": "Διὰ τοῦτο ἡ ὀργή τοῦ Κυρίου ἦλθεν ἐπὶ τὸν Ἰούδαν καὶ τὴν Ἱερουσαλήμ, καὶ παρέδωκεν αὐτοὺς εἰς διασποράν, εἰς ἔκστασιν καὶ εἰς συριγμόν, καθὼς βλέπετε μὲ τοὺς ὀφθαλμοὺς σας.",
  "9": "Διότι ἰδού, οἱ πατέρες ἡμῶν ἔπεσον διὰ μαχαίρας· καὶ οἱ υἱοὶ ἡμῶν καὶ αἱ θυγατέρες ἡμῶν καὶ αἱ γυναῖκες ἡμῶν εἶναι διὰ τοῦτο εἰς αἰχμαλωσίαν.",
  "10": "Τώρα λοιπὸν ἔχω ἐν τῇ καρδίᾳ μου νὰ κάμω διαθήκην πρὸς τὸν Κύριον τὸν Θεὸν τοῦ Ἰσραήλ, διὰ νὰ ἀποστρέψῃ τὴν ὀργήν τοῦ θυμοῦ αὑτοῦ ἀφ᾿ ἡμῶν.",
  "11": "Τέκνα μου, μή πλανᾶσθε τώρα· διότι ὁ Κύριος σᾶς ἐξέλεξε διὰ νὰ παρίστασθε ἐνώπιον αὐτοῦ, νὰ ὑπηρετῆτε αὐτὸν καὶ νὰ ἦσθε λειτουργοὶ αὐτοῦ καὶ νὰ θυμιάζητε.",
  "12": "Τότε ἐσηκώθησαν οἱ Λευΐται, Μαὰθ ὁ υἱὸς τοῦ Ἀμασαΐ καὶ Ἰωήλ ὁ υἱὸς τοῦ Ἀζαρίου, ἐκ τῶν υἱῶν τῶν Κααθιτῶν· ἐκ δὲ τῶν υἱῶν τοῦ Μεραρί, Κεὶς ὁ υἱὸς τοῦ Ἀβδὶ καὶ Ἀζαρίας ὁ υἱὸς τοῦ Ἰαλελεήλ· καὶ ἐκ τῶν Γηρσωνιτῶν, Ἰωὰχ ὁ υἱὸς τοῦ Ζιμμὰ καὶ Ἐδὲν ὁ υἱὸς τοῦ Ἰωάχ·",
  "13": "καὶ ἐκ τῶν υἱῶν τοῦ Ἐλισαφάν, Σιμρὶ καὶ Ἰεϊήλ· καὶ ἐκ τῶν υἱῶν τοῦ Ἀσάφ, Ζαχαρίας καὶ Ματθανίας·",
  "14": "καὶ ἐκ τῶν υἱῶν τοῦ Αἰμάν, Ἰεχιήλ καὶ Σιμεΐ· καὶ ἐκ τῶν υἱῶν τοῦ Ἰεδουθούν, Σεμαΐας καὶ Ὀζιήλ.",
  "15": "Καὶ συνήγαγον τοὺς ἀδελφοὺς αὑτῶν καὶ ἡγιάσθησαν καὶ ἦλθον, ὡς προσέταξεν ὁ βασιλεὺς διὰ τοῦ λόγου τοῦ Κυρίου, νὰ καθαρίσωσι τὸν οἶκον τοῦ Κυρίου.",
  "16": "Καὶ εἰσῆλθον οἱ ἱερεῖς εἰς τὸ ἐνδότερον τοῦ οἴκου τοῦ Κυρίου, διὰ νὰ καθαρίσωσιν αὐτόν· καὶ ἐξέβαλον πᾶσαν τὴν ἀκαθαρσίαν τὴν εὑρεθεῖσαν ἐν τῷ ναῷ τοῦ Κυρίου, ἐν τῇ αὐλῇ τοῦ οἴκου τοῦ Κυρίου· οἱ δὲ Λευΐται λαβόντες, ἔφεραν ἔξω εἰς τὸν χείμαρρον Κέδρων.",
  "17": "Καὶ ἤρχισαν νὰ ἁγιάζωσι τῇ πρώτῃ τοῦ μηνὸς τοῦ πρώτου, καὶ τῇ ὀγδόῃ ἡμέρᾳ τοῦ μηνὸς εἰσῆλθον εἰς τὸν πρόναον τοῦ Κυρίου. Καὶ ἡγίασαν τὸν οἶκον τοῦ Κυρίου ἐν ὀκτὼ ἡμέραις, καὶ τῇ δεκάτῃ ἕκτῃ τοῦ μηνὸς τοῦ πρώτου ἐτελείωσαν.",
  "18": "Τότε εἰσῆλθον πρὸς Ἐζεκίαν τὸν βασιλέα καὶ εἶπον, Ἐκαθαρίσαμεν ὅλον τὸν οἶκον τοῦ Κυρίου καὶ τὸ θυσιαστήριον τῆς ὁλοκαυτώσεως καὶ πάντα τὰ σκεύη αὐτοῦ καὶ τὴν τράπεζαν τῆς προθέσεως καὶ πάντα τὰ σκεύη αὐτῆς·",
  "19": "καὶ πάντα τὰ σκεύη, τὰ ὁποῖα ἐμίανεν ὁ βασιλεὺς Ἄχαζ ἐπὶ τῆς βασιλείας αὑτοῦ, ὅτε ἀπεστάτησεν, ἡτοιμάσαμεν καὶ ἡγιάσαμεν· καὶ ἰδού, εἶναι ἔμπροσθεν τοῦ θυσιαστηρίου τοῦ Κυρίου.",
  "20": "Τότε ἐξηγέρθη Ἐζεκίας ὁ βασιλεύς, καὶ συναγαγὼν τοὺς ἄρχοντας τῆς πόλεως, ἀνέβη πρὸς τὸν οἶκον τοῦ Κυρίου.",
  "21": "Καὶ ἔφεραν ἑπτὰ μόσχους καὶ ἑπτὰ κριοὺς καὶ ἑπτὰ ἀρνία καὶ ἑπτὰ τράγους διὰ προσφορὰν περὶ ἁμαρτίας ὑπὲρ τῆς βασιλείας καὶ ὑπὲρ τοῦ ἁγιαστηρίου καὶ ὑπὲρ τοῦ Ἰούδα. Καὶ εἶπε πρὸς τοὺς ἱερεῖς, τοὺς υἱοὺς Ἀαρών, νὰ προσφέρωσιν αὐτὰ ἐπὶ τοῦ θυσιαστηρίου τοῦ Κυρίου.",
  "22": "Καὶ ἔσφαξαν τοὺς μόσχους· καὶ παραλαβόντες οἱ ἱερεῖς τὸ αἷμα, ἐρράντισαν ἐπὶ τὸ θυσιαστήριον· ὁμοίως ἔσφαξαν τοὺς κριοὺς καὶ ἐρράντισαν τὸ αἷμα ἐπὶ τὸ θυσιαστήριον· καὶ ἔσφαξαν τὰ ἀρνία καὶ ἐρράντισαν τὸ αἷμα ἐπὶ τὸ θυσιαστήριον.",
  "23": "Ἔπειτα προσήγαγον τοὺς τράγους, διὰ τὴν περὶ ἁμαρτίας προσφοράν, ἔμπροσθεν τοῦ βασιλέως καὶ τῆς συνάξεως, οἱ δὲ ἐπέθεσαν τὰς χεῖρας αὑτῶν ἐπ᾿ αὐτούς·",
  "24": "καὶ ἔσφαξαν αὐτοὺς οἱ ἱερεῖς καὶ ἐρράντισαν τὸ αἷμα αὐτῶν περὶ ἁμαρτίας ἐπὶ τὸ θυσιαστήριον, διὰ νὰ κάμωσιν ἐξιλέωσιν ὑπὲρ παντὸς τοῦ Ἰσραήλ· διότι ὁ βασιλεὺς προσέταξε τὸ ὁλοκαύτωμα καὶ τὴν περὶ ἁμαρτίας προσφορὰν ὑπὲρ παντὸς τοῦ Ἰσραήλ.",
  "25": "Καὶ ἔστησε τοὺς Λευΐτας ἐν τῷ οἴκῳ τοῦ Κυρίου ἐν κυμβάλοις, ἐν ψαλτηρίοις καὶ ἐν κιθάραις, κατὰ τὸ πρόσταγμα τοῦ Δαβὶδ καὶ Γὰδ τοῦ βλέποντος τοῦ βασιλέως καὶ Νάθαν τοῦ προφήτου· διότι τὸ πρόσταγμα ἦτο παρὰ Κυρίου διὰ τῶν προφητῶν αὐτοῦ.",
  "26": "Καὶ ἐστάθησαν οἱ Λευΐται μὲ τὰ ὄργανα τοῦ Δαβὶδ καὶ οἱ ἱερεῖς μὲ τὰς σάλπιγγας.",
  "27": "Καὶ εἶπεν ὁ Ἐζεκίας νὰ προσφέρωσι τὴν ὁλοκαύτωσιν ἐπὶ τοῦ θυσιαστηρίου. Καὶ ὅτε ἤρχισεν ἡ ὁλοκαύτωσις, ἤρχισεν ὁ ὕμνος τοῦ Κυρίου, μὲ τὰς σάλπιγγας καὶ μὲ τὰ ὄργανα τὰ διωρισμένα παρὰ τοῦ Δαβὶδ βασιλέως τοῦ Ἰσραήλ.",
  "28": "Καὶ προσεκύνει πᾶσα ἡ σύναξις καὶ ἔψαλλον οἱ ψαλτῳδοὶ καὶ οἱ σαλπιγκταὶ ἐσάλπιζον· ὅλον τοῦτο ἐξηκολούθει ἑωσοῦ ἐτελείωσεν ἡ ὁλοκαύτωσις.",
  "29": "Καὶ ὡς ἐτελείωσαν προσφέροντες, ἔκλιναν ὁ βασιλεὺς καὶ πάντες οἱ εὑρεθέντες μετ᾿ αὐτοῦ καὶ προσεκύνησαν.",
  "30": "Καὶ εἶπε πρὸς τοὺς Λευΐτας Ἐζεκίας ὁ βασιλεὺς καὶ οἱ ἄρχοντες νὰ ὑμνῶσι τὸν Κύριον μὲ τοὺς λόγους τοῦ Δαβὶδ καὶ Ἀσὰφ τοῦ βλέποντος. Καὶ ὕμνησαν ἐν εὐφροσύνῃ καὶ κύψαντες προσεκύνησαν.",
  "31": "Τότε ἀποκριθεὶς ὁ Ἐζεκίας εἶπε, Τώρα εἶσθε καθιερωμένοι εἰς τὸν Κύριον· προσέλθετε καὶ προσφέρετε θυσίας καὶ εὐχαριστηρίους προσφορὰς ἐν τῷ οἴκῳ τοῦ Κυρίου. Καὶ προσέφερεν ἡ σύναξις θυσίας καὶ εὐχαριστηρίους προσφοράς, καὶ πᾶς πρόθυμος τὴν καρδίαν, ὁλοκαυτώματα.",
  "32": "Καὶ ἔγεινεν ὁ ἀριθμὸς τῶν ὁλοκαυτωμάτων, τὰ ὁποῖα προσέφερεν ἡ σύναξις, ἑβδομήκοντα μόσχοι, ἑκατὸν κριοί, διακόσια ἀρνία· πάντα ταῦτα ἦσαν διὰ ὁλοκαύτωσιν πρὸς τὸν Κύριον.",
  "33": "Τὰ δὲ ἀφιερώματα ἦσαν ἑξακόσιοι βόες καὶ τρισχίλια πρόβατα.",
  "34": "Οἱ ἱερεῖς ὅμως ἦσαν ὀλίγοι καὶ δὲν ἠδύναντο νὰ ἐκδέρωσι πάντα τὰ ὁλοκαυτώματα· ὅθεν οἱ ἀδελφοὶ αὑτῶν οἱ Λευΐται ἐβοήθησαν αὐτούς, ἑωσοῦ ἡ ἐργασία συνετελέσθη καὶ ἑωσοῦ ἡγιάσθησαν οἱ ἱερεῖς· διότι οἱ Λευΐται ἐστάθησαν εὐθύτεροι τὴν καρδίαν εἰς τὸ νὰ ἁγιασθῶσι, παρὰ οἱ ἱερεῖς.",
  "35": "Ἔτι δὲ τὰ ὁλοκαυτώματα ἦσαν πολλά, μετὰ τῶν στεάτων τῶν εἰρηνικῶν προσφορῶν, καὶ μετὰ τῶν σπονδῶν δι᾿ ἕκαστον ὁλοκαύτωμα. Οὕτως ἀποκατεστάθη ἡ ὑπηρεσία τοῦ οἴκου τοῦ Κυρίου.",
  "36": "Καὶ εὐφράνθη ὁ Ἐζεκίας καὶ πᾶς ὁ λαός, ὅτι ὁ Θεὸς προδιέθεσε τὸν λαόν· ἐπειδή τὸ πρᾶγμα ἔγεινεν αἰφνιδίως."
}