{
  "1": "Καὶ ἐλάλησε Κύριος πρὸς τὸν Μωϋσῆν καὶ πρὸς τὸν Ἀαρὼν λέγων πρὸς αὐτούς,",
  "2": "Λαλήσατε πρὸς τοὺς υἱοὺς Ἰσραήλ, λέγοντες, ταῦτα εἶναι τὰ ζῷα τὰ ὁποῖα θέλετε τρώγει ἐκ πάντων τῶν κτηνῶν τῶν ἐπὶ τῆς γῆς.",
  "3": "Πᾶν δίχηλον μεταξὺ τῶν κτηνῶν ἔχον τὸν πόδα ἐσχισμένον καὶ ἀναμασσῶν, τοῦτο θέλετε τρώγει.",
  "4": "Ταῦτα ὅμως δὲν θέλετε τρώγει ἐκ τῶν ὅσα ἀναμασσῶσιν ἤ ἐκ τῶν ὅσα εἶναι δίχηλα· τὴν κάμηλον, διότι ἀναμασσᾷ μέν, πλήν δὲν εἶναι δίχηλος· εἶναι ἀκάθαρτος εἰς ἐσᾶς·",
  "5": "καὶ τὸν δασύποδα, διότι ἀναμασσᾷ μέν, πλήν δὲν εἶναι δίχηλος· εἶναι ἀκάθαρτος εἰς ἐσᾶς·",
  "6": "καὶ τὸν λαγωόν, διότι ἀναμασσᾷ μέν, πλήν δὲν εἶναι δίχηλος· εἶναι ἀκάθαρτος εἰς ἐσᾶς·",
  "7": "καὶ τὸν χοῖρον, διότι εἶναι μὲν δίχηλος καὶ ἔχει τὸν πόδα ἐσχισμένον, πλήν δὲν ἀναμασσᾷ· εἶναι ἀκάθαρτος εἰς ἐσᾶς·",
  "8": "ἀπὸ τοῦ κρέατος αὐτῶν δὲν θέλετε τρώγει καὶ τὸ θνησιμαῖον αὐτῶν δὲν θέλετε ἐγγίζει εἶναι ἀκάθαρτα εἰς ἐσᾶς.",
  "9": "Ταῦτα θέλετε τρώγει ἐκ πάντων τῶν ἐν τοῖς ὕδασι πάντα ὅσα ἔχουσι πτερὰ καὶ λέπη, ἐν τοῖς ὕδασι, ἐν ταῖς θαλάσσαις καὶ ἐν τοῖς ποταμοῖς, ταῦτα θέλετε τρώγει.",
  "10": "Καὶ πάντα ὅσα δὲν ἔχουσι πτερὰ καὶ λέπη, ἐν ταῖς θαλάσσαις καὶ ἐν τοῖς ποταμοῖς, ἀπὸ πάντων ὅσα κινοῦνται ἐν τοῖς ὕδασι καὶ ἀπὸ παντὸς ἐμψύχου ζώου τὸ ὁποῖον εἶναι ἐν τοῖς ὕδασι, θέλουσιν εἶσθαι βδελυκτὰ εἰς ἐσᾶς·",
  "11": "ταῦτα ἐξάπαντος θέλουσιν εἶσθαι βδελυκτὰ εἰς ἐσᾶς· ἀπὸ τοῦ κρέατος αὐτῶν δὲν θέλετε τρώγει καὶ τὸ θνησιμαῖον αὐτῶν θέλετε βδελύττεσθαι.",
  "12": "Πάντα ὅσα ἐν τοῖς ὕδασι δὲν ἔχουσι πτερὰ οὔτε λέπη, θέλουσιν εἶσθαι βδελυκτὰ εἰς ἐσᾶς.",
  "13": "Ταῦτα δὲ θέλετε βδελύττεσθαι μεταξὺ τῶν πτηνῶν· δὲν θέλουσι τρώγεσθαι εἶναι βδελυκτά· ὁ ἀετός, καὶ ὁ γρυπαετός, καὶ ὁ μελαναετός,",
  "14": "καὶ ὁ γύψ, καὶ ὁ ἴκτινος κατὰ τὸ εἶδος αὑτοῦ·",
  "15": "πᾶς κόραξ κατὰ τὸ εἶδος αὑτοῦ·",
  "16": "καὶ ἡ στρουθοκάμηλος, καὶ ἡ γλαύξ, καὶ ὁ ἴβις, καὶ ὁ ἱέραξ κατὰ τὸ εἶδος αὑτοῦ,",
  "17": "καὶ ὁ νυκτικόραξ, καὶ ἡ αἴθυια, καὶ ἡ μεγάλη γλαύξ,",
  "18": "καὶ ὁ κύκνος, καὶ ὁ πελεκάν, καὶ ἡ κίσσα,",
  "19": "καὶ ὁ πελαργός, καὶ ὁ ἐρωδιὸς κατὰ τὸ εἶδος αὑτοῦ, καὶ ὁ ἔποψ, καὶ ἡ νυκτερίς.",
  "20": "Πάντα τὰ πετώμενα ἑρπετά, τὰ ὁποῖα περιπατοῦσιν ἐπὶ τέσσαρας πόδας, θέλουσιν εἶσθαι βδελυκτὰ εἰς ἐσᾶς.",
  "21": "Ταῦτα ὅμως δύνασθε νὰ τρώγητε ἀπὸ παντὸς πετωμένου ἑρπετοῦ, περιπατοῦντος ἐπὶ τέσσαρας πόδας, τὰ ὁποῖα ἔχουσι σκέλη ὄπισθεν τῶν ποδῶν αὑτῶν, διὰ νὰ πηδῶσι δι᾿ αὐτῶν ἐπὶ τῆς γῆς·",
  "22": "ταῦτα θέλετε τρώγει ἐξ αὐτῶν· τὸν βροῦχον κατὰ τὸ εἶδος αὐτοῦ καὶ τὸν ἀττάκην κατὰ τὸ εἶδος αὐτοῦ καὶ τὸν ὀφιομάχον κατὰ τὸ εἶδος αὐτοῦ καὶ τὴν ἀκρίδα κατὰ τὸ εἶδος αὐτῆς.",
  "23": "Πάντα δὲ τὰ πετώμενα ἑρπετά, ἔχοντα τέσσαρας πόδας, θέλουσιν εἶσθαι βδελυκτὰ εἰς ἐσᾶς.",
  "24": "Καὶ εἰς ταῦτα θέλετε εἶσθαι ἀκάθαρτοι· πᾶς ὁ ἐγγίζων τὸ θνησιμαῖον αὐτῶν θέλει εἶσθαι ἀκάθαρτος ἕως ἑσπέρας.",
  "25": "Καὶ πᾶς ὅστις βαστάσῃ ἀπὸ τοῦ θνησιμαίου αὐτῶν, θέλει πλύνει τὰ ἱμάτια αὑτοῦ καὶ θέλει εἶσθαι ἀκάθαρτος ἕως ἑσπέρας.",
  "26": "Ἐκ πάντων τῶν κτηνῶν, ὅσα εἶναι δίχηλα, πλήν δὲν εἶναι ὁ ποῦς αὐτῶν ἐσχισμένος οὐδὲ ἀναμασσῶσι, θέλουσιν εἶσθαι ἀκάθαρτα εἰς ἐσᾶς· πᾶς ὁ ἐγγίζων αὐτὰ θέλει εἶσθαι ἀκάθαρτος.",
  "27": "Καὶ ὅσα περιπατοῦσιν ἐπὶ τὰς παλάμας αὑτῶν, μεταξὺ πάντων τῶν ζώων τῶν περιπατούντων ἐπὶ τέσσαρας πόδας, θέλουσιν εἶσθαι ἀκάθαρτα εἰς ἐσᾶς· πᾶς ὁ ἐγγίζων τὸ θνησιμαῖον αὐτῶν θέλει εἶσθαι ἀκάθαρτος ἕως ἑσπέρας.",
  "28": "Καὶ ὅστις βαστάσῃ τὸ θνησιμαῖον αὐτῶν, θέλει πλύνει τὰ ἱμάτια αὑτοῦ καὶ θέλει εἶσθαι ἀκάθαρτος ἕως ἑσπέρας· ταῦτα θέλουσιν εἶσθαι ἀκάθαρτα εἰς ἐσᾶς.",
  "29": "Καὶ ταῦτα θέλουσιν εἶσθαι ἀκάθαρτα εἰς ἐσᾶς μεταξὺ τῶν ἑρπετῶν τῶν ἑρπόντων ἐπὶ τῆς γῆς· ἡ γαλῆ καὶ ὁ ποντικός, καὶ ἡ χελώνη κατὰ τὸ εἶδος αὑτῆς·",
  "30": "καὶ ὁ ἀκανθόχοιρος, καὶ ὁ χαμαιλέων, καὶ ἡ σαῦρα, καὶ ὁ σαμιάμιθος, καὶ ὁ ἀσπάλαξ.",
  "31": "Ταῦτα εἶναι ἀκάθαρτα εἰς ἐσᾶς μεταξὺ πάντων τῶν ἑρπετῶν· πᾶς ὁ ἐγγίζων αὐτὰ τεθνεῶτα, θέλει εἶσθαι ἀκάθαρτος ἕως ἑσπέρας.",
  "32": "Καὶ πᾶν πρᾶγμα ἐπὶ τοῦ ὁποίου ἤθελε πέσει τι ἐκ τούτων τεθνεώτων θέλει εἶσθαι ἀκάθαρτον· πᾶν ἀγγεῖον ξύλινον ἤ ἱμάτιον ἤ δέρμα ἤ σάκκος ἤ ὁποιονδήποτε ἀγγεῖον, εἰς τὸ ὁποῖον γίνεται ἐργασία, θέλει ἐμβληθῆ εἰς ὕδωρ καὶ θέλει εἶσθαι ἀκάθαρτον ἕως ἑσπέρας· τότε θέλει εἶσθαι καθαρόν·",
  "33": "καὶ πᾶν ἀγγεῖον πήλινον, εἰς τὸ ὁποῖον ἐμπέσῃ τι ἐκ τούτων, πᾶν ὅ, τι εἶναι ἐντὸς αὐτοῦ θέλει εἶσθαι ἀκάθαρτον· αὐτὸ δὲ θέλετε συντρίψει·",
  "34": "ἀπὸ παντὸς φαγητοῦ ἐσθιωμένου, εἰς τὸ ὁποῖον ἐμβαίνει ὕδωρ, θέλει εἶσθαι ἀκάθαρτον· καὶ πᾶν ποτὸν πινόμενον ἐν ὁποιῳδήποτε ἀγγείῳ, θέλει εἶσθαι ἀκάθαρτον.",
  "35": "Καὶ πᾶν πρᾶγμα ἐπὶ τὸ ὁποῖον πέσῃ ἀπὸ τοῦ θνησιμαίου αὐτῶν, θέλει εἶσθαι ἀκάθαρτον· κλίβανος εἴτε ἑστία θέλουσι κρημνισθῆ· εἶναι ἀκάθαρτα καὶ ἀκάθαρτα θέλουσιν εἶσθαι εἰς ἐσᾶς.",
  "36": "Πηγή ὅμως ἤ λάκκος, σύναξις ὑδάτων, θέλει εἶσθαι καθαρόν· πλήν ὅ, τι ἐγγίσῃ τὸ θνησιμαῖον αὐτῶν, θέλει εἶσθαι ἀκάθαρτον.",
  "37": "Καὶ ἐὰν πέσῃ ἀπὸ τοῦ θνησιμαίου αὐτῶν ἐπὶ τι σπέρμα σπόριμον, τὸ ὁποῖον μέλλει νὰ σπαρθῇ, καθαρὸν θέλει εἶσθαι.",
  "38": "Ἐὰν δὲ ἐπιχυθῇ ὕδωρ ἐπὶ τοῦ σπέρματος καὶ πέσῃ ἀπὸ τοῦ θνησιμαίου αὐτῶν ἐπ᾿ αὐτὸ, ἀκάθαρτον θέλει εἶσθαι εἰς ἐσᾶς.",
  "39": "Καὶ ἐὰν ἀποθάνῃ τι ἐκ τῶν κτηνῶν τὰ ὁποῖα δύνασθε νὰ τρώγητε, ὅστις ἐγγίσῃ τὸ θνησιμαῖον αὐτοῦ, θέλει εἶσθαι ἀκάθαρτος ἕως ἑσπέρας.",
  "40": "Καὶ ὅστις φάγῃ ἀπὸ τοῦ θνησιμαίου αὐτοῦ, θέλει πλύνει τὰ ἱμάτια αὑτοῦ καὶ θέλει εἶσθαι ἀκάθαρτος ἕως ἑσπέρας· καὶ ὅστις βαστάσῃ τὸ θνησιμαῖον αὐτοῦ, θέλει πλύνει τὰ ἱμάτια αὑτοῦ καὶ θέλει εἶσθαι ἀκάθαρτος ἕως ἑσπέρας.",
  "41": "Καὶ πᾶν ἑρπετόν, ἕρπον ἐπὶ τῆς γῆς, θέλει εἶσθαι βδέλυγμα· δὲν θέλει τρώγεσθαι.",
  "42": "Πᾶν ὅ, τι περιπατεῖ ἐπὶ τῆς κοιλίας καὶ πᾶν ὅ, τι περιπατεῖ ἐπὶ τέσσαρας πόδας ἤ πᾶν τὸ ἔχον πολλοὺς πόδας, μεταξὺ πάντων τῶν ἑρπετῶν τῶν ἑρπόντων ἐπὶ τῆς γῆς, ταῦτα δὲν θέλετε τρώγει, διότι εἶναι βδέλυγμα.",
  "43": "Δὲν θέλετε κάμει βδελυκτάς τὰς ψυχὰς σας δι᾿ οὐδενὸς ἑρπετοῦ ἕρποντος οὐδὲ θέλετε μιανθῆ δι᾿ αὐτῶν, ὥστε νὰ γείνητε ἀκάθαρτοι δι᾿ αὐτῶν.",
  "44": "Διότι ἐγὼ εἶμαι Κύριος ὁ Θεὸς σας· θέλετε λοιπὸν ἁγιασθῆ καὶ θέλετε εἶσθαι ἅγιοι, διότι ἅγιος εἶμαι ἐγώ· καὶ δὲν θέλετε μιάνει τὰς ψυχὰς σας δι᾿ οὐδενὸς ἑρπετοῦ ἕρποντος ἐπὶ τῆς γῆς.",
  "45": "Διότι ἐγὼ εἶμαι ὁ Κύριος, ὅστις σᾶς ἀνεβίβασα ἐκ γῆς Αἰγύπτου, διὰ νὰ ἦμαι Θεὸς σας· θέλετε λοιπὸν εἶσθαι ἅγιοι, διότι ἅγιος εἶμαι ἐγώ.",
  "46": "Οὗτος εἶναι ὁ νόμος περὶ τῶν κτηνῶν καὶ περὶ τῶν πτηνῶν καὶ περὶ παντὸς ἐμψύχου ὄντος κινουμένου ἐν τοῖς ὕδασι καὶ περὶ παντὸς ὄντος ἕρποντος ἐπὶ τῆς γῆς·",
  "47": "διὰ νὰ διακρίνητε μεταξὺ τοῦ ἀκαθάρτου καὶ τοῦ καθαροῦ καὶ μεταξὺ τῶν ζῴων τὰ ὁποῖα τρώγονται καὶ τῶν ζῴων ὁποῖα δὲν τρώγονται."
}