{
  "1": "Καὶ λαβόντες οἱ υἱοὶ τοῦ Ἀαρών, Ναδὰβ καὶ Ἀβιούδ, ἕκαστος τὸ θυμιατήριον αὑτοῦ, ἔβαλον πῦρ εἰς αὐτὸ, καὶ ἐπ᾿ αὐτὸ ἔβαλον θυμίαμα καὶ προσέφεραν ἐνώπιον τοῦ Κυρίου πῦρ ξένον, τὸ ὁποῖον δὲν προσέταξεν εἰς αὐτούς.",
  "2": "Καὶ ἐξῆλθε πῦρ παρὰ τοῦ Κυρίου καὶ κατέφαγεν αὐτούς· καὶ ἀπέθανον ἔμπροσθεν τοῦ Κυρίου.",
  "3": "Τότε εἶπεν ὁ Μωϋσῆς πρὸς τὸν Ἀαρών, Τοῦτο εἶναι τὸ ὁποῖον εἶπεν ὁ Κύριος, λέγων, Ἐγὼ θέλω ἁγιασθῆ εἰς τοὺς πλησιάζοντας εἰς ἐμέ, καὶ ἔμπροσθεν παντὸς τοῦ λαοῦ θέλω δοξασθῆ. Καὶ ὁ Ἀαρὼν ἐσιώπησε.",
  "4": "Καὶ ἐκάλεσεν ὁ Μωϋσῆς τὸν Μισαήλ καὶ τὸν Ἐλισαφάν, υἱοὺς τοῦ Ὀζιήλ, θείου τοῦ Ἀαρών, καὶ εἶπε πρὸς αὐτούς, Πλησιάσατε, σηκώσατε τοὺς ἀδελφοὺς σας ἀπ᾿ ἔμπροσθεν τοῦ ἁγιαστηρίου ἔξω τοῦ στρατοπέδου.",
  "5": "Καὶ ἐπλησίασαν καὶ ἐσήκωσαν αὐτοὺς μὲ τοὺς χιτῶνας αὐτῶν ἔξω τοῦ στρατοπέδου, καθὼς εἶπεν ὁ Μωϋσῆς.",
  "6": "Καὶ εἶπεν ὁ Μωϋσῆς πρὸς τὸν Ἀαρὼν καὶ πρὸς τὸν Ἐλεάζαρ καὶ πρὸς τὸν Ἰθάμαρ, τοὺς υἱοὺς αὐτοῦ, Τὰς κεφαλὰς σας μή ἀποκαλύψητε, καὶ τὰ ἱμάτιά σας μή διασχίσητε, διὰ νὰ μή ἀποθάνητε καὶ ἔλθῃ ὀργή ἐφ᾿ ὅλην τὴν συναγωγήν· ἀλλ᾿ οἱ ἀδελφοὶ σας, πᾶς ὁ οἶκος τοῦ Ἰσραήλ, ἄς κλαύσωσι τὸ καύσιμον τὸ ὁποῖον ἔκαμεν ὁ Κύριος·",
  "7": "καὶ δὲν θέλετε ἐξέλθει ἐκ τῆς θύρας τῆς σκηνῆς τοῦ μαρτυρίου, διὰ νὰ μή ἀποθάνητε· διότι τὸ ἔλαιον τοῦ χρίσματος τοῦ Κυρίου εἶναι ἐφ᾿ ὑμᾶς. Καὶ ἔκαμον κατὰ τὸν λόγον τοῦ Μωϋσέως.",
  "8": "Καὶ ἐλάλησε Κύριος πρὸς τὸν Ἀαρών, λέγων,",
  "9": "Οἶνον καὶ σίκερα δὲν θέλετε πίει, σύ, καὶ οἱ υἱοὶ σου μετὰ σοῦ, ὅταν εἰσέρχησθε εἰς τὴν σκηνήν τοῦ μαρτυρίου, διὰ νὰ μή ἀποθάνητε· τοῦτο θέλει εἶσθαι νόμιμον αἰώνιον εἰς τὰς γενεὰς σας·",
  "10": "καὶ διὰ νὰ διακρίνητε μεταξὺ ἁγίου καὶ βεβήλου καὶ μεταξὺ ἀκαθάρτου καὶ καθαροῦ·",
  "11": "καὶ διὰ νὰ διδάσκητε τοὺς υἱοὺς Ἰσραήλ πάντα τὰ διατάγματα, ὅσα ἐλάλησε Κύριος πρὸς αὐτοὺς διὰ χειρὸς τοῦ Μωϋσέως.",
  "12": "Καὶ εἶπεν ὁ Μωϋσῆς πρὸς τὸν Ἀαρὼν καὶ πρὸς τὸν Ἐλεάζαρ καὶ πρὸς τὸν Ἰθάμαρ, τοὺς υἱοὺς αὐτοῦ τοὺς ἐναπολειφθέντας, Λάβετε τὴν ἐξ ἀλφίτων προσφορὰν τὴν ἐναπολειφθεῖσαν ἀπὸ τῶν διὰ πυρὸς γινομένων θυσιῶν τοῦ Κυρίου καὶ φάγετε αὐτήν ἄζυμον πλησίον τοῦ θυσιαστηρίου· διότι εἶναι ἁγιώτατον·",
  "13": "καὶ θέλετε φάγει αὐτήν ἐν τόπῳ ἁγίῳ· ἐπειδή εἶναι τὸ δίκαιόν σου καὶ τὸ δίκαιον τῶν υἱῶν σου ἐκ τῶν διὰ πυρὸς γινομένων θυσιῶν τοῦ Κυρίου· διότι οὕτω προσετάχθην·",
  "14": "καὶ τὸ κινητὸν στῆθος καὶ τὸν ὑψούμενον ὦμον θέλετε φάγει ἐν καθαρῷ τόπῳ, σὺ καὶ οἱ υἱοὶ σου καὶ αἱ θυγατέρες σου μετὰ σοῦ· διότι εἶναι τὸ δίκαιόν σου καὶ τὸ δίκαιον τῶν υἱῶν σου, δοθέντα ἐκ τῶν θυσιῶν τῆς εἰρηνικῆς προσφορᾶς τῶν υἱῶν τοῦ Ἰσραήλ·",
  "15": "τὸν ὑψούμενον ὦμον καὶ τὸ κινητὸν στῆθος θέλουσι φέρει μετὰ τῶν διὰ πυρὸς γινομένων προσφορῶν τοῦ στέατος, διὰ νὰ κινήσωσιν αὐτὰ εἰς κινητήν προσφορὰν ἐνώπιον τοῦ Κυρίου· καὶ θέλει εἶσθαι εἰς σὲ καὶ εἰς τοὺς υἱοὺς σου μετὰ σοῦ εἰς νόμιμον αἰώνιον, καθὼς προσέταξεν ὁ Κύριος.",
  "16": "Καὶ ἐζήτησεν ἐπιμελῶς ὁ Μωϋσῆς τὸν τράγον τῆς περὶ ἁμαρτίας προσφορᾶς· καὶ ἰδού, ἦτο κατακεκαυμένος· καὶ ἐθυμώθη κατὰ τοῦ Ἐλεάζαρ καὶ κατὰ τοῦ Ἰθάμαρ, τῶν υἱῶν τοῦ Ἀαρὼν τῶν ἐναπολειφθέντων, λέγων,",
  "17": "Διὰ τί δὲν ἐφάγετε τὴν περὶ ἁμαρτίας προσφορὰν ἐν τόπῳ ἁγίῳ; διότι εἶναι ἁγιώτατον· καὶ ἔδωκεν αὐτὸ εἰς ἐσᾶς Κύριος διὰ νὰ σηκόνητε τὴν ἀνομίαν τῆς συναγωγῆς, ὥστε νὰ κάμνητε ἐξιλέωσιν ὑπὲρ αὐτῶν ἐνώπιον τοῦ Κυρίου·",
  "18": "ἰδού, τὸ αἷμα αὐτοῦ δὲν ἐφέρθη εἰς τὸ ἁγιαστήριον· πρέπει ἐξάπαντος νὰ φάγητε αὐτὸ ἐν τῷ ἁγιαστηρίῳ, καθὼς προσέταξα.",
  "19": "Καὶ εἶπεν ὁ Ἀαρὼν πρὸς τὸν Μωϋσῆν, Ἰδού, αὐτοὶ προσέφεραν σήμερον τὴν περὶ ἁμαρτίας προσφορὰν αὑτῶν καὶ τὸ ὁλοκαύτωμα αὑτῶν ἐνώπιον τοῦ Κυρίου καὶ συνέβησαν εἰς ἐμὲ τοιαῦτα· ἐὰν λοιπὸν ἤθελον φάγει τὴν περὶ ἁμαρτίας προσφορὰν σήμερον, τοῦτο ἤθελεν εἶσθαι ἀρεστὸν εἰς τοὺς ὀφθαλμοὺς τοῦ Κυρίου;",
  "20": "Καὶ ἤκουσεν ὁ Μωϋσῆς καὶ ἤρεσεν εἰς αὐτόν."
}