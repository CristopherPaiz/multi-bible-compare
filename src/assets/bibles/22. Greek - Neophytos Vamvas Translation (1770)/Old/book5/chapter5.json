{
  "1": "Καὶ ἐκάλεσεν ὁ Μωϋσῆς πάντα τὸν Ἰσραήλ καὶ εἶπε πρὸς αὐτούς, Ἄκουε, Ἰσραήλ, τὰ διατάγματα καὶ τὰς κρίσεις, τὰς ὁποίας ἐγὼ λαλῶ εἰς τὰ ὦτα ὑμῶν σήμερον, διὰ νὰ μάθητε αὐτάς, καὶ νὰ προσέχητε νὰ ἐκτελῆτε αὐτάς.",
  "2": "Κύριος ὁ Θεὸς ἡμῶν ἔκαμε διαθήκην πρὸς ἡμᾶς ἐν Χωρήβ.",
  "3": "Δὲν ἔκαμε τὴν διαθήκην ταύτην ὁ Κύριος πρὸς τοὺς πατέρας ἡμῶν, ἀλλὰ πρὸς ἡμᾶς, ἡμᾶς οἵτινες πάντες εἴμεθα ἐνταῦθα σήμερον ζῶντες.",
  "4": "Πρόσωπον πρὸς πρόσωπον ἐλάλησε Κύριος μὲ σᾶς εἰς τὸ ὄρος ἐκ μέσου τοῦ πυρός,",
  "5": "ἐγὼ δὲ ἐστεκόμην μεταξὺ τοῦ Κυρίου καὶ ὑμῶν κατ᾿ ἐκεῖνον τὸν καιρόν, διὰ νὰ σᾶς φανερώσω τὸν λόγον τοῦ Κυρίου· διότι ἦσθε πεφοβισμένοι ἐξ αἰτίας τοῦ πυρὸς καὶ δὲν ἀνέβητε εἰς τὸ ὄρος, λέγων.",
  "6": "Ἐγὼ εἶμαι Κύριος ὁ Θεὸς σου, ὅστις σὲ ἐξήγαγον ἐκ γῆς Αἰγύπτου, ἐξ οἴκου δουλείας.",
  "7": "Μή ἔχῃς ἄλλους θεούς, πλήν ἐμοῦ.",
  "8": "Μή κάμῃς εἰς σεαυτὸν εἴδωλον, μηδὲ ὁμοίωμα τινός, ὅσα εἶναι ἐν τῷ οὐρανῷ ἄνω, ἤ ὅσα εἶναι ἐν τῇ γῇ κάτω, ἤ ὅσα εἶναι ἐν τοῖς ὕδασιν ὑποκάτω τῆς γῆς",
  "9": "μή προσκυνήσῃς αὐτὰ μηδὲ λατρεύσῃς αὐτά· διότι ἐγὼ Κύριος ὁ Θεὸς σου εἶμαι Θεὸς ζηλότυπος, ἀνταποδίδων τὰς ἁμαρτίας τῶν πατέρων ἐπὶ τὰ τέκνα, ἕως τρίτης καὶ τετάρτης γενεᾶς τῶν μισούντων με·",
  "10": "καὶ κάμνων ἔλεος εἰς χιλιάδας γενεῶν τῶν ἀγαπώντων με καὶ φυλαττόντων τὰ προστάγματά μου.",
  "11": "Μή λάβῃς τὸ ὄνομα Κυρίου τοῦ Θεοῦ σου ἐπὶ ματαίῳ διότι ὁ Κύριος δὲν θέλει ἀθῳώσει τὸν λαμβάνοντα τὸ ὄνομα αὐτοῦ ἐπὶ ματαίῳ.",
  "12": "Φύλαττε τὴν ἡμέραν τοῦ σαββάτου, διὰ νὰ ἁγιάζῃς αὐτήν· καθὼς προσέταξεν εἰς σὲ Κύριος ὁ Θεὸς σου·",
  "13": "ἕξ ἡμέρας ἐργάζου καὶ κάμνε πάντα τὰ ἔργα σου·",
  "14": "ἡ ἡμέρα ὅμως ἡ ἑβδόμη εἶναι σάββατον Κυρίου τοῦ Θεοῦ σου· μή κάμῃς ἐν ταύτῃ οὐδὲν ἔργον, μήτε σὺ μήτε ὁ υἱὸς σου μήτε ἡ θυγάτηρ σου μήτε ὁ δοῦλός σου μήτε ἡ δούλη σου μήτε ὁ βοῦς σου μήτε ὁ ὄνος σου μήτε κανὲν ἐκ τῶν κτηνῶν σου μήτε ὁ ξένος σου ὁ ἐντὸς τῶν πυλῶν σου διὰ νὰ ἀναπαυθῇ ὁ δοῦλός σου καὶ ἡ δούλη σου καθὼς σύ.",
  "15": "Καὶ ἐνθυμοῦ, ὅτι ἦσο δοῦλος ἐν τῇ γῇ τῆς Αἰγύπτου· καὶ Κύριος ὁ Θεὸς σου σὲ ἐξήγαγεν ἐκεῖθεν ἐν χειρὶ κραταιᾷ καὶ ἐν βραχίονι ἐξηπλωμένῳ· διὰ τοῦτο Κύριος ὁ Θεὸς σου προσέταξεν εἰς σὲ νὰ φυλάττῃς τὴν ἡμέραν τοῦ σαββάτου.",
  "16": "Τίμα τὸν πατέρα σου καὶ τὴν μητέρα σου, καθὼς προσέταξεν εἰς σὲ Κύριος ὁ Θεὸς σου· διὰ νὰ γείνῃς μακροχρόνιος καὶ διὰ νὰ εὐημερῇς ἐπὶ τῆς γῆς, τὴν ὁποίαν δίδει εἰς σὲ Κύριος ὁ Θεὸς σου.",
  "17": "Μή φονεύσῃς.",
  "18": "Καὶ μή μοιχεύσῃς.",
  "19": "Καὶ μή κλέψῃς.",
  "20": "Καὶ μή ψευδομαρτυρήσῃς κατὰ τοῦ πλησίον σου μαρτυρίαν ψευδῆ.",
  "21": "Καὶ μή ἐπιθυμήσῃς τὴν γυναῖκα τοῦ πλησίον σου· μηδὲ ἐπιθυμήσῃς τὴν οἰκίαν τοῦ πλησίον σου μήτε τὸν ἀγρὸν αὐτοῦ μήτε τὸν δοῦλον αὐτοῦ μήτε τὴν δούλην αὐτοῦ μήτε τὸν βοῦν αὐτοῦ μήτε τὸν ὄνον αὐτοῦ μηδὲ πᾶν ὅ, τι εἶναι τοῦ πλησίον σου.",
  "22": "Ταῦτα τὰ λόγια ἐλάλησε Κύριος πρὸς πᾶσαν τὴν συναγωγήν σας ἐν τῷ ὄρει ἐκ μέσου τοῦ πυρός, τῆς νεφέλης καὶ τοῦ γνόφου, ἐν φωνῇ μεγάλῃ· καὶ ἄλλο τι δὲν ἐπρόσθεσε· καὶ ἔγραψεν αὐτὰ ἐπὶ δύο πλάκας λιθίνας καὶ παρέδωκεν αὐτὰς εἰς ἐμέ.",
  "23": "Καὶ ἀφοῦ ἠκούσατε τὴν φωνήν ἐκ μέσου τοῦ σκότους, καὶ τὸ ὄρος ἐκαίετο μὲ πῦρ, τότε προσήλθετε πρὸς ἐμέ, πάντες οἱ ἀρχηγοὶ τῶν φυλῶν σας καὶ οἱ πρεσβύτεροί σας,",
  "24": "καὶ ἐλέγετε, Ἰδού, Κύριος ὁ Θεὸς ἡμῶν ἔδειξεν εἰς ἡμᾶς τὴν δόξαν αὑτοῦ καὶ τὴν μεγαλωσύνην αὑτοῦ, καὶ ἠκούσαμεν τὴν φωνήν αὐτοῦ ἐκ μέσου τοῦ πυρός· τὴν ἡμέραν ταύτην εἴδομεν ὅτι ὁ Θεὸς λαλεῖ μετὰ τοῦ ἀνθρώπου καὶ ὁ ἄνθρωπος ζῇ·",
  "25": "τώρα λοιπὸν διὰ τί νὰ ἀποθάνωμεν; ἐπειδή τὸ μέγα τοῦτο πῦρ θέλει μᾶς καταφάγει ἐὰν ἡμεῖς ἀκούσωμεν ἔτι τὴν φωνήν Κυρίου τοῦ Θεοῦ ἡμῶν, θέλομεν ἀποθάνει·",
  "26": "διότι τίς εἶναι ἐκ πάντων τῶν θνητῶν, ὅστις ἤκουσε τὴν φωνήν τοῦ ζῶντος Θεοῦ λαλοῦντος ἐκ μέσου τοῦ πυρός, καθὼς ἡμεῖς, καὶ ἔζησε;",
  "27": "πρόσελθε σὺ καὶ ἄκουσον πάντα ὅσα εἴπῃ Κύριος ὁ Θεὸς ἡμῶν· καὶ σὺ εἰπὲ πρὸς ἡμᾶς ὅσα εἴπῃ πρὸς σὲ Κύριος ὁ Θεὸς ἡμῶν· καὶ ἡμεῖς θέλομεν ἀκούσει καὶ κάμει αὐτά.",
  "28": "Καὶ ἤκουσε Κύριος τὴν φωνήν τῶν λόγων σας, ὅτε ἐλαλεῖτε πρὸς ἐμέ· καὶ εἶπε Κύριος πρὸς ἐμέ, Ἤκουσα τὴν φωνήν τῶν λόγων τοῦ λαοῦ τούτου, τοὺς ὁποίους ἐλάλησαν πρὸς σέ· καλῶς εἶπον πάντα ὅσα ἐλάλησαν.",
  "29": "Εἴθε νὰ ἦτο εἰς αὐτοὺς τοιαύτη καρδία, ὥστε νὰ μὲ φοβῶνται καὶ νὰ φυλάττωσι πάντοτε πάντα τὰ προστάγματά μου, διὰ νὰ εὐημερῶσιν αἰωνίως, αὐτοὶ καὶ τὰ τέκνα αὐτῶν.",
  "30": "Ὕπαγε, εἰπὲ πρὸς αὐτούς, Ἐπιστρέψατε εἰς τὰς σκηνὰς σας.",
  "31": "Σὺ δὲ στῆθι αὐτοῦ μετ᾿ ἐμοῦ καὶ θέλω σοὶ εἰπεῖ πάσας τὰς ἐντολὰς καὶ τὰ διατάγματα, καὶ τὰς κρίσεις, τὰς ὁποίας θέλεις διδάξει αὐτούς, διὰ νὰ κάμνωσιν αὐτὰς ἐν τῇ γῇ, τὴν ὁποίαν ἐγὼ δίδω εἰς αὐτοὺς εἰς κληρονομίαν.",
  "32": "Θέλετε λοιπὸν προσέχει νὰ κάμνητε καθὼς προσέταξεν εἰς ἐσᾶς Κύριος ὁ Θεὸς σας· δὲν θέλετε ἐκκλίνει δεξιὰ ἤ ἀριστερά.",
  "33": "Θέλετε περιπατεῖ εἰς πάσας τὰς ὁδούς, τὰς ὁποίας Κύριος ὁ Θεὸς σας προσέταξεν εἰς ἐσᾶς· διὰ νὰ ζῆτε καὶ νὰ εὐημερῆτε καὶ νὰ μακροημερεύητε ἐν τῇ γῇ, τὴν ὁποίαν θέλετε κληρονομήσει."
}