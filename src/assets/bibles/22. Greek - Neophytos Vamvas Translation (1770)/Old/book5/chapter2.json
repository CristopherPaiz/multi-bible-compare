{
  "1": "Τότε ἐστρέψαμεν καὶ ὡδοιπορήσαμεν ἐν τῇ ἐρήμῳ διὰ τῆς ὁδοῦ τῆς Ἐρυθρᾶς θαλάσσης, καθὼς ἐλάλησε Κύριος πρὸς ἐμέ· καὶ περιεφερόμεθα περὶ τὸ ὄρος Σηεὶρ ἡμέρας πολλάς.",
  "2": "Καὶ εἶπε Κύριος πρὸς ἐμὲ λέγων,",
  "3": "Ἀρκεῖ ὅσον περιήλθετε τὸ ὄρος τοῦτο· στράφητε πρὸς βορρᾶν·",
  "4": "καὶ πρόσταξον τὸν λαὸν λέγων, Θέλετε περάσει διὰ τῶν ὁρίων τῶν ἀδελφῶν σας τῶν υἱῶν Ἡσαῦ, οἵτινες κατοικοῦσιν ἐν Σηείρ· καὶ θέλουσι σᾶς φοβηθῆ· καὶ προσέξατε πολύ·",
  "5": "μή πολεμήσητε μετ᾿ αὐτῶν· ἐπειδή δὲν θέλω δώσει εἰς ἐσᾶς ἐκ τῆς γῆς αὐτῶν οὐδὲ βῆμα ποδός· διότι εἰς τὸν Ἡσαῦ ἔδωκα τὸ ὄρος Σηεὶρ κληρονομίαν·",
  "6": "θέλετε ἀγοράζει παρ᾿ αὐτῶν τροφὰς δι᾿ ἀργυρίου, διὰ νὰ τρώγητε· καὶ ὕδωρ ἔτι θέλετε ἀγοράζει παρ᾿ αὐτῶν δι᾿ ἀργυρίου, διὰ νὰ πίνητε·",
  "7": "διότι Κύριος ὁ Θεὸς σου σὲ εὐλόγησεν εἰς πάντα τὰ ἔργα τῶν χειρῶν σου· γνωρίζει τὴν ὁδοιπορίαν σου διὰ τῆς μεγάλης ταύτης ἐρήμου· τὰ τεσσαράκοντα ταῦτα ἔτη Κύριος ὁ Θεὸς σου ἦτο μετὰ σοῦ· δὲν ἐστερήθης οὐδενός.",
  "8": "Καὶ ἀφοῦ ἐπεράσαμεν διὰ τῶν ἀδελφῶν ἡμῶν τῶν υἱῶν Ἡσαῦ, τῶν κατοικούντων ἐν Σηείρ, διὰ τῆς ὁδοῦ τῆς πεδιάδος ἀπὸ Ἐλὰθ καὶ ἀπὸ Ἐσιὼν-γάβερ. Καὶ ἐστρέψαμεν καὶ διέβημεν διὰ τῆς ὁδοῦ τῆς ἐρήμου Μωάβ.",
  "9": "Καὶ εἶπε Κύριος πρὸς ἐμέ, Μή ἐνοχλήσητε τοὺς Μωαβίτας μηδὲ ἔλθητε εἰς μάχην μετ᾿ αὐτῶν· διότι δὲν θέλω δώσει εἰς σὲ ἐκ τῆς γῆς αὐτῶν διὰ κληρονομίαν· ἐπειδή εἰς τοὺς υἱοὺς τοῦ Λὼτ ἔδωκα τὴν Ἄρ κληρονομίαν.",
  "10": "Πρότερον δὲ κατῴκουν ἐν αὐτῇ οἱ Ἐμμαῖοι, λαὸς μέγας καὶ πολυάριθμος καὶ ὑψηλὸς τὸ ἀνάστημα, καθὼς οἱ Ἀνακείμ·",
  "11": "οἵτινες καὶ αὐτοὶ ἐλογίζοντο γίγαντες, ὡς οἱ Ἀνακείμ· ἀλλ᾿ οἱ Μωαβῖται ὀνομάζουσιν αὐτοὺς Ἐμμαίους.",
  "12": "Καὶ ἐν Σηεὶρ κατῴκουν οἱ Χορραῖοι πρότερον· ἀλλ᾿ οἱ υἱοὶ τοῦ Ἡσαῦ ἐκληρονόμησαν αὐτοὺς καὶ ἐξωλόθρευσαν αὐτοὺς ἀπ᾿ ἔμπροσθεν αὐτῶν, καὶ κατῴκησαν ἀντ᾿ αὐτῶν· καθὼς ἔκαμεν ὁ Ἰσραήλ ἐν τῇ γῇ τῆς κληρονομίας αὑτοῦ, τὴν ὁποίαν ἔδωκεν εἰς αὐτοὺς ὁ Κύριος.",
  "13": "Σηκώθητε λοιπὸν καὶ διάβητε τὸν χείμαρρον Ζαρέδ· καὶ διέβημεν τὸν χείμαρρον Ζαρέδ.",
  "14": "Καὶ αἱ ἡμέραι, καθ᾿ ἅς ὡδοιπορήσαμεν ἀπὸ Κάδης-βαρνή, ἑωσοῦ διέβημεν τὸν χείμαρρον Ζαρέδ, ἦσαν τριάκοντα ὀκτὼ ἔτη, ἑωσοῦ ἐξέλιπε πᾶσα ἡ γενεὰ τῶν πολεμιστῶν ἀνδρῶν ἐκ μέσου τοῦ στρατοπέδου, καθὼς ὥμοσεν ὁ Κύριος πρὸς αὐτούς.",
  "15": "Ἔτι ἡ χεὶρ τοῦ Κυρίου ἦτο ἐναντίον αὐτῶν, διὰ νὰ ἐξολοθρεύσῃ αὐτοὺς ἐκ μέσου τοῦ στρατοπέδου, ἑωσοῦ ἐξέλιπον.",
  "16": "Καὶ ἀφοῦ πάντες οἱ ἄνδρες οἱ πολεμισταὶ ἐξέλιπον, ἀποθνήσκοντες ἐκ μέσου τοῦ λαοῦ,",
  "17": "ἐλάλησε Κύριος πρὸς ἐμὲ λέγων,",
  "18": "Σὺ θέλεις διαπεράσει σήμερον τὴν Ἄρ, τὸ ὅριον τοῦ Μωάβ·",
  "19": "καὶ θέλεις πλησιάσει κατέναντι τῶν υἱῶν Ἀμμών· μή ἐνόχλει αὐτοὺς μηδὲ πολεμήσῃς μετ᾿ αὐτῶν· διότι δὲν θέλω δώσει εἰς σὲ ἐκ τῆς γῆς τῶν υἱῶν Ἀμμὼν κληρονομίαν· ἐπειδή εἰς τοὺς υἱοὺς Λὼτ ἔδωκα αὐτήν κληρονομίαν.",
  "20": "Αὕτη ὁμοίως ἐλογίζετο γῆ τῶν γιγάντων· γίγαντες κατῴκουν ἐκεῖ πρότερον· οἱ δὲ Ἀμμωνῖται ὀνομάζουσιν αὐτοὺς Ζαμζουμμείμ·",
  "21": "λαὸς μέγας καὶ πολυάριθμος καὶ ὑψηλὸς τὸ ἀνάστημα, καθὼς οἱ Ἀνακείμ· ἀλλ᾿ ὁ Κύριος ἐξωλόθρευσεν αὐτοὺς ἀπ᾿ ἔμπροσθεν αὐτῶν, καὶ αὐτοὶ ἐκληρονόμησαν αὐτοὺς καὶ κατῴκησαν ἀντ᾿ αὐτῶν·",
  "22": "καθὼς ἔκαμεν εἰς τοὺς υἱοὺς Ἡσαῦ τοὺς κατοικοῦντας ἐν Σηείρ, ὅτε ἐξωλόθρευσε τους Χορραίους ἀπ᾿ ἔμπροσθεν αὐτῶν, καὶ ἐκληρονόμησαν αὐτούς, καὶ κατῴκησαν ἀντ᾿ αὐτῶν ἕως τῆς ἡμέρας ταύτης.",
  "23": "Καὶ τοὺς Αὐείμ, τοὺς κατοικοῦντας κατὰ κώμας μέχρι Γάζης, οἱ Καφθορείμ, οἱ ἐξελθόντες ἀπὸ Καφθόρ, ἐξωλόθρευσαν αὐτούς, καὶ κατῴκησαν ἀντ᾿ αὐτῶν.",
  "24": "Σηκώθητε, ἀναχωρήσατε καὶ διάβητε τὸν ποταμὸν Ἀρνών· ἰδού, παρέδωκα εἰς χεῖράς σου τὸν Σηὼν τὸν Ἀμορραῖον, βασιλέα τῆς Ἑσεβών, καὶ τὴν γῆν αὐτοῦ· ἄρχισον νὰ κυριεύῃς αὐτήν καὶ πολέμησον μετ᾿ αὐτοῦ·",
  "25": "σήμερον θέλω ἀρχίσει νὰ ἐμβάλλω τὸν τρόμον σου καὶ τὸν φόβον σου εἰς πάντα τὰ ἔθνη τὰ ὑποκάτω παντὸς τοῦ οὐρανοῦ· τὰ ὁποῖα, ὅταν ἀκούσωσι τὸ ὄνομά σου, θέλουσι τρομάξει καὶ θέλουσι πέσει εἰς ἀγωνίαν ἐξ αἰτίας σου.",
  "26": "Καὶ ἀπέστειλα πρέσβεις ἀπὸ τῆς ἐρήμου Κεδημὼθ πρὸς τὸν Σηὼν βασιλέα τῆς Ἑσεβὼν μὲ λόγους εἰρηνικούς, λέγων,",
  "27": "Ἄς περάσω διὰ τῆς γῆς σου· κατ᾿ εὐθεῖαν διὰ τῆς ὁδοῦ θέλω περάσει δὲν θέλω κλίνει δεξιὰ ἤ ἀριστερά·",
  "28": "θέλεις πωλήσει εἰς ἐμὲ τροφὰς δι᾿ ἀργυρίου διὰ νὰ φάγω καὶ δι᾿ ἀργυρίου θέλεις δώσει εἰς ἐμὲ ὕδωρ διὰ νὰ πίω· μόνον θέλω περάσει μὲ τοὺς πόδας μου,",
  "29": "καθὼς ἔκαμον εἰς ἐμὲ οἱ υἱοὶ τοῦ Ἡσαῦ οἱ κατοικοῦντες ἐν Σηείρ, καὶ οἱ Μωαβῖται οἱ κατοικοῦντες ἐν Ἄρ, ἑωσοῦ διαβῶ τὸν Ἰορδάνην πρὸς τὴν γῆν, τὴν ὁποίαν Κύριος ὁ Θεὸς ἡμῶν δίδει εἰς ἡμᾶς.",
  "30": "Καὶ δὲν ἠθέλησεν ὁ Σηὼν βασιλεὺς τῆς Ἑσεβὼν νὰ περάσωμεν διὰ τῆς γῆς αὐτοῦ· ἐπειδή Κύριος ὁ Θεὸς σου ἐσκλήρυνε τὸ πνεῦμα αὐτοῦ καὶ ἀπελίθωσε τὴν καρδίαν αὐτοῦ, διὰ νὰ παραδώσῃ αὐτὸν εἰς τὰς χεῖράς σου, καθὼς τὴν ἡμέραν ταύτην.",
  "31": "Καὶ εἶπε Κύριος πρὸς ἐμέ, Ἰδού, ἤρχισα νὰ παραδίδω τὸν Σηὼν καὶ τὴν γῆν αὐτοῦ ἔμπροσθέν σου· ἄρχισον νὰ κυριεύῃς διὰ νὰ κληρονομήσῃς τὴν γῆν αὐτοῦ.",
  "32": "Τότε ἐξῆλθεν ὁ Σηὼν εἰς συνάντησιν ἡμῶν, αὐτὸς καὶ πᾶς ὁ λαὸς αὐτοῦ, διὰ μάχην εἰς Ἰασσά.",
  "33": "Καὶ Κύριος ὁ Θεὸς ἡμῶν παρέδωκεν αὐτὸν ἐνώπιον ἡμῶν· καὶ ἐπατάξαμεν αὐτὸν καὶ τοὺς υἱοὺς αὐτοῦ καὶ πάντα τὸν λαὸν αὐτοῦ.",
  "34": "Καὶ ἐκυριεύσαμεν πάσας τὰς πόλεις αὐτοῦ κατ᾿ ἐκεῖνον τὸν καιρόν, καὶ ἐξωλοθρεύσαμεν πᾶσαν πόλιν, ἄνδρας καὶ γυναῖκας, καὶ παιδία· δὲν ἀφήκαμεν οὐδένα ὑπόλοιπον.",
  "35": "Μόνον τὰ κτήνη ἐλεηλατήσαμεν δι᾿ ἑαυτοὺς καὶ τὰ λάφυρα τῶν πόλεων, τὰς ὁποίας ἐκυριεύσαμεν.",
  "36": "Ἀπὸ τῆς Ἀροήρ, παρὰ τὸ χεῖλος τοῦ ποταμοῦ Ἀρνών, καὶ τῆς πόλεως τῆς παρὰ τὸν ποταμὸν καὶ ἕως Γαλαάδ, δὲν ἐστάθη πόλις ἱκανή νὰ ἀντισταθῇ εἰς ἡμᾶς· Κύριος ὁ Θεὸς ἡμῶν παρέδωκεν αὐτὰς πάσας ἔμπροσθεν ἡμῶν.",
  "37": "Μόνον εἰς τὴν γῆν τῶν υἱῶν Ἀμμὼν δὲν ἐπλησίασας οὐδὲ εἰς τὰ παρακείμενα τοῦ ποταμοῦ Ἰαβὸκ οὐδὲ εἰς τὰς ὀρεινὰς πόλεις οὐδὲ εἰς ἄλλο ὁποιονδήποτε μέρος, τὸ ὁποῖον ἀπηγόρευσεν εἰς ἡμᾶς Κύριος ὁ Θεὸς ἡμῶν."
}