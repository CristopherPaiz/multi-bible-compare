{
  "1": "Ἀπήγγειλαν δὲ πρὸς τὸν Δαβίδ, λέγοντες, Ἰδού, οἱ Φιλισταῖοι πολεμοῦσιν ἐν Κεειλὰ καὶ διαρπάζουσι τὰ ἁλώνια.",
  "2": "Καὶ ἠρώτησεν ὁ Δαβὶδ τὸν Κύριον, λέγων, Νὰ ὑπάγω καὶ νὰ πατάξω τοὺς Φιλισταίους τούτους; Καὶ εἶπεν ὁ Κύριος πρὸς τὸν Δαβίδ, Ὕπαγε καὶ πάταξον τοὺς Φιλισταίους καὶ σῶσον τὴν Κεειλά.",
  "3": "Καὶ εἶπον οἱ ἄνδρες τοῦ Δαβὶδ πρὸς αὐτόν, Ἰδού, ἡμεῖς ἐνταῦθα ἐν τῇ Ἰουδαίᾳ φοβούμεθα· πόσῳ δὲ μᾶλλον, ἐὰν ὑπάγωμεν εἰς Κεειλὰ ἐναντίον τῶν στρατευμάτων τῶν Φιλισταίων;",
  "4": "Καὶ ἠρώτησε πάλιν ὁ Δαβὶδ ἐκ δευτέρου τὸν Κύριον. Καὶ ἀπεκρίθη πρὸς αὐτὸν ὁ Κύριος καὶ εἶπε, Σηκώθητι, κατάβα εἰς Κεειλά· διότι θέλω παραδώσει τοὺς Φιλισταίους εἰς τὴν χεῖρά σου.",
  "5": "Τότε ἦλθεν ὁ Δαβὶδ καὶ οἱ ἄνδρες αὐτοῦ εἰς Κεειλά, καὶ ἐπολέμησε πρὸς τοὺς Φιλισταίους καὶ ἔλαβε τὰ κτήνη αὐτῶν καὶ ἐπάταξεν αὐτοὺς ἐν σφαγῇ μεγάλῃ. Καὶ ἔσωσεν ὁ Δαβὶδ τοὺς κατοίκους τῆς Κεειλά.",
  "6": "Ὅτε δὲ Ἀβιάθαρ ὁ υἱὸς τοῦ Ἀχιμέλεχ ἔφυγε πρὸς τὸν Δαβὶδ εἰς Κεειλά, αὐτὸς εἶχε καταβῆ μὲ ἐφὸδ ἐν τῇ χειρὶ αὑτοῦ.",
  "7": "Καὶ ἀπηγγέλθη πρὸς τὸν Σαοὺλ ὅτι ἦλθεν ὁ Δαβὶδ εἰς Κεειλά. Καὶ εἶπεν ὁ Σαούλ, Ὁ Θεὸς παρέδωκεν αὐτὸν εἰς τὴν χεῖρά μου· διότι ἀπεκλείσθη, εἰσελθὼν εἰς πόλιν ἔχουσαν πύλας καὶ μοχλούς.",
  "8": "Καὶ συνεκάλεσεν ὁ Σαοὺλ πάντα τὸν λαὸν εἰς πόλεμον, διὰ νὰ καταβῇ εἰς Κεειλά, νὰ πολιορκήσῃ τὸν Δαβὶδ καὶ τοὺς ἄνδρας αὐτοῦ.",
  "9": "Καὶ ἔμαθεν ὁ Δαβὶδ ὅτι ὁ Σαοὺλ ἐμηχανεύετο κακὸν ἐναντίον αὐτοῦ· καὶ εἶπε πρὸς τὸν Ἀβιάθαρ τὸν ἱερέα, Φέρε ἐνταῦθα τὸ ἐφόδ.",
  "10": "Καὶ εἶπεν ὁ Δαβίδ, Κύριε Θεέ τοῦ Ἰσραήλ, μετὰ βεβαιότητος ἤκουσεν ὁ δοῦλός σου ὅτι ὁ Σαοὺλ ζητεῖ νὰ ἔλθῃ εἰς Κεειλά, διὰ νὰ ἐξολοθρεύσῃ τὴν πόλιν ἐξ αἰτίας μου·",
  "11": "θέλουσι μὲ παραδώσει εἰς αὐτὸν οἱ ἄνδρες τῆς Κεειλά; θέλει καταβῆ ὁ Σαούλ, καθὼς ἤκουσεν ὁ δοῦλός σου; Κύριε Θεὲ τοῦ Ἰσραήλ, φανέρωσον, δέομαι, πρὸς τὸν δοῦλόν σου. Καὶ εἶπεν ὁ Κύριος, Θέλει καταβῆ.",
  "12": "Εἶπε πάλιν ὁ Δαβίδ, Θέλουσι παραδώσει οἱ ἄνδρες τῆς Κεειλὰ ἐμὲ καὶ τοὺς ἄνδρας μου εἰς τὴν χεῖρα τοῦ Σαούλ; Καὶ εἶπεν ὁ Κύριος, Θέλουσι παραδώσει.",
  "13": "Τότε ὁ Δαβὶδ καὶ οἱ ἄνδρες αὐτοῦ, ἕως ἑξακόσιοι, ἐσηκώθησαν καὶ ἐξῆλθον ἀπὸ Κεειλὰ καὶ ὑπῆγον ὅπου ἠδύναντο. Καὶ ἀπηγγέλθη πρὸς τὸν Σαούλ, ὅτι διεσώθη ὁ Δαβὶδ ἀπὸ Κεειλά· ὅθεν ἀπέσχε τοῦ νὰ ἐξέλθῃ.",
  "14": "Ὁ δὲ Δαβὶδ ἐκάθησεν ἐν τῇ ἐρήμῳ, ἐν τόποις ὀχυροῖς, καὶ ἔμενεν ἐπὶ τινος ὄρους ἐν τῇ ἐρήμῳ Ζίφ. Καὶ αὐτὸν ἐζήτει ὁ Σαοὺλ πάσας τὰς ἡμέρας· ὁ Θεὸς ὅμως δὲν παρέδωκεν αὐτὸν εἰς τὴν χεῖρα αὐτοῦ.",
  "15": "Καὶ εἶδεν ὁ Δαβὶδ ὅτι ἐξῆλθεν ὁ Σαοὺλ διὰ νὰ ζητῇ τὴν ζωήν αὐτοῦ καὶ ἦτο ὁ Δαβὶδ ἐν τῇ ἐρήμῳ Ζίφ, ἐντὸς τοῦ δάσους.",
  "16": "Τότε ἐσηκώθη Ἰωνάθαν, ὁ υἱὸς τοῦ Σαούλ, καὶ ὑπῆγε πρὸς τὸν Δαβὶδ εἰς τὸ δάσος, καὶ ἐνίσχυσε τὴν χεῖρα αὐτοῦ ἐν τῷ Θεῷ.",
  "17": "Καὶ εἶπε πρὸς αὐτόν, Μή φοβοῦ· διότι δὲν θέλει σὲ εὑρεῖ ἡ χεὶρ Σαοὺλ τοῦ πατρὸς μου· καὶ σὺ θέλεις βασιλεύσει ἐπὶ τὸν Ἰσραήλ, καὶ ἐγὼ θέλω εἶσθαι δεύτερός σου· μάλιστα καὶ Σαοὺλ ὁ πατήρ μου ἐξεύρει τοῦτο.",
  "18": "Καὶ ἔκαμον ἀμφότεροι συνθήκην ἐνώπιον τοῦ Κυρίου· καὶ ἐκάθητο ὁ Δαβὶδ ἐντὸς τοῦ δάσους, ὁ δὲ Ἰωνάθαν ἀνεχώρησεν εἰς τὸν οἶκον αὑτοῦ.",
  "19": "Ἀνέβησαν δὲ οἱ Ζιφαῖοι πρὸς τὸν Σαοὺλ εἰς Γαβαά, λέγοντες, Δὲν εἶναι κεκρυμμένος ὁ Δαβὶδ εἰς ἡμᾶς ἐν ὀχυρώμασι ἐντὸς τοῦ δάσους, ἐπὶ τοῦ βουνοῦ Ἐχελά, τοῦ πρὸς τὰ δεξιὰ Γεσιμών;",
  "20": "τώρα λοιπόν, βασιλεῦ, κατάβα, καθ᾿ ὅλην τὴν ἐπιθυμίαν τῆς ψυχῆς σου εἰς τὸ νὰ καταβῇς· καὶ ἡμῶν ἔργον θέλει εἶσθαι νὰ παραδώσωμεν αὐτὸν εἰς τὴν χεῖρα τοῦ βασιλέως.",
  "21": "Καὶ εἶπεν ὁ Σαούλ, Εὐλογημένοι σεῖς παρὰ Κυρίου, διότι ἐλάβετε συμπάθειαν πρὸς ἐμέ·",
  "22": "ὑπάγετε λοιπόν, βεβαιώθητε ἀκριβέστερα καὶ μάθετε καὶ ἰδέτε τὸν τόπον αὐτοῦ, ποῦ κρύπτεται, τίς εἶδεν αὐτὸν ἐκεῖ· διότι μοὶ εἶπον ὅτι μηχανεύεται πανουργίας·",
  "23": "ἰδέτε λοιπὸν καὶ μάθετε ἐν τίνι ἐκ πάντων τῶν ἀποκρύφων τόπων εἶναι κεκρυμμένος, καὶ ἐπιστρέψατε πρὸς ἐμὲ ἀφοῦ βεβαιωθῆτε· καὶ θέλω ὑπάγει μὲ σᾶς· καὶ ἐὰν ἦναι ἐν τῇ γῇ ταύτῃ, βεβαίως θέλω ἐξιχνιάσει αὐτὸν μεταξὺ πασῶν τῶν χιλιάδων τοῦ Ἰούδα.",
  "24": "Καὶ ἐσηκώθησαν καὶ ὑπῆγον εἰς Ζίφ πρὸ τοῦ Σαούλ· ὁ Δαβὶδ ὅμως καὶ οἱ ἄνδρες αὐτοῦ ἦσαν ἐν τῇ ἐρήμῳ Μαών, ἐν τῇ πεδιάδι κατὰ τὰ δεξιὰ τοῦ Γεσιμών.",
  "25": "Ὑπῆγε δὲ ὁ Σαοὺλ καὶ οἱ ἄνδρες αὐτοῦ νὰ ζητήσωσιν αὐτόν. Καὶ ἀπηγγέλθη τοῦτο πρὸς τὸν Δαβίδ· ὅθεν κατέβη εἰς τὴν πέτραν καὶ ἐκάθητο ἐν τῇ ἐρήμῳ Μαών. Καὶ ἀκούσας ὁ Σαούλ, ἔτρεξε κατόπιν τοῦ Δαβὶδ εἰς τὴν ἔρημον Μαών.",
  "26": "Καὶ ὁ μὲν Σαοὺλ ἐπορεύετο κατὰ τοῦτο τὸ μέρος τοῦ ὄρους, ὁ δὲ Δαβὶδ καὶ οἱ ἄνδρες αὐτοῦ κατ᾿ ἐκεῖνο τὸ μέρος τοῦ ὄρους· καὶ ἔσπευσεν ὁ Δαβὶδ νὰ φύγῃ ἀπὸ προσώπου τοῦ Σαούλ· πλήν ὁ Σαοὺλ καὶ οἱ ἄνδρες αὐτοῦ περιεκύκλωσαν τὸν Δαβὶδ καὶ τοὺς ἄνδρας αὐτοῦ, διὰ νὰ συλλάβωσιν αὐτούς.",
  "27": "Ἦλθε δὲ μηνυτής πρὸς τὸν Σαούλ, λέγων, Σπεῦσον καὶ ἐλθέ, διότι οἱ Φιλισταῖοι ἐφώρμησαν εἰς τὴν γῆν.",
  "28": "Ὅθεν ἐπέστρεψεν ὁ Σαοὺλ ἀπὸ τοῦ νὰ διώκῃ κατόπιν τοῦ Δαβίδ, καὶ ὑπῆγεν εἰς συνάντησιν τῶν Φιλισταίων· διὰ τοῦτο νόμασαν ἐκεῖνον τὸν τόπον, Σελὰ-ἀμμαλεκώθ.",
  "29": "(24-1) Ἀνέβη δὲ ὁ Δαβὶδ ἐκεῖθεν καὶ ἐκάθησεν ἐν ὀχυροῖς τόποις τῆς Ἔν-γαδδί."
}