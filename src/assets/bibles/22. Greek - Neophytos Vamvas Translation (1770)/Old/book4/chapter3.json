{
  "1": "Αὗται δὲ εἶναι αἱ γενεαὶ τοῦ Ἀαρὼν καὶ τοῦ Μωϋσέως, τὴν ἡμέραν καθ᾿ ἥν ἐλάλησεν ὁ Κύριος πρὸς τὸν Μωϋσῆν ἐπὶ τοῦ ὄρους Σινά.",
  "2": "Καὶ ταῦτα εἶναι τὰ ὀνόματα τῶν υἱῶν τοῦ Ἀαρών· Ναδὰβ ὁ πρωτότοκος καὶ Ἀβιούδ, Ἐλεάζαρ καὶ Ἰθάμαρ.",
  "3": "Ταῦτα εἶναι τὰ ὀνόματα τῶν υἱῶν τοῦ Ἀαρών, τῶν ἱερέων τῶν κεχρισμένων, οἵτινες καθιερώθησαν διὰ νὰ ἱερατεύωσιν.",
  "4": "Ἀπέθανε δὲ ὁ Ναδὰβ καὶ ὁ Ἀβιοὺδ ἐνώπιον τοῦ Κυρίου, ἐνῷ προσέφερον πῦρ ξένον ἐνώπιον τοῦ Κυρίου ἐν τῇ ἐρήμῳ Σινά, καὶ τέκνα δὲν εἶχον· καὶ ἱεράτευσεν ὁ Ἐλεάζαρ καὶ ὁ Ἰθάμαρ ἐνώπιον Ἀαρὼν τοῦ πατρὸς αὑτῶν.",
  "5": "Καὶ ἐλάλησε Κύριος πρὸς τὸν Μωϋσῆν, λέγων,",
  "6": "Φέρε τὴν φυλήν τοῦ  Λευΐ καὶ παράστησον αὐτοὺς ἔμπροσθεν Ἀαρὼν τοῦ ἱερέως, διὰ νὰ ὑπηρετῶσιν εἰς αὐτόν.",
  "7": "Καὶ θέλουσι φυλάττει τὰς φυλακὰς αὐτοῦ καὶ τὰς φυλακὰς πάσης τῆς συναγωγῆς ἔμπροσθεν τῆς σκηνῆς τοῦ μαρτυρίου, ἐκτελοῦντες τὰς ὑπηρεσίας τῆς σκηνῆς.",
  "8": "Καὶ θέλουσι φυλάττει πάντα τὰ σκεύη τῆς σκηνῆς τοῦ μαρτυρίου καὶ τὰς φυλακὰς τῶν υἱῶν Ἰσραήλ, ἐκτελοῦντες τὰς ὑπηρεσίας τῆς σκηνῆς.",
  "9": "Καὶ θέλεις δώσει τοὺς Λευΐτας εἰς τὸν Ἀαρὼν καὶ εἰς τοὺς υἱοὺς αὐτοῦ· οὗτοι εἶναι δεδομένοι δῶρον εἰς αὐτὸν ἐκ τῶν υἱῶν Ἰσραήλ.",
  "10": "Τὸν δὲ Ἀαρὼν καὶ τοὺς υἱοὺς αὐτοῦ θέλεις καταστήσει εἰς τὸ νὰ ἐκτελῶσι τὰ τῆς ἱερατείας αὑτῶν· ὅστις δὲ ξένος πλησιάσῃ θέλει θανατόνεσθαι.",
  "11": "Καὶ ἐλάλησε Κύριος πρὸς τὸν Μωϋσῆν, λέγων,",
  "12": "Ἰδού, ἐγὼ ἔλαβον τοὺς Λευΐτας ἐκ μέσου τῶν υἱῶν Ἰσραήλ, ἀντὶ παντὸς πρωτοτόκου διανοίγοντος μήτραν ἐκ τῶν υἱῶν Ἰσραήλ· καὶ θέλουσιν εἶσθαι οἱ Λευΐται ἐμοῦ.",
  "13": "Διότι πᾶν πρωτότοκον εἶναι ἐμοῦ· ἐπειδή καθ᾿ ἥν ἡμέραν ἐπάταξα πᾶν πρωτότοκον ἐν γῇ Αἰγύπτου, ἡγίασα εἰς ἐμαυτὸν πᾶν πρωτότοκον ἐν τῷ Ἰσραήλ, ἀπὸ ἀνθρώπου ἕως κτήνους· ἐμοῦ θέλουσιν εἶσθαι. Ἐγὼ εἶμαι ὁ Κύριος.",
  "14": "Καὶ ἐλάλησε Κύριος πρὸς τὸν Μωϋσῆν ἐν τῇ ἐρήμῳ Σινά, λέγων,",
  "15": "Ἀπαρίθμησον τοὺς υἱοὺς Λευΐ κατὰ τοὺς οἴκους τῶν πατέρων αὐτῶν, κατὰ τὰς συγγενείας αὐτῶν· πᾶν ἀρσενικὸν ἀπὸ ἑνὸς μηνὸς καὶ ἐπάνω θέλεις ἀπαριθμήσει αὐτούς.",
  "16": "Καὶ ἀπηρίθμησεν αὐτοὺς ὁ Μωϋσῆς, κατὰ τὸν λόγον τοῦ Κυρίου, ὡς προσετάχθη.",
  "17": "Ἦσαν δὲ οὗτοι οἱ υἱοὶ Λευΐ κατὰ τὰ ὀνόματα αὐτῶν· Γηρσών, καὶ Καάθ, καὶ Μεραρί.",
  "18": "Καὶ ταῦτα ἦσαν τὰ ὀνόματα τῶν υἱῶν Γηρσών, κατὰ τὰς συγγενείας αὑτῶν· Λιβνί, καὶ Σεμεΐ.",
  "19": "Καὶ οἱ υἱοὶ Καάθ, κατὰ τὰς συγγενείας αὑτῶν, Ἀμράμ, καὶ Ἰσαάρ, Χεβρών, καὶ Ὀζιήλ.",
  "20": "Καὶ οἱ υἱοὶ Μεραρί, κατὰ τὰς συγγενείας αὑτῶν, Μααλί, καὶ Μουσί. Αὗται εἶναι αἱ συγγένειαι τῶν Λευϊτῶν, κατὰ τοὺς οἴκους τῶν πατέρων αὑτῶν.",
  "21": "Ἐκ τοῦ Γηρσὼν ἦτο ἡ συγγένεια τοῦ Λιβνί, καὶ ἡ συγγένεια τοῦ Σεμεΐ· αὗται εἶναι αἱ συγγένειαι τῶν Γηρσωνιτῶν.",
  "22": "Οἱ ἀπαριθμηθέντες αὐτῶν κατὰ τὸν ἀριθμὸν πάντων τῶν ἀρσενικῶν ἀπὸ ἑνὸς μηνὸς καὶ ἐπάνω, οἱ ἀπαριθμηθέντες αὐτῶν ἦσαν ἑπτὰ χιλιάδες καὶ πεντακόσιοι.",
  "23": "Αἱ συγγένειαι τῶν Γηρσωνιτῶν θέλουσι στρατοπεδεύει ὄπισθεν τῆς σκηνῆς πρὸς δυσμάς.",
  "24": "Καὶ ὁ ἄρχων τοῦ πατρικοῦ οἴκου τῶν Γηρσωνιτῶν θέλει εἶσθαι Ἐλιασὰφ ὁ υἱὸς τοῦ Λαήλ.",
  "25": "Καὶ ἡ φυλακή τῶν υἱῶν Γηρσὼν ἐν τῇ σκηνῇ τοῦ μαρτυρίου θέλει εἶσθαι ἡ σκηνή καὶ ἡ σκέπη τὸ κάλυμμα αὐτῆς καὶ τὸ καταπέτασμα τῆς  θύρας τῆς σκηνῆς  τοῦ μαρτυρίου,",
  "26": "καὶ τὰ παραπετάσματα τῆς αὐλῆς καὶ τὸ καταπέτασμα τῆς θύρας τῆς αὐλῆς, τὰ ὁποῖα εἶναι διὰ τὴν σκηνήν καὶ διὰ τὸ θυσιαστήριον κύκλῳ, καὶ τὰ σχοινία αὐτῆς διὰ πάσας τὰς ὑπηρεσίας αὐτῶν.",
  "27": "Καὶ ἐκ τοῦ Καὰθ ἦτο ἡ συγγένεια τῶν Ἀμραμιτῶν καὶ ἡ συγγένεια τῶν Ἰσααριτῶν καὶ ἡ συγγένεια τῶν Χεβρωνιτῶν καὶ ἡ συγγένεια τῶν Ὀζιηλιτῶν· αὗται εἶναι αἱ συγγένειαι τῶν Κααθιτῶν.",
  "28": "Πάντα τὰ ἀρσενικά, ἀπὸ ἑνὸς μηνὸς καὶ ἐπάνω ἦσαν κατὰ τὸν ἀριθμὸν ὀκτὼ χιλιάδες καὶ ἑξακόσιοι, οἵτινες ἐφύλαττον τὰς φυλακὰς τοῦ ἁγιαστηρίου.",
  "29": "Αἱ συγγένειαι τῶν υἱῶν Καὰθ θέλουσι στρατοπεδεύει εἰς τὰ πλάγια τῆς σκηνῆς πρὸς μεσημβρίαν.",
  "30": "Καὶ ὁ ἄρχων τοῦ πατρικοῦ οἴκου τῶν συγγενειῶν τῶν Κααθιτῶν θέλει εἶσθαι Ἐλισαφὰν ὁ υἱὸς τοῦ Ὀζιήλ.",
  "31": "Καὶ ἡ φυλακή αὑτῶν θέλει εἶσθαι ἡ κιβωτός, καὶ ἡ τράπεζα, καὶ ἡ λυχνία, καὶ τὰ θυσιαστήρια, καὶ τὰ σκεύη τοῦ ἁγιαστηρίου διὰ τῶν ὁποίων λειτουργοῦσι, καὶ τὸ καταπέτασμα καὶ πάντα τὰ πρὸς ὑπηρεσίαν αὐτῶν.",
  "32": "Καὶ Ἐλεάζαρ ὁ υἱὸς Ἀαρὼν τοῦ ἱερέως θέλει εἶσθαι ἀρχηγὸς ἐπὶ τῶν ἀρχηγῶν τῶν Λευϊτῶν, ἔχων τὴν ἐπιστασίαν τῶν φυλαττόντων τὰς φυλακὰς τοῦ ἁγιαστηρίου.",
  "33": "Ἐκ τοῦ Μεραρὶ ἦτο ἡ συγγένεια τῶν Μααλιτῶν καὶ ἡ συγγένεια τῶν Μουσιτῶν· αὗται εἶναι αἱ συγγένειαι τοῦ Μεραρί.",
  "34": "Καὶ οἱ ἀπαριθμηθέντες αὐτῶν κατὰ τὸν ἀριθμὸν πάντων τῶν ἀρσενικῶν ἀπὸ ἑνὸς μηνὸς καὶ ἐπάνω ἦσαν ἕξ χιλιάδες καὶ διακόσιοι.",
  "35": "Καὶ ὁ ἄρχων τοῦ πατρικοῦ οἴκου τῶν συγγενειῶν τοῦ Μεραρὶ ἦτο Σουρήλ ὁ υἱὸς τοῦ Ἀβιχαίλ· οὗτοι θέλουσι στρατοπεδεύει εἰς τὰ πλάγια τῆς σκηνῆς πρὸς βορρᾶν.",
  "36": "Καὶ ὑπὸ τὴν ἐπιστασίαν τῆς φυλακῆς τῶν υἱῶν Μεραρὶ θέλουσιν εἶσθαι αἱ σανίδες τῆς σκηνῆς καὶ οἱ μοχλοὶ αὐτῆς καὶ οἱ στύλοι αὐτῆς καὶ τὰ ὑποβάσια αὐτῆς, καὶ πάντα τὰ σκεύη αὐτῆς, καὶ πάντα τὰ πρὸς ὑπηρεσίαν αὐτῆς·",
  "37": "καὶ οἱ στύλοι τῆς αὐλῆς κύκλῳ καὶ τὰ ὑποβάσια αὐτῶν καὶ οἱ πάσσαλοι αὐτῶν, καὶ τὰ σχοινία αὐτῶν.",
  "38": "Οἱ δὲ στρατοπεδεύοντες κατὰ πρόσωπον τῆς σκηνῆς πρὸς ἀνατολάς, κατέναντι τῆς σκηνῆς τοῦ μαρτυρίου κατὰ ἀνατολάς, θέλουσιν εἶσθαι Μωϋσῆς καὶ Ἀαρὼν καὶ οἱ υἱοὶ αὐτοῦ, φυλάττοντες τὰς φυλακὰς τοῦ ἁγιαστηρίου ἀντὶ τῶν φυλακῶν τῶν υἱῶν Ἰσραήλ· καὶ ὅστις ξένος πλησιάσῃ θέλει θανατόνεσθαι.",
  "39": "Πάντες οἱ ἀπαριθμηθέντες τῶν Λευϊτῶν, τοὺς ὁποίους ἀπηρίθμησεν ὁ Μωϋσῆς καὶ ὁ Ἀαρὼν διὰ προσταγῆς τοῦ Κυρίου κατὰ τὰς συγγενείας αὐτῶν, πάντα τὰ ἀρσενικὰ ἀπὸ ἑνὸς μηνὸς καὶ ἐπάνω, ἦσαν εἴκοσι δύο χιλιάδες.",
  "40": "Καὶ εἶπε Κύριος πρὸς τὸν Μωϋσῆν, Ἀπαρίθμησον πάντα τὰ πρωτότοκα ἀρσενικὰ τῶν υἱῶν Ἰσραήλ, ἀπὸ ἑνὸς μηνὸς καὶ ἐπάνω, καὶ λάβε τὸν ἀριθμὸν τῶν ὀνομάτων αὐτῶν.",
  "41": "Καὶ θέλεις λάβει τοὺς Λευΐτας διὰ ἐμέ, ἐγὼ εἶμαι ὁ Κύριος ἀντὶ πάντων τῶν πρωτοτόκων τῶν υἱῶν Ἰσραήλ· καὶ τὰ κτήνη τῶν Λευϊτῶν ἀντὶ πάντων τῶν πρωτοτόκων τῶν κτηνῶν τῶν υἱῶν Ἰσραήλ.",
  "42": "Καὶ ἀπηρίθμησεν ὁ Μωϋσῆς, καθὼς προσέταξεν εἰς αὐτὸν ὁ Κύριος, πάντα τὰ πρωτότοκα τῶν υἱῶν Ἰσραήλ.",
  "43": "Καὶ πάντα τὰ πρωτότοκα ἀρσενικὰ ἀπαριθμηθέντα κατ᾿ ὄνομα ἀπὸ ἑνὸς μηνὸς καὶ ἐπάνω, κατὰ τὴν ἀπαρίθμησιν αὐτῶν ἦσαν εἴκοσι δύο χιλιάδες διακόσια ἑβδομήκοντα τρία.",
  "44": "Καὶ ἐλάλησε Κύριος πρὸς τὸν Μωϋσῆν, λέγων,",
  "45": "Λάβε τοὺς Λευΐτας ἀντὶ πάντων τῶν πρωτοτόκων τῶν υἱῶν Ἰσραήλ καὶ τὰ κτήνη τῶν Λευϊτῶν ἀντὶ τῶν κτηνῶν αὐτῶν· καὶ οἱ Λευΐται θέλουσιν εἶσθαι ἐμοῦ. Ἐγὼ εἶμαι ὁ Κύριος.",
  "46": "Καὶ διὰ ἐξαγορὰν τῶν διακοσίων ἑβδομήκοντα τριῶν ἐκ τῶν πρωτοτόκων τῶν υἱῶν Ἰσραήλ, οἵτινες ὑπερβαίνουσι τὸν ἀριθμὸν τῶν Λευϊτῶν,",
  "47": "θέλεις λάβει ἀνὰ πέντε σίκλους κατὰ κεφαλήν, κατὰ τὸν σίκλον τὸν ἅγιον θέλεις λάβει αὐτούς· ὁ σίκλος εἶναι εἴκοσι γερά·",
  "48": "καὶ θέλεις δώσει τὸ ἀργύριον τῆς ἐξαγορᾶς τοῦ περισσεύοντος ἀριθμοῦ αὐτῶν εἰς τὸν Ἀαρὼν καὶ εἰς τοὺς υἱοὺς αὐτοῦ.",
  "49": "Καὶ ἔλαβεν ὁ Μωϋσῆς τὸ ἀργύριον τῆς ἐξαγορᾶς τῶν ὑπερβαινόντων τὸν ἀριθμὸν τῶν ἐξαγορασθέντων εἰς ἀνταλλαγήν τῶν Λευϊτῶν·",
  "50": "παρὰ τῶν πρωτοτόκων τῶν υἱῶν Ἰσραήλ ἔλαβε τὸ ἀργύριον, χιλίους τριακοσίους ἑξήκοντα πέντε σίκλους, κατὰ τὸν σίκλον τὸν ἅγιον·",
  "51": "καὶ ἔδωκεν ὁ Μωϋσῆς τὸ ἀργύριον τῆς ἐξαγορᾶς τῶν ὑπερβαινόντων εἰς τὸν Ἀαρὼν καὶ εἰς τοὺς υἱοὺς αὐτοῦ, κατὰ τὸν λόγον τοῦ Κυρίου, καθὼς προσέταξε Κύριος εἰς τὸν Μωϋσῆν."
}