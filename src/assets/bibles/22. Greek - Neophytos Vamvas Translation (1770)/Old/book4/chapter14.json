{
  "1": "Καὶ πᾶσα ἡ συναγωγή ὑψώσασα τὴν φωνήν αὑτῆς ἐβόησε· καὶ ἔκλαυσεν ὁ λαὸς τὴν νύκτα ἐκείνην.",
  "2": "Καὶ πάντες οἱ υἱοὶ Ἰσραήλ ἐγόγγυζον κατὰ τοῦ Μωϋσέως καὶ τοῦ Ἀαρών, καὶ εἶπε πρὸς αὐτοὺς πᾶσα ἡ συναγωγή, Εἴθε νὰ ἀπεθνήσκομεν ἐν γῇ Αἰγύπτου· ἤ ἐν τῇ ἐρήμῳ ταύτῃ εἴθε νὰ ἀπεθνήσκομεν·",
  "3": "καὶ διὰ τί μᾶς ἔφερεν ὁ Κύριος εἰς τὴν γῆν ταύτην νὰ πέσωμεν διὰ μαχαίρας, νὰ γείνωσι διαρπαγή αἱ γυναῖκες καὶ τὰ τέκνα ἡμῶν; δὲν ἦτο καλήτερον εἰς ἡμᾶς νὰ ἐπιστρέψωμεν εἰς τὴν Αἴγυπτον;",
  "4": "Καὶ ἔλεγεν ὁ εἷς πρὸς τὸν ἄλλον, Ἄς κάμωμεν ἀρχηγὸν καὶ ἄς ἐπιστρέψωμεν εἰς τὴν Αἴγυπτον.",
  "5": "Τότε ἔπεσεν ὁ Μωϋσῆς καὶ ὁ Ἀαρὼν κατὰ πρόσωπον αὑτῶν ἐνώπιον ὅλου τοῦ πλήθους τῆς συναγωγῆς τῶν υἱῶν Ἰσραήλ.",
  "6": "Καὶ Ἰησοῦς ὁ υἱὸς τοῦ Ναυῆ καὶ Χάλεβ ὁ υἱὸς τοῦ Ἰεφοννή, ἐκ τῶν κατασκοπευσάντων τὴν γῆν, διέσχισαν τὰ ἱμάτια αὑτῶν·",
  "7": "καὶ εἶπον πρὸς πᾶσαν τὴν συναγωγήν τῶν υἱῶν Ἰσραήλ λέγοντες, Ἡ γῆ, τὴν ὁποίαν διεπεράσαμεν διὰ νὰ κατασκοπεύσωμεν αὐτήν, εἶναι γῆ ἀγαθή σφόδρα σφόδρα·",
  "8": "ἐὰν ὁ Κύριος εὐαρεστῆται εἰς ἡμᾶς, τότε θέλει φέρει ἐμᾶς εἰς τὴν γῆν ταύτην καὶ θέλει δώσει αὐτήν εἰς ἡμᾶς, γῆν ῥέουσαν γάλα καὶ μέλι·",
  "9": "μόνον μή ἀποστατεῖτε κατὰ τοῦ Κυρίου μηδὲ φοβεῖσθε τὸν λαὸν τῆς γῆς· διότι αὐτοὶ εἶναι ψωμίον δι᾿ ἡμᾶς· ἡ σκέπη αὐτῶν ἀπεσύρθη ἐπάνωθεν αὐτῶν, καὶ ὁ Κύριος εἶναι μεθ᾿ ἡμῶν· μή φοβεῖσθε αὐτούς.",
  "10": "Καὶ εἶπε πᾶσα ἡ συναγωγή νὰ λιθοβολήσωσιν αὐτοὺς μὲ λίθους· Καὶ ἡ δόξα τοῦ Κυρίου ἐπεφάνη ἐπὶ τῇ σκηνῇ τοῦ μαρτυρίου εἰς πάντας τοὺς υἱοὺς Ἰσραήλ.",
  "11": "Καὶ εἶπε Κύριος πρὸς τὸν Μωϋσῆν, Ἕως πότε θέλει μὲ παροργίζει ὁ λαὸς οὗτος; καὶ ἕως πότε δὲν θέλουσι πιστεύει εἰς ἐμέ, μετὰ πάντα τὰ σημεῖα τὰ ὁποῖα ἔκαμα ἐν μέσῳ αὐτῶν;",
  "12": "θέλω πατάξει αὐτοὺς μὲ θανατικὸν καὶ θέλω ἐξολοθρεύσει αὐτούς, καὶ σὲ θέλω κάμει εἰς ἔθνος μεγαλήτερον καὶ δυνατώτερον αὐτῶν.",
  "13": "Καὶ εἶπεν ὁ Μωϋσῆς πρὸς τὸν Κύριον, Τότε ἡ Αἴγυπτος θέλει ἀκούσει διότι σὺ ἀνεβίβασας τὸν λαὸν τοῦτον ἐν τῇ δυνάμει σου ἐκ μέσου αὐτῶν·",
  "14": "καὶ θέλουσιν εἰπεῖ τοῦτο πρὸς τοὺς κατοίκους τῆς γῆς ταύτης· οἵτινες ἤκουσαν ὅτι σύ, Κύριε, εἶσαι ἐν μέσῳ τοῦ λαοῦ τούτου, ὅτι σύ, Κύριε, φαίνεσαι πρόσωπον πρὸς πρόσωπον, καὶ ἡ νεφέλη σου ἵσταται ἐπ᾿ αὐτούς, καὶ σὺ προπορεύεσαι αὐτῶν τὴν ἡμέραν ἐν στύλῳ νεφέλης, τὴν δὲ νύκτα ἐν στύλῳ πυρός.",
  "15": "Ἐὰν λοιπὸν θανατώσῃς τὸν λαὸν τοῦτον ὡς ἕνα ἄνθρωπον, τότε τὰ ἔθνη, τὰ ὁποῖα ἤκουσαν τὸ ὄνομά σου, θέλουσιν εἰπεῖ λέγοντες,",
  "16": "Ἐπειδή δὲν ἠδύνατο ὁ Κύριος νὰ φέρῃ τὸν λαὸν τοῦτον εἰς τὴν γῆν, τὴν ὁποίαν ὥμοσε πρὸς αὐτούς, διὰ τοῦτο κατέστρεψεν αὐτοὺς ἐν τῇ ἐρήμῳ.",
  "17": "Καὶ τώρα, δέομαί σου, ἄς μεγαλυνθῇ ἡ δύναμις τοῦ Κυρίου μου καθ᾿ ὅν τρόπον εἶπας λέγων,",
  "18": "Ὁ Κύριος εἶναι μακρόθυμος καὶ πολυέλεος, συγχωρῶν ἀνομίαν καὶ παράβασιν, καὶ ὅστις κατ᾿ οὐδένα τρόπον δὲν θέλει ἀθωώσει τὸν ἔνοχον, ἀνταποδίδων τὴν ἀνομίαν τῶν πατέρων ἐπὶ τὰ τέκνα ἕως τρίτης καὶ τετάρτης γενεᾶς.",
  "19": "Συγχώρησον, δέομαι, τὴν ἀνομίαν τοῦ λαοῦ τούτου κατὰ τὸ μέγα ἔλεός σου καὶ καθὼς συνεχώρησας τὸν λαὸν τοῦτον ἀπὸ τῆς Αἰγύπτου μέχρι τοῦ νῦν.",
  "20": "Καὶ εἶπε Κύριος, Συνεχώρησα αὐτοὺς κατὰ τὸν λόγον σου·",
  "21": "ἀλλὰ ζῶ ἐγώ, καὶ θέλει ἐμπλησθῆ πᾶσα ἡ γῆ ἀπὸ τῆς δόξης τοῦ Κυρίου.",
  "22": "Ἐπειδή πάντες οἱ ἄνδρες, οἱ ἰδόντες τὴν δόξαν μου καὶ τὰ σημεῖά μου, τὰ ὁποῖα ἔκαμον ἐν τῇ Αἰγύπτῳ καὶ ἐν τῇ ἐρήμῳ, μὲ παρώργισαν ἤδη δεκάκις καὶ δὲν ὑπήκουσαν εἰς τὴν φωνήν μου,",
  "23": "βεβαίως δὲν θέλουσιν ἰδεῖ τὴν γῆν, τὴν ὁποίαν ὥμοσα πρὸς τοὺς πατέρας αὐτῶν· οὐδεὶς ἐκ τῶν παροργισάντων με θέλει ἰδεῖ αὐτήν.",
  "24": "Τὸν δὲ δοῦλόν μου Χάλεβ, ἐπειδή ἔχει ἐν ἑαυτῷ ἄλλο πνεῦμα καί μὲ ἠκολούθησεν ἐντελῶς, τοῦτον θέλω φέρει εἰς τὴν γῆν εἰς τὴν ὁποίαν εἰσῆλθε, καὶ τὸ σπέρμα αὐτοῦ θέλει κληρονομήσει αὐτήν.",
  "25": "Οἱ δὲ Ἀμαληκῖται καὶ οἱ Χαναναῖοι κατοικοῦσιν ἐν τῇ κοιλάδι. Αὔριον στρέψατε καὶ ὑπάγετε εἰς τὴν ἔρημον κατὰ τὴν ὁδὸν τῆς Ἐρυθρᾶς θαλάσσης.",
  "26": "Καὶ εἶπε Κύριος πρὸς τὸν Μωϋσῆν καὶ πρὸς τὸν Ἀαρὼν λέγων,",
  "27": "Ἕως πότε θέλω ὑποφέρει τὴν συναγωγήν ταύτην τὴν πονηράν, ὅσα αὐτοὶ γογγύζουσιν ἐναντίον μου; ἤκουσα τοὺς γογγυσμοὺς τῶν υἱῶν Ἰσραήλ, τοὺς ὁποίους γογγύζουσιν ἐναντίον μου.",
  "28": "Εἰπὲ πρὸς αὐτούς, Ζῶ ἐγώ, λέγει ὁ Κύριος, καθὼς σεῖς ἐλαλήσατε εἰς τὰ ὦτά μου, οὕτω βεβαίως θέλω κάμει εἰς ἐσᾶς·",
  "29": "τὰ πτώματά σας θέλουσι πέσει ἐν τῇ ἐρήμῳ ταύτῃ· καὶ πάντες οἱ ἀπηριθμημένοι ἀπὸ σᾶς καθ᾿ ὅλον τὸν ἀριθμὸν σας, ἀπὸ εἴκοσι ἐτῶν καὶ ἐπάνω, ὅσοι ἐγόγγυσαν ἐναντίον μου,",
  "30": "βεβαίως δὲν θέλετε εἰσέλθει σεῖς εἰς τὴν γῆν, περὶ τῆς ὁποίας ὥμοσα νὰ σᾶς κατοικίσω ἐν αὐτῇ, ἐκτὸς τοῦ Χάλεβ υἱοῦ τοῦ Ἰεφοννή καὶ τοῦ Ἰησοῦ υἱοῦ τοῦ Ναυῆ·",
  "31": "ἀλλὰ τὰ παιδία σας, τὰ ὁποῖα εἴπετε ὅτι θέλουσι γίνει εἰς διαρπαγήν, ταῦτα θέλω εἰσαγάγει, καὶ θέλουσι γνωρίσει τὴν γῆν τὴν ὁποίαν σεῖς κατεφρονήσατε·",
  "32": "τὰ δὲ πτώματα ὑμῶν θέλουσι πέσει ἐν τῇ ἐρήμῳ ταύτῃ·",
  "33": "καὶ τὰ τέκνα σας θέλουσι περιπλανᾶσθαι ἐν τῇ ἐρήμῳ τεσσαράκοντα ἔτη καὶ θέλουσι φέρει ἑαυτὰ τὴν ποινήν τῆς πορνείας σας, ἑωσοῦ διαφθαρῶσι τὰ πτώματά σας ἐν τῇ ἐρήμῳ·",
  "34": "κατὰ τὸν ἀριθμὸν τῶν ἡμερῶν εἰς τὰς ὁποίας κατεσκοπεύσατε τὴν γῆν, ἡμέρας τεσσαράκοντα, ἑκάστης ἡμέρας λογιζομένης δι᾿ ἕν ἔτος, τεσσαράκοντα ἔτη θέλετε φέρει ἐφ᾿ ἑαυτοὺς τὰς ἀνομίας σας, καὶ θέλετε γνωρίσει τὴν ἐγκατάλειψίν μου.",
  "35": "Ἐγὼ ὁ Κύριος ἐλάλησα· βεβαίως θέλω κάμει τοῦτο εἰς πᾶσαν τὴν συναγωγήν τὴν πονηρὰν ταύτην, τὴν ἐπισυνηγμένην ἐπ᾿ ἐμέ· ἐν τῇ ἐρήμῳ ταύτῃ θέλουσιν ἐξολοθρευθῆ καὶ ἐκεῖ θέλουσιν ἀποθάνει.",
  "36": "Καὶ οἱ ἄνθρωποι, τοὺς ὁποίους ἀπέστειλεν ὁ Μωϋσῆς διὰ νὰ κατασκοπεύσωσι τὴν γῆν, οἵτινες ἐπιστρέψαντες ἔκαμον πᾶσαν τὴν συναγωγήν νὰ γογγύσῃ ἐναντίον αὐτοῦ, δυσφημοῦντες τὴν γῆν,",
  "37": "καὶ οἱ ἄνθρωποι ἐκεῖνοι, οἵτινες ἐδυσφήμησαν τὴν γῆν, ἀπέθανον ἐν τῇ πληγῇ ἐνώπιον τοῦ Κυρίου.",
  "38": "Ἰησοῦς δὲ ὁ υἱὸς τοῦ Ναυῆ καὶ Χάλεβ ὁ υἱὸς τοῦ Ἰεφοννή ἔζησαν, ἐκ τῶν ἀνθρώπων ἐκείνων οἵτινες ὑπῆγαν νὰ κατασκοπεύσωσι τὴν γῆν.",
  "39": "Καὶ ἐλάλησεν ὁ Μωϋσῆς τοὺς λόγους τούτους πρὸς πάντας τοὺς υἱοὺς Ἰσραήλ· καὶ ἐπένθησεν ὁ λαὸς σφόδρα.",
  "40": "Καὶ σηκωθέντες ἐνωρὶς τὸ πρωΐ, ἀνέβησαν εἰς τὴν κορυφήν τοῦ ὄρους, λέγοντες, Ἰδού, ἡμεῖς, καὶ θέλομεν ἀναβῆ εἰς τὸν τόπον τὸν ὁποῖον μᾶς ὑπεσχέθη ὁ Κύριος· διότι ἡμαρτήσαμεν.",
  "41": "Καὶ εἶπεν ὁ Μωϋσῆς, Διὰ τί σεῖς παραβαίνετε τὴν προσταγήν τοῦ Κυρίου; τοῦτο βεβαίως δὲν θέλει εὐοδοθῆ·",
  "42": "μή ἀναβαίνετε· διότι δὲν εἶναι ὁ Κύριος μεθ᾿ ὑμῶν· διὰ νὰ μή κτυπηθῆτε ἔμπροσθεν τῶν ἐχθρῶν σας·",
  "43": "διότι οἱ Ἀμαληκῖται καὶ οἱ Χαναναῖοι εἶναι ἐκεῖ ἔμπροσθέν σας καὶ θέλετε πέσει ἐν μαχαίρᾳ· ἐπειδή ἐξεκλίνατε ἀπὸ τοῦ Κυρίου, διὰ τοῦτο ὁ Κύριος δὲν θέλει εἶσθαι μεθ᾿ ὑμῶν.",
  "44": "Ἀλλ᾿ αὐτοὶ ἀπετόλμησαν νὰ ἀναβῶσιν εἰς τὴν κορυφήν τοῦ ὄρους· ἡ κιβωτὸς ὅμως τῆς διαθήκης τοῦ Κυρίου καὶ ὁ Μωϋσῆς δὲν ἐκινήθησαν ἐκ μέσου τοῦ στρατοπέδου.",
  "45": "Τότε οἱ Ἀμαληκῖται καὶ οἱ Χαναναῖοι οἱ κατοικοῦντες ἐν τῷ ὄρει ἐκείνῳ, κατέβησαν καὶ ἐπάταξαν αὐτοὺς καὶ κατεδίωξαν αὐτοὺς ἕως Ὁρμά."
}