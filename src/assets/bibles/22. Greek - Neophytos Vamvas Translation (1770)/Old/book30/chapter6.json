{
  "1": "Οὐαὶ εἰς τοὺς ἀμεριμνοῦντας ἐν Σιὼν καὶ πεποιθότας ἐπὶ τὸ ὄρος τῆς Σαμαρείας, τὰ διαφημιζόμενα ὡς ἔξοχα μεταξὺ τῶν ἐθνῶν καὶ εἰς τὰ ὁποῖα ἦλθεν ὁ οἶκος Ἰσραήλ.",
  "2": "Διάβητε εἰς Χαλνὲ καὶ ἰδέτε· καὶ ἐκεῖθεν διέλθετε εἰς Αἰμὰθ τὴν μεγάλην· ἔπειτα κατάβητε εἰς τὴν Γὰθ τῶν Φιλισταίων· εἶναι αὗται καλήτεραι παρὰ τὰ βασίλεια ταῦτα; τὸ ὅριον αὐτῶν μεγαλήτερον παρὰ τὸ ὅριόν σας;",
  "3": "Οἵτινες θέτετε μακρὰν τὴν κακήν ἡμέραν καὶ φέρετε πλησίον τὴν καθέδραν τῆς ἁρπαγῆς·",
  "4": "οἵτινες πλαγιάζετε ἐπὶ κλίνας ἐλεφαντίνας καὶ ἐξαπλόνεσθε ἐπὶ τὰς στρωμνὰς σας καὶ τρώγετε τὰ ἀρνία ἐκ τοῦ ποιμνίου καὶ τοὺς μόσχους ἐκ μέσου τῆς ἀγέλης,",
  "5": "οἵτινες ψάλλετε ἐν τῇ φωνῇ τῆς λύρας, ἐφευρίσκετε εἰς ἑαυτοὺς ὄργανα μουσικῆς καθὼς ὁ Δαβίδ,",
  "6": "οἵτινες πίνετε τὸν οἶνον μὲ φιάλας καὶ χρίεσθε μὲ τὰ ἐξαίρετα μύρα· διὰ δὲ τὸν συντριμμὸν τοῦ Ἰωσήφ δὲν θλίβεσθε.",
  "7": "Διὰ τοῦτο τώρα οὗτοι θέλουσιν ὑπάγει εἰς αἰχμαλωσίαν μετὰ τῶν πρώτων αἰχμαλωτισθησομένων, καὶ ἡ ἀγαλλίασις τῶν ἐξηπλωμένων ἐν τῷ συμποσίῳ θέλει ἀφαιρεθῆ.",
  "8": "Κύριος ὁ Θεὸς ὥμοσεν εἰς ἑαυτόν, Κύριος ὁ Θεὸς τῶν δυνάμεων λέγει, Ἐγὼ βδελύττομαι τὴν ἔπαρσιν τοῦ Ἰακὼβ καὶ ἐμίσησα τὰ παλάτια αὐτοῦ· διὰ τοῦτο θέλω παραδώσει τὴν πόλιν καὶ τὸ πλήρωμα αὐτῆς.",
  "9": "Καὶ δέκα ἄνθρωποι ἐὰν ἐναπολειφθῶσιν ἐν μιᾷ οἰκίᾳ, θέλουσιν ἀποθάνει.",
  "10": "Καὶ ὁ σηκόνων ἕκαστον αὐτῶν θεῖος ἤ ὁ καίων αὐτόν, διὰ νὰ ἐκβάλῃ τὰ ὀστᾶ ἐκ τοῦ οἴκου, θέλει εἰπεῖ πρὸς τὸν εὑρισκόμενον εἰς τὰ ἐνδότερα τῆς οἰκίας, Εἶναί τις ἔτι μετὰ σοῦ; Καὶ αὐτὸς θέλει εἰπεῖ, Οὐχί. Τότε θέλει εἰπεῖ, Σιώπα· διότι δὲν εἶναι πλέον καιρὸς νὰ ἀναφέρωμεν τὸ ὄνομα τοῦ Κυρίου.",
  "11": "Διότι ἰδού, ὁ Κύριος προστάττει καὶ θέλει πατάξει τὸν οἶκον τὸν μέγαν μὲ συντριμμοὺς καὶ τὸν οἶκον τὸν μικρὸν μὲ διαρρήξεις.",
  "12": "Δύνανται νὰ τρέξωσιν οἱ ἵπποι ἐπὶ βράχον; δύναταί τις νὰ ἀροτριάσῃ ἐκεῖ μὲ βόας; σεῖς ὅμως μετεστρέψατε τὴν κρίσιν εἰς χολήν καὶ τὸν καρπὸν τῆς δικαιοσύνης εἰς ἀψίνθιον·",
  "13": "σεῖς οἱ εὐφραινόμενοι εἰς μηδαμινά, οἱ λέγοντες, Δὲν ἀπεκτήσαμεν εἰς ἑαυτοὺς δόξαν διὰ τῆς δυνάμεως ἡμῶν;",
  "14": "Ἀλλ᾿ ἰδού, ἐγὼ θέλω ἐπαναστήσει ἔθνος ἐναντίον σας, οἶκος Ἰσραήλ, λέγει Κύριος ὁ Θεὸς τῶν δυνάμεων· καὶ θέλουσι σᾶς καταθλίψει ἀπὸ εἰσόδου Αἰμὰθ ἕως τοῦ ποταμοῦ τῆς ἐρήμου."
}