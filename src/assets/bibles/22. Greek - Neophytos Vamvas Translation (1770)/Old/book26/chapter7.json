{
  "1": "Καὶ ἔγεινε λόγος Κυρίου πρὸς ἐμέ, λέγων,",
  "2": "Καὶ σύ, υἱὲ ἀνθρώπου, ἄκουσον· οὕτω λέγει Κύριος ὁ Θεὸς πρὸς τὴν γῆν τοῦ Ἰσραήλ. Τέλος, τὸ τέλος ἦλθεν ἐπὶ τὰ τέσσαρα ἄκρα τῆς γῆς.",
  "3": "Τὸ τέλος ἦλθε τώρα ἐπὶ σὲ καὶ θέλω ἀποστείλει ἐπὶ σὲ τὴν ὀργήν μου καὶ θέλω σὲ κρίνει κατὰ τὰς ὁδοὺς σου καὶ θέλω ἀνταποδώσει ἐπὶ σὲ πάντα τὰ βδελύγματά σου.",
  "4": "Καὶ ὁ ὀφθαλμὸς μου δὲν θέλει σὲ φεισθῆ καὶ δὲν θέλω ἐλεήσει· ἀλλὰ θέλω ἀνταποδώσει ἐπὶ σὲ τὰς ὁδοὺς σου, καὶ θέλουσιν εἶσθαι ἐν μέσῳ σου τὰ βδελύγματά σου· καὶ θέλετε γνωρίσει ὅτι ἐγὼ εἶμαι ὁ Κύριος.",
  "5": "Οὕτω λέγει Κύριος ὁ Θεός· Κακόν, ἕν κακόν, ἰδού, ἔρχεται·",
  "6": "τέλος ἦλθε, τὸ τέλος ἦλθεν· ἐξηγέρθη κατὰ σοῦ· ἰδού, ἔφθασεν.",
  "7": "Ἡ πρωΐα ἦλθεν ἐπὶ σέ, κάτοικε τῆς γῆς· ὁ καιρὸς ἦλθεν, ἡ ἡμέρα τῆς καταστροφῆς ἐπλησίασε καὶ οὐχὶ ἀγαλλίασις τῶν ὀρέων.",
  "8": "Τώρα εὐθὺς θέλω ἐκχέει τὴν ὀργήν μου ἐπὶ σὲ καὶ θέλω συντελέσει τὸν θυμὸν μου ἐπὶ σέ· καὶ θέλω σὲ κρίνει κατὰ τὰς ὁδοὺς σου καὶ ἀνταποδώσει ἐπὶ σὲ πάντα τὰ βδελύγματά σου.",
  "9": "Καὶ ὁ ὀφθαλμὸς μου δὲν θέλει φεισθῆ καὶ δὲν θέλω ἐλεήσει· κατὰ τὰς ὁδοὺς σου θέλω σοὶ ἀνταποδώσει, καὶ θέλουσιν εἶσθαι τὰ  βδελύγματά σου ἐν μέσῳ σου· καὶ θέλετε γνωρίσει ὅτι ἐγὼ εἶμαι ὁ Κύριος ὁ πατάσσων.",
  "10": "Ἰδού, ἡ ἡμέρα, ἰδού, ἦλθεν· ἡ πρωΐα ἐφάνη· ἡ ῥάβδος ἤνθησεν· ἡ ὑπερηφανία ἐβλάστησεν.",
  "11": "Ἡ βία ηὐξήνθη εἰς ῥάβδον ἀνομίας· οὐδεὶς ἐξ αὐτῶν θέλει μείνει οὔτε ἐκ τοῦ πλήθους αὐτῶν οὔτε ἐκ τῶν θορυβούντων ἐξ αὐτῶν· καὶ δὲν θέλει ὑπάρχει ὁ πενθῶν δι᾿αὐτούς.",
  "12": "Ὁ καιρὸς ἦλθεν, ἡ ἡμέρα ἐπλησίασεν· ἄς μή χαίρῃ ὁ ἀγοράζων καὶ ἄς μή θρηνῇ ὁ πωλῶν, διότι εἶναι ὀργή ἐπὶ πᾶν τὸ πλῆθος αὐτῆς.",
  "13": "Διότι ὁ πωλητής δὲν θέλει ἐπιστρέψει εἰς τὸ πωληθέν, ἄν καὶ εὑρίσκηται ἔτι μεταξὺ τῶν ζώντων· ἐπειδή ἡ ὄρασις ἡ περὶ παντὸς τοῦ πλήθους αὐτῶν δὲν θέλει στραφῆ ὀπίσω· καὶ οὐδεὶς θέλει στερεώσει ἑαυτόν, τοῦ ὁποίου ἡ ζωή εἶναι ἐν τῇ ἀνομίᾳ αὐτοῦ.",
  "14": "Ἐσάλπισαν ἐν σάλπιγγι καὶ ἡτοιμάσθησαν τὰ πάντα· πλήν οὐδεὶς ὑπάγει εἰς τὸν πόλεμον, διότι ἡ ὀργή μου εἶναι ἐπὶ πᾶν τὸ πλῆθος αὐτῆς.",
  "15": "Ἡ μάχαιρα εἶναι ἔξωθεν καὶ ὁ λοιμὸς καὶ ἡ πεῖνα ἔσωθεν· ὁ ἐν τῷ ἀγρῷ θέλει τελευτήσει ἐν μαχαίρᾳ, τὸν δὲ ἐν τῇ πόλει, ἡ πεῖνα καὶ ὁ λοιμὸς θέλουσι καταφάγει αὐτόν.",
  "16": "Καὶ ὅσοι ἐξ αὐτῶν ἐκφύγωσι, θέλουσι διασωθῆ καὶ θέλουσιν εἶσθαι ἐπὶ τῶν ὀρέων ὡς αἱ περιστεραὶ τῶν κοιλάδων, θρηνοῦντες πάντες οὗτοι, ἕκαστος διὰ τὰς ἀνομίας αὑτοῦ.",
  "17": "Πᾶσαι αἱ χεῖρες θέλουσι παραλυθῆ καὶ πάντα τὰ γόνατα θέλουσι ῥεύσει ὡς ὕδωρ.",
  "18": "Καὶ θέλουσι περιζωσθῆ σάκκον καὶ φρίκη θέλει καλύψει αὐτούς· καὶ αἰσχύνη θέλει εἶσθαι ἐπὶ πάντα τὰ πρόσωπα καὶ φαλάκρωμα ἐπὶ πάσας τὰς κεφαλὰς αὐτῶν.",
  "19": "Τὸ ἀργύριον αὑτῶν θέλουσι ῥίψει εἰς τὰς ὁδούς, καὶ τὸ χρυσίον αὐτῶν θέλει εἶσθαι ὡς ἀκαθαρσία· τὸ ἀργύριον αὐτῶν καὶ τὸ χρυσίον αὐτῶν δὲν θέλουσι δυνηθῆ νὰ λυτρώσωσιν αὐτοὺς ἐν τῇ ἡμέρᾳ τῆς ὀργῆς τοῦ Κυρίου· δὲν θέλουσι χορτάσει τὰς ψυχὰς αὑτῶν καὶ δὲν θέλουσι γεμίσει τὰς κοιλίας αὑτῶν, διότι ἔγεινε τὸ πρόσκομμα τῆς ἀνομίας αὐτῶν.",
  "20": "Ἐπειδή τὴν δόξαν τοῦ στολισμοῦ αὑτῶν, μετεχειρίσθησαν αὐτήν εἰς ὑπερηφανίαν καὶ ἔκαμον ἐξ αὐτῆς τὰς εἰκόνας τῶν βδελυγμάτων αὑτῶν, τὰ μισητὰ αὑτῶν· διὰ τοῦτο ἐγὼ καθιστῶ αὐτήν εἰς αὐτοὺς ἀκαθαρσίαν.",
  "21": "Καὶ θέλω παραδώσει αὐτήν εἰς χεῖρας ἀλλοτρίων διάρπαγμα καὶ εἰς τοὺς ἀσεβεῖς τῆς γῆς λάφυρον, καὶ θέλουσι βεβηλώσει αὐτήν.",
  "22": "Καὶ θέλω ἀποστρέψει τὸ πρόσωπόν μου ἀπ᾿ αὐτῶν, καὶ θέλουσι βεβηλώσει τὸ ἄδυτόν μου· καὶ οἱ λεηλάται θέλουσιν ἐμβῆ εἰς αὐτὸ καὶ βεβηλώσει αὐτό.",
  "23": "Κάμε ἅλυσον, διότι ἡ γῆ εἶναι πλήρης ἀπὸ κρίσεως αἱμάτων καὶ ἡ πόλις πλήρης καταδυναστείας.",
  "24": "Διὰ τοῦτο θέλω φέρει τοὺς κακίστους τῶν ἐθνῶν καὶ θέλουσι κληρονομήσει τὰς οἰκίας αὐτῶν· καὶ θέλω καταβάλει τὴν ἔπαρσιν τῶν ἰσχυρῶν· καὶ τὰ ἅγια αὐτῶν θέλουσι βεβηλωθῆ.",
  "25": "Ολεθρος ἐπέρχεται· καὶ θέλουσι ζητήσει εἰρήνην καὶ δὲν θέλει ὑπάρχει.",
  "26": "Συμφορὰ ἐπὶ συμφορὰν θέλει ἔρχεσθαι καὶ ἀγγελία θέλει φθάνει ἐπ᾿ ἀγγελίαν· τότε θέλουσι ζητήσει παρὰ προφήτου ὄρασιν· καὶ θέλει χαθῆ ὁ νόμος ἀπὸ τοῦ ἱερέως καὶ ἡ βουλή ἀπὸ τῶν πρεσβυτέρων.",
  "27": "Ὁ βασιλεὺς θέλει πενθήσει καὶ ὁ ἄρχων θέλει ἐνδυθῆ ἀφανισμὸν καὶ αἱ χεῖρες τοῦ λαοῦ τῆς γῆς θέλουσι παραλυθῆ· κατὰ τὰς ὁδοὺς αὐτῶν θέλω κάμει εἰς αὐτοὺς καὶ κατὰ τὰς κρίσεις αὐτῶν θέλω κρίνει αὐτούς, καὶ θέλουσι γνωρίσει ὅτι ἐγὼ εἶμαι ὁ Κύριος."
}