{
  "1": "[Μασχὶλ τοῦ Ἀσάφ.]  Ἄκουσον, λαὲ μου, τὸν νόμον μου· κλίνατε τὰ ὦτά σας εἰς τὰ λόγια τοῦ στόματός μου.",
  "2": "Θέλω ἀνοίξει ἐν παραβολῇ τὸ στόμα μου· θέλω προφέρει πράγματα ἀξιομνημόνευτα, τὰ ἀπ᾿ ἀρχῆς·",
  "3": "ὅσα ἠκούσαμεν καὶ ἐγνωρίσαμεν καὶ οἱ πατέρες ἡμῶν διηγήθησαν εἰς ἡμᾶς.",
  "4": "Δὲν θέλομεν κρύψει αὐτὰ ἀπὸ τῶν τέκνων αὐτῶν εἰς τὴν ἐπερχομένην γενεάν, διηγούμενοι τους ἐπαίνους τοῦ Κυρίου καὶ τὴν δύναμιν αὐτοῦ καὶ τὰ θαυμάσια αὐτοῦ, τὰ ὁποῖα ἔκαμε.",
  "5": "Καὶ ἔστησε μαρτύριον ἐν τῷ Ἰακὼβ καὶ νόμον ἔθεσεν ἐν τῷ Ἰσραήλ, τὰ ὁποῖα προσέταξεν εἰς τοὺς πατέρας ἡμῶν, νὰ κάμνωσιν αὐτὰ γνωστὰ εἰς τὰ τέκνα αὑτῶν·",
  "6": "διὰ νὰ γνωρίζῃ αὐτὰ ἡ γενεά ἡ ἐπερχομένη, οἱ υἱοὶ οἱ μέλλοντες νὰ γεννηθῶσι· καὶ αὐτοί, ὅταν ἀναστηθῶσι, νὰ διηγῶνται εἰς τὰ τέκνα αὑτῶν·",
  "7": "διὰ νὰ θέσωσιν ἐπὶ τὸν Θεὸν τὴν ἐλπίδα αὑτῶν, καὶ νὰ μή λησμονῶσι τὰ ἔργα τοῦ Θεοῦ, ἀλλὰ νὰ φυλάττωσι τὰς ἐντολὰς αὐτοῦ·",
  "8": "καὶ νὰ μή γείνωσιν, ὡς οἱ πατέρες αὐτῶν, γενεὰ διεστραμμένη καὶ ἀπειθής· γενεά, ἥτις δὲν ἐφύλαξεν εὐθεῖαν τὴν καρδίαν αὑτῆς, καὶ δὲν ἐστάθη πιστὸν μετὰ τοῦ Θεοῦ τὸ πνεῦμα αὑτῆς·",
  "9": "ὡς οἱ υἱοὶ τοῦ Ἐφραΐμ, οἵτινες ὡπλισμένοι, βαστάζοντες τόξα, ἐστράφησαν ὀπίσω τὴν ἡμέραν τῆς μάχης.",
  "10": "Δὲν ἐφύλαξαν τὴν διαθήκην τοῦ Θεοῦ, καὶ ἐν τῷ νόμῳ αὐτοῦ δὲν ἠθέλησαν νὰ περιπατῶσι·",
  "11": "καὶ ἐλησμόνησαν τὰ ἔργα αὐτοῦ καὶ τὰ θαυμάσια αὐτοῦ, τὰ ὁποῖα ἔδειξεν εἰς αὐτούς.",
  "12": "Ἔμπροσθεν τῶν πατέρων αὐτῶν ἔκαμε θαυμάσια, ἐν τῇ γῇ τῆς Αἰγύπτου, τῇ πεδιάδι Τάνεως.",
  "13": "Διέσχισε τὴν θάλασσαν καὶ διεπέρασεν αὐτοὺς καὶ ἔστησε τὰ ὕδατα ὡς σωρόν·",
  "14": "καὶ ὡδήγησεν αὐτοὺς τὴν ἡμέραν ἐν νεφέλῃ καὶ ὅλην τὴν νύκτα ἐν φωτὶ πυρός.",
  "15": "Διέσχισε πέτρας ἐν τῇ ἐρήμῳ καὶ ἐπότισεν αὐτοὺς ὡς ἐκ μεγάλων ἀβύσσων·",
  "16": "καὶ ἐξήγαγε ῥύακας ἐκ τῆς πέτρας καὶ κατεβίβασεν ὕδατα ὡς ποταμούς.",
  "17": "Ἀλλ᾿ αὐτοὶ ἐξηκολούθουν ἔτι ἁμαρτάνοντες εἰς αὐτόν, παροξύνοντες τὸν Ὕψιστον ἐν ἀνύδρῳ τόπῳ·",
  "18": "καὶ ἐπείρασαν τὸν Θεὸν ἐν τῇ καρδίᾳ αὑτῶν, ζητοῦντες βρῶσιν κατὰ τὴν ὄρεξιν αὑτῶν·",
  "19": "καὶ ἐλάλησαν κατὰ τοῦ Θεοῦ, λέγοντες, Μήπως δύναται ὁ Θεὸς νὰ ἑτοιμάσῃ τράπεζαν ἐν τῇ ἐρήμῳ;",
  "20": "Ἰδού, ἐπάταξε τὴν πέτραν, καὶ ἔρρευσαν ὕδατα καὶ χείμαρροι ἐπλημμύρησαν· μήπως δύναται νὰ δώσῃ καὶ ἄρτον; ἤ νὰ ἑτοιμάσῃ κρέας εἰς τὸν λαὸν αὐτοῦ;",
  "21": "Διὰ τοῦτο ἤκουσεν ὁ Κύριος καὶ ὠργίσθη· καὶ πῦρ ἐξήφθη κατὰ τοῦ Ἰακώβ, ἔτι δὲ καὶ ὀργή ἀνέβη κατὰ τοῦ Ἰσραήλ·",
  "22": "διότι δὲν ἐπίστευσαν εἰς τὸν Θεόν, οὐδὲ ἤλπισαν ἐπὶ τὴν σωτηρίαν αὐτοῦ·",
  "23": "ἐνῷ προσέταξε τὰς νεφέλας ἀπὸ ἄνωθεν καὶ τὰς θύρας τοῦ οὐρανοῦ ἤνοιξε,",
  "24": "καὶ ἔβρεξεν εἰς αὐτοὺς μάννα διὰ νὰ φάγωσι καὶ σῖτον οὐρανοῦ ἔδωκεν εἰς αὐτούς·",
  "25": "ἄρτον ἀγγέλων ἔφαγεν ὁ ἄνθρωπος· τροφήν ἔστειλεν εἰς αὐτοὺς μέχρι χορτασμοῦ.",
  "26": "Ἐσήκωσεν ἐν τῷ οὐρανῷ ἀνατολικὸν ἄνεμον, καὶ διὰ τῆς δυνάμεως αὑτοῦ ἐπέφερε τὸν νότον·",
  "27": "καὶ ἔβρεξεν ἐπ᾿ αὐτοὺς κρέας ὡς τὸ χῶμα καὶ πετεινὰ πτερωτὰ ὡς τὴν ἄμμον τῆς θαλάσσης·",
  "28": "καὶ ἔκαμε νὰ πέσωσιν εἰς τὸ μέσον τοῦ στρατοπέδου αὐτῶν, κύκλῳ τῶν σκηνῶν αὐτῶν.",
  "29": "Καὶ ἔφαγον καὶ ἐχορτάσθησαν σφόδρα· καὶ ἔφερεν εἰς αὐτοὺς τὴν ἐπιθυμίαν αὐτῶν·",
  "30": "δὲν εἶχον χωρισθῆ ἀπὸ τῆς ἐπιθυμίας αὑτῶν, ἔτι ἦτο ἐν τῷ στόματι αὐτῶν ἡ βρῶσις αὐτῶν,",
  "31": "καὶ ὀργή τοῦ Θεοῦ ἀνέβη ἐπ᾿ αὐτούς, καὶ ἐφόνευσε τοὺς μεγαλητέρους ἐξ αὐτῶν καὶ τοὺς ἐκλεκτοὺς τοῦ Ἰσραήλ κατέβαλεν.",
  "32": "Ἐν πᾶσι τούτοις ἡμάρτησαν ἔτι καὶ δὲν ἐπίστευσαν εἰς τὰ θαυμάσια αὐτοῦ.",
  "33": "Διὰ τοῦτο συνετέλεσεν ἐν ματαιότητι τὰς ἡμέρας αὐτῶν καὶ τὰ ἔτη αὐτῶν ἐν ταραχῇ.",
  "34": "Ὅτε ἐθανάτονεν αὐτούς, τότε ἐξεζήτουν αὐτόν, καὶ ἐπέστρεφον καὶ ἀπὸ ὄρθρου προσέτρεχον εἰς τὸν Θεόν·",
  "35": "καὶ ἐνεθυμοῦντο, ὅτι ὁ Θεὸς ἦτο φρούριον αὐτῶν καὶ ὁ Θεὸς ὁ Ὕψιστος λυτρωτής αὐτῶν.",
  "36": "Ἀλλ᾿ ἐκολάκευον αὐτὸν διὰ τοῦ στόματος αὑτῶν καὶ διὰ τῆς γλώσσης αὑτῶν ἐψεύδοντο πρὸς αὐτόν·",
  "37": "Ἡ δὲ καρδία αὐτῶν δὲν ἦτο εὐθεῖα μετ᾿ αὐτοῦ, καὶ δὲν ἦσαν πιστοὶ εἰς τὴν διαθήκην αὐτοῦ.",
  "38": "Αὐτὸς ὅμως οἰκτίρμων συνεχώρησε τὴν ἀνομίαν αὐτῶν καὶ δὲν ἠφάνισεν αὐτούς· ἀλλὰ πολλάκις ἀνέστελλε τὸν θυμὸν αὑτοῦ, καὶ δὲν διήγειρεν ὅλην τὴν ὀργήν αὑτοῦ·",
  "39": "καὶ ἐνεθυμήθη ὅτι ἦσαν σάρξ· ἄνεμος παρερχόμενος καὶ μή ἐπιστρέφων.",
  "40": "Ποσάκις παρώξυναν αὐτὸν ἐν τῇ ἐρήμῳ, παρώργισαν αὐτὸν ἐν τῇ ἀνύδρῳ,",
  "41": "καὶ ἐστράφησαν καὶ ἐπείρασαν τὸν Θεόν, καὶ τὸν Ἃγιον τοῦ Ἰσραήλ παρώξυναν.",
  "42": "Δὲν ἐνεθυμήθησαν τὴν χεῖρα αὐτοῦ, τὴν ἡμέραν καθ᾿ ἥν ἐλύτρωσεν αὐτοὺς ἀπὸ τοῦ ἐχθροῦ·",
  "43": "πῶς ἔδειξεν ἐν Αἰγύπτῳ τὰ σημεῖα αὑτοῦ καὶ τὰ θαυμάσια αὑτοῦ ἐν τῇ πεδιάδι Τάνεως·",
  "44": "καὶ μετέβαλεν εἰς αἷμα τοὺς ποταμοὺς αὐτῶν καὶ τοὺς ῥύακας αὐτῶν, διὰ νὰ μή πίωσιν.",
  "45": "Ἀπέστειλεν ἐπ᾿ αὐτοὺς κυνόμυιαν καὶ κατέφαγεν αὐτούς, καὶ βατράχους καὶ ἐφάνισαν αὐτούς.",
  "46": "Καὶ παρέδωκε τοὺς καρποὺς αὐτῶν εἰς τὸν βροῦχον καὶ τοὺς κόπους αὐτῶν εἰς τὴν ἀκρίδα.",
  "47": "Κατηφάνισε διὰ τῆς χαλάζης τὰς ἀμπέλους αὐτῶν καὶ τὰς συκαμίνους αὐτῶν μὲ πέτρας χαλάζης·",
  "48": "καὶ παρέδωκεν εἰς τὴν χάλαζαν τὰ κτήνη αὐτῶν καὶ τὰ ποίμνια αὐτῶν εἰς τοὺς κεραυνούς.",
  "49": "Ἀπέστειλεν ἐπ᾿ αὐτοὺς τὴν ἔξαψιν τοῦ θυμοῦ αὑτοῦ, τὴν ἀγανάκτησιν καὶ τὴν ὀργήν καὶ τὴν θλῖψιν, ἀποστέλλων αὐτὰ δι᾿ ἀγγέλων κακοποιῶν.",
  "50": "Ἤνοιξεν ὁδὸν εἰς τὴν ὀργήν αὑτοῦ· δὲν ἐφείσθη ἀπὸ τοῦ θανάτου τὴν ψυχήν αὐτῶν, καὶ παρέδωκεν εἰς θανατικὸν τὴν ζωήν αὐτῶν·",
  "51": "καὶ ἐπάταξε πᾶν πρωτότοκον ἐν Αἰγύπτῳ, τὴν ἀπαρχήν τῆς δυνάμεως αὐτῶν ἐν ταῖς σκηναῖς τοῦ Χάμ·",
  "52": "καὶ ἐσήκωσεν ἐκεῖθεν ὡς πρόβατα τὸν λαὸν αὑτοῦ καὶ ὡδήγησεν αὐτοὺς ὡς ποίμνιον ἐν τῇ ἐρήμῳ·",
  "53": "καὶ ὡδήγησεν αὐτοὺς ἐν ἀσφαλείᾳ, καὶ δὲν ἐδειλίασαν· τοὺς δὲ ἐχθροὺς αὐτῶν ἐσκέπασεν ἡ θάλασσα.",
  "54": "Καὶ εἰσήγαγεν αὐτοὺς εἰς τὸ ὅριον τῆς ἁγιότητος αὑτοῦ, τὸ ὄρος τοῦτο, τὸ ὁποῖον ἀπέκτησεν ἡ δεξιὰ αὐτοῦ·",
  "55": "καὶ ἐξεδίωξεν ἀπ᾿ ἔμπροσθεν αὐτῶν τὰ ἔθνη καὶ διεμοίρασεν αὐτὰ κληρονομίαν μὲ σχοινίον, καὶ ἐν ταῖς σκηναῖς αὐτῶν κατῴκισε τὰς φυλὰς τοῦ Ἰσραήλ.",
  "56": "Καὶ ὅμως ἐπείρασαν καὶ παρώξυναν τὸν Θεὸν τὸν ὕψιστον καὶ δὲν ἐφύλαξαν τὰ μαρτύρια αὐτοῦ·",
  "57": "ἀλλ᾿ ἐστράφησαν καὶ ἐφέρθησαν ἀπίστως, ὡς οἱ πατέρες αὐτῶν· ἐστράφησαν ὡς τόξον στρεβλόν·",
  "58": "καὶ παρώργισαν αὐτὸν μὲ τοὺς ὑψηλοὺς αὑτῶν τόπους, καὶ μὲ τὰ γλυπτὰ αὑτῶν διήγειραν αὐτὸν εἰς ζηλοτυπίαν.",
  "59": "Ἤκουσεν ὁ Θεὸς καὶ ὑπερωργίσθη καὶ ἐβδελύχθη σφόδρα τὸν Ἰσραήλ·",
  "60": "καὶ ἐγκατέλιπε τὴν σκηνήν τοῦ Σηλώ, τὴν σκηνήν ὅπου κατῴκησε μεταξὺ τῶν ἀνθρώπων·",
  "61": "καὶ παρέδωκεν εἰς αἰχμαλωσίαν τὴν δύναμιν αὐτοῦ καὶ τὴν δόξαν αὐτοῦ εἰς χεῖρα ἐχθροῦ·",
  "62": "καὶ παρέδωκεν εἰς ῥομφαίαν τὸν λαὸν αὑτοῦ καὶ ὑπερωργίσθη κατὰ τῆς κληρονομίας αὑτοῦ·",
  "63": "τοὺς νέους αὐτῶν κατέφαγε πῦρ, καὶ αἱ παρθένοι αὐτῶν δὲν ἐνυμφεύθησαν·",
  "64": "οἱ ἱερεῖς αὐτῶν ἔπεσον ἐν μαχαίρᾳ, καὶ αἱ χῆραι αὐτῶν δὲν ἐπένθησαν.",
  "65": "Τότε ἐξηγέρθη ὡς ἐξ ὕπνου ὁ Κύριος, ὡς ἄνθρωπος δυνατός, βοῶν ἀπὸ οἴνου·",
  "66": "καὶ ἐπάταξε τοὺς ἐχθροὺς αὑτοῦ εἰς τὰ ὀπίσω· ὄνειδος αἰώνιον ἔθεσεν ἐπ᾿ αὐτούς.",
  "67": "Καὶ ἀπέρριψε τὴν σκηνήν Ἰωσήφ, καὶ τὴν φυλήν Ἐφραΐμ δὲν ἐξέλεξεν.",
  "68": "Ἀλλ᾿ ἐξέλεξε τὴν φυλήν Ἰούδα, τὸ ὄρος τῆς Σιών, τὸ ὁποῖον ἠγάπησε.",
  "69": "Καὶ ᾠκοδόμησεν ὡς ὑψηλὰ παλάτια τὸ ἁγιαστήριον αὑτοῦ, ὡς τὴν γῆν τὴν ὁποίαν ἐθεμελίωσεν εἰς τὸν αἰῶνα.",
  "70": "Καὶ ἐξέλεξε Δαβὶδ τὸν δοῦλον αὑτοῦ καὶ ἀνέλαβεν αὐτὸν ἐκ τῶν ποιμνίων τῶν προβάτων·",
  "71": "Ἐξόπισθεν τῶν θηλαζόντων προβάτων ἔφερεν αὐτόν, διὰ νὰ ποιμαίνῃ Ἰακὼβ τὸν λαὸν αὐτοῦ καὶ Ἰσραήλ τὴν κληρονομίαν αὐτοῦ·",
  "72": "Καὶ ἐποίμανεν αὐτοὺς κατὰ τὴν ἀκακίαν τῆς καρδίας αὑτοῦ· καὶ διὰ τῆς συνέσεως τῶν χειρῶν αὑτοῦ ὡδήγησεν αὐτούς."
}