{
  "1": "Καὶ ἐν τῷ τετρακοσιοστῷ καὶ ὀγδοηκοστῷ ἔτει ἀπὸ τῆς ἐξόδου τῶν υἱῶν Ἰσραήλ ἐκ γῆς Αἰγύπτου, τὸ τέταρτον ἔτος τῆς βασιλείας τοῦ Σολομῶντος ἐπὶ τὸν Ἰσραήλ, κατὰ τὸν μῆνα Ζίφ, ὅστις εἶναι ὁ δεύτερος μήν, ἤρχισε νὰ οἰκοδομῇ τὸν οἶκον τοῦ Κυρίου.",
  "2": "Καὶ τοῦ οἴκου, τὸν ὁποῖον ὁ βασιλεὺς Σολομὼν ᾠκοδόμησεν εἰς τὸν Κύριον, τὸ μῆκος αὐτοῦ ἦτο ἑξήκοντα πηχῶν, καὶ τὸ πλάτος αὐτοῦ εἴκοσι, καὶ τὸ ὕψος αὐτοῦ τριάκοντα πηχῶν.",
  "3": "Τὸ δὲ πρόναον, τὸ κατὰ πρόσωπον τοῦ ναοῦ τοῦ οἴκου, εἶχε μῆκος εἴκοσι πηχῶν, κατὰ τὸ πλάτος τοῦ οἶκου· καὶ πλάτος δέκα πηχῶν ἔμπροσθεν τοῦ οἴκου.",
  "4": "Καὶ ἔκαμεν εἰς τὸν οἶκον παράθυρα πλάγια ἀδιόρατα.",
  "5": "Καὶ ᾠκοδόμησε κολλητὰ μὲ τὸν τοῖχον τοῦ οἴκου οἰκήματα κύκλῳ, κολλητὰ μὲ τοὺς τοίχους τοῦ οἴκου κύκλῳ, καὶ τοῦ ναοῦ καὶ τοῦ χρηστηρίου· οὕτως ἔκαμεν οἰκήματα κύκλῳ.",
  "6": "Τοῦ κατωτέρου οἰκήματος τὸ πλάτος ἦτο πέντε πηχῶν, καὶ τοῦ μέσου ἕξ πηχῶν τὸ πλάτος, καὶ τοῦ τρίτου ἑπτὰ πηχῶν τὸ πλάτος· διότι ἔξωθεν τοῦ οἴκου ἔκαμε στενὰ ὑποστηρίγματα κύκλῳ, διὰ νὰ μή εἰσέρχωνται αἱ δοκοὶ εἰς τοὺς τοίχους τοῦ οἴκου.",
  "7": "Καὶ ὁ οἶκος, ἐνῷ ᾠκοδομεῖτο, ᾠκοδομήθη μὲ λίθους προητοιμασμένους πρὶν μετακομισθῶσιν ἐκεῖ· ὥστε οὔτε σφύρα οὔτε πέλεκυς οὐδὲν σιδηροῦν ἐργαλεῖον δὲν ἠκούσθη ἐν τῷ οἴκῳ ἐνῷ ᾠκοδομεῖτο.",
  "8": "Ἡ θύρα τῶν μέσων οἰκημάτων ἦτο εἰς τὴν δεξιὰν πλευρὰν τοῦ οἴκου· καὶ ἀνέβαινον εἰς τὰ οἰκήματα τοῦ μέσου διὰ κλίμακος ἑλικοειδοῦς, καὶ ἐκ τοῦ μέσου εἰς τὰ τριώροφα.",
  "9": "Οὕτως ᾠκοδόμησε τὸν οἶκον καὶ ἐτελείωσεν αὐτόν· καὶ ἐστέγασε τὸν οἶκον μὲ ὀροφὰς κοιλωτὰς καὶ κοσμήματα ἐκ κέδρου.",
  "10": "Καὶ ᾠκοδόμησε τὰ οἰκήματα κολλητὰ ἐφ᾿ ὅλον τὸν οἶκον, πέντε πηχῶν τὸ ὕψος· καὶ συνείχοντο μετὰ τοῦ οἴκου διὰ ξύλων κεδρίνων.",
  "11": "Καὶ ἦλθεν ὁ λόγος τοῦ Κυρίου πρὸς τὸν Σολομῶντα, λέγων,",
  "12": "Περὶ τοῦ οἴκου τούτου, τὸν ὁποῖον σὺ οἰκοδομεῖς, ἐὰν περιπατῇς εἰς τὰ διατάγματά μου καὶ ἐκτελῇς τὰς κρίσεις μου καὶ φυλάττῃς πάσας τὰς ἐντολὰς μου περιπατῶν εἰς αὐτάς, τότε θέλω βεβαιώσει τὸν λόγον μου μετὰ σοῦ, τὸν ὁποῖον ἐλάλησα πρὸς Δαβὶδ τὸν πατέρα σοῦ·",
  "13": "καὶ θέλω κατοικεῖ ἐν μέσῳ τῶν υἱῶν Ἰσραήλ, καὶ δὲν θέλω ἐγκαταλίπει τὸν λαὸν μου Ἰσραήλ.",
  "14": "Οὕτως ᾠκοδόμησεν ὁ Σολομὼν τὸν οἶκον καὶ συνετέλεσεν αὐτόν.",
  "15": "Καὶ ἐσανίδωσε τοὺς τοίχους τοῦ οἴκου ἔσωθεν μὲ σανίδας κεδρίνας, ἀπὸ τοῦ ἐδάφους τοῦ οἴκου ἕως τῶν τοίχων τῆς στέγης· μὲ ξύλον ἐσκέπασεν αὐτὰ ἔσωθεν· καὶ ἐσκέπασε τὸ ἔδαφος τοῦ οἴκου μὲ σανίδας πευκίνας.",
  "16": "Ἐσανίδωσεν ἔτι μὲ σανίδας κεδρίνας εἴκοσι πήχας εἰς τὸ ἐνδότερον τοῦ οἴκου, ἀπὸ τοῦ ἐδάφους ἕως τῶν τοίχων· καὶ ἐσανίδωσεν αὐτὸ ἔσωθεν διὰ νὰ ἦναι τὸ χρηστήριον, τὸ ἅγιον τῶν ἁγίων.",
  "17": "Ὁ δὲ οἶκος, τουτέστι ὁ ναὸς ὁ κατέμπροσθεν, ἦτο τεσσαράκοντα πηχῶν μήκους.",
  "18": "Καὶ τὰ κέδρινα ξύλα τοῦ οἴκου ἔσωθεν ἦσαν γεγλυμμένα μὲ κάλυκας καὶ ἀνοικτὰ ἄνθη· τὰ πάντα κέδρινα· δὲν ἐφαίνετο λίθος.",
  "19": "Καὶ ἡτοίμασε τὸ χρηστήριον εἰς τὸ ἐνδότερον τοῦ οἴκου, διὰ νὰ θέσῃ ἐκεῖ τὴν κιβωτὸν τῆς διαθήκης τοῦ Κυρίου.",
  "20": "Καὶ τὸ χρηστήριον εἶχε κατὰ πρόσωπον εἴκοσι πηχῶν μῆκος καὶ εἴκοσι πηχῶν πλάτος καὶ εἴκοσι πηχῶν ὕψος· καὶ ἐσκέπασεν αὐτὸ μὲ καθαρὸν χρυσίον· οὕτως ἐσκέπασε καὶ τὸ θυσιαστήριον μὲ κέδρον.",
  "21": "Καὶ ἐσκέπασεν ὁ Σολομὼν τὸν οἶκον ἔσωθεν μὲ καθαρὸν χρυσίον· καὶ ἔκαμε χώρισμα μὲ ἁλύσεις χρυσὰς ἔμπροσθεν τοῦ χρηστηρίου καὶ ἐσκέπασεν αὐτὸ μὲ χρυσίον.",
  "22": "Καὶ ὅλον τὸν οἶκον ἐσκέπασε μὲ χρυσίον, ἑωσοῦ συνετέλεσεν ὅλον τὸν οἶκον· ἐσκέπασεν ἔτι μὲ χρυσίον ὅλον τὸ θυσιαστήριον, τὸ πλησίον τοῦ χρηστηρίου.",
  "23": "Ἔσωθεν δὲ τοῦ χρηστηρίου ἔκαμε δύο χερουβεὶμ ἐκ ξύλου ἐλαίας, δέκα πηχῶν τὸ ὕψος.",
  "24": "Καὶ ἦτο πέντε πῆχαι ἡ μία πτέρυξ τοῦ χεροὺβ καὶ πέντε πῆχαι ἡ ἄλλη πτέρυξ τοῦ χερούβ· ἀπὸ τοῦ ἄκρου τῆς μιᾶς πτέρυγος αὐτοῦ ἕως τοῦ ἄκρου τῆς ἄλλης πτέρυγος αὐτοῦ, δέκα πῆχαι.",
  "25": "Καὶ τὸ ἄλλο χεροὺβ ἦτο δέκα πηχῶν· τοῦ αὐτοῦ μέτρου καὶ τῆς αὐτῆς κατασκευῆς ἦσαν ἀμφότερα τὰ χερουβείμ.",
  "26": "Τὸ ὕψος τοῦ ἑνὸς χεροὺβ δέκα πηχῶν, καὶ οὕτω τοῦ ἄλλου χερούβ.",
  "27": "Καὶ ἔθεσε τὰ χερουβείμ ἐν μέσῳ τοῦ ἐνδοτάτου οἴκου· καὶ εἶχον τὰ χερουβεὶμ τὰς πτέρυγας αὑτῶν ἐξηπλωμένας, ὥστε ἡ πτέρυξ τοῦ ἑνὸς ἤγγιζε τὸν ἕνα τοῖχον· καὶ ἡ πτέρυξ τοῦ ἄλλου χεροὺβ ἤγγιζε τὸν ἄλλον τοῖχον· καὶ αἱ πτέρυγες αὐτῶν ἤγγιζον, ἡ μία τὴν ἄλλην, ἐν τῷ μέσῳ τοῦ οἴκου.",
  "28": "Καὶ ἐσκέπασε τὰ χερουβείμ μὲ χρυσίον.",
  "29": "Καὶ πάντας τοὺς τοίχους τοῦ οἴκου κύκλῳ ἐνέγλυψε μὲ γλυπτὰ σχήματα χερουβεὶμ καὶ φοινίκων καὶ ἀνοικτῶν ἀνθέων, ἔσωθεν καὶ ἔξωθεν.",
  "30": "Καὶ τὸ ἔδαφος τοῦ οἴκου ἐσκέπασε μὲ χρυσίον, ἔσωθεν καὶ ἔξωθεν.",
  "31": "Καὶ διὰ τὴν εἴσοδον τοῦ χρηστηρίου ἔκαμε θύρας ἐκ ξύλου ἐλαίας· τὸ ἀνώφλιον καὶ οἱ παραστάται ἦσαν ἕν πεντάγωνον.",
  "32": "Καὶ αἱ δύο θύραι ἦσαν ἐκ ξύλου ἐλαίας· καὶ ἐνέγλυψεν ἐπ᾿ αὐταῖς γλυπτὰ χερουβεὶμ καὶ φοίνικας καὶ ἀνοικτὰ ἄνθη, καὶ ἐσκέπασεν αὐτὰ μὲ χρυσίον, ἐφαπλώσας τὸ χρυσίον ἐπὶ τὰ χερουβεὶμ καὶ ἐπὶ τοὺς φοίνικας.",
  "33": "Οὕτως ἔκαμε καὶ εἰς τὴν πύλην τοῦ ναοῦ παραστάτας ἐκ ξύλου ἐλαίας, ἕν τετράγωνον.",
  "34": "Καὶ αἱ δύο θύραι ἦσαν ἐκ ξύλου πευκίνου· τὰ δύο φύλλα τῆς μιᾶς θύρας ἐδιπλόνοντο, καὶ τὰ δύο φύλλα τῆς ἄλλης θύρας ἐδιπλόνοντο.",
  "35": "Καὶ ἐνέγλυψεν ἐπ᾿ αὐτὰς χερουβεὶμ καὶ φοίνικας καὶ ἀνοικτὰ ἄνθη· καὶ ἐσκέπασεν αὐτὰ μὲ χρυσίον ἐφηρμοσμένον ἐπὶ τὴν ἀνάγλυφον ἐργασίαν.",
  "36": "Καὶ ᾠκοδόμησε τὴν ἐσωτέραν αὐλήν μὲ τρεῖς σειρὰς πελεκητῶν λίθων καὶ μὲ μίαν σειρὰν δοκῶν κεδρίνων.",
  "37": "Ἐν τῷ τετάρτῳ ἔτει, τὸν μῆνα Ζίφ, ἐτέθησαν τὰ θεμέλια τοῦ οἴκου τοῦ Κυρίου·",
  "38": "καὶ ἐν τῷ ἐνδεκάτω ἔτει, τὸν μῆνα Βούλ, ὅστις εἶναι ὁ ὄγδοος μήν, ἐτελειώθη ὁ οἶκος κατὰ πάντα τὰ μέρη αὑτοῦ καὶ κατὰ πᾶσαν τὴν κατασκευήν αὑτοῦ· οὕτως εἰς ἑπτὰ ἔτη ᾠκοδόμησεν αὐτόν."
}