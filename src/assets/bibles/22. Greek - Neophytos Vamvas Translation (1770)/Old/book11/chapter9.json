{
  "1": "Καὶ ἀφοῦ ἐτελείωσεν ὁ Σολομὼν, νὰ οἰκοδομῇ τὸν οἶκον τοῦ Κυρίου καὶ τὸν οἶκον τοῦ βασιλέως καὶ πάντα ὅσα ἐπεθύμει ὁ Σολομὼν καὶ ἤθελε νὰ κάμῃ,",
  "2": "ἐφάνη ὁ Κύριος εἰς τὸν Σολομῶντα δευτέραν φοράν, καθὼς ἐφάνη εἰς αὐτὸν ἐν Γαβαών.",
  "3": "Καὶ εἶπεν ὁ Κύριος πρὸς αὐτόν, Ἤκουσα τῆς προσευχῆς σου καὶ τῆς δεήσεώς σου, τὴν ὁποίαν ἐδεήθης ἐνώπιόν μου. Ἡγίασα τὸν οἶκον τοῦτον, τὸν ὁποῖον ᾠκοδόμησας, διὰ νὰ θέσω ἐκεῖ τὸ ὄνομά μου εἰς τὸν αἰῶνα· καὶ θέλουσιν εἶσθαι οἱ ὀφθαλμοὶ μου καὶ ἡ καρδία μου ἐκεῖ διὰ παντός.",
  "4": "Καὶ σὺ ἐὰν περιπατήσῃς ἐνώπιόν μου, καθὼς περιεπάτησε Δαβὶδ ὁ πατήρ σου, ἐν ἀκεραιότητι καρδίας καὶ ἐν εὐθύτητι, ὥστε νὰ κάμνῃς κατὰ πάντα ὅσα προσέταξα εἰς σέ, νὰ φυλάττῃς τὰ διατάγματά μου καὶ τὰς κρίσεις μου,",
  "5": "τότε θέλω στερεώσει τὸν θρόνον τῆς βασιλείας σου ἐπὶ τὸν Ἰσραήλ εἰς τὸν αἰῶνα, καθὼς ὑπεσχέθην πρὸς Δαβὶδ τὸν πατέρα σου, λέγων, Δὲν θέλει ἐκλείψει εἰς σὲ ἀνήρ ἐπάνωθεν τοῦ θρόνου τοῦ Ἰσραήλ.",
  "6": "Ἐὰν ποτὲ στραφῆτε ἀπ᾿ ἐμοῦ, σεῖς ἤ τὰ τέκνα σας, καὶ δὲν φυλάξητε τὰς ἐντολὰς μου, τὰ διατάγματά μου, τὰ ὁποῖα ἔθεσα ἔμπροσθέν σας, ἀλλὰ ὑπάγητε καὶ λατρεύσητε ἄλλους θεοὺς καὶ προσκυνήσητε αὐτούς,",
  "7": "τότε θέλω ἐκριζώσει τὸν Ἰσραήλ ἀπὸ προσώπου τῆς γῆς, τὴν ὁποίαν ἔδωκα εἰς αὐτούς· καὶ τὸν οἶκον τοῦτον, τὸν ὁποῖον ἡγίασα διὰ τὸ ὄνομά μου, θέλω ἀπορρίψει ἀπὸ προσώπου μου· καὶ ὁ Ἰσραήλ θέλει εἶσθαι εἰς παροιμίαν καὶ ἐμπαιγμὸν μεταξὺ πάντων τῶν λαῶν.",
  "8": "Περὶ δὲ τοῦ οἴκου τούτου, ὅστις ἔγεινε τόσον ὑψηλός, πᾶς ὁ διαβαίνων πλησίον αὐτοῦ θέλει μένει ἔκθαμβος καὶ θέλει κάμνει συριγμόν· καὶ θέλουσι λέγει, Διὰ τί ὁ Κύριος ἔκαμεν οὕτως εἰς τὴν γῆν ταύτην καὶ εἰς τὸν οἶκον τοῦτον;",
  "9": "Καὶ θέλουσιν ἀποκρίνεσθαι, Ἐπειδή ἐγκατέλιπον Κύριον τὸν Θεὸν αὑτῶν, ὅστις ἐξήγαγε τοὺς πατέρας αὐτῶν ἐκ γῆς Αἰγύπτου, καὶ προσεκολλήθησαν εἰς ἄλλους θεοὺς καὶ προσεκύνησαν αὐτοὺς καὶ ἐλάτρευσαν αὐτούς, διὰ τοῦτο ὁ Κύριος ἐπέφερεν ἐπ᾿ αὐτοὺς ἅπαν τοῦτο τὸ κακόν.",
  "10": "Ἐν δὲ τῷ τέλει τῶν εἴκοσι ἐτῶν καθ᾿ ἅ ὁ Σολομὼν ᾠκοδόμησε τοὺς δύο οἴκους, τὸν οἶκον τοῦ Κυρίου καὶ τὸν οἶκον τοῦ βασιλέως,",
  "11": "ὁ δὲ Χειρὰμ ὁ βασιλεὺς τῆς Τύρου εἶχε βοηθήσει τὸν Σολομῶντα μὲ ξύλα κέδρου καὶ μὲ ξύλα πεύκης καὶ μὲ χρυσίον, καθ᾿ ὅλην τὴν ἐπιθυμίαν αὐτοῦ, τότε ὁ βασιλεὺς Σολομὼν ἔδωκεν εἰς τὸν Χειρὰμ εἴκοσι πόλεις ἐν τῇ γῇ τῆς Γαλιλαίας.",
  "12": "Καὶ ἐξῆλθεν ὁ Χειρὰμ ἀπὸ τῆς Τύρου διὰ νὰ ἴδῃ τὰς πόλεις, τὰς ὁποίας ἔδωκεν ὁ Σολομὼν εἰς αὐτόν· καὶ δὲν ἤρεσαν εἰς αὐτόν.",
  "13": "Καὶ εἶπε, Τί εἶναι αἱ πόλεις αὗται, τὰς ὁποίας μοὶ ἔδωκας, ἀδελφέ μου; καὶ ἐκάλεσεν αὐτὰς γῆν Καβούλ, ἕως τῆς ἡμέρας ταύτης.",
  "14": "Καὶ ἀπέστειλεν ὁ Χειρὰμ εἰς τὸν βασιλέα ἑκατὸν εἴκοσι τάλαντα χρυσίου.",
  "15": "Οὗτος δὲ εἶναι ὁ τρόπος τοῦ φόρου, τὸν ὁποῖον ἐπέβαλεν ὁ βασιλεὺς Σολομών, διὰ νὰ οἰκοδομήσῃ τὸν οἶκον τοῦ Κυρίου καὶ τὸν οἶκον ἑαυτοῦ καὶ τὴν Μιλλώ καὶ τὸ περιτείχισμα τῆς Ἱερουσαλήμ καὶ τὴν Ἀσὼρ καὶ τὴν Μεγιδδὼ καὶ τὴν Γεζέρ.",
  "16": "Διότι Φαραὼ ὁ βασιλεὺς Αἰγύπτου εἶχεν ἀναβῆ καὶ κυριεύσει τὴν Γεζὲρ καὶ κατακαύσει αὐτήν ἐν πυρί, καὶ τοὺς Χαναναίους τοὺς κατοικοῦντας ἐν τῇ πόλει εἶχε φονεύσει καὶ εἶχε δώσει αὐτήν δῶρον εἰς τὴν θυγατέρα αὑτοῦ, τὴν γυναῖκα τοῦ Σολομῶντος.",
  "17": "Καὶ ᾠκοδόμησεν ὁ Σολομὼν τὴν Γεζὲρ καὶ τὴν Βαὶθ-ρὼν τὴν κατωτέραν,",
  "18": "καὶ τὴν Βααλὰθ, καὶ τὴν Θαδμὼρ ἐν τῇ ἐρήμῳ τῆς γῆς,",
  "19": "καὶ πάσας τὰς πόλεις τῶν ἀποθηκῶν, τὰς ὁποίας εἶχεν ὁ Σολομών, καὶ τὰς πόλεις τῶν ἁμαξῶν καὶ τὰς πόλεις τῶν ἱππέων καὶ ὅ, τι ἐπεθύμησεν ὁ Σολομὼν νὰ οἰκοδομήσῃ ἐν Ἱερουσαλήμ καὶ ἐν τῷ Λιβάνῳ καὶ ἐν πάσῃ τῇ γῇ τῆς ἐπικρατείας αὑτοῦ.",
  "20": "Πάντα δὲ τὸν λαὸν τὸν ἐναπολειφθέντα ἐκ τῶν Ἀμορραίων, τῶν Χετταίων, τῶν Φερεζαίων, τῶν Εὐαίων καὶ τῶν Ἰεβουσαίων, οἵτινες δὲν ἦσαν ἐκ τῶν υἱῶν Ἰσραήλ,",
  "21": "ἀλλ᾿ ἐκ τῶν τέκνων ἐκείνων τῶν ἐναπολειφθέντων ἐν τῇ γῇ, τοὺς ὁποίους οἱ υἱοὶ Ἰσραήλ δὲν ἠδυνήθησαν νὰ ἐξολοθρεύσωσιν, ἐπὶ τούτους ὁ Σολομὼν ἐπέβαλε φόρον ἕως τῆς ἡμέρας ταύτης.",
  "22": "Ἐκ δὲ τῶν υἱῶν Ἰσραήλ ὁ Σολομὼν δὲν ἔκαμεν οὐδένα δοῦλον· διότι ἦσαν ἄνδρες πολεμισταὶ καὶ θεράποντες αὐτοῦ καὶ μεγιστᾶνες αὐτοῦ καὶ ταξίαρχοι αὐτοῦ καὶ ἄρχοντες τῶν ἁμαξῶν αὐτοῦ καὶ τῶν ἱππέων αὐτοῦ.",
  "23": "Οἱ δὲ ἀρχηγοὶ τῶν ἐπιστατούντων ἐπὶ τὰ ἔργα τοῦ Σολομῶντος, ἦσαν πεντακόσιοι πεντήκοντα, ἐξουσιάζοντες ἐπὶ τὸν λαὸν τὸν δουλεύοντα εἰς τὰ ἔργα.",
  "24": "Ἀνέβη δὲ ἡ θυγάτηρ τοῦ Φαραὼ ἐκ τῆς πόλεως Δαβὶδ εἰς τὸν οἶκον αὑτῆς, τὸν ὁποῖον ὁ Σολομὼν ᾠκοδόμησε δι᾿ αὐτήν· τότε ᾠκοδόμησε τὴν Μιλλώ.",
  "25": "Καὶ προσέφερεν ὁ Σολομὼν τρὶς τοῦ ἐνιαυτοῦ ὁλοκαυτώματα καὶ εἰρηνικὰς προσφορὰς ἐπὶ τοῦ θυσιαστηρίου, τὸ ὁποῖον ᾠκοδόμησεν εἰς τὸν Κύριον, καὶ ἐθυμίαζεν ἐπὶ τοῦ ὄντος ἔμπροσθεν τοῦ Κυρίου· οὕτως ἐτελείωσε τὸν οἶκον.",
  "26": "Ἔκαμε δὲ στόλον ὁ βασιλεὺς Σολομὼν ἐν Ἐσιὼν-γάβερ, ἥτις εἶναι πλησίον τῆς Αἰλώθ, ἐπὶ τὸ χεῖλος τῆς Ἐρυθρᾶς θαλάσσης, ἐν τῇ γῇ Ἐδώμ.",
  "27": "Καὶ ἀπέστειλεν ὁ Χειρὰμ εἰς τὸν στόλον ἐκ τῶν δούλων αὑτοῦ ναύτας ἐμπείρους τῆς θαλάσσης, μετὰ τῶν δούλων τοῦ Σολομῶντος.",
  "28": "Καὶ ἦλθον εἰς Ὀφεὶρ καὶ ἔλαβον ἐκεῖθεν τετρακόσια καὶ εἴκοσι τάλαντα χρυσίου καὶ ἔφεραν πρὸς τὸν βασιλέα Σολομῶντα."
}