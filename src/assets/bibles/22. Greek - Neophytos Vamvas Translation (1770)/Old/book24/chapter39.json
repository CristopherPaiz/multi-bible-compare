{
  "1": "Ἐν τῷ ἐννάτῳ ἔτει τοῦ Σεδεκίου βασιλέως τοῦ Ἰούδα, τὸν δέκατον μῆνα, ἦλθε Ναβουχοδονόσορ ὁ βασιλεὺς τῆς Βαβυλῶνος καὶ ἅπαν τὸ στράτευμα αὐτοῦ κατὰ τῆς Ἱερουσαλήμ καὶ ἐπολιόρκουν αὐτήν.",
  "2": "Ἐν δὲ τῷ ἑνδεκάτῳ ἔτει τοῦ Σεδεκίου, τὸν τέταρτον μῆνα, τὴν ἐννάτην τοῦ μηνός, ἐπορθήθη ἡ πόλις.",
  "3": "Καὶ πάντες οἱ ἄρχοντες τοῦ βασιλέως τῆς Βαβυλῶνος εἰσῆλθον καὶ ἐκάθησαν ἐν τῇ μεσαίᾳ πύλῃ, Νεργὰλ-σαρεσέρ, Σαμγὰρ-νεβώ, Σαρσεχείμ, Ῥὰβ-σαρείς, Νεργὰλ-σαρεσέρ, Ῥὰβ-μὰγ καὶ πάντες οἱ λοιποὶ ἄρχοντες τοῦ βασιλέως τῆς Βαβυλῶνος.",
  "4": "Καὶ ὡς εἶδεν αὐτοὺς Σεδεκίας ὁ βασιλεὺς τοῦ Ἰούδα καὶ πάντες οἱ ἄνδρες τοῦ πολέμου, ἔφυγον καὶ ἐξῆλθον τὴν νύκτα ἐκ τῆς πόλεως διὰ τῆς ὁδοῦ τοῦ κήπου τοῦ βασιλέως, διὰ τῆς πύλης τῆς μεταξὺ τῶν δύο τειχῶν· καὶ ἐξῆλθε διὰ τῆς ὁδοῦ τῆς πεδιάδος.",
  "5": "Τὸ δὲ στράτευμα τῶν Χαλδαίων κατεδίωξεν ὀπίσω αὐτῶν, καὶ ἔφθασαν τὸν Σεδεκίαν εἰς τὰς πεδιάδας τῆς Ἱεριχώ· καὶ συνέλαβον αὐτὸν καὶ ἀνήγαγον αὐτὸν πρὸς τὸν Ναβουχοδονόσορ βασιλέα τῆς Βαβυλῶνος εἰς Ῥιβλά, ἐν γῇ Αἰμάθ, καὶ ἐπρόφερε καταδίκην ἐπ᾿ αὐτόν.",
  "6": "Καὶ ἔσφαξεν ὁ βασιλεὺς τῆς Βαβυλῶνος τοὺς υἱοὺς τοῦ Σεδεκίου ἐν Ῥιβλὰ ἐνώπιον αὐτοῦ, καὶ πάντας τοὺς ἄρχοντας τοῦ Ἰούδα ἔσφαξεν ὁ βασιλεὺς τῆς Βαβυλῶνος.",
  "7": "Καὶ τοὺς ὀφθαλμοὺς τοῦ Σεδεκίου ἐξετύφλωσε καὶ ἔδεσεν αὐτὸν μὲ δύο χαλκίνας ἁλύσεις, διὰ νὰ φέρῃ αὐτὸν εἰς τὴν Βαβυλῶνα.",
  "8": "Καὶ τὴν οἰκίαν τοῦ βασιλέως καὶ τὰς οἰκίας τοῦ λαοῦ κατέκαυσαν οἱ Χαλδαῖοι ἐν πυρί, καὶ τὰ τείχη τῆς Ἱερουσαλήμ κατηδάφισαν.",
  "9": "Τὸ δὲ ὑπόλοιπον τοῦ λαοῦ τὸ ἐναπολειφθὲν ἐν τῇ πόλει καὶ τοὺς προσφυγόντας, οἵτινες προσέφυγον εἰς αὐτόν, καὶ τὸ ὑπόλοιπον τοῦ λαοῦ τὸ ἐναπολειφθὲν ἔφερεν αἰχμάλωτον εἰς Βαβυλῶνα Νεβουζαραδὰν ὁ ἀρχισωματοφύλαξ.",
  "10": "Ἐκ δὲ τοῦ λαοῦ τοὺς πτωχοὺς τοὺς μή ἔχοντας μηδὲν ἀφῆκεν ὁ Νεβουζαραδὰν ὁ ἀρχισωματοφύλαξ ἐν τῇ γῇ τοῦ Ἰούδα καὶ ἔδωκεν εἰς αὐτοὺς ἀμπελῶνας καὶ ἀγροὺς ἐν τῷ καιρῷ ἐκείνῳ.",
  "11": "Καὶ ἔδωκε διαταγήν Ναβουχοδονόσορ ὁ βασιλεὺς τῆς Βαβυλῶνος περὶ τοῦ Ἱερεμίου εἰς τὸν Νεβουζαραδὰν τὸν ἀρχισωματοφύλακα, λέγων,",
  "12": "Λάβε αὐτὸν καὶ ἐπιμελήθητι αὐτοῦ καὶ μή κάμῃς εἰς αὐτὸν κακόν· ἀλλ᾿ ὅπως λαλήσῃ πρὸς σέ, οὕτω κάμε εἰς αὐτόν.",
  "13": "Καὶ ἀπέστειλεν ὁ Νεβουζαραδὰν ὁ ἀρχισωματοφύλαξ καὶ ὁ Νεβουσαζβάν, ὁ Ῥὰβ-σαρεὶς καὶ ὁ Νεργὰλ-σαρεσέρ, ὁ Ῥὰβ-μὰγ καὶ πάντες οἱ ἄρχοντες τοῦ βασιλέως τῆς Βαβυλῶνος,",
  "14": "ἀπέστειλαν καὶ ἔλαβον τὸν Ἱερεμίαν ἐκ τῆς αὐλῆς τῆς φυλακῆς καὶ παρέδωκαν αὐτὸν εἰς τὸν Γεδαλίαν, υἱὸν τοῦ Ἀχικὰμ υἱοῦ τοῦ Σαφάν, διὰ νὰ φέρῃ αὐτὸν εἰς τὸν οἶκον αὑτοῦ· καὶ κατῴκησε μεταξὺ τοῦ λαοῦ.",
  "15": "Καὶ ἔγεινε λόγος Κυρίου πρὸς τὸν Ἱερεμίαν, ἐνῷ ἦτο κεκλεισμένος ἐν τῇ αὐλῇ τῆς φυλακῆς, λέγων,",
  "16": "Ὕπαγε καὶ λάλησον πρὸς Ἀβδὲ-μέλεχ τὸν Αἰθίοπα, λέγων, Οὕτω λέγει ὁ Κύριος τῶν δυνάμεων, ὁ Θεὸς τοῦ Ἰσραήλ· Ἰδού, ἐγὼ θέλω φέρει τοὺς λόγους μου ἐπὶ τὴν πόλιν ταύτην διὰ κακὸν καὶ οὐχὶ διὰ καλόν· καὶ θέλουσιν ἐκτελεσθῆ ἐνώπιόν σου τὴν ἡμέραν ἐκείνην.",
  "17": "Θέλω ὅμως σὲ σώσει ἐν τῇ ἡμέρᾳ ἐκείνῃ, λέγει Κύριος, καὶ δὲν θέλεις παραδοθῆ εἰς τὴν χεῖρα τῶν ἀνθρώπων, τῶν ὁποίων σὺ φοβεῖσαι τὸ πρόσωπον,",
  "18": "διότι ἐξάπαντος θέλω σὲ σώσει καὶ δὲν θέλεις πέσει διὰ μαχαίρας, ἀλλ᾿ ἡ ζωή σου θέλει εἶσθαι ὡς λάφυρον εἰς σέ, ἐπειδή πέποιθας ἐπ᾿ ἐμέ, λέγει Κύριος."
}